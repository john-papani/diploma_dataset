
(Σημείωση:  Ο παρακάτω πίνακας περιεχομένων δεν αποτελεί  το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΞΔ΄
Δευτέρα 14 Ιανουαρίου 2008 

ΘΕΜΑΤΑ

Α. ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση παρακολουθούν μαθητές, από το Γενικό Λύκειο Πευκών Θεσσαλονίκης. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 15 Ιανουαρίου 2008. σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών,
i) σχετικά με τη χορήγηση φθηνού πετρελαίου στους αγρότες κ.λπ. σελ.
ii) σχετικά με τις κινητοποιήσεις των κατοίκων του Νομού Χαλκιδικής λόγω της παραχώρησης δημοσίων, δασικών και ιδιωτικών εκτάσεων στις μονές. σελ.
β) Προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του νέου Ογκολογικού Νοσοκομείου « Άγιοι Ανάργυροι » κ.λπ. σελ. 
γ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την προστασία, την ανάδειξη και τη διάσωση των υγροβιότοπων της Αττικής κ.λπ.. σελ.
δ) Προς τον Υπουργό Εξωτερικών, 
i) σχετικά με την επαναλειτουργία της Αγίας Σοφίας στην Κωνσταντινούπολη κ.λπ. σελ.
ii) σχετικά με την οικοδόμηση οκταόροφης πολυκατοικίας σε χώρο που προοριζόταν για την ανέγερση γερμανικού προξενείου στη Θεσσαλονίκη κ.λπ. σελ.
ε) Προς τον Υπουργό Εθνικής Παιδείας και Θρησκευμάτων, σχετικά με τη λειτουργία και τις προοπτικές του Ελληνικού Ανοιχτού Πανεπιστημίου. σελ.
στ) Προς τον Υπουργό Ανάπτυξης και Τροφίμων, σχετικά με τη χορήγηση άτοκων δανείων στους κτηνοτρόφους κ.λπ. σελ.
5. Συζήτηση επερώτησης Βουλευτών του Κομμουνιστικού Κόμματος Ελλάδος, προς τον Υπουργό Απασχόλησης και Κοινωνικής Προστασίας, σχετικά με τα ασφαλιστικά δικαιώματα. σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Σχεδίου Νόμου
Οι Υπουργοί Εθνικής Άμυνας, Εσωτερικών, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης και Εμπορικής Ναυτιλίας, Αιγαίου και Νησιωτικής Πολιτικής κατέθεσαν σχέδιο νόμου: «Ρυθμίσεις θεμάτων αναπήρων πολέμου, προσωπικού του Υπουργείου Εθνικής Άμυνας και άλλες διατάξεις ». σελ.

ΟΜΙΛΗΤΕΣ

Α. Επί των επικαίρων ερωτήσεων:
ΑΪΒΑΛΙΩΤΗΣ Κ. σελ.
ΔΟΥΚΑΣ Π. σελ.
ΔΡΑΓΩΝΑ Θ. σελ.
ΕΞΑΡΧΟΣ Β. σελ.
ΖΙΩΓΑΣ Ι. σελ.
ΚΑΛΟΓΙΑΝΝΗΣ Σ. σελ.
ΚΑΝΕΛΛΗ Λ. σελ.
ΚΟΝΤΟΣ Α. σελ.
ΚΟΥΡΑΚΗΣ Α. σελ.
ΛΕΒΕΝΤΗΣ Α. σελ.
ΜΠΕΖΑΣ Α. σελ.
ΠΑΠΑΓΕΩΡΓΙΟΥ Γ. (Ν. Άρτας) σελ.
ΡΟΝΤΟΥΛΗΣ Α. σελ.
ΤΑΛΙΑΔΟΥΡΟΣ Σ. σελ.

Β. Επί της επερώτησης:
ΚΑΛΑΝΤΙΔΟΥ Σ. σελ.
ΚΟΥΜΠΟΥΡΗΣ Δ. σελ.
ΛΕΒΕΝΤΗΣ Α. σελ.
ΜΑΡΙΝΟΣ Γ. σελ.
ΠΑΠΟΥΤΣΗΣ Χ. σελ.
ΠΕΤΡΑΛΙΑ – ΠΑΛΛΗ Φ. σελ.
ΡΟΝΤΟΥΛΗΣ Α. σελ.
ΣΚΟΠΕΛΙΤΗΣ Σ. σελ.
ΣΟΥΡΛΑΣ Γ. σελ.
ΤΣΙΟΓΚΑΣ Δ. σελ.
ΧΑΛΒΑΤΖΗΣ Σ. σελ.
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΞΔ΄
      Δευτέρα 14 Ιανουαρίου 2008
      Αθήνα, σήμερα στις 14 Ιανουαρίου 2008, ημέρα Δευτέρα και ώρα 18.07΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία της Ε΄ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Βασίλειο Έξαρχο, Βουλευτή Λαρίσης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ  κατέθεσε αναφορά με την οποία  ο Παμποντιακός Σύλλογος «Η ΑΡΓΩ» διαμαρτύρεται για την καταπάτηση των ανθρωπίνων δικαιωμάτων των Ελλήνων της Γεωργίας και Αμπχαζίας και ζητεί την επιστροφή των καταπατημένων περιουσιών τους.
      2) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία  η Ένωση Αστυνομικών Υπαλλήλων Νομού Ιωαννίνων ζητεί την τοποθέτηση ικανού αριθμού αστυνομικών στις αστυνομικές υπηρεσίες του Νομού Ιωαννίνων. 
      3) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ  κατέθεσε αναφορά με την οποία  ο Δήμος Λαμπείας Νομού Ηλείας ζητεί την τοποθέτηση αγροτικού ιατρού στο περιφερειακό ιατρείο του δήμου του.
      4) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ  κατέθεσε αναφορά με την οποία  ο κ. Γεώργιος Παπαγεωργίου, κατοικος Νέας Πεντέλης διαμαρτύρεται για κυκλοφοριακά προβλήματα παρακώλυσης συγκοινωνίας από αστυνομικούς των υπηρεσιών της περιοχής του.
      5) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία  ο Δήμος Πυλαρέων Κεφαλληνίας διαμαρτύρεται για την κατάργηση του Αστυνομικού Σταθμού Αγίας Ευφημίας Πυλάρου Κεφαλληνίας.
      6) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ  κατέθεσε δημοσίευμα εφημερίδας σχετικά με την καθυστέρηση στην απόδοση των οφειλών από τα ασφαλιστικά ταμεία στα ιδιωτικά ιατρεία.
      7) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ  κατέθεσε δημοσίευμα εφημερίδας σχετικά με την καταβολή δεδουλευμένων αποδοχών στους εργαζόμενους στο Ίδρυμα Αποκατάστασης Αναπήρων.
      8) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ  κατέθεσε αναφορά με την οποία  ο Σύλλογος Εμπόρων και Επαγγελματιών Ζαχάρως Ηλείας ζητεί την αποκατάσταση των ζημιών που προκλήθηκαν στην περιοχή του από τις πρόσφατες πυρκαγιές.
      9) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ  κατέθεσε αναφορά με την οποία  ο Γενικός Οργανισμός Εγγείων Βελτιώσεων  Πηνειού-Αλφειού ζητεί την αποκατάσταση των ζημιών που προκλήθηκαν από τις πρόσφατες πυρκαγιές στα εγγειοβελτιωτικά έργα του Νομού Ηλείας.
      10) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ  κατέθεσε αναφορά με την οποία  είκοσι πέντε υπάλληλοι της Περιφέρειας Δυτικής Ελλάδος διαμαρτύρονται γιατί δεν τους δόθηκαν στοιχεία σχετικά με τις αποδοχές των υπαλλήλων του Υπουργείου Οικονομίας.
      11) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ  κατέθεσε αναφορά με την οποία  το Νομαρχιακό Συμβούλιο Ηλείας ζητεί την καταβολή του εκτάκτου επιδόματος σε πυρόπληκτους συνταξιούχους της περιοχής του.
      12) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ  κατέθεσε αναφορά με την οποία  η Ομάδα Παραγωγών του Ε.Α.Σ. Αργολίδας ζητεί την αποζημίωση παραγωγών εξαιτίας του καύσωνα.
      13) Ο Βουλευτής Β΄ Πειραιώς κ. ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία  η Πανελλήνια Ένωση Μηχανικών Εμπορικού Ναυτικού καταγγέλλει παραβιάσεις διεθνών κανονισμών και συμβάσεων από τις αρχές της Αιγύπτου κ.λ.π..
      14) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία  ο Σύλλογος Γουμεριωτών Ηλείας ζητεί να προστατευτεί  από τις καταπατήσεις, το Οροπέδιο Φολόης του Νομού Ηλείας.
      15) Ο Βουλευτής Β΄ Πειραιώς κ. ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία  τα Ναυτεργατικά Σωματεία «ΠΕΜΕΝ»-«ΣΤΕΦΕΝΣΩΝ»-«ΠΕΠΡΙΝ»-«ΠΕΣ/ΝΑΤ» καταγγέλλουν τη μεθοδευμένη απόλυση του κ. Βασίλη Ριφούνα, αντιπροέδρου του Συνδικάτου Μετάλλου.
      16) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  ο Σύλλογος Νοσηλευτών-Νοσηλευτριών Νομού Αχαΐας ζητεί την ένταξη του νοσηλευτικού επαγγέλματος στα βαρέα  και ανθυγιεινά.
      17) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ, και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Αγροτικός Δασικός Συνεταιρισμός Σταυρού Θεσσαλονίκης «Η ΕΝΩΣΗ» ζητεί  να καταβληθούν οι δεδουλευμένες αποδοχές στα μέλη του.
      18) Ο Βουλευτής Β΄ Πειραιώς κ. ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία  η Ανωτάτη  Συνδικαλιστική Καλλιτεχνική Ομοσπονδία Καταστηματαρχών Κουρέων-Κομμωτών Ελλάδας ζητεί την επίλυση ασφαλιστικών και φορολογικών προβλημάτων των μελών της.
      19) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  οι κάτοικοι του Τοπικού Διαμερίσματος Καρβουναρίου Δήμου Παραμυθιάς ζητούν να μη κατασκευαστεί Χ.Υ.Τ.Α. στην περιοχή τους.
      20) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία  η Πολυτεκνική Οργάνωση  Πατρών και Περιχώρων ζητεί να μην καταργηθούν οι διατάξεις που αφορούν στα τέκνα των πολυτέκνων.
      21) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία ο κ. Τραγότσαγλου Αθανάσιος ζητεί την ενεργοποίηση του Ειδικού Συνεργείου Επιτήρησης Οδικών Δικτύων, Οδικής Ασφάλειας και Πρόληψης Τροχαίων Ατυχημάτων.
      22) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία  ο Δήμος Λευκασίου  Αχαϊας διαμαρτύρεται για τις ελλείψεις και τα προβλήματα που υπάρχουν στο Δημοτικό Σχολείο Λυκουρίας.
      23) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία  η Περιφέρεια Δυτικής Ελλάδας γνωστοποιεί τη σύσταση Συνδέσμων Φορέων για τη διαχείριση των στερεών αποβλήτων του Νομού  Αχαίας.
      24) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία  η Εταιρία Προαγωγής Ψυχοκοινωνικής Υγείας Παιδιών και Ενηλίκων «ΙΡΙΣ» ζητεί τη χρηματοδότησή της).
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3021/14-12-07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 0900α/5662/9400/31-12-07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 3021/14-12-2007 ερώτησης, που κατέθεσε στη Βουλή των Ελλήνων ο Βουλευτής κ. Μιχάλης Καρχιμάκης, με θέμα την απώλεια Ιπταμένου Αξιωματικού της Πολεμικής Αεροπορίας κατόπιν πτώσης αεροσκάφους F -16, σας γνωρίζουμε τα ακόλουθα:
      Η ένταξη των αεροσκαφών F-16 στη Μοίρα 337, της 110 Πτέρυγας Μάχης, ξεκίνησε τον Ιούλιο του 2006 και ολοκληρώθηκε τον Σεπτέμβριο του ίδιου έτους. Στη συνέχεια η Μοίρα αξιολογήθηκε επιχειρησιακά από το Α.Τ.Α., τον Μάρτιο του 2007, και κρίθηκε ότι δύναται να εκτελέσει την αποστολή της. Επίσης, η Μοίρα, στο πλαίσιο προετοιμασίας για τη νατοϊκή αξιολόγηση προαξιολογήθηκε από το Ν.Α.Τ.Ο.. Σημειωτέον ότι κατά την πρώτη φάση της νατοϊκής αξιολόγησης, από 26 έως 30 Νοεμβρίου 2007, η Μοίρα απέσπασε ευμενέστατα σχόλια από τους νατοϊκούς αξιολογητές, ενώ το ίδιο συνέβη στη δεύτερη φάση που άρχισε στις 3 Δεκεμβρίου 2007 και επρόκειτο να περατωθεί στις 7 Δεκεμβρίου 2007.
      Σε ό, τι αφορά τον Σμηναγό (Ι) Αθανάσιο Μπατσαρά, σας γνωρίζουμε ότι ήταν έμπειρος χειριστής αεροσκαφών και εκπαιδευτής πτήσεων με γενικό σύνολο 1800 ωρών πτήσης, εκ των οποίων οι 1385 επί των αεροσκαφών F-16. Επισημαίνεται δε ότι τη συγκεκριμένη άσκηση στο πλαίσιο προετοιμασίας της αξιολόγησης την είχε εκτελέσει τέσσερις φορές συνολικά με το ίδιο σενάριο και τα ίδια μέλη πληρώματος όπως την ημέρα του ατυχήματος.
      Κατά την προκαταρκτική διερεύνηση του ατυχήματος διαπιστώθηκε ότι ο πιλότος κατά τη διάρκεια της συγκεκριμένης πτήσης φορούσε τον ρουχισμό που προβλέπεται από τις οικείες Διαταγές της Π.Α. για τις συγκεκριμένες καιρικές συνθήκες.
      Λόγω της γεωγραφικής διαμόρφωσης τα ελληνικά μαχητικά αεροσκάφη εκτελούν την πλειονότητα των εκπαιδευτικών και επιχειρησιακών αποστολών τους, ημέρα και νύχτα άνωθεν του θαλάσσιου χώρου του Αιγαίου και ως εκ τούτου τα στατιστικά στοιχεία Ελλάδας και Τουρκίας δεν είναι συγκρίσιμα. Τονίζεται ότι ο τομέας της ασφάλειας πτήσεων αποτελεί μείζονα στόχο και συνεχή επιδίωξη για την Π.Α.. Εξάλλου, τα λαμβανόμενα μέτρα ασφαλείας, οι διαδικασίες, καθώς και η άρτια εκπαίδευση των χειριστών της Π.Α. έχουν ως αποτέλεσμα το υψηλό επίπεδο επιχειρησιακής ετοιμότητας και τον πολύ χαμηλό δείκτη ατυχημάτων.
      Η πολιτική και ο τρόπος αντιμετώπισης των τουρκικών διεισδύσεων προβλέπονται από θεσμικά κείμενα, τα οποία υλοποιούνται για την υποστήριξη των εθνικών θέσεων στο θέμα του Αιγαίου. Η αντιμετώπιση των κατά περίπτωση θεμάτων εκτελείται σύμφωνα με τα προβλεπόμενα στην Εθνική Επιχειρησιακή Σχεδίαση (τελευταία αναθεώρηση Ιανουάριος 2004). Συναφώς σας γνωρίζουμε ότι όλα τα ίχνη που εισέρχονται χωρίς Σχέδιο Πτήσης στο Flight Information Region (F.I.R) Αθηνών αντιμετωπίζονται σύμφωνα με την υφιστάμενη επιχειρησιακή σχεδίαση.
      Η τουρκική φρεγάτα, η οποία περισυνέλεξε τον χειριστή του αεροσκάφους, συμμετείχε στο πρώτο σκέλος προγραμματισμένης αεροναυτικής δραστηριότητας του τουρκικού Πολεμικού Ναυτικού και της τουρκικής Πολεμικής Αεροπορίας στα διεθνή ύδατα του Βορείου Αιγαίου και χωρικά ύδατα της Τουρκίας από 3 έως 7 Δεκεμβρίου 2007 με την ονομασία "CEVIC PENCE". Στην εν λόγω εκπαιδευτική δραστηριότητα συμμετείχαν συνολικά 5 φρεγάτες, 2 κορβέτες και αριθμός βοηθητικών σκαφών.
      Οι διεξαχθείσες ασκήσεις κινήθηκαν σε πλαίσια συνήθους δραστηριότητας, χωρίς να υπάρξει παραβίαση των ελληνικών χωρικών υδάτων,
      και περιλάμβαναν τεχνικά εκπαιδευτικά αντικείμενα εντός των περιοχών που είχαν δεσμευθεί σε διεθνή ύδατα.
      Η περιοχή της ασκήσεως είχε δεσμευθεί και εγκριθεί από την ελληνική Υ.Π.Α. κατόπιν αιτήματος της τουρκικής πλευράς για τις εναέριες δραστηριότητες με έκδοση σχετικής Notice to Airmen (ΝΟΤΑΜ), σύμφωνα με τις προβλεπόμενες διεθνείς διαδικασίες (ICAO). Η αντίστοιχη θαλάσσια περιοχή ευρίσκετο στα Διεθνή Ύδατα εκτός Ελληνικών Χωρικών Υδάτων, όπου η ναυσιπλοΐα είναι ελεύθερη και χωρίς περιορισμούς. Η συγκεκριμένη δραστηριότητα της άσκησης παρακολουθείτο διακριτικά, με κατάλληλη για τη συγκεκριμένη περίπτωση ανάπτυξη πολεμικών πλοίων του Π.Ν. στον εγγύς θαλάσσιο χώρο και με εξασφαλισμένη τη συνεχή παρακολούθηση και θετική αναγνώριση από το Εθνικό Σύστημα Επιτηρήσεως.
      Η αντίδραση με τη διαπίστωση της πτώσεως του αεροσκάφους υπήρξε ακαριαία και η κινητοποίηση από πλευράς ελληνικών Ενόπλων Δυνάμεων άμεση. Διατέθηκαν 3 Ελικόπτερα Έρευνας-Διάσωσης Super Puma, 1 αεροσκάφος C-130, τα οποία κατέφθασαν άμεσα στο χώρο του ατυχήματος και 1 ελικόπτερο S-70B της φρεγάτας «ΝΙΚΗΦΟΡΟΣ ΦΩΚΑΣ», η οποία επίσης έσπευσε πάση δυνάμει στην εν λόγω περιοχή.
      Όλα τα παραπλέοντα σκάφη είχαν ειδοποιηθεί από το Ε.Κ.Σ.Ε.Δ. και έσπευσαν σε βοήθεια, σύμφωνα με τους τους κανόνες του διεθνούς αλλά και του εθιμικού ναυτικού δικαίου. Συνυπολογιζομένων των εξαιρετικά δυσμενών συνθηκών, ήταν καθαρά θέμα τύχης το ποια μονάδα πλοίο ή αεροπορικό μέσο θα προέβαινε στον εντοπισμό. Ως εκ τούτου, η περισυλλογή της σωρού του άτυχου Σμηναγού από την τουρκική φρεγάτα αποτελεί τυχαίο γεγονός.
      Επισημαίνεται ότι στον χώρο ευθύνης της Ελλάδας στην Έρευνα-Διάσωση (Ε-Δ), ο οποίος ταυτίζεται με το F.I.R Αθηνών, το Ενιαίο Κέντρο Συντονισμού Έρευνας Διάσωσης (Ε.Κ.Σ.Ε.Δ.) είναι το μόνο διεθνές αναγνωρισμένο αρμόδιο όργανο και στη συγκεκριμένη περίπτωση αντέδρασε άμεσα σε ό, τι αφορά στον συντονισμό της συγκεκριμένης επιχείρησης.
      Τέλος, σας διαβεβαιώνουμε ότι οι Ένοπλες Δυνάμεις, με τη διάθεση προσωπικού και μέσων, με το δίκτυο επιτηρήσεώς τους και την ανάπτυξη των Μονάδων, καλύπτουν πλήρως και αποτελεσματικά το F.I.R. Αθηνών και συνδράμουν όταν απαιτείται στο έργο του Ε.Κ.Σ.Ε.Δ., όπως προβλέπεται στην κοινή Υπουργική Απόφαση Υ.ΕΘ.Α. και Υ.Ε.Ν. με θέμα «Κανονισμός Οργάνωσης και Λειτουργίας του ΕΚΣΕΔ αριθμ. 1432.52/93 από 26 Ιουλ 93, ΦΕΚ 647/30 Αυγ 1993».
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ ΜΕΪΜΑΡΑΚΗΣ»
      2. Στην με αριθμό 2544/28.11.07 ερώτηση του Βουλευτή κ. Σπυρίδωνος-Άδωνι Γεωργιάδη δόθηκε με το υπ’ αριθμ.384/21.12.07 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αρ. πρωτ. 2544/28-11-2007 ερώτηση, που κατατέθηκε στη Βουλή από το Βουλευτή κ. Σπ. Άδωνι - Γεωργιάδη, σχετικά με το ανωτέρω θέμα, σας πληροφορούμε τα εξής:
      Α. Η Ειδική Υπηρεσία Εφαρμογής Συγχρηματοδοτούμενων Ενεργειών από το Ευρωπαϊκό Κοινωνικό Ταμείο (ΕΚΤ), ως Τελικός Δικαιούχος έργων που συγχρηματοδοτούνται από το ΕΚΤ, είναι υπεύθυνη για την προκήρυξη και παρακολούθηση των έργων που υλοποιούν οι ανάδοχοι φορείς - Κέντρα Επαγγελματικής Κατάρτισης (ΚΕΚ) σχετικά με προγράμματα κατάρτισης ανέργων στα πλαίσια των Επιχειρησιακών Προγραμμάτων «Απασχόληση και Επαγγελματική Κατάρτιση» και «Κοινωνία της Πληροφορίας». Αρμόδια για τη διαχείριση και την κατανομή των κοινοτικών πόρων που δικαιούται το Υπουργείο Απασχόλησης και Κοινωνικής Προστασίας, στους τελικούς δικαιούχους των έργων, είναι οι Ειδικές Υπηρεσίες Διαχείρισης των Επιχειρησιακών Προγραμμάτων. Επομένως, οι Υπηρεσίες αυτές, ενημερώνουν τόσο το αρμόδιο Υπουργείο όσο και το Υπουργείο Εθνικής Οικονομίας και Οικονομικών για την πορεία των έργων και των χρηματοδοτήσεων.
      Σχετικά με την υποχρέωση των ΚΕΚ, στα συγχρηματοδοτούμενα προγράμματα από το ΕΚΤ, να διδάσκουν σε ποσοστό τουλάχιστον 60% του συνόλου των διδακτικών ωρών, εκπαιδευτές ενταγμένοι στο μητρώο Β' του Εθνικού Κέντρου Πιστοποίησης (ΕΚΕΠΙΣ) που προβλέπεται στο άρθρο 3 παρ. 3.2 της υπ' αρ. 113172/3-11-2005 «Σύστημα Πιστοποίησης Εκπαιδευτών Ενηλίκων» ΚΥΑ του Υπουργού Απασχόλησης και Κοινωνικής Προστασίας και του Υφυπουργού Οικονομίας και Οικονομικών, σας πληροφορούμε ότι δεν έχει γίνει καμία επώνυμη καταγγελία στην αρμόδια Υπηρεσία για συγκεκριμένο ΚΕΚ για το συγκεκριμένο θέμα. Κάθε καταγγελία που αφορά συγκεκριμένο ΚΕΚ ελέγχεται σύμφωνα με τα προβλεπόμενα στην ΚΥΑ 107900/12-4-2001, όπως ισχύει, από τη Μονάδα Ελέγχου της Ειδικής Υπηρεσίας Εφαρμογής Συγχρηματοδοτούμενων Ενεργειών από το ΕΚΤ.
      Σε κάθε περίπτωση, η διαδικασία πιστοποίησης εκπαιδευτών και ένταξής τους στο Μητρώο Β΄ του ΕΚΕΠΙΣ δεν έχει ακόμη ολοκληρωθεί, αφενός μεν γιατί δεν έχει ακόμη ολοκληρωθεί το έργο «Εκπαίδευση εκπαιδευτών ΣΕΚ», που έχει προκηρυχθεί και υλοποιείται από την αρμόδια Υπηρεσία, η επιτυχής παρακολούθηση του οποίου αποτελεί προϋπόθεση για την πιστοποίηση εκπαιδευτών και την ένταξή τους στο Μητρώο Β΄ του ΕΚΕΠΙΣ, αφετέρου δε γιατί οι περισσότεροι από τομς εκπαιδευτές που έχουν ολοκληρώσει τα σχετικά προγράμματα, είτε δεν έχουν υποβάλλει ακόμη την αίτηση πιστοποίησης στο ΕΚΕΠΙΣ, είτε το ΕΚΕΠΙΣ δεν έχει ολοκληρώσει τη διαδικασία ένταξής τους. Συνεπώς, η προϋπόθεση του άρθρου 3 παρ. 3.2 της υπ΄αρ. 113172/3-11-2005 «Σύστημα Πιστοποίησης Εκπαιδευτών Ενηλίκων» ΚΥΑ δεν μπορεί να εφαρμοστεί μέχρι την ολοκλήρωση ένταξης εκπαιδευτών στο μητρώο Β΄ του ΕΚΕΠΙΣ.
      Β. Τα συστήματα διαχείρισης και ελέγχου της Ειδικής Υπηρεσίας Διαχείρισης του Επιχειρησιακού Προγράμματος «Απασχόληση και Επαγγελματική Κατάρτιση» είναι πλήρως αποδεκτά από την Ευρωπαϊκή Επιτροπή, μετά από σχετικό έλεγχο που διενήργησε η αρμόδια Μονάδα ελέγχου της Ευρωπαϊκής Ένωσης.
      Επιπλέον, κάθε καταγγελία, η οποία περιέρχεται στην προαναφερόμενη Υπηρεσία του Υπουργείου μας με οποιοδήποτε τρόπο αποτελεί αντικείμενο ελέγχου, τα πορίσματα του οποίου ανακοινώνονται στους αρμόδιους φορείς και καταγγέλλοντες.
      Γ. Σύμφωνα με την αρ. 113613/21-11-2006 (ΦΕΚ 1700) Κοινή Υπουργική Απόφαση των Υπουργών Οικονομίας και Οικονομικών και Απασχόλησης και Κοινωνικής Προστασίας περί «Συστήματος Πιστοποίησης Εκπαιδευτικών Ενηλίκων» και συγκεκριμένα τα οριζόμενα στο  ΄Αρθρο 3 παρ. 2 των Μεταβατικών Διατάξεων, από την 1-9-2007 έως την 31-12-2007, στα συγχρηματοδοτούμενα από την Ε.Ε. προγράμματα επαγγελματικής κατάρτισης, εκτός των πιστοποιημένων εκπαιδευτικών μπορούν να διδάσκουν, σε ποσοστό έως το 10% των ωρών του προγράμματος και οι ενταγμένοι στο Εισαγωγικό Μητρώο Εκπαιδευτικών Ενηλίκων, οι οποίοι διαθέτουν την απαιτούμενη διδακτική εμπειρία των 150 ωρών σε ενήλικες.
      Από την 1-1-2008 και εφεξής στα συγχρηματοδοτούμενα από την Ε.Ε. προγράμματα επαγγελματικής κατάρτισης, μπορούν να διδάσκουν μόνο οι ενταγμένοι στο Μητρώο Πιστοποιημένων Εκπαιδευτικών Ενηλίκων, λαμβάνοντας υπόψη τις εξαιρέσεις, όπως αυτές ορίζονται από το εκάστοτε ισχύον Ενιαίο Σύστημα Διαχείρισης Ενεργειών Kατάρτισης (Ε.Σ.Δ.E.Κ.).
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      3. Στην με αριθμό 487/10-10-07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Β-2486/1-11-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 487/10-10-2007 που κατέθεσε στη Βουλή ο Βουλευτής κ. Λεβέντης, σχετικά με την λειτουργία αστικών συγκοινωνιών στο Δήμο Αχαρνών, σας διαβιβάζουμε το με αριθμό 404/Δ.Σ./23-8-2007 έγγραφο του Οργανισμού Αστικών Συγκοινωνιών (Ο.Α.Σ.Α.), με το οποίο παρέχονται στοιχεία και πληροφορίες, για τα θιγόμενα με αυτή θέματα.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 326/4-10-07 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. Β-2453/29-10-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 326/4-10-2007, που κατέθεσε στη Βουλή ο Βουλευτής κ. Ντίνος Ρόβλιας, παρακαλούμε να λάβετε υπόψη σας τα εξής:
      1. Ως προς τη διάθεση χωρητικότητας των δύο αναμεταδοτών του Hellas Sat, με σκοπό την εξυπηρέτηση αναγκών του δημοσίου τομέα, ιδιαίτερα των απομακρυσμένων περιοχών που δεν έχουν εναλλακτικούς τρόπους ευρυζωνικής πρόσβασης, αναφέρουμε ότι :
      α. Η Γενική Γραμματεία Επικοινωνιών, στο πλαίσιο του Γ' Κοινοτικού Πλαισίου Στήριξης, υλοποιεί το έργο: «Προσδιορισμός και εξυπηρέτηση αναγκών των φορέων του Δημοσίου Τομέα απομακρυσμένων περιοχών για προηγμένες τεχνολογίες επικοινωνιών με την αξιοποίηση των δυνατοτήτων που προσφέρει το δημόσιο δορυφορικό σύστημα Hellas Sat». που έχει ενταχθεί στο Μέτρο 4.2 του Επιχειρησιακού Προγράμματος «Κοινωνία της Πληροφορίας» (ΕΠ ΚτΠ).
      Η υλοποίηση του εν λόγω έργου αποσκοπεί στην καταγραφή των απαιτήσεων και στη δημιουργία υποδομών για την ανάπτυξη και τη βελτίωση των τηλεπικοινωνιακών υποδομών της χώρας μας σε περιοχές μη προνομιούχες (από πλευράς διαθέσιμων τηλεπικοινωνιακών υποδομών), με απώτερο στόχο την παροχή ολοκληρωμένων τηλεπικοινωνιακών υπηρεσιών, οι οποίες θα συμβάλλουν άμεσα στη διασύνδεση και λειτουργία των φορέων του δημόσιου τομέα και επομένως στην παροχή ολοκληρωμένων υπηρεσιών προς τον πολίτη.
      β. Το πρώτο υποέργο του εν λόγω έργου: «Μελέτη προσδιορισμού αναγκών των φορέων του Δημοσίου Τομέα απομακρυσμένων περιοχών για προηγμένες τεχνολογίες επικοινωνιών με την αξιοποίηση των δυνατοτήτων που προσφέρει το δημόσιο δορυφορικό σύστημα Hellas Sat» ξεκίνησε το Φεβρουάριο 2004 με την υπογραφή της σχετικής σύμβασης με τον Ανάδοχο και ολοκληρώθηκε με την αποπληρωμή του εντός του 2006. Το 1o Υποέργο παρουσίασε μία σχετική απόκλιση υλοποίησης σε σχέση με το αρχικό χρονοδιάγραμμά του. Η απόκλιση αυτή οφείλεται στη μεγάλη πολυπλοκότητα του, λόγω της απαιτούμενης ανάλυσης και αξιολόγησης των αναγκών των φορέων, του προσδιορισμού των δυνατών χρήσεων του δορυφόρου και της εξέτασης των δυνατοτήτων εξυπηρέτησης των αναγκών αυτών. Επισημαίνεται ότι το θέμα της δορυφορικής επικοινωνίας είναι νέα τεχνολογία και νέο γνωστικό πεδίο των επιμέρους φορέων, με συνέπεια να σημειωθούν αρκετές καθυστερήσεις στις απαιτούμενες επαφές και συνεννοήσεις και μάλιστα κατά τη διάρκεια της άμεσης προ-Ολυμπιακής περιόδου του 2004, κατά την οποία πολλοί φορείς του Δημοσίου (Υπουργείο Δημοσίας Τάξης, Πυροσβεστικό Σώμα, ΕΛΑΣ, Λιμενικό Σώμα, Υπουργείου Πολιτισμού, ΥΠΕΧΩΔΕ, κ.λπ.). ήσαν απασχολημένοι με τα άκρως πιεστικά θέματα της προετοιμασίας των Ολυμπιακών Αγώνων.
      γ. Τον Οκτώβριο του 2006, και με βάση τα αποτελέσματα του πρώτου υποέργου, προκηρύχθηκε το δεύτερο υποέργο: «Ανάπτυξη Υποδομών για την αρχική εξυπηρέτηση αναγκών των φορέων του Δημοσίου Τομέα απομακρυσμένων περιοχών για προηγμένες τεχνολογίες επικοινωνιών με τη χρήση του δημόσιου δορυφορικού συστήματος Hellas Sat» με την ονομασία «ΔΟΡΥ» που θα αξιοποιήσει τους δύο δορυφορικούς αναμεταδότες του δορυφορικού συστήματος Hellas Sat για την κάλυψη των αναγκών του Δημοσίου.
      Ο σχετικός διαγωνισμός ολοκληρώθηκε και το αποτέλεσμα του κατακυρώθηκε με την υπ. αριθμ. 49418/10408/4-9-07 Απόφαση του Υπουργού Μεταφορών & Επικοινωνιών. Επί της απόφασης αυτής έχουν ασκηθεί ασφαλιστικά μέτρα ενώπιον του ΣτΕ. Το δίκτυο προβλέπεται να είναι σε επιχειρηματική λειτουργία το 2008.
      2. Σημειώνεται ότι πριν από την εκτόξευση του δορυφόρου Hellas Sat, είχε ήδη αποφασιστεί ότι από τους παραχωρούμενους δύο αναμεταδότες στο Δημόσιο (Σύμβαση από 23-8-2001 μεταξύ Ελληνικού Δημοσίου και της εταιρείας Hellas Sat Consortium Ltd) θα διατεθεί ραδιοφάσμα για την εξυπηρέτηση των αναγκών του Υπουργείου Εθνικής Άμυνας, αντίστοιχο με την χωρητικότητα του ενός αναμεταδότη (36 ΜΗΖ). Από τις αρχές του 2005 ξεκίνησε η χρησιμοποίηση μέρους της χωρητικότητας αυτής από το ΓΕΣ. Πλην όμως, και όπως προκύπτει από πρόσφατα έγγραφα του ΓΕΕΘΑ, οι ανάγκες του σε χωρητικότητα φάσματος είναι πολλαπλάσιες αυτών που αρχικά εκτιμήθηκαν.
      3. Για τις ανάγκες των άλλων φορέων του δημοσίου, εκτός του Υπουργείου Εθνικής Άμυνας, καταβάλλεται προσπάθεια να καλυφθούν αυτές από την εναπομένουσα χωρητικότητα των δύο αναμεταδοτών. Κατά την περίοδο μελέτης του συστήματος ΔΟΡΥ (αρχική εξυπηρέτηση αναγκών των φορέων του Δημοσίου Τομέα απομακρυσμένων περιοχών για προηγμένες τεχνολογίες επικοινωνιών με τη χρήση του δημόσιου δορυφορικού συστήματος Hellas Sat) καταγράφηκαν οι ανάγκες των Δημοσίων Φορέων που ενδιαφέρθηκαν να ωφεληθούν από τις προσφερόμενες δορυφορικές επικοινωνίες, εντάχθηκαν στο ως άνω έργο και προγραμματίστηκε η ικανοποίηση τους σε σχέση και με τους υφιστάμενους τεχνικούς και οικονομικούς περιορισμούς. Στους φορείς του Δημοσίου που ζήτησαν ιδιαίτερες δορυφορικές συχνότητες (εκτός ΔΟΡΥ) για κάλυψη των αναγκών τους, συγκαταλέγονται κυρίως η ΕΥΠ, (οι ανάγκες της οποίας έχουν ικανοποιηθεί από 24-1-2005), η ΕΛ.ΑΣ. και η Γενική Γραμματεία Πολιτικής Προστασίας, η οποία με πρόσφατο αίτημά της (Ιούλιος 2007) ζήτησε χωρητικότητα. Τα αιτήματα αυτά αξιολογούνται σε συνδυασμό με την ζητούμενη χωρητικότητα, την υπάρχουσα διαθεσιμότητα και τις προβλέψεις για ικανοποίηση αναγκών από το σύστημα ΔΟΡΥ.
      Το Πυροσβεστικό Σώμα δεν έχει υποβάλει αίτημα για κάλυψη ιδιαίτερων δορυφορικών επικοινωνιών.
      4. Οι δορυφορικές συχνότητες που προορίζονται για την λειτουργία του συστήματος ΔΟΡΥ δεν θα μπορούσαν να αποτελέσουν πόρο εκμετάλλευσης τους από το Δημόσιο δια της παραχώρησης τους στην εταιρεία Hellas Sat προκειμένου να αποφευχθούν κίνδυνοι μη έγκαιρης ικανοποίησης της λειτουργίας του ΔΟΡΥ. Παρέμεινε ως μη πλήρως χρησιμοποιούμενη η χωρητικότητα αυτή, ώστε να διατηρείται διαθέσιμη για την μόνιμη ή περιστασιακή χρήση από φορείς του δημοσίου και την άμεση χρησιμοποίησή της από το ΔΟΡΥ, και να μην υπάρξει κανένας κίνδυνος καθυστερήσεων που θα σχετίζονταν μάλιστα και με επιπτώσεις σε θέματα χρηματοδοτήσεων του έργου από το Μέτρο 4.2 του Επιχειρησιακού Προγράμματος «Κοινωνία της Πληροφορίας». Συνεπώς η μη παραχώρηση του σχετικού φάσματος στην εταιρεία Hellas Sat αποτελεί δικαιολογημένη επιλογή υπό τις υφιστάμενες συνθήκες, και δεν προκαλεί αποθετική ζημία στο Δημόσιο.
      5. Συνοψίζοντας, διευκρινίζουμε τα εξής:
      α) Αντίθετα με όσα διατυπώνονται στο σκεπτικό της ερώτησης, το Ελληνικό Δημόσιο διατηρεί και αξιοποιεί τα δικαιώματά του, διότι, όπως προαναφέρθηκε, από τις αρχές του 2005 γίνεται συστηματική χρήση του μεγαλύτερου τμήματος της διατεθείσας χωρητικότητας ανάλογα και με τις εμφανιζόμενες περιστασιακές ανάγκες.
      β) Δεν υφίσταται αχρηστία και αδρανοποίηση των δύο αναμεταδοτών. Οι ραδιοσυχνότητες των δύο αναμεταδοτών, ανά συγκεκριμένη κάθε φορά περίπτωση, χρησιμοποιούνται για την κάλυψη των αναγκών επικοινωνιών κρατικών φορέων (ΓΕΣ, ΕΥΠ, ΥΕΝ). Σημαντικό μέρος της χωρητικότητας διατέθηκε στον Ευρωπαϊκό Οργανισμό Διαστήματος στο πλαίσιο συνεργασίας για την υποστήριξη ερευνητικών προγραμμάτων. Ασφαλώς η πλήρης εκμετάλλευση των συχνοτήτων θα πραγματοποιηθεί μετά την έναρξη της λειτουργίας του ΔΟΡΥ το οποίο αναμένεται να ξεκινήσει τους αμέσως επόμενους μήνες με την εγκατάσταση του Αναδόχου του έργου στον χώρο που έχει επιλεγεί και εξασφαλιστεί σε συνεργασία με την Υ.Π.Α., για να λειτουργήσει ο κεντρικός επίγειος δορυφορικός σταθμός (hub) του συστήματος. Στο σημείο αυτό επισημαίνεται ότι για την υλοποίηση του ΔΟΡΥ κατεβλήθη μεγάλη προσπάθεια που αφορά στην επίλυση πολλών προβλημάτων ώστε να δημιουργηθούν οι προαπαιτούμενες συνθήκες για την λειτουργία του. Η διαχείριση των συχνοτήτων είναι μια μόνο παράμετρος ενός πολύ μεγαλύτερου και πολύπλοκου έργου, αυτού της υλοποίησης των δορυφορικών επικοινωνιών του Δημοσίου με την χρήση των παραχωρηθέντων αναμεταδοτών του Hellas Sat.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      5. Στην με αριθμό 1602/6-11-07 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. 172/30-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας ενημερώνουμε για τα εξής:
      1. Στην Μελέτη Περιβαλλοντικών Επιπτώσεων για το τμήμα Πάτρα - Πύργος εξετάστηκε η εναλλακτική Λύση για το τμήμα Πάτρα (Μιντιλόγλι - Βραχνέικα) για διέλευση (ανατολικά) της σημερινής Νέας Εθνικής Οδού μέσα από τον κηρυγμένο αρχαιολογικό χώρο των Τσουκαλαίικων. Η λύση αυτή δεν επιλέχθηκε λόγω της καταστροφής, που θα υποστεί ο αρχαιολογικός χώρος. Η εγκεκριμένη χάραξη δεν έχει μη αναστρέψιμες επιπτώσεις στο ανθρωπογενές περιβάλλον, ενώ υπερέχει σε όλους τους τομείς της εναλλακτικής χάραξης μέσω της ορεινής ζώνης και αναμένεται βελτίωση της υπάρχουσας κατάστασης από τα προβλεπόμενα μέσα και έργα περιβαλλοντικής προστασίας. Με την εγκεκριμένη χάραξη αντιμετωπίζεται απόλυτα η αποκατάσταση της επικοινωνίας των εκατέρωθεν περιοχών του αυτοκινητοδρόμου ενώ με την πλήρη ανακατασκευή (σύμφωνα με τις προδιαγραφές των διευρωπαϊκών δικτύων) των εγκαρσίων τεχνικών των διαβάσεων (οδών και Σιδηροδρομικής Γραμμής) αναβαθμίζεται και η οδική ασφάλεια του τοπικού δικτύου.
      2. Στον Αυτοκινητόδρομο Ελευσίνα-Κόρινθος-Πάτρα-Πύργος-Τσακώνα προβλέπεται νέα στρατηγική Διοδίων με σύστημα χρέωσης ανάλογα με το μήκος της διανυόμενης απόστασης. Ειδικότερα σύμφωνα με το Άρθρο 24, παραγρ. 24.2.2.(b)1(vi) της Σύμβασης Παραχώρησης για την ευρεία παράκαμψη Πάτρας δεν επιτρέπεται η εγκατάσταση σταθμών διοδίων πλευρικών ή μετωπικών.
      Οι προβλεπόμενοι μετωπικοί σταθμοί Διοδίων για τις μετακινήσεις της Πάτρας χωροθετούνται πριν από τον Α.Κ. Ρίου προς την Αθήνα και μετά του Α.Κ. ΒΙΠΕ προς τον Πύργο σε απόσταση 10χλμ από το τέλος της Ευρείας Παράκαμψης Πάτρας χωρίς να χρεώνεται το μήκος της ευρείας παράκαμψης Πάτρας σε κανέναν από τους παραπάνω σταθμούς.
      3. Σε όλο το μήκος του Νέου αυτοκινητόδρομου προβλέπεται η δημιουργία παράπλευρου (SR) οδικού δικτύου. Οι παράπλευροι δρόμοι μέσω των κάθετων ανισόπεδων διαβάσεων εξασφαλίζουν την επικοινωνία των εκατέρωθεν περιοχών και των μετωπικών σταθμών με το υπόλοιπο οδικό δίκτυο ενώ μέσω των Ανισόπεδων Κόμβων συνδέονται και με τον αυτοκινητόδρομο.
      4. Έτσι οι περιοχές Δυτικά των Πατρών μπορούν να χρησιμοποιήσουν ακόμα και τον Αυτοκινητόδρομο προς και από Πάτρα μέσω του Ανισόπεδου Κόμβου ΒΙΠΕ χωρίς την καταβολή διοδίων τελών. Σημειώνεται ότι ο Ανισόπεδος κόμβος ΒΙΠΕ με την νέα μορφή δεν συνδέει μόνον την ΒΙΠΕ αλλά και τις περιοχές των Δήμων Βραχνέικων μέσω συνδετήριας οδού η οποία διασχίζει ανισόπεδα την σιδηροδρομική γραμμή, συνδεόμενη με την παλαιά Εθνική οδό.
      5. Σε ότι αφορά την αποφυγή επιβάρυνσης του δευτερεύοντος οδικού δικτύου, πέραν των μετωπικών σταθμών προβλέπεται η εγκατάσταση πλευρικών σταθμών διοδίων στους Ανισόπεδους Κόμβους ώστε να αποτρέπεται η κυκλοφορία στο δευτερεύον δίκτυο από αυτούς που χρησιμοποιούν τον Αυτοκινητόδρομο για μεγάλου μήκους μετακινήσεις.
      Ο Υφυπουργός
      Θ. ΞΑΝΘΟΠΟΥΛΟΣ»
      6. Στην με αριθμό 1693/8-11-07 ερώτηση των Βουλευτών κυρίων Βέρας Νικολαΐδου και Σταύρου Σκοπελίτη δόθηκε με το υπ’ αριθμ. 1852/22-11-07 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσαν οι βουλευτές κ. Β. Νικολαΐδου και κ. Στ. Σκοπελίτης, σας πληροφορούμε τα εξής:
      Σύμφωνα με το Νόμο 2545/97 (ΦΕΚ 254/Α/97) περί Βιομηχανικών και Επιχειρηματικών Περιοχών (ΒΙ.ΠΕ., ΒΙ.ΠΑ., ΒΙΟ.ΠΑ.) η πρωτοβουλία για τον καθορισμό των ΒΕ.ΠΕ. ανήκει σε φορείς ΒΕ.ΠΕ., του ιδιωτικού ή δημόσιου τομέα, που πρέπει να έχουν τη μορφή ανώνυμης εταιρείας. Στους φορείς αυτούς επιτρέπεται να συμμετέχουν φυσικά ή νομικά πρόσωπα του ιδιωτικού τομέα καθώς και Ο.Τ.Α., δημοτικές ή κοινοτικές επιχειρήσεις, νομαρχιακές αυτοδιοικήσεις κ.λπ. (παράγραφος 1 άρθρου 3 του Ν. 2545/97). Για τον σκοπό αυτό υποβάλλεται στο Υπουργείο Ανάπτυξης αίτηση μετά των απαιτούμενων δικαιολογητικών, είτε από τους ιδρυτές του φορέα ΒΕ.ΠΕ. που πρόκειται να συσταθεί, είτε από τον ίδιο φορέα, εφόσον έχει συσταθεί.
      Σε ότι αφορά τον Νομό Χανίων, εώς σήμερα δεν έχει υποβληθεί αίτημα για τη δημιουργία ΒΙΟΠΑ.
      Σε περίπτωση που υποβληθεί σχετικό αίτημα θα συνεκτιμηθούν παραγόντες που σχετίζονται με γενικότερες και ειδικότερες παραμέτρους (αναπτυξιακές παραγωγικές τάσεις της περιοχής, παραγωγικό δυναμικό, ύπαρξη άλλων ΒΕ.ΠΕ, επιλογή της συγκεκριμένης θέσης, οικονομικές προϋποθέσεις των φορέων ΒΕ.ΠΕ. κ.ά.) έτσι ώστε επαρκώς να τεκμηριώνεται η σκοπιμότητα και η βιωσιμότητα της επένδυσης.
      Ο Υφυπουργός
      ΣΤΑΥΡΟΣ ΚΑΛΑΦΑΤΗΣ»
      7. Στην με αριθμό 1437/1-11-07 ερώτηση του Βουλευτή  κ. Μιλτιάδη Βέρρα δόθηκε με το υπ’ αριθμ. 1557/22-11-07 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Μιλτιάδης Βέρρας, σας πληροφορούμε τα εξής, όσον αφορά αρμοδιότητες του Υπουργείου Ανάπτυξης:
      	1. Η Δ/νση ΜΜΕ της Γενικής Γραμματείας Βιομηχανίας (ΥΠΑΝ) προχώρησε άμεσα στην έκδοση δύο (2) ΚΥΑ που υλοποιεί η ΤΕΜΠΜΕ Α.Ε. για την: α) αύξηση της Επιδότησης Κόστους Δανεισμού και Χρηματοδοτικής Μίσθωσης των Μικρών και Πολύ Μικρών Επιχειρήσεων, Δράση 2.10.2. του ΕΠΑΝ και για β) την αύξηση του ποσοστού της παρεχομένης από την ΤΕΜΠΜΕ Α.Ε. εγγύησης, προς τις επιχειρήσεις των περιοχών που επλήγησαν από τις πυρκαγιές του έτους 2007.
      2. Επιπλέον, για τις περιπτώσεις θεομηνιών, η Ε.Ο.Μ.Μ.Ε.Χ. Α.Ε. ορίστηκε, σύμφωνα με τις διατάξεις του άρθρου 36 του Ν. 2459/1997 (ΦΕΚ 17/Α), ως ο αρμόδιος φορέας της Πολιτείας για την καταβολή αποζημιώσεων/ επιχορηγήσεων στις βιομηχανικές και βιοτεχνικές μονάδες, στα εμπορικά καταστήματα, στις αγροτικές εκμεταλλεύσεις, άλλες σε επιχειρήσεις κερδοσκοπικού και μη χαρακτήρα φορείς, που πλήττονται από πλημμύρες και λοιπές θεομηνίες εκτός σεισμών. Η επιχορήγηση συνίσταται στη δωρεάν χρηματική ενίσχυση από το Πρόγραμμα Δημοσίων Επενδύσεων. Το ύψος της επιχορήγησης καθορίζεται με Κοινή Απόφαση των Υπουργών Ανάπτυξης, Οικονομίας & Οικονομικών και Περιβάλλοντος Χωροταξίας & Δημοσίων Έργων.
      Για τα λοιπά θέματα αρμόδια να απαντήσουν είναι τα συνερωτώμενα Υπουργεία.
      Ο Υφυπουργός
      ΣΤΑΥΡΟΣ ΚΑΛΑΦΑΤΗΣ»
      8. Στις με αριθμό 2327/22.11.07 και 2420/26.11.07 ερωτήσεις των Βουλευτών κυρίων Κυριάκου Βελόπουλου και Θάλειας Δραγώνα δόθηκε με το υπ’ αριθμ. 150612/21.12.07 έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 2327/22-11-2007 και 2420/26-11-2007 ερωτήσεις που κατατέθηκαν στη Βουλή από τους Βουλευτές κυρίους Κ. Βελόπουλο και Θ. Δραγώνα σχετικά με την προστασία ανηλίκων που είναι θύματα κακοποίησης και εκμετάλλευσης, σας γνωρίζουμε τα ακόλουθα:
      Το φαινόμενο της κακοποίησης - εκμετάλλευσης ανηλίκων αποτελεί ύψιστης σημασίας κοινωνικό ζήτημα δεδομένου ότι συνιστά παραβίαση των ανθρωπίνων δικαιωμάτων. Το Υπουργείο Υγείας και Κοινωνικής Αλληλεγγύης παρακολουθεί με ιδιαίτερη ευαισθησία το πρόβλημα και λαμβάνει σε συνεργασία με άλλους συναρμόδιους φορείς τα αναγκαία μέτρα για την προστασία αυτών των παιδιών. Ειδικότερα:
      Στο Νοσοκομείο Παίδων «Η Αγία Σοφία» λειτουργεί Κέντρο Κακοποίησης-Παραμέλησης Παιδιού, το Ινστιτούτο Yγείας του Παιδιού, που επιχορηγείται από το Υπουργείο μας και αποσκοπεί στη διεπιστημονική έρευνα σχετικά με τη σωματική και ψυχική υγεία του παιδιού, στην κοινωνική του προστασία και στη διάδοση των γνώσεων που προκύπτουν από το συναφές ερευνητικό έργο.
      Επίσης υπάρχουν εξουσιοδοτημένοι Προνοιακοί Φορείς, όπως τα Κέντρα Παιδικής Μέριμνας, οι Παιδοπόλεις και το Αναρρωτήριο Πεντέλης (για την αντιμετώπιση έκτακτων περιστατικών), στα οποία εισάγονται και φιλοξενούνται, κατόπιν εισαγγελικής παραγγελίας, παιδιά-θύματα κακοποίησης και εκμετάλλευσης.
      Επιπλέον στον τομέα της Πρόνοιας λειτουργεί το ΕΚΚΑ (Εθνικό Κέντρο Κοινωνικής Αλληλεγγύης) για την αντιμετώπιση κοινωνικών πρoβλημάτων πολιτών, σε 24ωρη βάση, με ανοιχτή τηλεφωνική γραμμή (197), καθώς και Κοινωνικοί Ξενώνες για την προσωρινή φιλοξενία ευπαθών ομάδων πληθυσμού όπως παιδιά που για διάφορους λόγους επιβάλλεται η απομάκρυνσή τους από το οικογενειακό τους περιβάλλον.
      Πέραν αυτών, μεταξύ του Υπουργείου μας και του Συλλόγου «Το Χαμόγελο του Παιδιού» υπογράφηκε Προγραμματική Σύμβαση για την ανάπτυξη προγραμμάτων αvτιμετώπισης περιστατικών παιδιών που κινδυνεύουν, ώστε να φιλoξενoύvται σε ειδικούς χώρους, στελεχωμένους με εξειδικευμένο προσωπικό.
      Τέλος, η χώρα μας με αυξημένη ευαισθησία στο πεδίο των δικαιωμάτων του παιδιού επικύρωσε τη Σύμβαση του ΟΗΕ για τα Δικαιώματα του Παιδιού (Ν. 2101/99) και θεσμοθέτησε τη λειτουργία του Συνηγόρου του Παιδιού στο πλαίσιο της λειτουργίας του Συνηγόρου του Πολίτη.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      9. Στην με αριθμό 2535/28.11.07 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. Α.Π.Φ. 21/148/ΑΣ3503 δις 21.12.07 έγγραφο από την Υπουργό Εξωτερικών η ακόλουθη απάντηση:
      «ΘΕΜΑ: «Απάντηση στην υπ' αριθμ. 2535 από 28.11.2007 ερώτηση του Boυλευτή κ. Ευάγγελου Βενιζέλου».
      1. Η Διεθνής Σύμβαση για τα ανθρώπινα δικαιώματα των Ατόμων με Αναπηρία υιοθετήθηκε από τη Γενική Συνέλευση των Η.Ε. στις 13.12.2006 και υπογράφηκε από τη χώρα μας στις 30.3.2007, ημερομηνία κατά την οποία η Σύμβαση άνοιξε σε υπογραφή στην έδρα του Οργανισμού, στη Νέα Υόρκη.
      Η νομοθετική κύρωση της Σύμβασης εκ μέρους της χώρας μας προϋποθέτει τη συνεργασία όλων των συναρμόδιων Υπουργείων των οποίων η συμβολή κρίνεται απαραίτητη προκειμένου να διαμορφωθεί, ενόψει της προώθησης της κυρωτικής διαδικασίας, πλήρης εικόνα όσον αφορά την έκταση των συμβατικών υποχρεώσεων και τις πρακτικές τους συνέπειες στην εσωτερική έννομη τάξη.
      Στο πλαίσιο αυτό, έχει εκκινήσει η διαδικασία μετάφρασης στην ελληνική του επίσημου κειμένου της Σύμβασης, η οποία, μόλις ολοκληρωθεί, θα αποσταλεί στα συναρμόδια Υπουργεία. Συγκεκριμένα, προς το σκοπό αυτό, το επίσημο κείμενο της Σύμβασης απεστάλη στη Μεταφραστική Υπηρεσία του Υπουργείου μας. Η μετάφραση που εκπονήθηκε από τη Μεταφραστική Υπηρεσία ελέγχθηκε από την Ειδική Νομική Υπηρεσία, προκειμένου να εξακριβωθεί ότι είναι συμβατή σε σχέση με την ορολογία που χρησιμοποιείται σε άλλες Συμβάσεις των Η.Ε. τις οποίες η χώρα μας έχει ήδη κυρώσει και εφαρμόζει.
      Το κείμενο της μετάφρασης θα οριστικοποιηθεί από την Ειδική Νομική Υπηρεσία σε συνεργασία με την Εθνική Συνομοσπονδία Ατόμων με Αναπηρία, η οποία υπέβαλε με επιστολή της σχετικό αίτημα προς την κα Υπουργό. Το αίτημα αυτό έγινε αποδεκτό, δεδομένου ότι η συμβολή της ΕΣΑμεΑ κρίνεται ιδιαιτέρως χρήσιμη προς το σκοπό της διαμόρφωσης μιας ολοκληρωμένης και τεχνικώς άρτιας μετάφρασης, η οποία θα αποδίδει κατά τον καλύτερο δυνατό τρόπο στην ελληνική τους όρους που χρησιμοποιεί η Σύμβαση. Πράγματι, η ως άνω Υπηρεσία, με το υπ' αριθ. Φ. 6171/167/ΑΣ 1018 από 11.7.2007 έγγραφό της, απέστειλε προς την ΕΣΑμεΑ το κείμενο, που διαμορφώθηκε μετά τον έλεγχο στον οποίο προέβη κατά τα ανωτέρω, και το οποίο θα αποτελέσει τη βάση της συνεργασίας μας για την οριστικοποίηση της σχετικής μετάφρασης, η οποία κατόπιν θα αποσταλεί στα συναρμόδια Υπουργεία.
      2. Το Προαιρεπκό Πρωτόκολλο στην ως άνω Σύμβαση (το οποίο αφορά κυρίως τη δυνατότητα ατομικών αναφορών στην Επιτροπή της Σύμβασης για τα Δικαιώματα των Ατόμων με Αναπηρίες, όπως και τη δυνατότητα της ίδιας Επιτροπής να διεξάγει έρευνα σε περιπτώσεις σοβαρών ή συστηματικών παραβιάσεων της Σύμβασης), η χώρα μας δεν το έχει υπογράψει, καθώς κρίθηκε σκόπιμη η αναμονή των αποτελεσμάτων από την εφαρμογή της Σύμβασης.
      Η Υπουργός 
      ΝΤΟΡΑ ΜΠΑΚΟΓΙΑΝΝΗ»
      10. Στην με αριθμό 2722/3-12-07 ερώτηση του Βουλευτή κ. Κυριάκου Γεροντόπουλου δόθηκε με το υπ’ αριθμ. 637Β/21.12.07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ως άνω σχετικής ερώτησης, σας γνωρίζουμε τα ακόλουθα:
      Με την υπ' αριθ. 35633/2006 Απόφαση ΚΥΑ (ΦΕΚ 911//13.10.2006), κηρύχθηκε ως Εθνικό Πάρκο, η περιοχή του Δάσους Δαδιάς - Λευκίμης - Σουφλίου. Με την ίδια ΚΥΑ επίσης, ορίζονται τα όρια, οι ζώνες προστασίας, οι όροι δόμησης της περιοχής, καθώς και η ίδρυση του αρμόδιου Φ .Δ.
      Σύμφωνα με την ισχύουσα Εθνική νομοθεσία, άρθρο 21 του Ν.1650/86 (ΦΕΚ 160Α/18.10.1986) καθώς και την αντικατάσταση του, όπως αυτή αναφέρεται στην παραγ.3 του άρθρου 16 του Ν2742/99 (ΦΕΚ 207/07.10.1999):
      Η παραπάνω ΚΥΑ αναθεωρείται ανά πενταετία μετά από πρόταση του Φορέα Διαχείρισης και λαμβάνοντας υπόψη τις ετήσιες εκθέσεις αξιολόγησης εφαρμογής της, που αυτός συντάσσει.
      Κατ' εξαίρεση επιτρέπεται η τροποποίηση και αναθεώρηση της μετά από τεκμηριωμένη εισήγηση του Φ .Δ. για τους κατωτέρω λόγους:
      · για την αντιμετώπιση εκτάκτων γεγονότων που σχετίζονται με την προστασία της περιοχής
      · για την προσαρμογή της σε υποδείξεις και παρατηρήσεις της ετήσιας έκθεσης αξιολόγησης του Φ .Δ.
      · για να εκτελεσθούν έργα και μέτρα ιδιαίτερα σημαντικά για την προστασία και διαχείριση της περιοχής
      Μέχρι σήμερα δεν έχει υποβληθεί στην αρμόδια Δ/νση Περιβαλλοντικού Σχεδιασμού του ΥΠΕΧΩΔΕ σχετική έκθεση από τον αρμόδιο Φ.Δ., προς τον οποίο κοινοποιείται το σχετικό αίτημα τροποποίησης της εν λόγω ΚΥΑ, για τις περαιτέρω ενέργειες του.
      Επίσης, από τα στοιχεία που υπάρχουν στη Δ/νση Χωροταξίας του ΥΠΕΧΩΔΕ δεν προκύπτει ότι έχει κατατεθεί αίτηση από τοπικούς φορείς για καθορισμό ΒΕΠΕ (βιοτεχνικό πάρκο) στο Σουφλί.
      Σύμφωνα με το ν. 2545/97 περί Βιομηχανικών και Επιχειρηματικών Περιοχών (ΒΕΠΕ), η κίνηση της διαδικασίας για τη δημιουργία ΒΕΠΕ δεν γίνεται από το δημόσιο, αλλά από τρεις με τη μορφή ανώνυμων εταιρειών, τους οποίους συνιστούν ή συμμετέχουν φυσικά ή νομικά πρόσωπα του ιδιωτικού τομέα, νομικά πρόσωπα του δημόσιου τομέα, καθώς και Ο.Τ.Α., δημοτικές ή κοινοτικές επιχειρήσεις, νομαρχιακές αυτοδιοικήσεις, συνεταιρισμοί, επιμελητήρια, ενώσεις, σύνδεσμοι ή κοινοπραξίες.
      Τέλος, το θεσμοθετημένο Περιφερειακό Πλαίσιο Χωροταξικού Σχεδιασμού και Αειφόρου Ανάπτυξης Περιφέρειας Ανατολικής Μακεδονίας – Θράκης (Υπ. Απόφαση 29310/21.7.2003, ΦΕΚ 1471/Β/9-10-2003), δεν περιλαμβάνει στις προτάσεις του οργανωμένο χώρο για τη βιομηχανία – βιοτεχνία στο Σουφλί, δεδομένου ότι η ΒΕΠΕ Αλεξανδρούπολης δεν έχει εξαντλήσει τη χωρητικότητά της. Αντίθετα θεωρεί σκόπιμη τη δημιουργία και διαχείριση, μέσω Ενιαίου Φορέα, εκθεσιακών χώρων για την προώθηση των προϊόντων της Περιφέρειας.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ, κύριε Έξαρχε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής Άμυνας, Εσωτερικών, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης και Εμπορικής Ναυτιλίας, Αιγαίου και Νησιωτικής Πολιτικής κατέθεσαν σχέδιο νόμου: «Ρυθμίσεις θεμάτων αναπήρων πολέμου, προσωπικού του Υπουργείου Εθνικής Άμυνας και άλλες διατάξεις».
      Παραπέμπεται στην αρμόδια Διαρκή Επιτροπή.
      Επίσης, κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 15 Ιανουαρίου 2008.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 781/16.10.2007 ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου Κατσιφάρα προς τον Υπουργό Τουριστικής Ανάπτυξης, σχετικά με την αξιοποίηση έκτασης είκοσι χιλιάδων τετραγωνικών μέτρων στο Δήμο Ρίου.
      2. Η με αριθμό 665/51/15.10.2007 ερώτηση και αίτηση κατάθεσης εγγράφων του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Οικονομίας και Οικονομικών, σχετικά με τη σύμβαση μεταξύ ελληνικού δημοσίου και Microsoft για την προμήθεια λογισμικού.
      Β. ΑΝΑΦΟΡΕΣ-ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 5, του Κανονισμού της Βουλής)
      1. Η με αριθμό 802/17.10.2007 ερώτηση του Βουλευτή του Πανελλήνιου Σοσιαλιστικού Κινήματος κ. Έκτορος Νασιώκα προς τον Υπουργό Υγείας και Κοινωνικής Αλληλεγγύης, σχετικά με την κοινωνική φροντίδα σε μακροχρόνια ασθενείς.
      ΠΡΟΕΔΡΕΥΟΥΣΑ (Βέρα Νικολαΐδου):  Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 386/7.1.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με τη χορήγηση φθηνού πετρελαίου στους αγρότες κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Οι γεωργοί και οι κτηνοτρόφοι όλης της χώρας βρίσκονται σε δύσκολη οικονομική κατάσταση και αδυνατούν να ανταποκριθούν στις υποχρεώσεις τους λόγω της μεγάλης αύξησης του κόστους παραγωγής των αγροτικών προϊόντων και της μείωσης των εισοδημάτων τους. Επιπρόσθετη επιβάρυνση του κόστους παραγωγής θα υπάρξει λόγω της εφαρμογής των νέων μέτρων της Κυβέρνησης για το πετρέλαιο.
      Παρά τα προεκλογικά μεγάλα λόγια της Νέας Δημοκρατίας για στήριξη των αγροτών, παρά τις προεκλογικές υποσχέσεις για φθηνό αγροτικό πετρέλαιο, η Κυβέρνηση δεν έχει ανακοινώσει ακόμα συγκεκριμένα μέτρα.
      Ύστερα από τα παραπάνω ερωτώνται οι κύριοι Υπουργοί:
      1. Ποιο είναι τελικά το καθεστώς που θα ισχύσει για τους γεωργούς και τους κτηνοτρόφους, όσον αφορά στην αγορά πετρελαίου;
      2. Πότε θα ανακοινώσει η Κυβέρνηση τις αποφάσεις της;»
      Στην επίκαιρη ερώτηση του κ. Έξαρχου θα απαντήσει ο Υφυπουργός Οικονομίας και Οικονομικών κ. Μπέζας.
      Ορίστε, κύριε Υφυπουργέ, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, όπως γνωρίζετε –ή, εν πάση περιπτώσει, θα έπρεπε να γνωρίζετε- από τον προηγούμενο μήνα, από τις 13 Δεκεμβρίου 2007, κατατέθηκε στη Βουλή το σχέδιο νόμου, το οποίο έχει τίτλο: «Κατάργηση φόρου κληρονομιών, γονικών παροχών, αντιμετώπιση λαθρεμπορίου καυσίμων και λοιπές διατάξεις».
       Και το λέω αυτό γιατί στο συγκεκριμένο σχέδιο νόμου, του οποίου η συζήτηση ολοκληρώθηκε στην αρμόδια Επιτροπή Οικονομικών Υποθέσεων και αύριο τέτοια ώρα θα ξεκινήσει η συζήτησή του στην Ολομέλεια της Βουλής, περιλαμβάνονται διατάξεις και για το πετρέλαιο, το οποίο χρησιμοποιείται από τους αγρότες. 
      Επομένως η αναφορά σας στην ερώτηση ότι η Κυβέρνηση δεν έχει παρουσιάσει τις θέσεις της για το αγροτικό πετρέλαιο και δεν έχει μιλήσει ακόμα για συγκεκριμένα μέτρα σε σχέση με τη χρήση πετρελαίου στη γεωργία, δεν έχει βάση. 
      Σας απαντώ, λοιπόν, στο θέμα το οποίο θέτετε στην ερώτησή σας, περιγράφοντας στην ουσία τις σχετικές διατάξεις του νομοσχεδίου, του οποίου- επαναλαμβάνω- η συζήτηση ολοκληρώθηκε ήδη στην Επιτροπή Οικονομικών Υποθέσεων. 
      Σύμφωνα με τις νέες ρυθμίσεις, οι οποίες είναι συμβατές με την κοινοτική νομοθεσία, στη γεωργία θα χρησιμοποιείται εφεξής κανονικό πετρέλαιο κίνησης, με συντελεστή ειδικού φόρου κατανάλωσης 21 ευρώ ανά χιλιόλιτρο. Συνεπώς θα εξακολουθήσει να ισχύει ο μειωμένος συντελεστής του ειδικού φόρου κατανάλωσης για τη γεωργία. Οι αγρότες θα χρησιμοποιούν μεν κανονικό πετρέλαιο κίνησης, το οποίο θα έχει φορολογηθεί με τον υψηλό συντελεστή ειδικού φόρου κατανάλωσης, αλλά θα επιστρέφεται σ’ αυτούς η διαφορά μεταξύ του υψηλού και του ελάχιστου συντελεστή, που είναι τα 21 ευρώ ανά χιλιόλιτρο. 
      Το σύστημα επιστροφών, το οποίο προβλέπεται, επιτρέπεται από την κοινοτική νομοθεσία και συγκεκριμένα επιτρέπεται από τα άρθρα 6 και 8 της αντίστοιχης κοινοτικής οδηγίας για τα ενεργειακά προϊόντα, της οδηγίας 96/2006, διότι σύμφωνα με αυτήν την οδηγία, η Κοινότητα δεν παρεμβαίνει στη διαδικασία και στη μέθοδο επιστροφής φόρου που επιλέγει το κάθε κράτος-μέλος. 
      Η διαφορά, στην οποία αναφέρθηκα προηγουμένως, θα δίνεται στους αγρότες μέσω διαδικασίας επιστροφής και ελέγχου που θα καθορίζεται με κοινές υπουργικές αποφάσεις των Υπουργών Οικονομίας και Οικονομικών και Αγροτικής Ανάπτυξης και Τροφίμων. Αυτές οι υπουργικές αποφάσεις έχουν ήδη γίνει αντικείμενο επεξεργασίας των αρμόδιων υπηρεσιών. 
      Πιο συγκεκριμένα, με κοινή υπουργική απόφαση θα καθορίζονται οι δείκτες μηχανικής απασχόλησης και η κύρια κατανάλωση πετρελαίου ανά καλλιέργεια, καθώς και η μέση ωριαία κατανάλωση ανά μηχάνημα. Στη συνέχεια, το μηχανογραφικό σύστημα, το οποίο θα δημιουργηθεί, θα υπολογίζει με βάση τα τηρούμενα στοιχεία στον Ο.Π.Ε.Κ.Ε.Π.Ε., τις δηλώσεις ενεργοποίησης και τα στρέμματα, και με βάση τους συντελεστές της κοινής υπουργικής απόφασης, τις ποσότητες πετρελαίου που αντιστοιχούν για κατανάλωση σε κάθε αγρότη ονομαστικά και στη συνέχεια τη διαφορά του φόρου που θα επιστρέφεται. 
      Αυτή η διαφορά θα πιστώνεται μέσω του διατραπεζικού συστήματος «ΔΙΑΣ» στον τραπεζικό λογαριασμό του κάθε αγρότη-δικαιούχου επιστροφής. Η πίστωση θα γίνεται μια φορά το χρόνο για το τρέχον έτος και το κόστος αυτής της διατραπεζικής συναλλαγής θα το αναλάβει το δημόσιο. 
      Είναι προφανές ότι ο υπολογισμός της διαφοράς του φόρου, που θα επιστρέφεται, γίνεται με αντικειμενική διαδικασία μέσω συντελεστών και δεδομένων, τα οποία είναι γνωστά στους αγρότες, αποδεκτά από τους αγρότες και από το Υπουργείο Αγροτικής Ανάπτυξης. Όπως είπα, η διαδικασία είναι  συμβατή με την κοινοτική νομοθεσία και –το βασικότερο- αυτή η επιστροφή θα γίνεται χωρίς καμμία απολύτως γραφειοκρατική επιβάρυνση για τον αγροτικό πληθυσμό της χώρας. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ. 
      Το λόγο έχει ο κ. Έξαρχος. 
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κυρία Πρόεδρε. 
      Κυρία Πρόεδρε, είναι γνωστό –επιβεβαιώνεται εξάλλου και από τα στοιχεία της Εθνικής Στατιστικής Υπηρεσίας-  ότι υπάρχει μία μεγάλη αύξηση του κόστους παραγωγής των αγροτικών προϊόντων στη χώρα μας, η μεγαλύτερη στην Ευρωπαϊκή Ένωση. Και βεβαίως παρατηρείται μείωση του αγροτικού εισοδήματος. 
      Λόγω, λοιπόν, της αύξησης των τιμών όλων των αγροτικών εφοδίων –των σπόρων, των λιπασμάτων, των φυτοφαρμάκων και του πετρελαίου- οι αγρότες έχουν δυσκολίες κι αυτό δεν το αμφισβητεί κανένας –ελπίζω- σ’ αυτήν την Αίθουσα.
      Κύριε Υπουργέ, μη με αδικείτε, ξέρω το νομοσχέδιό σας. Δεν έχετε όμως βγάλει –και το είπατε και σεις- την κοινή υπουργική απόφαση. Λέτε ότι την έχετε επεξεργαστεί. Τι θα λέτε στην κοινή υπουργική απόφαση σε ό,τι αφορά τις ποσότητες; Και φαντάζομαι γνωρίζετε ότι η ΠΑ.Σ.Ε.Γ.Ε.Σ. –και δεν είναι έτσι όπως λέτε- διαφωνεί με τις εκτιμήσεις που κάνουν οι υπηρεσίες του Υπουργείου Γεωργίας σε ό,τι αφορά τις συνολικές ποσότητες πετρελαίου που καταναλώνονται στην ελληνική γεωργία. Άρα διαφωνεί και με τα ποσά που θα επιστραφούν στους αγρότες ως επιστροφή φόρου. Υπάρχει μια απόκλιση που ξεπερνά τα 30.000.000 ευρώ. Αν δεν το έχετε υπ’ όψιν, θα σας το θέσω εγώ υπ’ όψιν σας. Να συνεργαστείτε με το Υπουργείο Γεωργίας, διότι εάν συμβεί αυτό -εγώ θέλω να σας το πω πολύ απλά και καθαρά- μην επιχειρήσετε να ρίξετε στάχτη στα μάτια ότι προβλέπετε την επιστροφή του φόρου, αλλά οι τιμές για τις ποσότητες ανά καλλιέργεια θα είναι τέτοιες που στην ουσία θα είναι στάχτη στα μάτια. 
      Γι’ αυτό θέλω να είμαι πολύ συγκεκριμένος. Θα πρέπει να συνεργαστούν τα Υπουργεία σας και ειδικά το Υπουργείο Γεωργίας και εσείς με τις ενώσεις των αγροτών και με την ΠΑ.Σ.Ε.Γ.Ε.Σ. και να συμφωνήσετε και στα ποσά, διότι αυτό έχει σημασία. 
      Και εδώ υπάρχει και ένα δεύτερο θέμα. Πότε θα εκδοθεί αυτή η κοινή υπουργική απόφαση; Πότε θα πάρουν την επιστροφή, που είπατε, μια φορά το χρόνο οι αγρότες; Διότι, εάν πάρουν καθυστερημένα την επιστροφή, όπως καταλαβαίνετε, το κόστος παραγωγής θα επιβαρυνθεί και εξαιτίας αυτού του λόγου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Γι’ αυτό κλείνοντας θέλω να σας πω να μην επιχειρήσετε να δώσετε ψίχουλα. Πρέπει να ανταποκριθείτε στις προεκλογικές και μετεκλογικές υποσχέσεις αλλά και στη σημερινή σας δέσμευση ότι θα υπάρξει αυτή η επιστροφή, αλλά στα πραγματικά ποσά και έγκαιρα, κύριε Υπουργέ.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστούμε, κύριε συνάδελφε.
      Κύριε Υφυπουργέ, έχετε τον λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, πιστεύω ότι στην πρωτολογία μου περιέγραψα επαρκώς το νέο σύστημα για το αγροτικό πετρέλαιο και τη διαδικασία εφαρμογής του. 
      Επαναλαμβάνω ότι οι αγρότες θα προμηθεύονται πλέον κανονικό πετρέλαιο κίνησης και θα τους επιστρέφεται η διαφορά του φόρου. Η επιστροφή αυτή τον πρώτο χρόνο εφαρμογής του μέτρου –είναι προφανές, διότι πρέπει να λυθούν κάποια γραφειοκρατικά ζητήματα- θα γίνει μέσα στο πρώτο εξάμηνο του έτους. 
      Τα υπόλοιπα έτη εφαρμογής του μέτρου η επιστροφή αυτή θα γίνεται μέσα στο πρώτο δίμηνο του τρέχοντος έτους, δηλαδή στην ουσία θα δίνεται προκαταβολικά το ποσό της επιστροφής. Εδώ, βέβαια, δεν πρέπει να υπάρχει σύγχυση με το πετρέλαιο θέρμανσης που χρησιμοποιούν για οικιακή χρήση, το οποίο θα εξακολουθεί να κυκλοφορεί με κόκκινο χρώμα και το οποίο θα το προμηθεύονται στην τιμή στην οποία το προμηθεύονται έως σήμερα.
      Πρέπει επίσης να υπενθυμίσω –και έχει σημασία για να φανεί αυτή η μεγάλη προσπάθεια την οποία κάνουμε για να αντιμετωπίσουμε το πρόβλημα- ότι υπήρχε και παλαιότερα σύστημα επιστροφών του φόρου, το οποίο καταργήθηκε το 2003, από την τότε κυβέρνησή σας, με ειδική διάταξη, αφού αποδείχτηκε γραφειοκρατικό και οδήγησε σε μια βιομηχανία έκδοσης πλαστών και εικονικών φορολογικών στοιχείων. Μάλιστα, λίγες εβδομάδες πριν από τις εκλογές του 2004, θεσμοθετήσατε το σημερινό σύστημα -το οποίο βέβαια δεν προβλέπει επιστροφή- και το οποίο δημιούργησε τεράστια προβλήματα στους αγρότες αλλά και γενικότερα, διότι αποδείχτηκε, αφού δεν είχε διαδικασίες ελέγχου, πλήρως αναποτελεσματικό στην προσπάθεια για την αντιμετώπιση του λαθρεμπορίου στο πετρέλαιο κίνησης.
      Σήμερα, με το νέο σύστημα, εφόσον αυτό ψηφιστεί στη Βουλή και εκδοθούν οι υπουργικές αποφάσεις, δεν θα απαιτούνται ούτε τιμολόγια ούτε αποδείξεις. Οι δείκτες μηχανικής απασχόλησης είναι κριτήρια αντικειμενικά και αποδεκτά από την Ευρωπαϊκή Ένωση και επιπλέον, όπως ανέφερα στην πρωτολογία μου, δεν θα υπάρχει καμμία πρόσθετη επιβάρυνση στο κόστος παραγωγής, διότι έχουμε διαδικασία επιστροφής του φόρου και, επαναλαμβάνω, δεν υπάρχουν γραφειοκρατικές διαδικασίες. 
      Όσον αφορά τώρα την ΠΑ.Σ.Ε.Γ.Ε.Σ., είναι πολύ σημαντικό –και πρέπει εδώ να το αναφέρουμε- ότι η ΠΑ.Σ.Ε.Γ.Ε.Σ., κατά την ακρόαση φορέων που έγινε κατά τη διάρκεια των συνεδριάσεων της Επιτροπής Οικονομικών Υποθέσεων, κατ’ αρχάς συμφώνησε με το συγκεκριμένο σύστημα το οποίο έχει παρουσιάσει το Υπουργείο Οικονομίας και Οικονομικών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μισό λεπτό ακόμα, σας παρακαλώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Το έχετε, κύριε Υπουργέ.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Και συμφώνησε κατ’ αρχάς με αυτό το σύστημα, διότι, όπως χαρακτηριστικά είπε η ΠΑ.Σ.Ε.Γ.Ε.Σ., ικανοποιείται το αίτημα των αγροτών για χρήση κανονικού πετρελαίου κίνησης στα μηχανήματά τους -είναι γνωστό ότι το κόκκινο πετρέλαιο δημιουργεί προβλήματα στους κινητήρες των αγροτικών μηχανημάτων- και απαλλάσσονται οι αγρότες από οποιαδήποτε πιθανή υποψία εμπλοκής τους σε λαθρεμπορίες, διότι πλέον μετά την εφαρμογή του συστήματος θα προμηθεύονται κανονικό πετρέλαιο κίνησης.
      Η όποια «διαφωνία» υπάρχει με την ΠΑ.Σ.Ε.Γ.Ε.Σ. ως προς το συνολικό ποσό επιστροφών, πρέπει να σας πω ότι θα εξεταστεί στη φάση έκδοσης των κοινών υπουργικών αποφάσεων και θα εξεταστεί με κατανόηση από το Υπουργείο μας, διότι το μείζον που έχουμε μπροστά μας και που νομίζω ότι το αντιμετωπίζουμε αποτελεσματικά με αυτό το σύστημα, είναι να βάλουμε τέλος στην ιστορία της λαθρεμπορίας του πετρελαίου κίνησης.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς σας ευχαριστούμε, κύριε Υπουργέ.
      Επόμενη είναι η δεύτερη με αριθμό 399/8-1-2008 επίκαιρη ερώτηση  της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του νέου Ογκολογικού Νοσοκομείου «Άγιοι Ανάργυροι» κ.λπ..
      Η επίκαιρη ερώτηση της κ. Κανέλλη έχει ως εξής: 
      «Πάνω από οκτώ χρόνια, μετά το σεισμό του 1999, και πάρα τις υποσχέσεις της Κυβέρνησης, δεν έχει ακόμα λειτουργήσει το νέο Ογκολογικό Νοσοκομείο «Άγιοι Ανάργυροι». Το γεγονός αυτό προσθέτει τεράστια προβλήματα, τόσο στην πρόληψη όσο και στη θεραπεία των ασθενών με καρκίνο, αφού συνολικά υπάρχουν τεράστιες ελλείψεις σε υποδομές και προσωπικό στο δημόσιο σύστημα. 
      Αυτή η κατάσταση εγκυμονεί επιπλέον κινδύνους ακόμα και για τη ζωή των ασθενών. Πολλοί απ’ αυτούς αναγκάζονται να καταφεύγουν στον ιδιωτικό τομέα, ξοδεύοντας τεράστια ποσά. 
      Ενώ η Κυβέρνηση είχε δεσμευτεί πως θα λειτουργήσει το νοσοκομείο το Μάη του 2007, ακόμα και η πρόσφατη απάντηση του κυρίου Υπουργού σε σχετική ερώτηση του Κ.Κ.Ε. παραμένει σε αόριστες υποσχέσεις και νέες «δεσμεύσεις»: 
      Δεν διευκρινίζει πότε θα αρχίσει η λειτουργία του νέου νοσοκομείου και ποιος θα είναι ο χαρακτήρας του, αν δηλαδή θα λειτουργήσει ως ογκολογικό ή γενικό νοσοκομείο. Καμμία αναφορά δεν γίνεται, επίσης, για τον προϋπολογισμό του και αν θα ξεκινήσει η λειτουργία του μέσα στο 2008. 
      Δεν τοποθετείται για την ολοκλήρωση των αναγκαίων παράλληλων έργων, όπως είναι η αποχέτευση, η σύνδεση με την εθνική οδό, η συγκοινωνιακή σύνδεση κ.α..
      Δεν αναφέρει κανένα συγκεκριμένο προγραμματισμό για προσλήψεις προσωπικού, τη στιγμή μάλιστα που ακόμα και σήμερα συνεχίζονται οι μετακινήσεις εργαζομένων προς άλλα νοσοκομεία. 
      Ερωτάται ο κύριος Υπουργός: 
      Πότε θα λειτουργήσει το νέο Ογκολογικό Νοσοκομείο δυναμικότητας τριακοσίων κλινών; 
      Τι προγραμματισμός υπάρχει για την επαρκή στελέχωση με προσλήψεις μόνιμου προσωπικού, τη μονιμοποίηση των εργαζομένων που απασχολούνται με συμβάσεις ορισμένου χρόνου, «STAGE» και επικουρικού προσωπικού και την ανάκληση όλων των μετακινήσεων εργαζομένων σε άλλα νοσοκομεία;»
      Στην επίκαιρη ερώτηση της κ. Κανέλλη θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου. 
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε. 
      Το περιεχόμενο της ερώτησης της κυρίας συναδέλφου, πράγματι, είναι πολύ σημαντικό, διότι αναφέρεται σε ένα πολύ σπουδαίο κομμάτι της υγείας, που είναι οι υποδομές και τις οποίες η Κυβέρνηση έχει θέσει σε πρώτη προτεραιότητα, αρκεί να σας πω ότι τη χρονιά που πέρασε περισσότερα από 600.000.000 ευρώ διατέθηκαν για την υποδομή στο χώρο της υγείας. 
      Ακόμη, είναι σημαντικό, γιατί αναφέρεται σε ένα τμήμα πασχόντων συνανθρώπων μας, που αποτελεί σήμερα και το μεγαλύτερο, ίσως, παράγοντα κινδύνου που απειλεί τις σύγχρονες κοινωνίες, που είναι οι νεοπλασίες, με τεράστιες οικονομικές και κοινωνικές επιπτώσεις. 
      Οφείλω να σας συγχαρώ, γιατί επανειλημμένα φέρνετε θέματα που αφορούν τα ογκολογικά νοσοκομεία –δυο-τρία έχουμε συζητήσει μαζί- και θεωρώ ότι η ευαισθησία σας, πράγματι –οφείλω να το ομολογήσω- είναι πάρα πολύ μεγάλη. 
      Για το Ογκολογικό Νοσοκομείο «Άγιοι Ανάργυροι» θα πρέπει να πούμε ότι μέχρι το Σεπτέμβριο του 1999 λειτουργούσε με τρεις, κυρίως, τομείς: τον παθολογικό τομέα με εκατόν είκοσι περίπου κρεβάτια, τον χειρουργικό με πενήντα τέσσερα κρεβάτια, τα εργαστήρια και κάποια διατομεακά τμήματα φυσικοθεραπείας, βραχείας νοσηλείας και νοσηλείας στο σπίτι σε κάποια άλλα κτήρια. 
      Μετά τους σεισμούς τα περισσότερα απ’ αυτά τα κτήρια καταστράφηκαν ολοσχερώς, με αποτέλεσμα να προκύπτει η ανάγκη της μεταφοράς τους, όπως και έγινε. 
      Παραμένει και λειτουργεί ο κορμός του παλαιού Ογκολογικού Νοσοκομείου στο χώρο μιας ελεύθερης πτέρυγας στο Εθνικό Κέντρο Αποκατάστασης Αναπήρων -περίπου πενήντα πέντε κρεβάτια, ανάλογα με την κίνηση- ορισμένα από τα εργαστήρια, ενώ τα υπόλοιπα έχουν μεταφερθεί σε άλλα νοσοκομεία του Λεκανοπεδίου. Τα καθαρά ακτινοθεραπευτικά έχουν μεταφερθεί στο «Μεταξά», στο «Αλεξάνδρα» και στο Αντικαρκινικό «Άγιος Σάββας». Τα υπόλοιπα είναι διάσπαρτα σε όλα τα νοσοκομεία των Αθηνών, με τη δέσμευση ότι μόλις ολοκληρωθεί η κατασκευή του νέου νοσοκομείου όλο το προσωπικό και ο εξοπλισμός θα επιστρέψουν πάλι, όπως και θα γίνει. 
      Σήμερα υπηρετούν στον κορμό του νοσοκομείου, στο κέντρο αποκατάστασης, περίπου διακόσια σαράντα πέντε άτομα. Ακόμη εβδομήντα άτομα έχουν μεταφερθεί στα νοσοκομεία στα οποία έχουν διασπαρεί και οι υπόλοιπες κλινικές, που αναφέραμε, και τα εργαστήρια, ενώ εξήντα οκτώ άτομα είναι αποσπασμένα σε διάφορα τμήματα για την κάλυψη εκτάκτων αναγκών που υπάρχουν. 
      Επίσης, στο χώρο του νοσοκομείου, όπου στεγάζεται ο κορμός, υπάρχει το γραφείο κίνησης ασθενών, η γραμματεία εξυπηρέτησης του αρχείου και όσες υπηρεσίες ήταν απαραίτητες, για να μπορέσουν να στηρίξουν αυτήν τη λειτουργία. 
      Όσον αφορά την κατασκευή, βρισκόμαστε στη λήξη της τρίτης παράτασης, η οποία είναι στις 29 Φεβρουαρίου. Από εκεί και πέρα είμαστε έτοιμοι για να προχωρήσουμε στη σταδιακή στελέχωση, στη μεταφορών όλων των κλινικών που υπάρχουν, καθώς και στην εγκατάσταση εκεί, όπως προκύπτει από την κοινή υπουργική απόφαση, του πανεπιστημιακού τμήματος της Νοσηλευτικής Σχολής Αθηνών.
      ΠΡΟΕΔΡΕΥΟΥΣΑ (Βέρα Νικολαΐδου): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κυρία Πρόεδρε.
      Σας ευχαριστώ, κύριε Υπουργέ, για τα καλά σας λόγια, αλλά την προηγούμενη φορά που ήμουν εκεί -και δεν πάνε δυο μήνες, λίγο μετά έκανα μια ερώτηση- οι άνθρωποι που είδα δεν ζουν. Άρα όταν μιλάμε για πολιτική και μιλάμε για διαδικασία χρόνου, επιτρέψτε μου να πω, αυτοί οι αριθμοί είναι εξαιρετικά άχρηστοι σ’ αυτούς που αντιμετωπίζουν το πρόβλημα.
      Απαιτώ -και επιτρέψτε μου τη λέξη- μια διευκρίνιση της λήξης της παράτασης και σε τι αφορά. Διότι κι αν ακόμη είναι όλα έτοιμα, μέχρι σήμερα συμβαίνουν δύο πράγματα τα οποία είναι, κατά την άποψή μας, εξωφρενικά.
      Παρουσιάζεται ως μείζον πρόσχημα η αποχέτευση. Σε αυτό τον τόπο επί εννιά χρόνια δεν βρέθηκαν ούτε τα κονδύλια ούτε η πολιτική βούληση ούτε η τεχνική γνώση, ώστε να τελειώσει η αποχετευτική σύνδεση του νοσοκομείου; Αποκλείεται. 
      Λείπει η σύνδεση με την εθνική οδό. Μα, έχει φτιαχτεί σύμπασα η ανθρωπότητα. Περάσαμε ακόμη και από ολυμπιακά έργα. Φτιάχτηκαν δρόμοι, παραδρομάκια, αττικές οδοί, επεκτάσεις του μετρό και εγώ δεν ξέρω τι φτιάχτηκε. Δεν μπορούσε να συνδεθεί αυτό το νοσοκομείο με την εθνική οδό;
      Έπειτα, αν το έχετε επισκεφθεί –και φαντάζομαι ότι το έχετε επισκεφθεί- γνωρίζετε ότι το υπάρχον κτήριο με τις υπάρχουσες υποδομές και τις υπάρχουσες δυνατότητες, έτσι όπως είναι, είναι καταστροφικό ακόμη και για το Ίδρυμα Αποκατάστασης Αναπήρων εκεί που είναι. Για να μην πιάσω αυτά τα προβλήματα, τα συρρίκνωσα αναγκαστικά.
      Αυτή η ερώτηση ενέχει το χαρακτήρα «επανάληψη μήτηρ πάσης μαθήσεως». Δεν μπορώ αλλιώς να σας το πω. Κάθε φορά που κάνω αυτήν την ερώτηση, χρόνια ολόκληρα σας το λέω ειλικρινά, έρχομαι και παίρνω την απάντηση «θα προγραμματιστεί», «θα γίνει», «υπάρχει δέσμευση». Εάν επίκειται έτσι όπως το λέτε με τη λήξη της παράτασης το Φλεβάρη, γιατί φεύγει το εργαζόμενο προσωπικό από το νοσοκομείο και πάει και διασκορπίζεται στα τέσσερα σημεία του ορίζοντα;
      Και έπειτα, σε καρκινοπαθείς, με τη δυσκολία της μετακίνησης, με την αναξιοπρέπεια του πόνου, με προδιαγραμμένο και προγραμματισμένο θάνατο, είμαστε σε θέση να τους λέμε ότι είναι εξαιρετικά ευχερές; Διότι δεν υπάρχει κανένα άλλο ογκολογικό νοσοκομείο στα βόρεια προάστια. 
      Την ίδια ώρα, όμως, φτιάχνεται ξενώνας και μάλιστα με τη διαδικασία του ξενοδοχείου. Και όσο πιο πολύ καθυστερεί να ανοίξουν οι «Άγιοι Ανάργυροι», το καινούργιο ογκολογικό νοσοκομείο, τόσο ετοιμάζεται και ήδη έχει κάνει προϋπολογισμό κέρδους ο ιδιώτης με τον ξενώνα του. Κάθε μέρα, που αργείτε να ανοίξετε το νοσοκομείο, πλουτίζετε εκ των προτέρων διά του καρκίνου και των καρκινοπαθών τον υπό ίδρυση ξενώνα των τρακοσίων κλινών πολυτελείας. Φτιάχνετε, δηλαδή, ένα ξενοδοχείο στις πλάτες των ήδη υπαρκτών καρκινοπαθών.
       Παρακαλώ πολύ στη δευτερολογία σας θέλω διευκρίνιση ως προς τη λήξη ποιας και σε τι αφορά. Κι αν είναι δυνατόν θέλω μια δέσμευση για τρία βασικά πράγματα: Πότε θα σταματήσει να μετακινείται το προσωπικό και θα αρχίσει να ανακαλείται πίσω για να μεταφερθεί. Γιατί ποιος θα κάνει τη μεταφορά; Το γραφείο μεταφορών θα την κάνει; Οι εργαζόμενοι θα κάνουν τη μεταφορά και των ασθενών και των υπολοίπων; Πότε θα τελειώσει η σύνδεση με την εθνική οδό και κυρίως πότε θα φτιαχτεί το αποχετευτικό, το οποίο παραμένει και το μείζον άλλοθι; 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      Ο κύριος Υφυπουργός έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ.
      Κατ’ αρχάς να διευκρινίσουμε ότι είναι το πρώτο ογκολογικό νοσοκομείο όπου ταυτόχρονα με την κατασκευή του έχει αποφασιστεί και η κατασκευή ξενώνα, προκειμένου εκεί να φιλοξενούνται και οι συγγενείς αλλά πιθανότατα και ασθενείς σε τελικό στάδιο. Κι αυτό το ξέρετε πάρα πολύ καλά. Έχει προχωρήσει η μελέτη. Είμαστε σε συνεργασία με το Σύλλογο Φίλων και Συγγενών ανθρώπων που πάσχουν από νεοπλασίες και νομίζω πως θα είμαστε στην ευχάριστη θέση πολύ σύντομα να προχωρήσουμε στη δημοπράτηση αυτού του έργου. Επομένως ο κίνδυνος, τον οποίο αναφέρατε, δεν νομίζω πως θα μας απειλεί στη συνέχεια.
      Θέλω να σας πω ότι το προσωπικό το οποίο έχει αποσπαστεί ή μεταφερθεί μαζί με τις κλινικές που έχουν και αυτές μεταφερθεί –διότι δεν θα μπορούσε να παραμείνει εκεί, αυτό το αντιλαμβάνεστε, δεν θα είχε αντικείμενο δουλειάς- θα επιστρέψει και ήδη αρχίζει να επιστρέφει με τις πρώτες εγκαταστάσεις. Όσο προσωπικό μετακινήσαμε το τελευταίο διάστημα για να αντιμετωπίσουμε ένα σοβαρό πρόβλημα σ’ ένα νοσοκομείο που έχει το ίδιο αντικείμενο, στο νοσοκομείο «Μεταξά», αυτό, από τον επόμενο μήνα θα αρχίσει να επιστρέφει, διότι ήδη εκεί προσλαμβάνεται νέο προσωπικό από τους κυλιόμενους πίνακες και από την εξέλιξη των διαγωνισμών κι έτσι δεν θα έχουμε κανένα απολύτως πρόβλημα.
      Για τα δύο-τρία σοβαρά προβλήματα που απομένουν στην κατασκευή του και που θα πάνε πέρα από τις 28 Φεβρουαρίου, αυτήν τη στιγμή βρισκόμαστε στο 92% του συμβατικού αντικειμένου της εργολαβίας. Απομένει ο χώρος για τα πλυντήρια, για τα μαγειρεία και για την εγκατάσταση αξονικού και μαγνητικού τομογράφου. Ελπίζουμε να τελειώσει όλη αυτή η διαδικασία τρεις-τέσσερις μήνες μετά από την ολοκλήρωση των υπόλοιπων εγκαταστάσεων.
      Επομένως, αρχίζει η σταδιακή εγκατάσταση πρώτα των διοικητικών υπηρεσιών αμέσως με τη σύνδεση. Ήδη είμαστε σε επαφή με την Ε.ΥΔ.Α.Π. για τη σύνδεση με τα όμβρια. Από τη νομαρχία περιμένουμε την τελική έγκριση για τη σύνδεση με την αποχέτευση. Η σύνδεση με τον κυκλοφοριακό κόμβο είναι στην τελική της φάση. Θεωρώ ότι θα είμαστε έτοιμοι αμέσως να μετακινήσουμε τις διοικητικές υπηρεσίες, προκειμένου να γλιτώσουμε από το μεγάλο ενοίκιο που πληρώνουμε αυτήν τη στιγμή από το 2006 που μεταφέρθηκαν σε δύο κτίρια στη Μεταμόρφωση, στη διασταύρωση με την εθνική οδό. 
      Στη συνέχεια και μέσα σ’ αυτήν τη χρονιά θα μεταφερθούν όλες οι κλινικές οι οποίες έχουν διασπαρεί στα νοσοκομεία και τα εργαστήρια που ανέφερα πριν και αμέσως μετά την έγκριση. Ήδη είναι έτοιμο και έχω στα χέρια μου το σχέδιο του καινούργιου οργανισμού, όπου ενσωματώνει και τις πανεπιστημιακές κλινικές της νοσηλευτικής σχολής του Πανεπιστημίου Αθηνών έτσι ώστε να προχωρήσουμε στη λειτουργία του όχι μόνο πλέον ως ογκολογικού νοσοκομείου, αλλά σαν γενικού νοσοκομείου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΟΥΣΑ (Βέρα Νικολαϊδου): Πρέπει να ολοκληρώσετε, κύριε Υπουργέ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα σας πω κάτι: Μέσα στο γενικότερο σχεδιασμό αλλαγής των εφημεριών στο Λεκανοπέδιο Αττικής, θέλουμε τον άξονα «Αττικό-Άγιοι Ανάργυροι» να τον ενεργοποιήσουμε περισσότερο, γι’ αυτό και θα τον λειτουργήσουμε με περισσότερο βάρος προς τη γενική κατεύθυνση, χωρίς να υπολείπεται ούτε κατ’ ελάχιστο στον ογκολογικό τομέα, ώστε να μπορέσουμε το όλο σύστημα των εφημεριών να το αναδιαρθρώσουμε και να μπορέσουμε τους τέσσερις κορμούς που υπάρχουν να τους κάνουμε πέντε.
      Σας ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαϊδου): Κι εμείς ευχαριστούμε, κύριε Υπουργέ.
      Στη συνέχεια θα συζητηθεί η τρίτη με αριθμό 403/8-1-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την προστασία, την ανάδειξη και τη διάσωση των υγροβιότοπων της Αττικής κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Η άναρχη ανάπτυξη που χαρακτηρίζει τη χώρα μας απειλεί συνολικά το περιβάλλον. Στην Αττική το περιβάλλον καταστρέφεται, με αποτέλεσμα οι υγροβιότοποι να κινδυνεύουν άμεσα με αφανισμό λόγω ανυπαρξίας ουσιαστικών πρωτοβουλιών των κυβερνήσεων για τη διάσωσή τους.
      Η Αττική διέθετε πολύ περισσότερους υγροβιότοπους στο παρελθόν και ήταν πάντα ένα πολύ σημαντικό πέρασμα και χώρος διαμονής πουλιών. Σήμερα οι μόνιμοι υγροβιότοποι έχουν περιοριστεί στη Λίμνη Κουμουνδούρου, στο Βουρκάρι Μεγάρων, στην Ψάθα Βιλίων, στο Δέλτα του Κηφισού, στη Βραυρώνα, στον Ωρωπό και στο Σχοινιά, ενώ η εκτεταμένη καταστροφή των δασών, η συνακόλουθη τσιμεντοποίησή τους και η συρρίκνωση της γεωργικής γης περιορίζουν τους μη μόνιμους βιότοπους ακόμα περισσότερο. 
      Όλοι οι υγροβιότοποι που αναφέραμε κινδυνεύουν σήμερα από τις συνέπειες της ανάπτυξης. Η Λίμνη Κουμουνδούρου είναι μόνιμα ρυπασμένη από τα παρακείμενα διυλιστήρια και τις άλλες γειτονικές δραστηριότητες. Μία βόλτα στο Δέλτα του Κηφισού αποδεικνύει του λόγου το αληθές. Η ελληνική πολιτεία έχει υποχρέωση να φροντίζει, να προστατεύει, αλλά και να αναδεικνύει τους βιότοπους της χώρας, υποχρέωση που πηγάζει και από τις διεθνείς συνθήκες που έχει υπογράψει.
      Με βάση τα παραπάνω δεδομένα, ερωτώνται οι κύριοι Υπουργοί:
      Ποια συγκεκριμένα σχέδια προστασίας των υγροβιότοπων της Αττικής προτίθενται να πάρουν;
      Γιατί καθυστερεί τόσο πολύ, παρά τις δηλωμένες υποσχέσεις της Κυβέρνησης, η ένταξη των υγροβιότοπων της Αττικής στις προστατευόμενες περιοχές της χώρας;»
      Στην επίκαιρη ερώτηση του κ. Λεβέντη θα απαντήσει ο Υφυπουργός ΠΕ.ΧΩ.Δ.Ε. κ. Καλογιάννης.
      Κύριε Υφυπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων ‘Εργων): Κυρία Πρόεδρε, σχετικά με τις προστατευόμενες περιοχές της Αττικής οι οποίες αναφέρονται στην ερώτηση θέλω να αναφέρω τα εξής: Κατ’ αρχάς μέχρι σήμερα ο Οργανισμός Ρυθμιστικού Σχεδίου της Αθήνας έχει ολοκληρώσει τις σχετικές διαδικασίες για το θεσμικό πλαίσιο του υγροβιότοπου Σχοινιά στον Μαραθώνα καθώς και της Λίμνης Βουλιαγμένης. Για το Σχοινιά υπάρχει προεδρικό διάταγμα προστασίας, υπάρχουν υπουργικές και κοινές υπουργικές αποφάσεις για τον φορέα διαχείρισης, για τους κανονισμούς λειτουργίας κ.λπ.. Για τη Λίμνη Βουλιαγμένης υπάρχει προεδρικό διάταγμα προστασίας. 
      Σημαντικοί υγροβιότοποι, όπως είναι το ανοιχτό τμήμα του Κηφισού Ποταμού και οι εκβολές Κηφισού, η Βραυρώνα, η Λίμνη Κουμουνδούρου, η Λίμνη Μαραθώνα, αλλά και μεγάλης έκτασης αλλά και σημασίας προστατευόμενες περιοχές, όπως είναι ο Εθνικός Δρυμός της Πάρνηθας, το δάσος της Καισαριανής, ο Εθνικός Δρυμός της Λαυρεωτικής, προστατεύονται με αντίστοιχα προεδρικά διατάγματα για τις αντίστοιχες περιοχές. 
      Σε ό,τι αφορά για τους υγροβιότοπους στο Βουρκάρι του Δήμου Μεγάρων και στην Ψάθα του Δήμου Βιλίων, σας ενημερώνω, αγαπητέ κύριε συνάδελφε, ότι έχουν ενταχθεί ήδη στη μελέτη χωρικών κατευθύνσεων για την εκτός σχεδίου περιοχή της δυτικής Αττικής, η οποία έχει εγκριθεί από τον περασμένο Ιούλιο από την Εκτελεστική Επιτροπή του Οργανισμού της Αθήνας και περιλαμβάνει κατευθύνσεις για το ειδικότερο θεσμικό πλαίσιο προστασίας. 
      Θέλω να επισημάνω ότι σε ό,τι αφορά την εξειδίκευση του νομικού καθεστώτος της  προστασίας αυτών των υγροβιότοπων, αυτό γίνεται με τη θεσμοθέτηση του Γενικού Πολεοδομικού Σχεδίου των αντίστοιχων δήμων. Στο πλαίσιο αυτό ο Δήμος Μεγάρων έχει υποβάλει ήδη σχετική μελέτη γενικού πολεοδομικού σχεδίου, πράγμα που δεν έχει κάνει ακόμη ο Δήμος Βιλλίων. 
      Τέλος, να σας ενημερώσω ότι σε ό,τι αφορά τον υγρότοπο του Ασωπού Ποταμού. Αυτός θα ρυθμιστεί και θα προστατευθεί με τις κατάλληλες ρυθμίσεις που θα προκύψουν από το Γενικό Πολεοδομικό Σχέδιο του Δήμου Ωρωπού και ενημερώνω επίσης ότι η σχετική μελέτη έχει ήδη ξεκινήσει και εκπονείται από τον Οργανισμό της Αθήνας. 
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαϊδου): Ο ερωτών Βουλευτής, κ. Λεβέντης, έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, είσαστε πάρα πολύ καθησυχαστικός και αυτό είναι το κακό. Επειδή έχω την τύχη και την ατυχία να κατάγομαι από την Αττική και τα ξέρω πολύ καλά αυτά τα πράγματα, γιατί τα επισκέπτομαι πάρα πολλές φορές κάθε χρόνο, σας βεβαιώνω ότι την προηγούμενη τετραετία ήδη το μεγαλύτερο μέρος αυτών των υγροβιότοπων έχει καταστραφεί και αν συνεχίσουμε έτσι και αυτήν την τετραετία, δεν θα απομείνει τίποτα για να προστατεύσουμε. Ας εξαιρέσουμε τον Σχοινιά, που είναι ένα άλλο ειδικό καθεστώς και που επίσης υπάρχουν σοβαρά προβλήματα. 
      Έχετε πάει στην Ψάθα ή στο Βουρκάρι, να δείτε τη γίνεται, κύριε Υπουργέ; Δια της μεθόδου της σαλαμοποίησης κόβονται κομμάτια και χτίζονται μέσα στους υγροβιότοπους, μέσα στους βαλτότοπους. Και δυστυχώς, εδώ, υπάρχουν συνεργοί μέσα στις πολεοδομίες, όπως μέσα στις άλλες κρατικές υπηρεσίες, οι οποίες κανονικά θα έπρεπε να προστατεύουν αυτές τις περιοχές, οι οποίες όμως δυστυχώς έχουν διαβρωθεί και οι οποίες ενημερώνουν τους καταπατητές, τους ενδιαφερόμενους πως να ξεπεράσουν τα εμπόδια του νόμου, για να μπορέσουν να αξιοποιήσουν την περιουσία τους. Ασφαλώς, σεβαστή είναι η περιουσία, αλλά πάνω από όλα είναι το φυσικό περιβάλλον και οι υγροβιότοποι είναι ιδιαίτεροι χώροι, τους οποίους όλοι είμαστε υποχρεωμένοι να προστατεύουμε. Από αυτήν την άποψη,  κύριε Υπουργέ, υπάρχουν τεράστιες ευθύνες και της Κυβέρνησης και είπατε εδώ ότι έχει γίνει γενικό πολεοδομικό σχέδιο του Δήμου Μεγάρων, πλην όμως δεν έχει γίνει τίποτε και εκεί εξακολουθούν να χτίζουν και να καταστρέφουν. 
      Ο Δήμος Βιλίων είναι ένας μικρός δήμος. Χίλιους κατοίκους έχει τώρα και  κάτι περισσότερο το καλοκαίρι. Τον επιχορηγείτε για να κάνει αυτό το γενικό πολεοδομικό σχέδιο; Από πουθενά δεν μπορεί να επιχορηγηθεί, παρά το ότι ζητά αυτές τις ενισχύσεις. Επομένως, μην μεταφέρουμε στις πλάτες των δήμων το πρόβλημα, οι οποίοι κάνουν ό,τι είναι δυνατόν, πλην όμως έχουν να αντιπαρέλθουν αυτές τις δυσκολίες, στις οποίες όμως προστίθενται και οι παρεμβάσεις των Βουλευτών και του δικού σας κόμματος, κύριε Υπουργέ. Γιατί όταν γίνονται προσπάθειες για να προστατευτούν οι υδροβιότοποι, παρεμβαίνουν οι Βουλευτές για να καθοδηγούν, ώστε να μην προχωρήσουν αυτές οι προστατευτικές διατάξεις και οι άλλες τέτοιου είδους ενέργειες. 
      Θα ήθελα να υπάρξουν κάποια πιο συγκεκριμένα μέτρα, ώστε να μην φθάσουμε στο τέλος αυτής της τετραετίας και να μην υπάρχει τίποτα για προστασία, όπου πολύ φοβάμαι ότι προς τα εκεί οδεύουμε.
      Ξέρω τη δική σας ευαισθησία, αλλά αυτό δυστυχώς δεν αρκεί, κύριε Υπουργέ, γιατί δυστυχώς η πολιτική της Κυβέρνησης δεν είναι προστατευτική για το περιβάλλον. Το εντελώς αντίθετο. Και αυτό το βλέπουμε παντού. Το βλέπουμε και στο Θριάσειο, το βλέπουμε σε όλες τις περιοχές της χώρας και το βλέπουμε και στους υδροβιότοπους της Αττικής, οι οποίοι ήταν πολυπληθέστεροι παλιότερα. Μόνο το Αττικό Νοσοκομείο είναι πάνω σε υδροβιότοπο χτισμένο. 
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο έχει ο κ. Υπουργός. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Ασφαλώς δεν θα συμφωνήσω με τον κ. συνάδελφο. Πιστεύω –απολύτως μάλιστα το πιστεύω- ότι η πολιτική που ακολουθεί η Κυβέρνηση και ειδικότερα το Υ.ΠΕ.ΧΩ.Δ.Ε. σε ό,τι αφορά το περιβάλλον είναι πολύ συγκεκριμένη, λαμβάνονται πάρα πολύ συγκεκριμένα μέτρα σε όλους τους τομείς, σε όλο το φάσμα των δραστηριοτήτων. Μάλιστα, για τις προστατευόμενες περιοχές της χώρας ταπεινά λέμε, αγαπητέ κύριε συνάδελφε, ότι έχουν γίνει εξαιρετικά σημαντικά βήματα προς τα εμπρός. 
      Και όχι μόνο στην υπόλοιπη τη χώρα. Και στην Αττική βεβαίως. Ανέφερα προηγουμένως συγκεκριμένα παραδείγματα. Αν εκτιμάτε ότι είμαι καθησυχαστικός αυτό συμβαίνει ακριβώς διότι γίνεται έργο, λαμβάνονται μέτρα. 
      Δεν θα συμφωνήσω επίσης με την άποψή σας ότι υπάρχουν συνάδελφοι Βουλευτές του κυβερνώντος κόμματος οι οποίοι δεν ενδιαφέρονται για την προστασία του περιβάλλοντος. Η εμπειρία μου τέσσερα περίπου χρόνια στο ΥΠΕΧΩΔΕ μου δείχνει ακριβώς το αντίθετο. 
      Γνωρίζω το δικό σας ενδιαφέρον ιδιαίτερα για το Βουρκάρι και για τον Δήμο Βιλλίων. Έχουμε συζητήσει κατ’ επανάληψη. Θα πω ότι το γενικό πολεοδομικό σχέδιο του Δήμου Βιλλίων θα μπορούσε να χρηματοδοτηθεί, για παράδειγμα, από το νέο Περιφερειακό Επιχειρησιακό Πρόγραμμα Αττικής. 
      Επιπροσθέτως, σε όσα ανέφερα στην πρωτομιλία μου θα ήθελα να πω ότι για την περαιτέρω προστασία των προστατευόμενων περιοχών στην Αττική, πέραν των ελέγχων από τις περιφερειακές υπηρεσίες γίνονται σημαντικοί έλεγχοι και από το Σώμα Επιθεωρητών Περιβάλλοντος του Υ.ΠΕ.ΧΩ.Δ.Ε.. Σας αναφέρω συγκεκριμένα ότι έχουν γίνει έλεγχοι στις περιοχές Βουρκάρι Μεγάρων και στον Ωρωπό και οι επιθεωρητές έχουν εισηγηθεί την επιβολή προστίμων, μέσω του οικείου νομάρχη, ύψους 21.000 ευρώ τόσο στους δήμους όσο και σε ιδιώτες, μετά από βεβαιωθείσες παραβάσεις. Οι παραβάσεις αφορούσαν σε ανεξέλεγκτη απόρριψη στερεών απορριμμάτων, καθώς και σε μπάζωμα στον υγροβιότοπο Ωρωπού. Το αντίστοιχο πρόστιμο έχει επιβληθεί στον Δήμο Ωρωπού, ακριβώς γι’ αυτήν την παράβαση. 
      Πρέπει επίσης να πω ότι έχει διενεργηθεί έλεγχος στην περιοχή Μπρεξίζα στην Νέα Μάκρη. Ολοκληρώνονται οι διαδικασίες και θα είμαστε έτοιμοι να σας ανακοινώσουμε τα μέτρα τα οποία θα ληφθούν. Επίσης κοινό κλιμάκιο ελέγχου έχει συσταθεί από τους Επιθεωρητές Περιβάλλοντος και τους Επιθεωρητές Δημόσιας Διοίκησης. Ελέγχουν το Εθνικό Πάρκο Σχοινιά. Υπήρχαν διάφορες καταγγελίες. Μόλις είναι έτοιμη η έκθεση μπορούμε να ενημερώσουμε το Σώμα τόσο για τα πρόστιμα που τυχόν θα επιβληθούν αλλά και για κάθε περαιτέρω ενέργεια. 
      Ευχαριστώ πολύ, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Συνεχίζουμε με την τέταρτη με αριθμό 393/8-1-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς την Υπουργό Εξωτερικών, σχετικά με την επαναλειτουργία της Αγίας Σοφίας στην Κωνσταντινούπολη κ.λπ.
      Συγκεκριμένα η επίκαιρη ερώτηση του κυρίου συναδέλφου έχει ως εξής:
      «Η Τουρκία έχει αποδείξει ότι εξακολουθεί τη γνωστή ρατσιστική τακτική διώξεων κατά όλων των μη μουσουλμανικών δογμάτων που προσπαθούν να επιβιώσουν στην επικράτειά της, ενώ το Οικουμενικό Πατριαρχείο, καθολικοί ιερείς, εβραϊκές συναγωγές κ.λπ., έχουν κατ’ επανάληψη υποστεί τον σκληρό εθνικισμό των φασιστών «Γκρίζων Λύκων», των κεμαλιστών κ.ο.κ. Η Αγία Σοφία αποτελεί σύμβολο της χριστιανοσύνης και είναι προσβλητικό για εκατοντάδες εκατομμύρια χριστιανών να λειτουργεί ως «μουσείο». Η Τουρκία προφανώς οφείλει να αποδεικνύει στην Ευρωπαϊκή Ένωση συνεχώς και αδιαλείπτως ότι έχει κάποια (έστω λίγα) από τα χαρακτηριστικά ενός ευρωπαϊκού και δημοκρατικού κράτους.
      Ερωτάται η κ. Υπουργός: 
      Σκοπεύει να θέσει η Ελλάδα ως όρο για την ένταξη της Τουρκίας στην Ευρωπαϊκή Ένωση το ζήτημα της επαναλειτουργίας του Ναού της Αγίας Σοφίας, ως ελάχιστο δείγμα προσαρμογής της Τουρκίας σε κανόνες συμπεριφοράς  που αρμόζουν σε ένα υποψήφιο για ένταξη στην Ευρωπαϊκή Ένωση κράτος;»
      Στην επίκαιρη ερώτηση του κ. Αϊβαλιώτη θα απαντήσει ο Υφυπουργός Εξωτερικών, κ. Δούκας.
      Κύριε Υφυπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Εξωτερικών): Κύριε συνάδελφε, ερωτάται η κ. Υπουργός, αλλά θα απαντήσει ο κ. Υφυπουργός. 
      Όποτε υπάρχει έξαρση του εθνικισμού στην Τουρκία, τόσο η χώρα μας όσο και η Ευρωπαϊκή Ένωση θέτουν άμεσα το ζήτημα και ζητούν από την τουρκική πλευρά να ευθυγραμμιστεί με τα ευρωπαϊκά πρότυπα. Δηλαδή, να παρέχει πλήρη ελευθερία στην έκφραση και να σέβεται όλα τα δικαιώματα των μειονοτήτων όπως κάνουν όλα τα ευρωπαϊκά και όλα τα πολιτισμένα κράτη. 
      Είναι σαφές ότι αυτά είναι και προαπαιτούμενα για την ενταξιακή πορεία της Τουρκίας.
      Ο Nαός της Αγίας Σοφίας, αγαπητέ συνάδελφε, αποτελεί μοναδικό μνημείο όχι μόνο της Ορθοδοξίας, αλλά και της παγκόσμιας πολιτιστικής κληρονομιάς. Όλος ο κόσμος καμαρώνει την αρχιτεκτονική του Ανθέμιου και του Ισίδωρου. Πέρα από αυτήν τη θρησκευτική σημασία για όλους μας, το μνημείο αυτό τιμά την Ορθοδοξία, τον ελληνισμό, αλλά και την πόλη στην οποία βρίσκεται. Η Αγία Σοφία μετά την Άλωση μετατράπηκε σε τζαμί και από το 1923 είναι μουσείο. Εδώ και κάμποσα χρόνια έχει από την UNESCO  εγγραφεί στον κατάλογο των μνημείων παγκόσμιας κληρονομιάς. Αυτό είναι ένα σημείο στο οποίο δίνουμε ιδιαίτερη βαρύτητα, γιατί καταγράφεται διεθνώς ότι ελάχιστη πρόοδος έχει συντελεστεί στις εργασίες στήριξης, αναστήλωσης και συντήρησης του Ναού. Γνωρίζετε ότι τα στατικά προβλήματα του Ναού είναι πάρα πολύ μεγάλα, δηλαδή η συμπεριφορά προς την Αγία Σοφία δεν είναι αυτή που ταιριάζει στον τρόπο που ένα υποψήφιο για ένταξη κράτος στην Ευρώπη οφείλει να διαχειρίζεται τα πολιτιστικά και θρησκευτικά μνημεία επί του εδάφους του. 
      Την κατάσταση αυτή επισημαίνουμε συνεχώς και σε κάθε ευκαιρία. Δυστυχώς, προτάσεις έγκυρων φορέων, πανεπιστημιακών ιδρυμάτων για παράδειγμα, να προσφέρουν τεχνογνωσία και να συνδράμουν σ’ αυτές τις προσπάθειες αναστήλωσης, έχουν προσκρούσει στην απόλυτη άρνηση της τουρκικής πλευράς. Εφόσον η Αγία Σοφία παραμένει μουσείο και δεν αλλοιώνεται ο χαρακτήρας της από άλλης μορφής εκδηλώσεις ή χρήσεις, δεν παύει να αντανακλά στο σύνολο του χριστιανικού κόσμου τη δόξα και το κλέος της Ορθοδοξίας και του Βυζαντίου. Πρέπει κανείς, δηλαδή, να αξιολογήσει με πολύ μεγάλη προσοχή τη σημασία της λειτουργίας του μνημείου αυτού τόσο για την ελληνική ιστορία και την παράδοση γενικότερα όσο και για την Ορθοδοξία ειδικότερα.
      Η Ευρωπαϊκή Ένωση έχει σχετικά περιορισμένη αρμοδιότητα. Στο άρθρο 151 της Συνθήκης της Ευρωπαϊκής Κοινότητας η Ευρωπαϊκή Ένωση απλώς «συμβάλει» στην ανάπτυξη των πολιτισμών των κρατών-μελών και σέβεται την εθνική και περιφερειακή πολυμορφία τους, ενώ ταυτόχρονα προβάλει την κοινή πολιτιστική κληρονομιά, δηλαδή συμπληρώνει τη δράση σε τομείς, αλλά δεν επεμβαίνει άμεσα στα πολιτιστικά δρώμενα κάθε κράτους-μέλους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΟΥΣΑ (Βέρα Νικολαϊδου):  Κύριε Υφυπουργέ, μπορείτε να συνεχίσετε στη δευτερολογία σας.
      ΠΕΤΡΟΣ ΔΟΥΚΑΣ (Υφυπουργός Εξωτερικών): Τελειώνω σε μισό λεπτό, κυρία Πρόεδρε.
      Η Τουρκία ως υποψήφια προς ένταξη χώρα πρέπει να μοιράζεται τις αξίες και τους σκοπούς της Ευρωπαϊκής Ένωσης, όπως αποτυπώνονται στο άρθρο 151 και σε ολόκληρη τη Συνθήκη. Άλλωστε, ένας από τους βασικούς στόχους των ενταξιακών διαπραγματεύσεων είναι η εναρμόνισή της με το ισχύον κοινοτικό κεκτημένο. Η χώρα μας παρακολουθεί τις επιδόσεις της Τουρκίας, όσον αφορά την εναρμόνισή της με τις πολιτικές της Ευρωπαϊκής Ένωσης. Θέλω όμως να παρατηρήσω και ως εκπρόσωπος του Υπουργείου Εξωτερικών ότι καμμιά φορά πρέπει να ζυγίζουμε το επιθυμητό και όλα τα κριτήρια της εξωτερικής πολιτικής και το εθνικό συμφέρον με κριτήρια ρεαλισμού και με την αναζήτηση ενδεχόμενων μη επιθυμητών σχεδίων από αυτά τα οποία επιδιώκουμε. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε.
      ΠΕΤΡΟΣ ΔΟΥΚΑΣ (Υφυπουργός Εξωτερικών): Πρέπει να ζυγίζουμε κάθε θεμιτή μας ενέργεια με όλες τις πιθανές αντενέργειες.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Ξεπεράσατε κατά πολύ το χρόνο σας.
      Το λόγο έχει ο ερωτών Βουλευτής κ. Αϊβαλιώτης.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κυρία Πρόεδρε.
      Κύριε Υφυπουργέ, στην απάντησή σας την αποστροφή την τελευταία δεν την κατάλαβα και θα σας παρακαλούσα στην δευτερολογία σας να μου την εξηγήσετε. 
      Όσοι έχουν πάει στην Αγία Σοφία, νιώθουν δέος φυσικά, διότι μπαίνουν στην καρδιά του ελληνισμού. Αλλά δεν είναι μόνο σύμβολο του ελληνισμού, είναι σύμβολο εκατομμυρίων Ορθοδόξων από τη Ρωσία, τη Σερβία, τη Ρουμανία. Είναι σύμβολο της παγκόσμιας Ορθοδοξίας.
      Έχει καταγγελθεί, κύριε Υφυπουργέ, στο Ευρωκοινοβούλιο ότι μέσα σ’ αυτό το ναό της Ορθοδοξίας στήθηκε πασαρέλα, όπου ημίγυμνα μανεκέν παρήλαυναν φορώντας γυναικεία εσώρουχα, ζαρτιέρες και τα υπόλοιπα αξεσουάρ. Κάποιοι άλλοι αρρωστημένοι εγκέφαλοι έστησαν –κρατηθείτε!- θερμοκήπιο όπου παρουσίαζαν έργα τέχνης από μαρούλι. Μιλάμε για εκδηλώσεις απαξίωσης εκ μέρους των Τούρκων εθνικιστών του Ιερού Ναού της Αγίας Σοφίας.
      Γνωρίζετε, κύριε Υφυπουργέ, ότι υπάρχει απόφαση της 24ης Νοεμβρίου του 1981 του Συμβουλίου Ασφαλείας του Ο.Η.Ε., η οποία ζητεί να διατεθούν όλοι οι τόποι λατρείας στα θρησκευτικά δόγματα που τους δημιούργησαν;
      Είναι μία απόφαση, η οποία αποτελεί απόφαση του Συμβουλίου Ασφαλείας του Ο.Η.Ε., επαναλαμβάνω. Και μάλιστα, έχει υποβληθεί στο Ευρωπαϊκό Κοινοβούλιο. Το Συμβούλιο τοποθετήθηκε σε σχέση με αυτήν την απόφαση, δέχεται την ισχύ και σημειώνει ότι αποδίδει ιδιαίτερη σημασία –διαβάζω επί λέξει- «στην προστασία των πολιτιστικών θησαυρών και ειδικότερα των μνημείων που έχουν χαρακτηριστεί από την UNESCO μνημεία της παγκόσμιας πολιτιστικής κληρονομιάς».
      Αν δεν θέσει τώρα η Ελλάδα, η ελληνική Κυβέρνηση, στην Τουρκία, που «καίγεται» να μπει στην Ευρωπαϊκή Ένωση, όλα αυτά τα ζητήματα που μας απασχολούν, τότε ειλικρινά διερωτώμαι πότε θα τα θέσει. Όταν θα έχει μπει η Τουρκία στην Ευρωπαϊκή Ένωση και φυσικά κανένα βέτο δεν θα έχει ισχύ;
      Θα ζητήσει –για να δανειστώ και την έκφραση του συναδέλφου κ. Ροντούλη- ο αξιαγάπητος Πρωθυπουργός κ. Καραμανλής από την Τουρκία να δώσει επιτέλους κάποιο δείγμα ότι προσπαθεί έστω και στο ελάχιστο να μοιάσει σε ένα δημοκρατικό κράτος και μέσα σε αυτά τα δείγματα που μπορεί να δώσει να αποδώσει το ναό της Αγίας Σοφίας στο θρησκευτικό δόγμα που τον δημιούργησε, δηλαδή στην Ορθοδοξία; Θα ζητήσει κάτι τέτοιο η Κυβέρνησή σας;
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, έχετε το λόγο για δύο λεπτά.
      ΠΕΤΡΟΣ ΔΟΥΚΑΣ (Υφυπουργός Εξωτερικών): Θα αφαιρέσω από τα τέσσερα λεπτά που μίλησε προηγουμένως, κυρία Πρόεδρε.
      Αν έχετε προσέξει, κύριε συνάδελφε, από το 2004 και μετά έχουμε αναβαθμίσει τα θέματα που αφορούν και το Πατριαρχείο και την ελληνική μειονότητα στην Τουρκία και φυσικά παρακολουθούμε πολύ στενά ό,τι αφορά αυτό το πραγματικά παγκόσμιο μνημείο, το μνημείο της Ορθοδοξίας, την Αγία Σοφία.
      Καμμία φορά είναι πράγματα, τα οποία γίνονται χωρίς κατ’ ανάγκη να λέγονται και να συζητούνται πάρα πολύ. Να είστε βέβαιος ότι η υπόθεση της Αγίας Σοφίας είναι σε καλά χέρια. Έχουμε όλοι την ίδια ευαισθησία που έχουν τα έντεκα εκατομμύρια συμπατριώτες μας. Και ελπίζω και ευελπιστώ ότι και η τουρκική πλευρά βλέπει ότι το να συμπεριφερθεί σωστά προς αυτό το μνημείο της παγκόσμιας κληρονομιάς είναι και προς το δικό της συμφέρον.
      Είμαι βέβαιος ότι αυτά τα οποία θα δούμε στο μέλλον θα είναι πολύ καλύτερα από αυτά τα οποία είχαμε δει στο παρελθόν.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Ήσασταν πράγματι σύντομος, κύριε συνάδελφε.
      Επίκαιρες ερωτήσεις δευτέρου κύκλου:
      Εισερχόμαστε στη δεύτερη με αριθμό 400/8-1-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Ζιώγα προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με τις κινητοποιήσεις των κατοίκων του Νομού Χαλκιδικής λόγω της παραχώρησης δημοσίων, δασικών και ιδιωτικών εκτάσεων στις μονές.
      Η επίκαιρη ερώτηση του κυρίου συναδέλφου έχει ως εξής:
      «Σε αγωνιστικές κινητοποιήσεις προχωρούν οι κάτοικοι του Νομού Χαλκιδικής, προκειμένου να σταματήσουν την παραχώρηση δημοσίων εκτάσεων, δασικών εκτάσεων, αλλά και ιδιωτικών εκτάσεων στις μονές.
      Οι μονές με βυζαντινά χρυσόβουλα, οθωμανικά μολυβδόμηλα, χουντικές αποφάσεις και αποχαρακτηρισμούς από τις κυβερνήσεις Νέας Δημοκρατίας και ΠΑ.ΣΟ.Κ., διεκδικούν πάνω από ογδόντα δύο χιλιάδες στρέμματα.
      Διεκδικούν ακόμη χώρους σχολείων, παιδικών σταθμών, κατασκηνώσεων, κεντρικών πλατειών, περιοχές με κατοικίες, ενοικιαζόμενα δωμάτια, κάμπινγκ, ξενοδοχεία, καταστήματα.
      Αξίζει να σημειωθεί ότι οι παρακάτω μονές διεκδικούν:
      Κουτλουμουσίου: Τέσσερις χιλιάδες πεντακόσια στρέμματα στο Δήμο Τορώνης.
      Ξενοφώντος: Πενήντα τρεις χιλιάδες στρέμματα στο Δήμο Σιθωνίας.
      Βατοπεδίου: Οκτώ χιλιάδες εξακόσια οκτώ στρέμματα στο Δήμο Σταγείρων – Ακάνθου.
      Διονυσίου: Δεκαπέντε χιλιάδες τετρακόσια στρέμματα στο Δήμο Ορμυλίας.
      Βατοπεδίου: Δώδεκα οικόπεδα στο Δήμο Καλλικράτειας.
      Οι κάτοικοι και οι δήμοι του Νομού Χαλκιδικής απαιτούν την ακύρωση κάθε γενομένης έως σήμερα συμβολαιογραφικής πράξης παραχώρησης των χιλιάδων αυτών εκτάσεων, την ανάκληση αποχαρακτηρισμού των δασικών εκτάσεων και την παύση διεκδίκησης χώρων όπου υπάρχουν δημόσια και ιδιωτικά κτίσματα.
      Η διαχρονική ευθύνη παραχώρησης όλων αυτών των εκτάσεων βαρύνουν όλες τις κυβερνήσεις (Νέας Δημοκρατίας – ΠΑ.ΣΟ.Κ.), γιατί με τις αποφάσεις τους παραχωρούν τις εκτάσεις αυτές στις μονές, προκειμένου να «αξιοποιηθούν» από μεγάλους επιχειρηματικούς ομίλους.
      Τα δεκάδες χιλιάδες στρέμματα γης και δασικών εκτάσεων που ανήκουν στο Δημόσιο, αποτελούν λαϊκή περιουσία και δεν έχει κανείς δικαίωμα να τις παραχωρεί και κανείς να τις διεκδικεί.
      Ερωτώνται οι κύριοι Υπουργοί:
      αν η Κυβέρνηση θα σταματήσει κάθε διαδικασία παραχώρησης δημοσίων εκτάσεων, τον αποχαρακτηρισμό δασικών εκτάσεων και θα προστατέψει τις ιδιωτικές εκτάσεις που παραχωρήθηκαν από την πολιτεία στους ντόπιους κατοίκους από την «καταπάτηση» των μονών και των επιχειρηματικών ομίλων;».
      Στην επίκαιρη ερώτηση του κ. Ζιώγα θα απαντήσει ο Υφυπουργός Οικονομικών κ. Μπέζας.
      Κύριε Υφυπουργέ, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κατ’ αρχάς κύριε συνάδελφε, πρέπει να σας ενημερώσω ότι όπως μας γνώρισε η αρμόδια Κτηματική Υπηρεσία Χαλκιδικής με πρόσφατο έγγραφό της, τις περισσότερες από τις εκτάσεις τις οποίες αναφέρετε στην ερώτησή σας δεν τις διαχειρίζεται το Υπουργείο Οικονομίας και Οικονομικών, αλλά το Υπουργείο Αγροτικής Ανάπτυξης και Τροφίμων, το οποίο είναι βέβαια συναποδέκτης της ερώτησης. 
      Επομένως, εγώ θα σας απαντήσω για δύο περιπτώσεις: Για την έκταση την οποία διεκδικεί η Ιερά Μονή Κουτλουμουσίου και για μία από τις δύο εκτάσεις της Ιεράς Μονής Βατοπεδίου.
      Για την έκταση η οποία φέρεται ως διεκδικούμενη από την Ιερά Μονή Κουτλουμουσίου, από πρόσφατα έγγραφα της Κτηματικής Υπηρεσίας του Νομού Χαλκιδικής προκύπτουν τα εξής: Η Ιερά Μονή Κουτλουμουσίου με αγωγή αναγνωριστικής κυριότητας που άσκησε κατά του ελληνικού δημοσίου ενώπιον του Πολυμελούς Πρωτοδικείου Χαλκιδικής το έτος 2000, ζήτησε να αναγνωριστεί κυρία μίας έκτασης εμβαδού δώδεκα χιλιάδων επτακοσίων στρεμμάτων σε περιοχή του Δήμου Τορώνης, αποτελούμενη, από δύο τμήματα Α΄ και Γ΄, όπως αυτά φαίνονται σε σχετικούς τοπογραφικούς χάρτες. 
      Το Πολυμελές Πρωτοδικείο Χαλκιδικής με την 48/2006 απόφασή του, αναγνώρισε την Ιερά Μονή Κουτλουμουσίου ως κυρία, μίας έκτασης στην περιοχή Λογγός του δημοτικού διαμερίσματος Συκιάς του Δήμου Τορώνης Χαλκιδικής, εμβαδού τεσσάρων χιλιάδων τετρακοσίων τριάντα εννέα στρεμμάτων, αναγνώρισε δηλαδή την κυριότητα στην έκταση Γ΄ και απέρριψε, για τους λόγους που αναφέρονται σε προγενέστερη απόφαση, στην 191/2002, το αίτημα για αναγνώριση κυριότητας στην έκταση Α΄. Δηλαδή, από τις δύο διεκδικούμενες εκτάσεις αναγνώρισε την κυριότητα στη μία.
      Το ελληνικό δημόσιο άσκησε έφεση σε αυτήν την απόφαση, η οποία προσδιορίστηκε για να εκδικαστεί την 21η Μαΐου 2007, κατόπιν όμως παρεμβάσεων των κατοίκων του Δημοτικού Διαμερίσματος Συκιάς και άλλων που φέρονται ως ιδιοκτήτες ακινήτων, τα οποία βρίσκονται μέσα σε αυτήν τη συγκεκριμένη έκταση Γ΄, η υπόθεση αναβλήθηκε για να εκδικαστεί σήμερα 14 Ιανουαρίου 2008. Δεν γνωρίζω βέβαια εάν σήμερα δόθηκε και άλλη αναβολή στην εκδίκαση της υπόθεσης.
      Επομένως, είναι σαφές ότι στην περίπτωση της Ιεράς Μονής Κουτλουμουσίου δεν υπάρχει κάποια παραχώρηση δημόσιας έκτασης, αλλά πρόκειται για διεκδίκηση δημόσιας έκτασης και βέβαια το ελληνικό δημόσιο έχει ασκήσει όλα εκείνα τα ένδικα μέσα τα οποία έχει στη διάθεσή του, προκειμένου να υπερασπιστεί την ιδιοκτησία του.
      Όσον αφορά τώρα την έκταση της Ιεράς Μονής Βατοπεδίου στο Δήμο Σταγείρων-Ακάνθου, έχω να σας πω ότι με τις υπ’ αριθμ. 26/1998, 17/2002, 46/2002 και 26/2004 γνωμοδοτήσεις που έγιναν αποδεκτές από τους αντίστοιχους Υφυπουργούς Οικονομικών, το Γνωμοδοτικό Συμβούλιο Δημοσίων Κτημάτων και Ανταλλάξιμης Περιουσίας, γνωμοδότησε υπέρ της μη προβολής δικαιωμάτων κυριότητας του ελληνικού δημοσίου σε έκταση της Λίμνης Βιστωνίδας ως ανήκουσα στην Ιερά Μονή Βατοπεδίου, για τους λόγους που αναφέρονται σε αυτές τις γνωμοδοτήσεις. 
      Στη συνέχεια, με κοινή υπουργική απόφαση των Υπουργών Αγροτικής Ανάπτυξης και Τροφίμων και του Υπουργού Οικονομίας και  Οικονομικών, απόφαση η οποία εκδόθηκε το 2006, αποφασίστηκε η ανταλλαγή της λίμνης Βιστωνίδας με διαθέσιμα ακίνητα του Υπουργείου Αγροτικής Ανάπτυξης και Τροφίμων, εκτός των Νομών Ξάνθης και Ροδόπης. Με την ίδια απόφαση, ανατέθηκε αυτή η ανταλλαγή στην Κτηματική Εταιρεία του Δημοσίου. Ένα από τα ακίνητα με τα οποία έγινε ανταλλαγή είναι και το συγκεκριμένο ακίνητο στο Δήμο Σταγείρων-Ακάνθου, επιφάνειας οκτώ χιλιάδων εξακοσίων οκτώ τετραγωνικών μέτρων, από το αγρόκτημα Προσφόριον Ουρανούπολης του Νομού Χαλκιδικής. 
      Επιπλέον, όπως μας πληροφορεί η Κ.Ε.Δ., το αγρόκτημα αυτό υπαγόταν στην εποπτεία της Διεύθυνσης Πολιτικής Γης του Υπουργείου Αγροτικής Ανάπτυξης και Τροφίμων και όχι της Διεύθυνσης Δασών του ίδιου Υπουργείου.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ και εγώ.
      Το λόγο έχει ο ερωτών Βουλευτής κ. Ζιώγας.
      ΙΩΑΝΝΗΣ ΖΙΩΓΑΣ: Ευχαριστώ, κυρία Πρόεδρε.
      Κύριε Υπουργέ, επανερχόμαστε ως Κομμουνιστικό Κόμμα σε αυτό το σοβαρό θέμα που έχει να κάνει με την παραχώρηση δημοσίων εκτάσεων. Για εμάς η όξυνση της αντιλαϊκής πολιτικής, της αντιλαϊκής επίθεσης δεν συνεχίζεται μόνο με το ξεπούλημα των λιμανιών, των αεροδρομίων και των καμένων δασών, αλλά έχει να κάνει και με τον αποχαρακτηρισμό και την παραχώρηση που ξεκίνησαν τα τελευταία δεκαπέντε χρόνια διά της πλαγίας οδού –θα μου επιτρέψετε να το πω όπως, το λέει ο λαός- δηλαδή μέσω Μονών του Αγίου Όρους και έχουμε να κάνουμε με τεράστιες εκτάσεις, συνολικά ογδόντα δύο χιλιάδες στρέμματα που αφορούν το Νομό Χαλκιδικής και δεκάδες «φιλέτα» οικόπεδα στο πολεοδομικό συγκρότημα Θεσσαλονίκης.
      Αποτέλεσμα; Εκατοντάδες μικροϊδιοκτησίες να βρίσκονται στον αέρα, οι οποίες αποκτήθηκαν μέσα σε αυτές τις τελευταίες δεκαετίες με σύννομο τρόπο και βέβαια αυτές οι περιουσίες παραχωρούνται στις Μονές. Και αυτές παραχωρούνται με βάση βυζαντινά χρυσόβουλα, χοτζέτια, κιτάπια και χουντικές αποφάσεις. 
      Εδώ είναι τεράστιες οι πολιτικές ευθύνες των κυβερνήσεων της Νέας Δημοκρατίας και του ΠΑ.ΣΟ.Κ., γιατί δεν προχώρησαν στη σύνταξη Δασολογίου. Άρα, λοιπόν, πρόκειται για μια συνειδητή ενέργεια που έχει να κάνει και με το κτηματολόγιο.
      Μεγάλα επιχειρηματικά σχέδια, όπως αναφέρει και το ίδιο το έγγραφο της μονής Βατοπεδίου -business plan, όπως λέγεται- του Αγίου Όρους έχουν μπει μπροστά στην περιοχή Ουρανόπουλης, για αυτά τα οχτώ χιλιάδες εξακόσια στρέμματα που αναφέρατε, κύριε Υπουργέ, παρά τις αντιρρήσεις, αντιδράσεις και κινητοποιήσεις των κατοίκων, των φορέων και των συλλόγων. Την αντίθεσή τους άλλωστε σ’ αυτήν την παραχώρηση και τον αποχαρακτηρισμό εξέφρασαν η 10η Εφορία Βυζαντινών Αρχαιοτήτων, καθώς επίσης και η Ένωση Ελλήνων Αρχαιολόγων, έχω και τις αποφάσεις.
      Μεγάλα οικονομικά συμφέροντα μεγαλοσχήμονων εφοπλιστών, καθώς και γαλαζοαίματων, βρίσκονται πίσω από αυτά τα επιχειρηματικά σχέδια που αφορούν σε ξενοδοχεία, λιμάνια, τουριστικές εγκαταστάσεις, μέχρι και πανεπιστημιακές σχολές. Άλλωστε θα ενημερώσω ότι σήμερα εμφανίστηκε στο Υποθηκοφυλακείο Πολυγύρου, ιδιώτης, ο οποίος έψαχνε για τους τίτλους σ’ αυτήν την περιοχή.
      Εμείς, ως Κομμουνιστικό Κόμμα, κύριε Υπουργέ, συμπαραστεκόμαστε με όλες μας τις δυνάμεις στις κινητοποιήσεις και στους δίκαιους αγώνες των κατοίκων για να σώσουν τα δίκια τους και τα σπίτια τους. Όμως, αυτό δεν αρκεί. Τους καλούμε να παλέψουν για μια άλλη πολιτική, που αφορά στα δάση και στη χρήση γης, για μια πολιτική που θα εναντιώνεται στα συμφέροντα του κεφαλαίου και θα εξυπηρετεί τις σύγχρονες λαϊκές ανάγκες, που θα μετατρέπει τη μεγάλη ιδιωτική ιδιοκτησία γης σε δημόσια περιουσία.
      Ευχαριστώ.  
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, όπως προκύπτει και από την τοποθέτησή μου την αρχική, δεν υπάρχει σε εξέλιξη καμμία διαδικασία, ούτε παραχώρησης δημοσίων εκτάσεων, ούτε αποχαρακτηρισμού δασικών εκτάσεων, υπέρ ιερών μονών. Νομίζω ότι αυτό είναι ξεκάθαρο. Για μεν την έκταση στο Δήμο Τορώνης, όπως σας ανέφερα, πρόκειται για διεκδικούμενη έκταση από την Ιερά Μονή Κουτλουμουσίου και το ελληνικό δημόσιο έχει ασκήσει έφεση στην πρωτόδικη απόφαση που αναγνώρισε την κυριότητα της μονής, δηλαδή το ελληνικό δημόσιο υπερασπίζεται τα δικαιώματά του σ’ αυτήν την έκταση.
      Όσον αφορά τώρα την έκταση στο Δήμο Σταγείρων Ακάνθου, εκείνο το οποίο μπορώ να συμπληρώσω, σε σχέση με την πρωτολογία και με βάση αυτά τα οποία αναφέρατε, είναι, ότι πρώτον η ανταλλαγή της λίμνης Βιστωνίδας αποφασίστηκε, προκειμένου να διασφαλιστεί ο δημόσιος χαρακτήρας της, η ορθή διαχείριση και η αύξηση της παραγωγικότητας της λίμνης, αλλά και να ικανοποιηθεί το δημόσιο συμφέρον και το συμφέρον των αλιέων και των άλλων παραγωγικών τάξεων της περιοχής. Δεύτερον, ότι η επιλογή των ακινήτων της ανταλλαγής, έγινε από τη Διεύθυνση Πολιτικής Γης του Υπουργείου Αγροτικής Ανάπτυξης, το οποίο διαχειριζόταν συγκεκριμένες εκτάσεις και η εκτίμηση της αξίας τους έγινε, όπως προβλέπει ο νόμος, από το Σώμα Ορκωτών Εκτιμητών και το τρίτο, σε σχέση με τα προβλήματα που αναφέρετε, ότι έχουν δημιουργηθεί στους κατοίκους της περιοχής, να τονίσω, ότι από το τμήμα του αγροκτήματος Προσφόριον Ουρανούπολης του Νομού Χαλκιδικής, όπως μας έχει ενημερώσει η Κ.Ε.Δ., είχαν προηγουμένως αφαιρεθεί από τις αρμόδιες υπηρεσίες του Υπουργείου Αγροτικής Ανάπτυξης και Τροφίμων οι αρχαιολογικοί χώροι -δεν υπάρχει επομένως ζήτημα με χώρους προστατευόμενους από την αρχαιολογική υπηρεσία- οι αναδασωτέες εκτάσεις, η επέκταση του οικισμού, καθώς και όλες οι παραχωρήσεις, οι οποίες είχαν γίνει από το ίδιο Υπουργείο, δηλαδή το Υπουργείο Αγροτικής Ανάπτυξης, υπέρ ιδιωτών στη συγκεκριμένη περιοχή.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Θα συζητηθεί η με αριθμό 380/7-1-2008 πρώτη επίκαιρη ερώτηση της Βουλευτού του Πανελληνίου Σοσιαλιστικού Κινήματος, κ. Θάλειας Δραγώνα, προς τον Υπουργό Εθνικής Παιδείας και Θρησκευμάτων, σχετικά με τη λειτουργία και τις προοπτικές του Ελληνικού Ανοιχτού Πανεπιστημίου.
      Η επίκαιρη ερώτηση της κυρίας συναδέλφου έχει ως εξής:
       «Το Ελληνικό Ανοιχτό Πανεπιστήμιο, λειτουργώντας πάνω από δέκα χρόνια, έχει τριάντα χιλιάδες φοιτητές και φοιτήτριες που καταβάλλουν σημαντική προσπάθεια για να αποκτήσουν γνώσεις με τη μέθοδο της εξ αποστάσεως εκπαίδευση. Στις 10 Δεκεμβρίου 2007, ολοκληρώθηκαν οι διαδικασίες για τις νέες αιτήσεις εγγραφής των ανθρώπων, που επιζητούν μια ευκαιρία πανεπιστημιακής μόρφωσης.
      Το πανεπιστήμιο αυτό, όμως, δεν υποστηρίζεται από την πολιτεία για να μπορέσει αφ’ ενός να γίνει αυτοδιοικούμενο και αφ’ ετέρου να προσφέρει την απαραίτητη ποιότητα υπηρεσιών. Λειτουργούν τριάντα προγράμματα, από τα οποία είκοσι τέσσερα προπτυχιακά και έξι μεταπτυχιακά. Εκ του νόμου, σε κάθε ένα από αυτά, θα έπρεπε να υπάρχει, τουλάχιστον, ένα μέλος Δ.Ε.Π. για να μπορέσει το πανεπιστήμιο να γίνει αυτοδιοικούμενο. Οι διαδικασίες ελέγχου νομιμότητας των εκλογών μελών του Δ.Ε.Π. χρονίζουν ιδιαίτερα. Για ολόκληρη την τετραετία 2004-2007 ολοκληρώθηκε η διαδικασία μόλις ενός διορισμού μέλους Δ.Ε.Π..
      Οι υπηρεσίες προς τους φοιτητές και τις φοιτήτριες έχουν υποβαθμιστεί τα τέσσερα τελευταία χρόνια. Το εκπαιδευτικό υλικό που παρέχεται στους φοιτητές δεν μοιράζεται στην ώρα του, εναλλακτικό διδακτικό υλικό, που έχει προετοιμαστεί, παραμένει στα συρτάρια, ενώ οι υποστελεχωμένες διοικητικές υπηρεσίες υπολειτουργούν, με αποτέλεσμα να παρατηρούνται τραγελαφικά φαινόμενα στις οργανωτικές συναντήσεις των φοιτητών.
      Ερωτάται ο κύριος Υπουργός:
      1. Είναι στις προθέσεις της Κυβέρνησης η έγκριση των απαιτούμενων κονδυλίων αφ’ ενός για την πρόσληψη μελών Δ.Ε.Π., ώστε το Ε.Α.Π. να γίνει αυτοδιοικούμενο και αφ’ ετέρου για την πρόσληψη διοικητικού προσωπικού, ώστε να βελτιωθεί η λειτουργία τους. Με βάση ποιο χρονοδιάγραμμα θα υλοποιηθεί αυτή η υποχρέωση της πολιτείας;
      2. Με ποιες διαδικασίες ανανεώνεται το εκπαιδευτικό υλικό που παρέχεται στους φοιτητές; Τηρούνται οι επιστημονικές, αλλά και οι νομικές διαδικασίες για τη συγγραφή αυτού του υλικού;
      3. Θεωρεί η ηγεσία του Υπουργείου ότι η διορισμένη διοικούσα επιτροπή του πανεπιστημίου ανταποκρίνεται στις ανάγκες εξέλιξης και βελτίωσης της λειτουργίας του θεσμού;»
      Θα απαντήσει ο Υφυπουργός Εθνικής Παιδείας και Θρησκευμάτων κ. Ταλιαδούρος.
      Κύριε Υφυπουργέ, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων):  Κυρία Πρόεδρε, θα ήθελα να πω ότι δεν είναι ακριβής ο ισχυρισμός της κυρίας συναδέλφου ότι το Ανοιχτό Πανεπιστήμιο δεν υποστηρίζεται από την πολιτεία, για να μπορέσει να γίνει αυτοδιοικούμενο και να μπορέσει να προσφέρει την απαραίτητη ποιότητα υπηρεσιών. Και τούτο για τους εξής λόγους: Πρώτα απ’ όλα από το 2004 μέχρι σήμερα μεθοδικά αναβαθμίζονται οι υπηρεσίες και οι υποδομές του Ανοιχτού Πανεπιστημίου. 
      Ειδικότερα: 
      Πρώτον, αυξήθηκε ο αριθμός των εισακτέων φοιτητών κατά 40%. 
      Δεύτερον, έχουμε μηδενική αύξηση συμμετοχής των φοιτητών στις δαπάνες σπουδών για τρία συνεχή ακαδημαϊκά έτη 2006-2007, 2007-2008, 2008-2009. 
      Τρίτον, αυξήθηκε το ακαδημαϊκό έτος 2007-2008 κατά 70% ο αριθμός των δικαιούχων φοιτητών που πήραν υποτροφίες απαλλαγής από τις δαπάνες σπουδών. 
      Τέταρτον, ιδρύθηκε και λειτουργεί στην Αθήνα παράρτημα του Ανοιχτού Πανεπιστημίου. Λειτουργούν πύλες του Ανοιχτού Πανεπιστημίου σχεδόν στο σύνολο των εδρών των περιφερειών της χώρας.
      Πέμπτον, ολοκληρώνεται σε λίγους μήνες η κατασκευή των πρώτων κτηρίων της διοίκησης και διοικητικών υπηρεσιών με πόρους που εξασφαλίσαμε ύψους 3,7 εκατομμυρίων ευρώ.
      Ολοκληρώθηκαν οι μελέτες και τα τεύχη δημοπράτησης των τριών επομένων κτηρίων που θα στεγάσουν γραφεία, εργαστήρια και αμφιθέατρο.
      Έκτον, εξασφαλίστηκε για πρώτη φορά η συμμετοχή των αποφοίτων του Ανοιχτού Πανεπιστημίου στις εξετάσεις του Ι.Κ.Υ.  για χορήγηση υποτροφιών για μεταπτυχιακές σπουδές στην Ελλάδα και στο εξωτερικό.
      Εξασφαλίστηκε η συμμετοχή των φοιτητών του Ανοιχτού Πανεπιστημίου στο ευρυζωνικό internet με την ονομασία «ΔΙΟΔΟΣ».
      Έβδομον, η βιβλιοθήκη του Ανοιχτού Πανεπιστημίου, λειτουργεί από το 2004 κάθε μέρα από τις 8.00΄ το πρωί μέχρι τις 8.00΄ το βράδυ και λειτουργεί και το Σάββατο και την Κυριακή από τις 10.00΄ το πρωί έως τις 4.00΄ το απόγευμα, πράγμα που δεν γινόταν στο παρελθόν.
      Όγδοο, ενισχύθηκε η έρευνα με την προμήθεια οργανολογικού εξοπλισμού  ύψους 750.000 ευρώ.
      Σ’ ό,τι αφορά τη διοίκηση δημιουργήθηκαν σαράντα επτά θέσεις Ι.Δ.Α.Χ. και προωθείται η πλήρωση και των υπόλοιπων κενών θέσεων σε διοικητικό προσωπικό. Προωθήθηκε η χρήση των νέων τεχνολογιών σ’ όλες τις λειτουργίες του ιδρύματος με την αναβάθμιση των λογισμικών υποστήριξης ακαδημαϊκής και διοικητικής λειτουργίας.
      Σ’ ό,τι αφορά την αυτοδιοίκηση του ιδρύματος, θα ήθελα να πω ότι από το 2004 και ύστερα, εγκρίθηκαν για προκήρυξη δέκα θέσεις μελών Δ.Ε.Π.. Και σε διαδικασία προκήρυξης και εκλογής βρίσκονται τριάντα επτά θέσεις μελών Δ.Ε.Π. σήμερα. Εάν από αυτές τις θέσεις ολοκληρωθούν οι διαδικασίες, τότε θα έχουμε την αυτοδιοίκηση του ιδρύματος.
      Όμως, θέλω να πω ότι για τις καθυστερήσεις δεν ευθύνεται ούτε το Υπουργείο Παιδείας ούτε η διοίκηση του ιδρύματος. Οι καθυστερήσεις στις διαδικασίες εκλογής και εξέλιξης των μελών Δ.Ε.Π., είναι αποκλειστική ευθύνη των κοσμητειών. Χαρακτηριστικό παράδειγμα είναι –θα καταθέσω στα Πρακτικά για ενημέρωση και δική σας και του Σώματος, όλες τις διαδικασίες εκλογής των μελών Δ.Ε.Π.- ότι για την εκλογή στη βαθμίδα του καθηγητή στο αντικείμενο της τεχνικής σεισμολογίας και εδαφοδυναμικής παρατηρείται καθυστέρηση, με ευθύνη των κοσμητειών σαράντα εννέα μηνών, ενώ για άλλη θέση Δ.Ε.Π. στο αντικείμενο τεχνητή νοημοσύνη και εφαρμογές, υπάρχει καθυστέρηση τριάντα μηνών. Αυτή είναι ευθύνη των κοσμητειών. 
      Άρα, κυρία συνάδελφε, θα ήθελα να σας παρακαλέσω -και λόγω της εμπειρίας που είχατε καθώς ήσασταν μέλος της διοικούσας επιτροπής του Ανοικτού Πανεπιστημίου επί πολλά έτη- να ασκήσετε και εσείς όποια επιρροή είναι δυνατή στις κοσμητείες, για να ολοκληρώσουν τις διαδικασίες και να προχωρήσει η αυτοδιοίκηση του ιδρύματος. Στα Πρακτικά που καταθέτω για τη διαδικασία, θα δείτε όλες τις καθυστερήσεις και πού οφείλονται. 
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ολοκληρώνω λέγοντας ότι ήδη με το νόμο που ψηφίσαμε πέρυσι, ο έλεγχος νομιμότητας της εκλογής των καθηγητών δεν έρχεται πλέον στο Υπουργείο Παιδείας.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, στη δευτερολογία σας πλέον αυτά. 
      Το λόγο έχει η κ. Δραγώνα.
      ΘΑΛΕΙΑ ΔΡΑΓΩΝΑ: Ευχαριστώ, κυρία Πρόεδρε.
      Κύριε Υπουργέ, το Ε.Α.Π. λειτουργεί επί δέκα χρόνια. Ένα ίδρυμα δέκα χρόνων, με τριάντα χιλιάδες φοιτητές, με χίλια τετρακόσια μέλη συνεργαζόμενου διδακτικού προσωπικού που προέρχεται από τα υπόλοιπα πανεπιστήμια, με μακράν το μεγαλύτερο αριθμό μεταπτυχιακών φοιτητών όλων των πανεπιστημίων, δεν επιτρέπεται να μην είναι αυτοδιοικούμενο. 
      Και πριν σας πω, γιατί θεωρώ ότι δεν είναι αυτοδιοικούμενο, θέλω να πω το εξής: Τις τριάντα επτά θέσεις, τις οποίες είπατε ότι δώσατε, δεν τις δώσατε εσείς. Δόθηκαν πριν ακόμα αλλάξει η προηγούμενη διοικούσα. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Εκκρεμούν ... 
      ΘΑΛΕΙΑ ΔΡΑΓΩΝΑ: Εκκρεμεί η πλήρωση τριάντα επτά θέσεων που δόθηκαν πριν από το 2004. Από το 2004 μέχρι σήμερα, ολοκληρώθηκε μόνο μια διαδικασία από τη στιγμή της προκήρυξης μέχρι την ώρα της ορκωμοσίας του διδάσκοντος. Μία διαδικασία! Αφήσαμε το πανεπιστήμιο με είκοσι επτά μέλη. Σήμερα έχει είκοσι πέντε. 
      Να σας πω γιατί πιστεύω ότι το πανεπιστήμιο δεν είναι αυτοδιοικούμενο. Πρώτον, υπάρχει μία ρητή και άρρητη επιθυμία, που έχουν όλες οι διοικούσες, να μην αφήνουν αυτό το πόστο. Έχω κάνει οκτώ χρόνια στο Ανοικτό Πανεπιστήμιο, έχω κάνει δύο χρόνια –από το 1991 έως το 1993- στο Πανεπιστήμιο Αιγαίου. Καμμία διοικούσα δεν θέλει να αφήσει τη θέση της. Δεύτερον, υπάρχει μία ακατανόητη ευθυνοφοβία και καθυστέρηση στην ολοκλήρωση της εκλογικής διαδικασίας. Τρίτον, υπήρχε μία εσκεμμένη πρόθεση επί προηγούμενης υπουργίας, η οποία αργοπορούσε τρομακτικά τους διορισμούς. Και αυτό στα συμβατικά πανεπιστήμια δεν φάνηκε, αλλά στο Ε.Α.Π. φάνηκε τρομερά. 
      Τέταρτον, υπάρχει μία τεράστια δυσκολία διοικητική, πρακτική, γιατί καταργήθηκε η κεντρική υπηρεσία, η οποία ήταν υπεύθυνη για τη διαδικασία των εκλογών που πέρασε στις κοσμητείες, οι οποίες έχουν μόνο μία γραμματέα η κάθε μία, που είναι επιφορτισμένη μ’ όλο το διοικητικό έργο.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 
      Δύο λεπτά, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Δύο λεπτά, όχι. Μισό λεπτό μπορώ να σας αφήσω.
      ΘΑΛΕΙΑ ΔΡΑΓΩΝΑ: Άρα, δηλαδή, πρέπει κατά προτεραιότητα να προχωρήσει αυτή η διαδικασία πλήρωσης θέσεων που εκκρεμούν, για να μπορέσει το πανεπιστήμιο να αυτοδιοικηθεί. Επιπλέον υπάρχει μία τεράστια υποστελέχωση διοικητικών υπηρεσιών. 
      Παρ’ όλα όσα είπατε, δεν υπάρχει ηλεκτρονική δικτύωση των φοιτητών πέραν από τους φοιτητές της Πάτρας. Η βιβλιοθήκη που είπατε ότι λειτουργεί, βρίσκεται στην Πάτρα. Υπάρχει μόνο ένας server στην Πάτρα. Το παράρτημα των Αθηνών έγινε το 2000. Δεν υπάρχουν παραρτήματα σ’ άλλες πόλεις. Άρα, ενώ μιλάμε για εξ αποστάσεως εκπαίδευση, τίποτα στ’ αλήθεια δεν γίνεται που να υποστηρίζει την εξ αποστάσεως εκπαίδευση.
      Δεν προφταίνω να μπω στα θέματα συγγραφής υλικού, το οποίο σας ζήτησα.
      Κι ένα τελευταίο. Εμείς, όταν ήμασταν στη διοικούσα, είχαμε την πρωτοβουλία να φέρνουμε τους κοσμήτορες σε κάθε συνεδρίαση τη διοικούσας, κάτι το οποίο δεν είναι μέσα στο νόμο, αλλά λειτουργούσε σαν κρίκος με την ακαδημαϊκή λειτουργία. Τώρα αυτό δεν υπάρχει. Η διοικούσα είναι απομονωμένη .
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κυρία συνάδελφε.
      ΘΑΛΕΙΑ ΔΡΑΓΩΝΑ: Μάλιστα. 
      Η διοικούσα είναι απομονωμένη. Απομακρύνθηκαν οι Κοσμήτορες. Άρα, πώς αυτό είναι μια προετοιμασία για την αυτοδιοίκηση του Πανεπιστημίου; Το ΕΑΠ άρχισε να λειτουργεί σαν ένα πάρα πολύ δυναμικό Πανεπιστήμιο και σας βεβαιώνω ότι μαραζώνει.
      ΠΡΟΕΔΡΕΥΟΥΣΑ (Βέρα Νικολαΐδου): Ο κύριος Υφυπουργός έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα ήθελα να πω πρώτα απ’ όλα, σ’ ό,τι αφορά τις καθυστερήσεις στις διαδικασίες εκλογής των μελών Δ.Ε.Π. του Ανοικτού Πανεπιστημίου, ότι το Υπουργείο Παιδείας και η διοικούσα επιτροπή δεν έχουν απολύτως καμμία ευθύνη. Δεν υπάρχει ούτε μία εκλογή που να εκκρεμεί ή να καθυστέρησε στα γραφεία της διοίκησης.
      ΘΑΛΕΙΑ ΔΡΑΓΩΝΑ: Έξι.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Υπάρχουν πάρα πολλές, τριάντα επτά, όπως σας κατέθεσα και θα τα δείτε, οι οποίες εκκρεμούν στις κοσμητείες. Άρα, λοιπόν, το πανεπιστήμιο, οι κοσμητείες θα πρέπει να μην καθυστερούν τόσους μήνες και να σπεύσουν να προχωρήσουν. Οποιαδήποτε προβλήματα, δεν δικαιολογούν καθυστερήσεις σαράντα μηνών και τόσο μεγάλου διαστήματος. Σαράντα έξι Ι.Δ.Α.Χ., οι οποίοι μονιμοποιήθηκαν, είναι ένας σημαντικός αριθμός, που μπορεί να βοηθήσει το διοικητικό έργο. 
      Σ’ ό,τι αφορά τα θέματα του εκπαιδευτικού υλικού που είπατε, δεν υπήρξε καμμία καθυστέρηση στην αποστολή του εκπαιδευτικού υλικού για τους πρωτοετείς φοιτητές. Η αποστολή ξεκίνησε στις 2 Μαΐου του 2007 και ολοκληρώθηκε τέλος Μαΐου του 2007. Στην παρούσα φάση, βρίσκεται σε διαδικασία η ανάπτυξη και η επικαιροποίηση έντυπου διδακτικού υλικού διακοσίων είκοσι τόμων και εναλλακτικού διδακτικού υλικού επτά μορφών για εξήντα έξι θεματικές ενότητες. 
      Σ’ ό,τι αφορά το παράρτημα στην Αθήνα, αυτό ουσιαστικά ξεκίνησε να λειτουργεί τώρα, πριν από λίγο καιρό, και όχι σε διαμέρισμα που ήταν προηγουμένως. Ξεκίνησε και λειτουργεί και σας ανέφερα πριν -δεν έχω περισσότερο χρόνο, μπορώ αν θέλετε να σας τα δώσω και γραπτά- όλες εκείνες τις ενέργειες που έχουν γίνει για την αναβάθμιση του πανεπιστημίου. Εκείνο, λοιπόν, το οποίο έχει σημασία, πέραν του σημαντικού έργου που έχει γίνει τα τελευταία τρία χρόνια, είναι ότι για την ολοκλήρωση των διαδικασιών εκλογής νέων μελών Δ.Ε.Π. για να υπάρξει αυτονομία και αυτοδιοίκηση στο ίδρυμα, να γίνει αυτοδιοικούμενο, θα πρέπει οι κοσμητείες να συντομεύσουν το χρόνο, γιατί οι καθυστερήσεις τους οδηγούν σε απώλεια και θέσεων και τελικά του ζητούμενου που είναι το αυτοδιοικούμενο. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
      Επόμενη είναι η με αριθμό 404/8-1-2008 τρίτη επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αναστασίου Κουράκη προς τους Υπουργούς Περιβάλλοντος, Χωροταξίας και Δημοσίων Έργων και Εξωτερικών, σχετικά με την οικοδόμηση οκταόροφης πολυκατοικίας σε χώρο που προοριζόταν για την ανέγερση γερμανικού προξενείου στη Θεσσαλονίκη κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Με το ν. 1053/80 παραχωρήθηκε στο γερμανικό δημόσιο, οικόπεδο χιλίων ενενήντα δύο τετραγωνικών μέτρων επί της λεωφόρου Μ. Αλεξάνδρου στη Θεσσαλονίκη, προκειμένου εκεί να ανεγερθεί γερμανικό προξενείο. Στη συζήτηση στη Βουλή τόσο η τότε κυβέρνηση της Νέας Δημοκρατίας όσο και το ΠΑ.ΣΟ.Κ., είχαν δεσμευθεί ότι στο εν λόγω οικόπεδο δεν θα επιτρεπόταν καμμία άλλη χρήση, ενώ επιπλέον θα προβλεπόταν μικρότερος συντελεστής δόμησης σε σχέση με τα γειτονικά οικόπεδα. 
      Παρ’ όλα αυτά, την 1/7/1999 υπεγράφη συμβολαιογραφική πράξη μεταξύ εκπροσώπων της ελληνικής και της γερμανικής Κυβέρνησης, με την οποία η ελληνική πλευρά συναινούσε στην αξιοποίηση του οικοπέδου με τη διαδικασία της αντιπαροχής. 
      Τις τελευταίες ημέρες στο εν λόγω οικόπεδο, έχουν ξεκινήσει έργα ανέγερσης κτηρίου κατοικιών, γεγονός που έχει προκαλέσει εύλογες διαμαρτυρίες από κατοίκους και φορείς της πόλης, που βλέπουν να τσιμεντοποιείται ένας ακόμη ελεύθερος χώρος της Θεσσαλονίκης με χαριστική ρύθμιση. 
      Επειδή η εν λόγω συμβολαιογραφική πράξη έρχεται σε ολοφάνερη αντίθεση με το πνεύμα του ν. 1053/80, 
      Επειδή η προστασία του περιβάλλοντος και η εξασφάλιση ελεύθερων χώρων πρασίνου είναι πρωτίστης σημασίας, ιδίως για την εν λόγω περιοχή, 
      Ερωτώνται οι κύριοι Υπουργοί:
      Αν η Κυβέρνηση προτίθεται να παρέμβει για να αναιρέσει τη χαριστική συμβολαιογραφική πράξη, που έρχεται σε αντίθεση με τις αποφάσεις του ελληνικού Κοινοβουλίου και να διατάξει τη διακοπή των έργων στο συγκεκριμένο οικόπεδο;»
      Στην ερώτηση του κ. Κουράκη θα απαντήσει ο Υφυπουργός Εξωτερικών κ. Δούκας.
      Κύριε Υφυπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Εξωτερικών): Κύριε συνάδελφε, το 1960 το ελληνικό δημόσιο, απαλλοτρίωσε το οικόπεδο του γερμανικού προξενείου στη Θεσσαλονίκη και όπως σωστά αναφέρετε, το 1978 και σε συνέχεια κύκλου διαβουλεύσεων, το οικόπεδο στο οποίο αναφέρεστε στην ερώτησή σας, μεταβιβάστηκε κατά πλήρη κυριότητα από το ελληνικό δημόσιο στο γερμανικό, βάσει σχετικής ελληνογερμανικής συμφωνίας. Η παράγραφος 2 του άρθρου 1 εκείνης της συμφωνίας, προέβλεπε ότι στο οικόπεδο αυτό θα μπορούσε να ανεγερθεί είτε το προξενείο είτε και προξενική κατοικία ή κάποιο παράρτημα του Ινστιτούτου Γκαίτε. Όμως, στο νόμο αυτόν που αναφέρετε, στην παράγραφο 3 του άρθρου 1, δίνεται η δυνατότητα και για άλλη χρήση, υπό την προϋπόθεση ότι οποιαδήποτε άλλη χρήση πλην αυτών των τριών που ανέφερα παραπάνω, θα ήταν δυνατή «μόνο μετά προηγουμένη διαβούλευση μεταξύ των δυο κυβερνήσεων». Τον Οκτώβριο του 1997 η γερμανική κυβέρνηση ζήτησε να γίνει τέτοια διαβούλευση με άδεια για πώληση του ακινήτου ή να το δώσει –λέει- με αντιπαροχή. 
      Επισημαίνω ότι η Ελλάδα, αντίστοιχο ακίνητο που έχει στο Βερολίνο, έχει πλήρη δυνατότητα να το αξιοποιήσει όπως εκείνη κρίνει καλύτερα. Διεξήχθησαν, λοιπόν, αυτές οι διαβουλεύσεις, σύμφωνα με τα άρθρα που προβλεπόντουσαν μεταξύ εκπροσώπων του Υπουργείου Εξωτερικών και της γερμανικής πλευράς. Γνωμοδότησε το Νομικό Συμβούλιο του Κράτους και υπεγράφη πρακτικό, που πληροφορούσε τη γερμανική κυβέρνηση ότι η ελληνική Κυβέρνηση δεν είχε αντίρρηση είτε η Γερμανία να πουλήσει αυτό το ακίνητο είτε να το αξιοποιήσει με τη διαδικασία της αντιπαροχής. 
      Το πρακτικό προέβλεπε και σύναψη συμβολαιογραφικής πράξης μεταξύ εκπροσώπων των δυο πλευρών. Υπεγράφη μια τέτοια  πράξη, υπό τη μορφή δήλωσης την 1η Ιουλίου 1999. Γίνεται σαφές ότι η γερμανική πλευρά έχει την πλήρη εξουσία και κυριότητα πάνω στο συγκεκριμένο ακίνητο και δεν νομιμοποιούμαστε να παρέμβουμε σ’ ό,τι αφορά στον τρόπο αξιοποίησής του. Αυτό είναι το κομμάτι που αφορά το Υπουργείο Εξωτερικών. Είναι μια νόμιμη διακρατική συμφωνία μεταξύ Ελλάδας και Γερμανίας, την οποία παλαιότερες από τη Νέα Δημοκρατία κυβερνήσεις έκριναν σκόπιμο να συνάψουν, χωρίς να συντρέξει από τότε μέχρι σήμερα, κανένας άλλος λόγος αμφισβήτησής της. 
      Εξυπακούεται, όμως, κύριε συνάδελφε, ότι αυτή η αξιοποίηση, θα πρέπει να είναι απόλυτα σύμφωνη προς τις διατάξεις της ελληνικής νομοθεσίας, που οφείλει να σέβεται οποιοσδήποτε ιδιοκτήτης, οποιουδήποτε ακινήτου. Οποιοδήποτε θέμα θα μπορούσε ενδεχομένως να ανακύψει, θα αφορούσε παραβάσεις πολεοδομικών κανόνων. Ένα τέτοιο, όμως, ενδεχόμενο εμπίπτει στις αρμοδιότητες των πολεοδομικών αρχών ή άλλων Υπουργείων. 
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Κουράκης έχει το λόγο.
      ΑΝΑΣΤΑΣΙΟΣ ΚΟΥΡΑΚΗΣ: Άκουσα με προσοχή τον κύριο Υφυπουργό. Τα πράγματα είναι περίπου έτσι. Όντως υπάρχει ένας νόμος από τη Βουλή, ο οποίος δίνει τη δυνατότητα για μια πολύ συγκεκριμένη χρήση, προξενείο ή κάτι άλλο. Από κει και πέρα, έρχεται μια συμβολαιογραφική πράξη όταν ήταν Υπουργός ο κ. Παπανδρέου. Αυτή η πράξη είναι μια  πολύ χαρακτηριστική περίπτωση κερδοσκοπίας γης. Μ’ αυτήν τη συμβολαιογραφική πράξη ανατρέπεται η αρχική απόφαση και πρόθεση του ελληνικού δημοσίου για το γερμανικό προξενείο και τελικώς βλέπουμε σ’ εκείνο το χώρο, να γίνεται μια αντιπαροχή με 54% για να χτιστεί μια οκταόροφη πολυκατοικία. 
      Οι κάτοικοι εξεγείρονται και τελικώς προσφεύγουν στην Εφορεία Νεωτέρων Μνημείων Θεσσαλονίκης Κεντρικής Μακεδονίας, που γνωμοδοτεί, επειδή αυτό το κτήριο είναι σε άμεση γειτονία με το ιστορικό κτήριο της Σχολής Τυφλών, και προτείνει τη μείωση του ύψους της οικοδομής ιδιοκτησίας Ομοσπονδιακής Δημοκρατίας της Γερμανίας, ώστε να μην ξεπερνά σε ύψος το όμορο κτήριο της Σχολής Τυφλών δεκαετίας του 1960 ή αυτό το ΙΝ.ΚΑ., προκειμένου να διασφαλίζεται κατά το δυνατόν, η ηπιότερη ένταξή του στο προστατευόμενο περιβάλλον του μνημείου της Σχολής Τυφλών και η οπτική προβολή του τελευταίου στο δημόσιο χώρο της πόλης. Αυτό ο κ. Βουλγαράκης και το Κ.Α.Σ. το γράφουν στα παλιά τους τα παπούτσια κανονικά! 
      Όλοι μιλάμε για μια αποκέντρωση υπηρεσιών και θα έπρεπε οι τοπικές εφορείες να έχουν έναν υπερέχοντα και κυρίαρχο λόγο σ’ ό,τι συμβαίνει στην  πόλη. Τελικώς, όμως, δίδεται αυτή η άδεια για ανοικοδόμηση. Εκτιμούμε ότι πέρα από το ότι υπάρχει μια προσβολή του μνημειακού χώρου, πέραν του ότι καταργείται ένας ελεύθερος χώρος, αυτήν τη στιγμή έχουμε μια οκταόροφη πολυκατοικία και καταστρατηγείται πλήρως η έννοια της αρχικής παραχώρησης του ελληνικού δημοσίου. 
      Και θα τολμούσα να πω, κύριε Υπουργέ, ένα τελευταίο που δεν είναι καθόλου άσχετο με όσα συζητάμε. Η Επιτροπή Θυμάτων Κατοχής του Διστόμου, έχει κινηθεί εναντίον του γερμανικού δημοσίου και έχει ζητήσει την κατάσχεση της περιουσίας του στην Ελλάδα, προκειμένου να πληρωθούν οι αποζημιώσεις που δεν έδωσε ποτέ η Γερμανία. Οι κατασχέσεις πάγωσαν, γιατί η περιουσία του γερμανικού δημοσίου στην Ελλάδα, είχε διπλωματικό καθεστώς και επίσης αφορούσε πνευματικά ιδρύματα, όπως το Ινστιτούτο Γκαίτε στην Αθήνα. 
      Θα έλεγα ότι στη συγκεκριμένη περίπτωση, τα διαμερίσματα μιας πολυκατοικίας, προφανώς δεν εμπίπτουν σ’ αυτήν την κατηγορία και εν πάση περιπτώσει μπορούν να διεκδικηθούν. 
      Σας ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Ο κύριος Υφυπουργός έχει το λόγο για να δευτερολογήσει. 
      ΠΕΤΡΟΣ ΔΟΥΚΑΣ (Υφυπουργός Εξωτερικών): Κύριε συνάδελφε, όσον αφορά το διακρατικό μέρος αυτών που αναφέραμε, τα πράγματα είναι σύννομα. Σας διαβάζω στο άρθρο 1 την παράγραφο 3, η οποία αναφέρει «αμφότερα τα συμβαλλόμενα μέρη συμφωνούν ότι ετέρα χρήση του οικοπέδου πλην των ανωτέρω –αυτές που ανέφερα και στην πρωτολογία μου- θα είναι δυνατή μόνο μετά την προηγουμένη διαβούλευση μεταξύ των δύο κυβερνήσεων». Δηλαδή  υπήρχε αυτή η δυνατότητα για να υπάρξουν και άλλες χρήσεις. 
      Από εκεί και πέρα, το τι είναι σωστό για την περιοχή η οποία είναι υπεροικοδομημένη, όπως σωστά αναφέρετε, αφορά άλλους φορείς, οι οποίοι πρέπει να εξετάσουν, αν αυτά τα οποία προτίθεται να γίνουν, είναι μέσα στα πλαίσια της νομιμότητας και αν θα έπρεπε έτσι να γίνουν. Δεν είναι όμως θέμα, που αφορά τη διακρατική συμφωνία, η οποία υπεγράφη το 1999 και την οποία με τη δική μας εξέταση, βρίσκουμε ότι είναι σωστή. 
      Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Θα συζητηθεί η με αριθμό 395/8-1-2008 τέταρτη επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Αγροτικής Ανάπτυξης και  Τροφίμων, σχετικά με τη χορήγηση άτοκων δανείων στους κτηνοτρόφους κ.λπ.. 
      Η ερώτηση του κυρίου συναδέλφου έχει ως εξής: 
      «Τα πολλαπλά προβλήματα, που αντιμετωπίζει ο τομέας της ζωικής παραγωγής, έχουν οδηγήσει τους κτηνοτρόφους στα πρόθυρα της απόγνωσης.
      Το υψηλό κόστος των ζωοτροφών, η μάστιγα των καρτέλ, τα δυσβάσταχτα χρέη και οι ανεξέλεγκτες εισαγωγές συρρικνώνουν δραματικά το κτηνοτροφικό εισόδημα, αποσταθεροποιώντας περαιτέρω την ήδη προβληματική ανάπτυξη της ελληνικής περιφέρειας. 
      Το Υπουργείο Αγροτικής Ανάπτυξης, μολονότι γνωρίζει την οξύτητα των προαναφερόμενων προβλημάτων, προτίμησε κατά τη διάρκεια των προηγούμενων εβδομάδων, να προχωρήσει όχι σε μια ουσιαστική, αλλά σε μία επικοινωνιακή διαχείριση της κρίσης που βιώνει ο κτηνοτροφικός κόσμος, προβάλλοντας τη χορήγηση ενός άτοκου δανείου μέσω της Α.Τ.Ε., που υποτίθεται έστω και παροδικά, θα ανακούφιζε το χειμαζόμενο βιοπαλαιστή της υπαίθρου. 
      Δυστυχώς όμως, ο «θησαυρός» που υποσχόταν η πολιτική ηγεσία του Υπουργείου, γρήγορα αποδείχθηκε «άνθρακας», αφού τελικά το ποσό που θα δοθεί ως άτοκο δάνειο στον κάθε κτηνοτρόφο, είναι όχι μόνο κατώτερο των προσδοκιών που η ίδια η πολιτική ηγεσία του Υπουργείου καλλιέργησε το προηγούμενο διάστημα, αλλά δημιουργεί επιπροσθέτως στους παραγωγούς, μία αίσθηση απροκάλυπτου εμπαιγμού. 
      Συνεπώς ερωτάται ο κύριος Υπουργός:
      1. Προτίθεται το Υπουργείο να προχωρήσει σε αναπροσαρμογή των ποσών του δανείου, προκειμένου να ικανοποιηθούν οι δίκαιες επιδιώξεις και οι πιεστικές ανάγκες των κτηνοτρόφων; 
      2. Με ποια επιπρόσθετα μέτρα εκ μέρους του Υπουργείου, θα αποτραπούν οι επικείμενες γενικευμένες κινητοποιήσεις των κτηνοτρόφων, που νομοτελειακά θα κλυδωνίσουν την ήδη παραπαίουσα οικονομική ζωή της περιφέρειας;».
      Στην ερώτηση του κ. Ροντούλη θα απαντήσει ο Υπουργός κ. Κοντός.
       ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κυρίες και κύριοι συνάδελφοι, πολλές φορές…
      (Δεν ακούγεται)
      ΠΡΟΕΔΡΕΥΟΥΣΑ (Βέρα Νικολαΐδου): Αλλάζετε θέση, κύριε Υπουργέ; 
      ΑΣΤΕΡΙΟΣ ΡΟΝΤΟΥΛΗΣ: Να μην αλλάξετε και Υπουργείο!
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κυρίες και κύριοι συνάδελφοι, πολλές φορές στην Αίθουσα αυτή, συζητήσαμε θέματα που έχουν σχέση με την κτηνοτροφία, είτε με επερώτηση που κατέθεσε το Κομμουνιστικό Κόμμα είτε με επίκαιρες ερωτήσεις, που κατέθεσαν διάφοροι συνάδελφοι. 
      Ποτέ δεν αρνηθήκαμε ότι υπάρχουν δυσκολίες στην κτηνοτροφία. Οι ζωοτροφές όντως σε παγκόσμιο επίπεδο ανεβαίνουν, τα δημητριακά ανεβαίνουν,  το κόστος παραγωγής στην κτηνοτροφία αυξάνεται και αυτό, οπότε αντιλαμβανόμαστε όλοι ότι γίνεται πιο δύσκολη η κατάσταση που βιώνουν οι κτηνοτρόφοι. Δεν μείναμε απαθείς στις δυσκολίες που υπάρχουν. Το ξέρετε αυτό. Πήραμε μία σειρά από μέτρα, για να στηριχθούν οι Έλληνες κτηνοτρόφοι και στηρίζονται οι Έλληνες κτηνοτρόφοι. 
      Αντί για τον Αύγουστο του 2008, πληρώσαμε το Σεπτέμβριο του 2007 155.000.000 ευρώ για την εξισωτική αποζημίωση και τρεις μήνες νωρίτερα είχαμε πληρώσει επίσης 155.000.000 ευρώ την εξισωτική αποζημίωση του προηγουμένου έτους, δηλαδή οι Έλληνες κτηνοτρόφοι, συνολικά έλαβαν εξισωτική αποζημίωση πάνω από 300.000.000 ευρώ. 
      Εκτός απ’ αυτό, για πρώτη φορά πήραμε απόφαση και ξεκίνησε η χορήγηση άτοκου δανείου, το ύψος του οποίου ανέρχεται έως 300.000.000 ευρώ. Τριακόσια εκατομμύρια ευρώ άτοκο, πενταετές δάνειο δεν δόθηκε ποτέ στον τόπο αυτό και είναι σημαντικό ότι ξεκίνησε η εκταμίευση. Μέχρι σήμερα έχουν καταβληθεί πάνω από 30.000.000 ευρώ στους Έλληνες κτηνοτρόφους, σε όλες τις κατηγορίες των κτηνοτρόφων. Συνεχίζεται κανονικά η καταβολή του άτοκου αυτού δανείου, βελτιώνουμε συνεχώς τις προϋποθέσεις έτσι ώστε να μην υπάρχουν δυσκολίες στην εκταμίευση -θέλω να σας πω ότι αυτό αντιμετωπίζεται από τους κτηνοτρόφους με ικανοποίηση, διότι η επικοινωνία που έχουμε με τον κτηνοτροφικό κόσμο της χώρας είναι συνεχής- και αν χρειαστεί, κύριοι συνάδελφοι, θα πάρουμε κι άλλα μέτρα έτσι ώστε να στηριχθούν οι Έλληνες κτηνοτρόφοι. 
      Πάντως θέλω να σας πω ότι στην αγελαδοτροφία από 35 λεπτά το γάλα πήγε στα 45 έως 50 λεπτά. Αναμένεται αντίστοιχη αύξηση και στο πρόβειο γάλα και στο αιγοπρόβειο γάλα. Καταλαβαίνετε, λοιπόν, ότι οι έλεγχοι αποδίδουν καρπούς.
      Όσο για τα καρτέλ που αναφέρετε, θα ήθελα να πω ότι για πρώτη φορά οι έλεγχοι για καρτέλ έγιναν επί των ημερών της Κυβέρνησης της Νέας  Δημοκρατίας και ξέρετε πολύ καλά ότι έχουν επιβληθεί σοβαρότατα πρόστιμα. 
      Θέλω επίσης να σας πω ότι γίνεται μια προσπάθεια να αρχίσουν να λειτουργούν οι κτηνοτρόφοι σε συλλογική βάση πλέον κι όχι ο καθένας χωριστά, έτσι ώστε και εφόδια να προμηθεύονται με καλύτερους όρους, αλλά και τα προϊόντα τους να τα διαθέτουν με καλύτερους όρους. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
      Το λόγο έχει ο ερωτών Βουλευτής κ. Ροντούλης. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κυρία Πρόεδρε.
      Δεν φώναξα τυχαία, κύριε Υπουργέ, πριν να μην αλλάξετε Υπουργείο διότι δεν έχω κανένα απολύτως πρόβλημα να σας αναγνωρίσω προσωπικά και την εργώδη προσπάθεια που καταβάλλετε, αλλά κυρίως και την πολιτική ανοιχτών θυρών που εφαρμόζετε στο Υπουργείο σας, διότι πράγματι δείχνετε μια καταπληκτική διάθεση να αφουγκραστείτε τα τεκταινόμενα στην ελληνική περιφέρεια. 
      Είπατε ότι προχωρήσατε ένα άτοκο δάνειο για πρώτη φορά. Εγώ να κάνω δεκτό κι αυτό που λέτε και να κάνω δεκτό επίσης ότι έχετε την πρόθεση να λειτουργήσει ως ανακουφιστική βαλβίδα στον κτηνοτροφικό κόσμο. Θα μου επιτρέψετε, όμως, να επισημάνω ορισμένα μειονεκτήματα που έχει η ανακουφιστική αυτή βαλβίδα, για τα οποία νομίζω ότι είστε ενήμερος και δεν θα σας βρω αντιμέτωπο στην ανάλυση που θα κάνω συγκεκριμένα επί του δανείου αυτού. 
      Πρώτο μειονέκτημα: Υπάρχει μια παρακράτηση, κύριε Υπουργέ, 2% επί του εγγυημένου ποσού. Ποια η χρεία της παρακρατήσεως αυτής, τη στιγμή που ο ίδιος λέτε ότι υπάρχει ένα πρόβλημα στο κόστος παραγωγής, υπάρχει ένα πρόβλημα με τις ζωοτροφές κι υπάρχουν αυτά τα προβλήματα που αναφέρατε; Θα σταθεί  η ελληνική πολιτεία σ’ αυτό το 2% επί του εγγυημένου ποσού; Αυτό είναι το πρώτο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεύτερον, κάποιες κατηγορίες παραγωγών έχουν μείνει εκτός, κύριε Υπουργέ. Οι μελισσοκόμοι έμειναν εκτός. Οι εκτροφείς γαλοπούλας έμειναν εκτός. Και διερωτώνται: «Υπάρχουν δύο μέτρα και δύο σταθμά;» Αυτοί οι άνθρωποι δεν εντάσσονται στο ευρύτερο πλέγμα ρυθμίσεων και μέτρων της ελληνικής κτηνοτροφίας; Τους μένει η απορία και θέλουν από σας μία ξεκάθαρη απάντηση. 
      Τρίτον, η εγγύηση στο ποσό από το ελληνικό δημόσιο, κύριε Υπουργέ, ανέρχεται στο 80%. Υπάρχει κι ένα 20%, για το οποίο θα πρέπει να εγγυηθεί ο δικαιούχος. Και ναι μεν οι δικαιούχοι που έχουν δικαιώματα τα χρησιμοποιούν κι ως εγγύηση. Οι άλλοι, κύριε Υπουργέ, που δεν έχουν δικαιώματα, όπως οι πτηνοτρόφοι, για παράδειγμα, τι θα έχουν να χρησιμοποιήσουν ως εγγύηση;
      Και για να τελειώνω, υπάρχει μια μεγάλη αδικία στο δάνειο αυτό, κύριε Υπουργέ. Το 70% της κτηνοτροφίας μας στηρίζεται στους παραγωγούς, στους εκμεταλλευτές αιγών και προβάτων. Και μιλάμε και για τη φέτα, μιλάμε δηλαδή για ένα προϊόν Π.Ο.Π., για το οποίο δόθηκε τόση μεγάλη βαρύτητα και σημασία μέσα στην Ευρωπαϊκή Ένωση. Είναι δυνατόν να δίνετε στους ανθρώπους αυτούς 10 ευρώ για το κάθε ζώο πάνω από ένα έτος; Τη στιγμή που αυτοί οι άνθρωποι είναι ο όγκος της κτηνοτροφικής μας παραγωγής, θα έπρεπε να υπάρξει μεγαλύτερη ευαισθησία.
      Διότι, διερωτώμαι: Γιατί στη χοιρομητέρα να δίνουμε 400 ευρώ –με ποιο κριτήριο;- και για το αιγοπρόβατο το πενιχρό ποσό...
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε συνάδελφε. 
      ΑΣΤΕΡΙΟΣ ΡΟΝΤΟΥΛΗΣ: Μισό λεπτό, κυρία Πρόεδρε, γιατί είναι ένα καίριο θέμα. 
      ΠΡΟΕΔΡΕΥΟΥΣΑ (Βέρα Νικολαΐδου): Έχετε, όμως, ξεπεράσει το χρόνο σας.
      ΑΣΤΕΡΙΟΣ ΡΟΝΤΟΥΛΗΣ: Αφορά χιλιάδες κτηνοτρόφους, που δίνουν πραγματικά κάθε ικμάδα της ζωντάνιας τους για να παραμείνουν στα χωριά τους και στην ύπαιθρο. Ο κύριος Υπουργός, νομίζω, το αναγνωρίζει αυτό το πράγμα. 
      Θα έλεγα, λοιπόν, κύριε Υπουργέ, επειδή γνωρίζω και την προσωπική σας ευαισθησία και επειδή γνωρίζω ότι είστε άνθρωπος της περιφέρειας και όχι του Κολωνακίου, ότι οι Έλληνες παραγωγοί διατρέφουν το Κολωνάκι. Αν δεν θέλετε να δώσετε την ευκαιρία σ’ αυτούς, δώστε τουλάχιστον την ευκαιρία στους Κολωνακιώτες να συνεχίσουν να διατρέφονται με αγνά προϊόντα που παράγουν οι Έλληνες παραγωγοί. 
      Θεωρώ την ευαισθησία σας δεδομένη και θεωρώ ότι θα κάνετε κινήσεις άρσης των εμποδίων που μόλις σας προανέφερα. 
      Ευχαριστώ πολύ. 
      ΠΡΟΕΔΡΕΥΟΥΣΑ (Βέρα Νικολαΐδου): Ο κύριος Υπουργός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Θα απαντήσω σε συγκεκριμένα ερωτήματα που έθεσε ο κ. Ροντούλης.
      Ως προς το ποσοστό 2%, το άτοκο δάνειο δόθηκε με την εγγύηση του ελληνικού δημοσίου. Σε όλα τα δάνεια που δίνονται με την εγγύηση του ελληνικού δημοσίου, υπάρχει μια παρακράτηση 2%, που αν βάλουμε το 2% στα πέντε χρόνια, αντιλαμβάνεστε ότι είναι κάτω από 0,5%. 
      Όταν συζητήσαμε, κύριε Ροντούλη, σας είπα ότι θα προσπαθήσουμε να μην υπάρχει η παρακράτηση αυτή. Για να μην υπάρξει η παρακράτηση, πρέπει να γίνει νομοθετική ρύθμιση. Μέχρι να γίνει νομοθετική ρύθμιση, θα χάναμε πολύτιμο χρόνο. Γι’ αυτό αποφασίσαμε να μείνει η παρακράτηση, που μπαίνει σε όλα τα δάνεια του ελληνικού δημοσίου, διότι το ποσοστό είναι εξαιρετικά μικρό, για να μην έχουμε καθυστέρηση, όσον αφορά την εκταμίευση των δανείων.
      Δεύτερον, για τους μελισσοκόμους, ξέρετε πολύ καλά ότι η άνοδος της τιμής των ζωοτροφών κυρίως έπληξε τους κτηνοτρόφους και όχι τους μελισσοκόμους. Αυτός ήταν και ο κύριος λόγος που δεν δόθηκε δάνειο. Για το άλλο που είπατε, για τις γαλοπούλες, ευχαρίστως να το δούμε. 
      Τρίτον, για το 80%, είπατε ότι δίνεται η εγγύηση του δημοσίου μέχρι το 80%. Το υπόλοιπο 20% καλύπτεται με βάση τις πτηνοτροφικές και κτηνοτροφικές εγκαταστάσεις που έχουν. Μπαίνει σαν εγγύηση το κεφάλαιο που έχουν και δίνεται κανονικά το δάνειο. 
      Εκτός απ’ αυτό, είπατε ότι τα 10 ευρώ είναι μικρό ποσό. Πρέπει, όμως, να σας πω ότι έχουμε δεκατρία εκατομμύρια καταγεγραμμένα, στη βάση δεδομένων του Ο.Π.Ε.Κ.Ε.Π.Ε., αιγοπρόβατα. Με 10 ευρώ, είναι 130.000.000 ευρώ. Αν δίναμε 20 ευρώ, θα πηγαίναμε στα 260.000.000 ευρώ, οπότε από τα 300.000.000 ευρώ δεν θα έμενε τίποτα για να δώσουμε στις άλλες κατηγορίες της κτηνοτροφίας. 
      Λέμε, όμως, το εξής: Τα 130.000.000 ευρώ για τους αιγοπροβατοτρόφους είναι δεδομένα. Επειδή στη χώρα μας αυτή η κατηγορία καλύπτεται από πολύ μικρές εκμεταλλεύσεις, των δέκα έως δεκαπέντε ζώων, ένα πολύ μεγάλο ποσοστό των κτηνοτρόφων αυτών δεν θα πάει να πάρει το δάνειο. Θα τα ανακατανέμουμε, λοιπόν, τα χρήματα αυτά και θεωρούμε ότι σ’ αυτούς που θα κάνουν χρήση των δανείων θα έρθει τελικά πολύ μεγαλύτερο ποσό. 
      Τελειώνοντας –και απαντώντας στη δεύτερη ερώτηση της επίκαιρης ερώτησής σας- θα ήθελα να σας πω ότι έχουμε τα πρόσθετα μέτρα που ζητάτε, ότι έχει τελειώσει η επεξεργασία του νομοσχεδίου για την κτηνοτροφία. Έχει σταλεί ήδη στα συναρμόδια Υπουργεία για να υπογραφεί από τους Υπουργούς. Σύντομα, λοιπόν, θα συζητήσουμε εδώ τα πρόσθετα μέτρα για την κτηνοτροφία, τα οποία θεωρούμε ότι θα λύσουν προβλήματα που για πάρα πολλά χρόνια ταλάνιζαν τους Έλληνες κτηνοτρόφους. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής, είκοσι πέντε μαθητές και μαθήτριες καθώς και δύο συνοδοί καθηγητές από το Γενικό Λύκειο Πευκών Θεσσαλονίκης. 
       Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 21/19-12-2007 επερώτηση Βουλευτών του Κομμουνιστικού Κόμματος Ελλάδας κ.κ. Αλέκας Παπαρήγα, Σπυρίδωνος Χαλβατζή, Αχιλλέα Κανταρτζή, Κωνσταντίνου Αλυσανδράκη, Νικόλαου Γκατζή, Ιωάννη Ζιώγα, Κωνσταντίνου Καζάκου, Σοφίας Καλαντίδου, Λιάνας Κανέλλη, Νικόλαου Καραθανασόπουλου, Δήμου Κουμπούρη, Ευθαλίας (Λίλας) Καφαντάρη, Γεωργίου Μαρίνου, Γεωργίου Μαρίκου, Παναγιώτας (Εύας) Μελά, Νικολάου Μωραϊτη, Βαρβάρας (Βέρας) Νικολαϊδου, Ελπίδας Παντελάκη, Ιωάννη Πρωτούλη, Σταύρου Σκοπελίτη, Δημητρίου Τσιόγκα και Χαράλαμπου Χαραλάμπους προς την Υπουργό Απασχόλησης και Κοινωνικής Προστασίας, σχετικά με τα ασφαλιστικά δικαιώματα. 
      Κατά τη συζήτηση της επερώτησης ο κ. Αλέξανδρος Αλαβάνος, Πρόεδρος του Συνασπισμού Ριζοσπαστικής Αριστεράς, ορίζει Κοινοβουλευτικό Εκπρόσωπο το Βουλευτή κ. Αθανάσιο Λεβέντη και ο κ. Αϊβαλιώτης, Κοινοβουλευτικός Εκπρόσωπος του ΛΑ.Ο.Σ., ορίζει ως Κοινοβουλευτικό Εκπρόσωπο τον κ. Ροντούλη. 
      Το λόγο έχει ο ερωτών κ. Γεώργιος Μαρίνος. 
      ΓΕΩΡΓΙΟΣ ΜΑΡΙΝΟΣ: Ευχαριστώ, κυρία Πρόεδρε. 
      Κυρίες και κύριοι, το Κομμουνιστικό Κόμμα της Ελλάδας και με τη σημερινή παρέμβαση στη Βουλή θέλει να καλέσει το σύνολο των εργαζομένων των λαϊκών στρωμάτων να δώσουν όλες τους τις δυνάμεις, για να εμποδιστεί η αντιασφαλιστική επίθεση που οργανώνει η Κυβέρνηση της Νέας Δημοκρατίας. 
      Να απαιτήσουν ακόμα πιο αποφασιστικά την κατάργηση των αντεργατικών νόμων Σιούφα και Ρέππα. Να διεκδικήσουν ένα ασφαλιστικό σύστημα που ανταποκρίνεται στις λαϊκές ανάγκες, παίρνοντας υπόψη τον πλούτο που έχει συγκεντρωθεί και την αύξηση της παραγωγικότητας της εργασίας.
      Το Κομμουνιστικό Κόμμα της Ελλάδας συγκρούεται αποφασιστικά με τις πολιτικές που χτυπούν την απαιτητικότητα των εργαζομένων. Αντιπαρατίθεται στην τακτική του εργοδοτικού κυβερνητικού συνδικαλισμού των πλειοψηφιών της Γ.Σ.Ε.Ε. και της Α.Δ.Ε.Δ.Υ., που προσπαθούν να επιβάλλουν τη λογική των ελαχίστων δικαιωμάτων.
      Οι εργαζόμενοι παράγουν τον πλούτο και έχουν ανάγκες που πρέπει να ικανοποιηθούν. Και αυτό σημαίνει καθημερινή διεκδίκηση νέων δικαιωμάτων, με γραμμή σύγκρουσης με το κεφάλαιο και την κυρίαρχη πολιτική, ώστε να διαμορφωθούν προϋποθέσεις για την ανατροπή τους, για την κατάκτηση της εξουσίας από την εργατική τάξη και τους συμμάχους της, για οργάνωση της οικονομίας με κριτήριο τις ανάγκες των εργαζομένων και όχι τα κέρδη των καπιταλιστών.
      Υπάρχει ανάγκη για πλήρη σταθερή εργασία με δικαιώματα, για κοινωνική ασφάλιση για όλους και μηδενισμό της ανασφάλιστης εργασίας, που βασανίζει χιλιάδες νέους και νέες, νέους και νέες που απασχολούνται στα προγράμματα «STAGE», γυναίκες, καλλιτέχνες, μετανάστες, συνολικά χιλιάδες εργαζόμενους.
      Υπάρχει ανάγκη για συντάξεις στο 80% του τελευταίου μισθού, για κατώτερο μισθό 1.400 ευρώ και κατώτερη σύνταξη 1.120 ευρώ, για τους μισθωτούς και τους αυτοαπασχολούμενους της πόλης, διπλασιασμό της σύνταξης των αγροτών. Το 70% των συνταξιούχων παίρνει σύνταξη κάτω από 600 ευρώ και αυτό στιγματίζει την πολιτική του δικομματισμού. Είναι κριτήριο καθορισμού πολιτικής στάσης και συμπεριφοράς.
      Κυρίες και κύριοι, υπάρχει η ανάγκη για μείωση του ορίου ηλικίας συνταξιοδότησης των εργαζομένων, της αγροτιάς, των αυτοαπασχολούμενων, για όριο ηλικίας τα πενήντα πέντε χρόνια για τις γυναίκες και τα εξήντα για τους άνδρες, πέντε χρόνια λιγότερο για τα βαρέα ανθυγιεινά και επικίνδυνα επαγγέλματα.
      Η θέση που λέει «Θα αυξήσω τα όρια ηλικίας των γυναικών, των μητέρων με ανήλικα παιδιά και θα το αντισταθμίσω αυτό με πλασματική υπηρεσία, στο όνομα της προστασίας της μητρότητας», είναι απαράδεκτη.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Επιμένουμε στη διαφορά των πέντε χρόνων ανάμεσα στους άνδρες και τις γυναίκες που εργάζονται και κρατάνε το σπίτι, που βιώνουν τη διπλή καταπίεση. Επιμένουμε στα μειωμένα όρια συνταξιοδότησης για τις μητέρες με ανήλικα παιδιά και στην ουσιαστική προστασία της μητρότητας. Υπάρχει ανάγκη για κατοχύρωση συνταξιοδοτικού δικαιώματος με τέσσερις χιλιάδες πενήντα ημέρες εργασίας, για συνταξιοδότηση με τριάντα χρόνια υπηρεσίας ανεξαρτήτως ηλικίας, για δωρεάν ουσιαστική πρόληψη και προστασία της υγείας, μέσα από ένα αποκλειστικά δημόσιο σύστημα υγείας-πρόνοιας, για ουσιαστικές κοινωνικές υπηρεσίες.
      Είναι πολύ θετικό που χιλιάδες εργαζόμενοι, χιλιάδες εργατικές λαϊκές οικογένειες διεκδικούν αυτούς τους στόχους, αντιστέκονται, απορρίπτουν την αντιλαϊκή πολιτική. Είναι πολύ θετικό που χιλιάδες εργαζόμενοι απέρριψαν τον κοινωνικό διάλογο της υποταγής και πήραν τη θέση τους στο συλλαλητήριο του Π.Α.ΜΕ. στις 7 Νοέμβρη, στη μεγάλη απεργία στις 12 Δεκέμβρη. Είναι θετικό που χιλιάδες εργαζόμενοι ανταποκρίνονται στο κάλεσμα του Πανεργατικού Αγωνιστικού Μετώπου και θα πάρουν μέρος στα συλλαλητήρια που οργανώνει στις 22 Γενάρη σε όλη την Ελλάδα.
      Η ενότητα των εργαζομένων κτίζεται πάνω σε θέσεις, σε στόχους, που αμφισβητούν τη στρατηγική της Ευρωπαϊκής Ένωσης, του κεφαλαίου, του δικομματισμού. Κτίζεται σε στόχους που ανταποκρίνονται στις ανάγκες των εργαζομένων. Δεν μπορεί να κτιστεί πάνω στο νόμο Ρέππα, στο συμβιβασμό με την κυρίαρχη πολιτική, στο συμβιβασμό του θύματος με τους θύτες. Η ενότητα για την οποία μιλάει ο Συνασπισμός, είναι καρικατούρα και μέσο χειραγώγησης και υποταγής των εργαζομένων.
      	Είναι η στάση που μπορεί να κρατήσει μια πολιτική δύναμη που ψηφίζει μαζί με τη Νέα Δημοκρατία και το ΠΑ.ΣΟ.Κ. τη Συνθήκη του Μάαστριχτ, που ερωτοτροπεί με τη στρατηγική του κεφαλαίου, τη στρατηγική της Λισαβόνας. 
      Δεν μπορεί να υπερασπιστεί τα δικαιώματα των εργαζομένων μια πολιτική δύναμη που είναι δεσμευμένη με την ελεύθερη κίνηση του κεφαλαίου η οποία είναι πηγή των αντεργατικών ανατροπών στις εργασιακές σχέσεις, στην κοινωνική ασφάλιση, είναι αιτία των ιδιωτικοποιήσεων. 
      Κυρίες και κύριοι, η στιγμή είναι κρίσιμη. Τα κυβερνητικά επιχειρήματα πρέπει να ξετιναχτούν. Δεν είναι αλήθεια ότι τα αντιασφαλιστικά μέτρα είναι αναγκαία για να αντιμετωπιστούν τα ελλείμματα των ταμείων. Το πρόβλημα είναι βαθύτερο. Η επίθεση στα ασφαλιστικά δικαιώματα είναι μέρος των αντιδραστικών αναδιαρθρώσεων που κάνει το καπιταλιστικό σύστημα για να ανταποκριθεί στις σύγχρονες ανάγκες του κεφαλαίου. Η επιβολή αντιασφαλιστικών μέτρων είναι μια συνολική διαδικασία που αφορά όλα τα κράτη-μέλη της Ευρωπαϊκής Ένωσης, όλες τις καπιταλιστικές χώρες. 
      Οι πολιτικές δυνάμεις που υπηρετούν την ανταγωνιστικότητα και την κερδοφορία του κεφαλαίου αντιμετωπίζουν τα ασφαλιστικά δικαιώματα σαν παράγοντα επιβάρυνσης της οικονομίας, σαν βαρίδια που εμποδίζουν την αύξηση των κερδών των επιχειρήσεων. Γίνεται σταδιακή προσαρμογή του ασφαλιστικού συστήματος στην επέκταση των ελαστικών μορφών απασχόλησης. Αυτή είναι η πραγματικότητα. 
      Η Νέα Δημοκρατία έχει κάνει μεγάλη ζημιά στους εργαζόμενους. Εφάρμοσε σκληρά αντιλαϊκά μέτρα την περίοδο 1990-1993. Διαχώρισε τους ασφαλισμένους και επέβαλε ειδικό αντεργατικό καθεστώς στους ασφαλισμένους από 1.1.1993, αυξάνοντας το όριο ηλικίας στα εξήντα πέντε χρόνια για άνδρες και γυναίκες. Αύξησε το χρόνο για την κατοχύρωση ασφαλιστικού δικαιώματος, από τις τέσσερις χιλιάδες πενήντα ημέρες ασφάλισης στις τέσσερις χιλιάδες πεντακόσιες ημέρες ασφάλισης. Αύξησε τα όρια ηλικίας για τους εργαζόμενους στο δημόσιο και τις πρώην Δ.Ε.Κ.Ο.., αύξησε τις εισφορές των εργαζομένων. Επέβαλε τη συμμετοχή όλων των ασφαλισμένων στο 25% της τιμής των φαρμάκων. Κατάργησε τον υπολογισμό των δώρων εορτών για τις συντάξεις του Ι.Κ.Α..
      Κυρίες και κύριοι, το ΠΑ.ΣΟ.Κ. διατήρησε και εφάρμοσε τους αντιασφαλιστικούς νόμους της Νέας Δημοκρατίας και τους συμπλήρωσε με το νόμο Ρέππα που κάνει βαθιές αντεργατικές τομές. Πρόκειται για κοινή στρατηγική του δικομματισμού. Η επέκταση του εργάσιμου βίου στα εξήντα επτά χρόνια είναι σκληρό αντεργατικό μέτρο. Τα περί προαιρετικής εφαρμογής είναι το πρόσχημα. Γιατί όσο επεκτείνονται οι ελαστικές μορφές απασχόλησης, όσο καθηλώνονται οι συντάξεις, όσο επεκτείνεται η μαύρη ανασφάλιστη εργασία, θα σπρώχνονται οι εργαζόμενοι, ιδιαίτερα οι νέοι και οι νέες, σε υψηλά όρια συνταξιοδότησης για να συγκεντρώσουν τις προϋποθέσεις και να πάρουν λίγο μεγαλύτερη σύνταξη.
      Είναι σκληρό αντεργατικό μέτρο η μείωση της σύνταξης των εργαζομένων στο δημόσιο και στις πρώην Δ.Ε.Κ.Ο. Αντί του υπολογισμού της σύνταξης στο 80% του τελευταίου μισθού, η σύνταξη υπολογίζεται στο 70% των μισθών της τελευταίας πενταετίας. Καταργείται μια πολύ σοβαρή κατάκτηση. 
      Ο νόμος Ρέππα προβλέπει την ενοποίηση των ταμείων με κριτήριο την αφαίρεση, την προς τα κάτω εξίσωση δικαιωμάτων. Αυτή είναι η πραγματικότητα που προβάλει μέσα από την ένταξη των ταμείων των τραπεζοϋπαλλήλων στο Ι.Κ.Α.. Αύξηση των ορίων ηλικίας πάνω από τα επτά χρόνια, μείωση των συντάξεων ακόμα και κατά 20%, όφελος δισεκατομμυρίων ευρώ για τους τραπεζίτες και μεγάλη επιβάρυνση του ΙΚΑ.
      Είναι πολύ επικίνδυνη απόφαση η δημιουργία των επαγγελματικών συνταξιοδοτικών ταμείων. Πρόκειται για στόχο που κτυπάει τον κοινωνικό χαρακτήρα της ασφάλισης και προετοιμάζει την πλήρη εφαρμογή του συστήματος των λεγόμενων τριών πυλώνων που προβλέπει πολύ χαμηλή κύρια σύνταξη, συντάξεις από τα επαγγελματικά ταμεία με ιδιωτικά ανταποδοτικά κριτήρια και καθαρή ιδιωτική ασφάλιση.
      Η Κυβέρνηση εφαρμόζει τους νόμους των κυρίων Σιούφα και Ρέππα και εμπλουτίζει το αντιεργατικό οπλοστάσιο. Επιδιώκει να γενικεύσει τα όρια ηλικίας στα εξήντα πέντε χρόνια για άνδρες και γυναίκες, να κτυπήσει και στη συνέχεια, να «ξεριζώσει» το θεσμό των βαρέων και ανθυγιεινών, να συρρικνώσει τις αναπηρικές συντάξεις, να επιβάλει την ενοποίηση των ταμείων, για να καθορίσει ενιαίους αντιλαϊκούς όρους για όλους. Σ’ αυτό αποσκοπεί και η δημιουργία του Ταμείου των Επιστημόνων. 
      Τα κυβερνητικά επιχειρήματα είναι επιχειρήματα σκοπιμότητας. Η θέση περί βιωσιμότητας των ταμείων χρησιμοποιείται χρόνια για το «ξήλωμα» δικαιωμάτων. Η αλήθεια είναι ότι τα ασφαλιστικά ταμεία αντιμετωπίζονται από τη Νέα Δημοκρατία και το ΠΑ.ΣΟ.Κ. σαν μηχανισμός στήριξης των συμφερόντων των μεγάλων επιχειρήσεων. Αυτό έκαναν με την καταλήστευση των αποθεματικών από τη δεκαετία του 1950, την καταλήστευση των αποθεματικών μέσα από το Χρηματιστήριο με μετοχές και δομημένα ομόλογα που έχουν στοιχίσει δισεκατομμύρια ευρώ στα ταμεία. Αυτό έκαναν με την εισφοροδιαφυγή και την εισφοροκλοπή των επιχειρηματιών και του κράτους.
      Κυρίες και κύριοι, η εισφοροδιαφυγή έφθασε τα 5,8 δισεκατομμύρια ευρώ το χρόνο. Ένας στους πέντε εργαζόμενους είναι ανασφάλιστος. Μία στις εννέα επιχειρήσεις δεν έχει απογραφεί. Δεν δόθηκαν ούτε αυτά τα ανεπαρκέστατα ποσά που προβλέπονται από τη χρηματοδότηση του I.K.A. στο 1% του Ακαθάριστου Εγχώριου Προϊόντος.
      Το αίτημα είναι σαφέστατο. Να καταβληθούν τώρα όλες οι οφειλές, όλα τα κλεμμένα. Να πληρώσουν αυτοί που έχουν την ευθύνη, το κράτος των πλουτοκρατών, οι κυβερνήσεις και οι επιχειρηματίες. Οι εργαζόμενοι δεν έχουν καμμία ευθύνη, δεν χρωστούν σε κανέναν. Τους χρωστάνε πολλά. 
      Τα ασφαλιστικά ταμεία αντιμετωπίζονται για χρόνια στην υγεία σαν χρηματοδότες των ιδιωτικών επιχειρήσεων και των δημόσιων νοσοκομείων. Τα νοσήλια που καταβάλουν τα ταμεία στις μονάδες υγείας καλύπτουν το 84% των εσόδων τους. Η κρατική χρηματοδότηση είναι ελάχιστη. Υπάρχει κρατική υποχρηματοδότηση, μεγάλη επιβάρυνση των λαϊκών οικογενειών, εμπορευματοποίηση, ιδιωτικοποίηση της υγείας-πρόνοιας, υποβάθμιση των σχετικών υπηρεσιών που θα χειροτερεύσει ακόμα περισσότερο με τον «ΚAΠΟΔΙΣΤΡΙΑ ΙΙ» και τη  λεγόμενη «αποκέντρωση».  Αυτός είναι ο βασικός άξονας της αντιλαϊκής πολιτικής όλα τα χρόνια.
      Κυρίες και κύριοι, η Κυβέρνηση της Νέας Δημοκρατίας, αξιοποιώντας το ν. 3029 του ΠΑ.ΣΟ.Κ., προσπαθεί να «ξηλώσει» το θεσμό των βαρέων και ανθυγιεινών επαγγελμάτων, χρησιμοποιώντας τη μέθοδο της κατηγοριοποίησης και του μαζικού αποχαρακτηρισμού. 
      Όμως, υπάρχουν επαγγέλματα, ειδικότητες, κλάδοι που ό,τι και να γίνει, όποια μέτρα και να παρθούν, προκαλούν ιδιαίτερη φθορά στην εργατική δύναμη, βάζουν σε μεγαλύτερο κίνδυνο την ασφάλεια, την υγεία και τη ζωή των εργαζομένων. Αυτή είναι η πραγματικότητα.
      Είναι πρόκληση να μιλάτε για αποχαρακτηρισμό όταν έχουμε ένα νεκρό εργάτη κάθε τρεις μέρες, όταν έχουμε χίλιους ενενήντα νεκρούς εργάτες την περίοδο 2000-2007, όταν σημειώνονται είκοσι χιλιάδες ατυχήματα κάθε χρόνο.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα να μου δώσετε ένα λεπτό από τη δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Βεβαίως, κύριε συνάδελφε, μπορείτε να συνεχίσετε.
      ΓΕΩΡΓΙΟΣ ΜΑΡΙΝΟΣ:  Σήμερα που επεκτείνονται οι ελαστικές μορφές απασχόλησης και υπερεκμετάλλευσης και οργιάζει η εντατικοποίηση της δουλειάς, επιβάλλεται όχι μόνο προστασία, αλλά και διεύρυνση των βαρέων, ανθυγιεινών και επικίνδυνων επαγγελμάτων, χωρίς να πληρώνουν ασφάλιστρο οι εργαζόμενοι, με ουσιαστικά μέτρα υγιεινής και ασφάλειας της εργασίας, μείωση του ορίου ηλικίας συνταξιοδότησης κατά πέντε χρόνια, μείωση του ημερήσιου εργάσιμου χρόνου, αύξηση των ημερών αδείας, ειδικό επίδομα, συστηματικές ιατρικές εξετάσεις και άλλα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ο αγώνας των λαϊκών δυνάμεων είναι κοινός. Δεν μπορεί να προσδοκά τίποτα ο μικρομεσαίος αγρότης από την αντιλαϊκή πολιτική. Τον ξεκληρίζει η Kοινή Aγροτική Πολιτική και τον περιπαίζουν χρόνια η Νέα Δημοκρατία  και το ΠΑ.ΣΟ.Κ. με σύνταξη 350 ευρώ και ανταποδοτικότητα στις συντάξεις, όπως ισχύει στην ιδιωτική ασφάλιση.
      Η ερώτηση των Βουλευτών της Νέας Δημοκρατίας καλλιεργεί ψεύτικες προσδοκίες. Η προϋπόθεση των σαράντα δύο χρόνων ασφάλισης διατηρεί το όριο της φυσικής ηλικίας στα εξήντα πέντε χρόνια για τους αγρότες, διατηρεί υψηλά όρια ηλικίας για τις αγρότισσες, διατηρεί και για τους δυο συντάξεις πείνας. Τίποτα δεν μπορεί να προσδοκά ο μικρός επαγγελματίας, βιοτέχνης και έμπορος. Τον στραγγαλίζουν τα μονοπώλια που συγκεντρώνουν τον τζίρο και η αντιλαϊκή πολιτική τον καταδικάζει σε συνεχή αύξηση των εισφορών και σε συντάξεις πείνας. 
      Τίποτα δεν μπορεί να προσδοκά ο ναυτεργάτης που θαλασσοπνίγεται, που ζει σε συνθήκες ανασφάλειας, βιώνει την επιθετικότητα του εφοπλιστικού κεφαλαίου και είναι απέναντι σ’ ένα Ν.Α.Τ. που το λεηλάτησαν οι εφοπλιστές. 
      Κυρίες και κύριοι, καλούμε τους εργαζόμενους να πάμε μαζί, να αγωνιστούμε μαζί. Αυτό θα δώσει μεγάλη δύναμη στο εργατικό λαϊκό κίνημα, γιατί το Κομμουνιστικό Κόμμα της Ελλάδας μπορεί να αντισταθεί και να διεκδικήσει αποφασιστικά μαζί με το εργατικό λαϊκό κίνημα. Είναι η πολιτική δύναμη που συγκρούεται με τη στρατηγική του μεγάλου κεφαλαίου, την αντιλαϊκή πολιτική της Ευρωπαϊκής Ένωσης και του δικομματισμού. Έχει πολιτική, θέσεις, προτάσεις, που συμπυκνώνουν τις ανάγκες, τα συμφέροντα των εργαζομένων. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαρίνο, ο οποίος έχει  και δευτερολογία έξι λεπτών. 
      Το λόγο έχει η κ. Καλαντίδου Σοφία. 
      ΣΟΦΙΑ ΚΑΛΑΝΤΙΔΟΥ: Ευχαριστώ πολύ, κύριε Πρόεδρε. 
      Κυρίες και κύριοι Βουλευτές, όσον αφορά τα δικαιώματα των γυναικών ως προς την κοινωνική ασφάλιση, το Κομμουνιστικό Κόμμα Ελλάδας βασίζει τις διεκδικήσεις του σε τρία βασικά ζητήματα. 
      Το πρώτο είναι το σύστημα της κοινωνικής ασφάλισης. Το σύστημα κοινωνικής ασφάλισης είναι το σύνολο της πολιτικής στην υγεία, την πρόνοια και τη συνταξιοδότηση. Η κοινωνική ασφάλιση για μας, μαζί με το δικαίωμα στη δουλειά και τη μόρφωση, συνιστά αποφασιστικό παράγοντα για το βιοτικό επίπεδο του λαού. Αφορά όλες και όλους τους εργαζόμενους, ανεξάρτητα αν εργάζονται στο δημόσιο ή τον ιδιωτικό τομέα, αν ζουν στην πόλη ή το χωριό.  Αφορά ιδιαίτερα τους νέους και τις γυναίκες, γιατί συναντούν πρόσθετα εμπόδια και διακρίσεις. Δεν είναι η κοινωνική ασφάλιση ατομική υπόθεση του κάθε μέλους της κοινωνίας. Είναι συνολική ευθύνη της κοινωνίας και του κράτους, κατά την άποψή μας. 
      Το δεύτερο βασικό ζήτημα που παίρνουμε υπ' όψιν μας είναι ο τεράστιος πλούτος. Παίρνουμε, λοιπόν, υπ' όψιν την αύξηση του τεράστιου πλούτου που παράγουν οι εργαζόμενοι, την ανάπτυξη της επιστήμης και της τεχνολογίας και διεκδικούμε την ικανοποίηση των λαϊκών αναγκών.
      Το τρίτο μεγάλο ζήτημα για μας, πολύ σημαντικό, είναι ότι σήμερα σ’ αυτήν εδώ τη συζήτηση έχουμε μία τεράστια πείρα. Και δεν λέμε ότι αυτή την πείρα την έχει μόνο το Κομμουνιστικό Κόμμα Ελλάδας, αλλά και ο λαός και οι απλοί εργαζόμενοι είτε στον ιδιωτικό είτε στο δημόσιο τομέα. 
      Από το 1990 και μετά, επιβάλλονται οι αντιδραστικές αλλαγές στον τομέα της κοινωνικής ασφάλισης. Οι αλλαγές αυτές δεν είναι ελληνικό φαινόμενο. Προωθούνται στα κράτη-μέλη της Ευρωπαϊκής Ένωσης, σύμφωνα με τη Συνθήκη του Μάαστριχτ και τη στρατηγική της Λισαβόνας. Αυτές οι αλλαγές, στην ουσία αντιστοιχίζουν την ασφάλιση με τις ελαστικές εργασιακές σχέσεις, αντιμετωπίζουν σαν κόστος το δικαίωμα στη σύνταξη, στην πρόληψη και στην προστασία της υγείας. 
      Έχουμε πείρα με την εφαρμογή όλων των αντιασφαλιστικών νόμων –έτσι τους λέμε εμείς- και της Νέας Δημοκρατίας και του ΠΑ.ΣΟ.Κ., γιατί στην πραγματικότητα η κατάσταση για τις γυναίκες μετά την εφαρμογή αυτών των νόμων είναι η εξής: Την πρωτιά κατέχουν οι γυναίκες στην ανεργία, την απασχόληση και την ανασφάλιστη εργασία. Χρόνια άνεργες και όταν περάσουν τα πενήντα, για τον ιδιωτικό τομέα κυρίως, είναι «πεθαμένες» στην αγορά εργασίας. 
      Κάνουν διάφορες συμφωνίες να κολλούν ένσημα, για να μπορέσουν να βγουν στη σύνταξη. 
      Η μητρότητα είναι υπό διωγμό, αφού οι συμβάσεις ορισμένου χρόνου δεν απαγορεύουν την απόλυση εγκύου. Το μειωμένο ωράριο, δηλαδή, το ωράριο θηλασμού, στην πράξη δεν ισχύει για τις ωρομίσθιες. 
      Μετά από την άδεια εγκυμοσύνης, ειδικά στις μεγάλες πολυεθνικές εταιρείες, η εργαζόμενη έχει στο τσεπάκι δυσμενή μετάθεση, για να αναγκαστεί να παραιτηθεί. 
      Νέες γυναίκες κρύβουν το γάμο τους στα βιογραφικά που κάνουν, για να βρουν δουλειά. Η απόλυση γυναίκας αρχηγού μονογονεϊκής οικογένειας δεν σημαίνει τίποτα και για κανένα. Είναι μια απόλυση. 
      Οι γυναίκες καλύπτουν τις ελλείψεις στην πρόνοια και στην υγεία. Σοβαρές ελλείψεις. Ανύπαρκτοι οι βρεφικοί και παιδικοί σταθμοί. Οι γυναίκες συμπληρώνουν τα κενά στην παιδεία, τα κενά στις αίθουσες, στους δασκάλους. Γινόμαστε δασκάλες, βρεφονηπιοκόμοι, αλλά κρατούμε και τους γερόντους, γιατί έχουμε τεράστιες ελλείψεις και στην υγεία. 
      Ενώ όλοι οι εργαζόμενοι πληρώνουν για τη χρηματοδότηση της δημόσιας, αλλά και της ιδιωτικής υγείας, έχουν υποβαθμισμένες υπηρεσίες υγείας και περίθαλψης. 
      Πρώτα απ’ όλα, οι γυναίκες καλούνται να καλύψουν όλα αυτά τα κενά. Οι επαγγελματικές ασθένειες θερίζουν. Κανένας δεν τις μελετά και πάμε για κατάργηση των βαρέων. 
      Οι γυναίκες στους χώρους δουλειάς δεν προστατεύονται ούτε στην περίοδο της εγκυμοσύνης. Δείτε πώς δουλεύουν στους χώρους δουλειάς και οι καπνεργάτριες κα οι πωλήτριες στα μεγάλα σούπερ μάρκετ και οι καθαρίστριες και οι νοσηλεύτριες. Φανταστείτε τι γίνεται στη διάρκεια, γενικώς, της αναπαραγωγικής ηλικίας! Οι αυτοαπασχολούμενες δεν έχουν καμμία φροντίδα για τη μητρότητα. Δουλεύουν μάλλον μια εβδομάδα πριν από τη γέννα τους και η ιατροφαρμακευτική περίθαλψη που έχουν και υποβαθμισμένη είναι και πανάκριβη!
      Όσο για την αγρότισσα τι χάρηκε; Τι της έδωσαν αυτοί οι νόμοι; Μια σύνταξη ντροπής. Δουλειά ως το θάνατο και οδηγίες για την εξαφάνισή της!
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, ζήτησα και το τρίλεπτο που δικαιούμαι. 
      Ευχαριστώ. 
      Το Κ.Κ.Ε. παλεύει για αποκλειστικά δημόσιο και δωρεάν σύστημα υγείας, θεωρώντας ότι μέσα σ’ αυτό το δημόσιο σύστημα υγείας μπορούν να λυθούν πάρα πολλά προβλήματα των γυναικών. 
      Πρώτον και κύριον, ζητά το κόστος της χρηματοδότησης της υγείας και της πρόνοιας να το αναλάβει το κράτος, με ταυτόχρονη κατάργηση κάθε επιχειρηματικής δραστηριότητας. 
      Απαιτούμε να προστατευτεί η μητρότητα και ολόκληρη η αναπαραγωγική ηλικία της γυναίκας, να δοθεί ιδιαίτερο βάρος στην πρόληψη των επαγγελματικών ασθενειών, με βάση τις ιδιαιτερότητες του οργανισμού της γυναίκας και της αναπαραγωγικής δυνατότητάς της. Να θεσπιστεί ως υποχρεωτικό το τεστ Παπανικολάου, κάλυψη των εξόδων εξωσωματικής γονιμοποίησης και εξόδων συστηματικού ελέγχου με τη μέτρηση οστικής πυκνότητας, μαστογραφίας, καθώς και άλλες εξετάσεις που χρειάζεται ο γυναικείος οργανισμός. 
      Βέβαια, στα κέντρα υγείας πρέπει να ενταχθούν τα γυναικολογικά ιατρεία. Τα συμβουλευτικά και παιδιατρικά τμήματα, τα μαιευτήρια και οι μαιευτικές κλινικές των νοσοκομείων να είναι ενταγμένα στη δευτεροβάθμια και τριτοβάθμια περίθαλψη. 
      Παρ’ όλα αυτά σήμερα με όλα όσα συμβαίνουν, με τις κινητοποιήσεις των λαών, η «Κυβέρνηση του λαού», η Κυβέρνηση της Νέας Δημοκρατίας, προσπαθώντας να υπηρετήσει όσο καλύτερα μπορεί την κερδοφορία των πολυεθνικών και κατά τα πρότυπα του ΠΑ.ΣΟ.Κ. –θυμίζω τι έγινε το 2002- προσπαθεί να περάσει τα αντιασφαλιστικά μέτρα, χρησιμοποιώντας προσχηματικά επιχειρήματα: Πάλι για το δημογραφικό φταίνε οι γυναίκες. Πάλι, ενώ απαιτείται στήριξη της οικογένειας, αυτή θα είναι ο αποδιοπομπαίος τράγος. Πάλι η Κυβέρνηση μιλάει για διάφορες ανισότητες που θέλει να διορθώσει. 
      Εμείς λέμε ότι η πρώτη ανισότητα, αυτή η πενταετής διαφορά στο όριο της συνταξιοδότησης υπέρ των γυναικών ήταν, κατ’ αρχήν, μια κατάκτηση του κινήματος για θετικές ρυθμίσεις υπέρ της γυναίκας. Ήταν, όμως, η ελάχιστη αναγνώριση της ανισότιμης θέσης της γυναίκας σε αυτήν την καπιταλιστική κοινωνία. Θα έπρεπε, όχι απλώς να υπάρχει και να συνεχίσει να υπάρχει, αλλά και να συνοδεύεται από πρόσθετες υπηρεσίες υγείας και εξειδικευμένες φροντίδες σε όλη την αναπαραγωγική ηλικία. 
      Αυτές τις μέρες η Κυβέρνηση με ωραία λόγια, ρίχνοντας και τις «μπανανόφλουδες» ότι θα παρθούν κάποια μέτρα για τις γυναίκες, δίνει σε όλες τις γυναίκες ένα ημερολόγιο στο χέρι, για να μετρήσει η κάθε μια ξεχωριστά πότε θα βγει στη σύνταξη. Διασπούν τις εργαζόμενες, δημιουργώντας αυτήν την ανάγκη για ασφάλιση πραγματικά στην κάθε μία. 
      Ποιο είναι το μεγάλο ζήτημα; Το μεγάλο ζήτημα είναι ότι τα ωραία λόγια δεν αλλάζουν την ουσία της πολιτικής. Μια πολιτική που έχει καταγραφεί ακόμη και στους ψηφοφόρους της Νέας Δημοκρατίας σαν αντεργατική.
      Το δίλημμα για τις εργαζόμενες και για όλο το λαό είναι: Θα αφήσουμε να συνεχίζεται η αντεργατική πολιτική, θυσιάζοντας το επίπεδο της ζωής μας και το μέλλον των παιδιών μας; Ή με θυσίες, αξιοπρέπεια και ταξικούς αγώνες θα αλλάξουμε την κατάσταση διεκδικώντας την κάλυψη των λαϊκών αναγκών;
      Στο δρόμο του αγώνα το Κ.Κ.Ε. διαθέτει όλες του τις δυνάμεις.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Καλαντίδου.
      Το λόγο έχει ο κ. Κουμπούρης.
      ΔΗΜΟΣ ΚΟΥΜΠΟΥΡΗΣ: Ευχαριστώ, κύριε Πρόεδρε.
      Οι νόμοι που ψηφίστηκαν όλα αυτά τα χρόνια από το ΠΑ.ΣΟ.Κ. και τη Νέα Δημοκρατία και σωστά χαρακτηρίστηκαν ως αντιασφαλιστικοί νόμοι, έχουν χειροτερεύσει τη θέση όλων των εργαζομένων, αλλά και των λαϊκών στρωμάτων της κοινωνίας. Θα ήθελα να αναφερθώ ιδιαίτερα στους οκτακόσιες πενήντα χιλιάδες χιλιάδες επαγγελματοβιοτέχνες και αυτοαπασχολούμενους, που έχουν δεχθεί πλήγματα στα κοινωνικοασφαλιστικά τους δικαιώματα, αλλά και τα μέτρα που έρχονται να εφαρμοστούν θα οδηγήσουν παραπέρα στη λαιμητόμο τα όποια δικαιώματα έχουν απομείνει.
      Η ψήφιση του άρθρου 258 από το ΠΑ.ΣΟ.Κ., η μη εφαρμογή του κάτω από την πίεση του λαϊκού κινήματος και η αναστολή που για ένα διάστημα έχει εφαρμόσει η Νέα Δημοκρατία, δείχνει τις προθέσεις της Κυβέρνησης και φυσικά και της Αξιωματικής Αντιπολίτευσης απέναντι στους επαγγελματοβιοτέχνες να λειτουργήσει και εδώ με τους νόμους της αγοράς και τους νόμους της ανταγωνιστικότητας και να περιορίσει παραπέρα, τα κοινωνικοασφαλιστικά τους δικαιώματα.
      Το συγκεκριμένο άρθρο, το προεδρικό διάταγμα δηλαδή, καθορίζει δέκα υποχρεωτικές κλάσεις, από την πρώτη έως τη δέκατη, αντί των οκτώ που ήταν προηγούμενα και κάλυπταν τριάντα πέντε χρόνια δουλειάς. Με βάση την αντιστοίχιση που γίνεται για την κατηγορία των εισφορών, όσοι έχουν ασφαλιστεί πριν από δέκα χρόνια και αυτοί φυσικά αποτελούν τη συντριπτική πλειοψηφία και είναι τώρα στην η κατηγορία, που είναι η τελευταία υποχρεωτική, κατατάσσονται στην ε΄ κατηγορία του Ο.Α.Ε.Ε. ως πλησιέστερη στην η΄ κατηγορία. Μετά την ε΄ κατηγορία οι εισφορές θα είναι πολύ μεγαλύτερες, της τελευταίας δηλαδή η΄ κατηγορίας του παλιού συστήματος.
      Σήμερα οι ασφαλισμένοι μετά την 1.1.1993 στην τελευταία κλάση η’, θα πληρώνουν 251,22 ευρώ εισφορά το μήνα, στην ε΄ αντίστοιχη του Ο.Α.Ε.Ε. θα πληρώνουν 241,56 ευρώ. Αυτό όμως για ένα έως τρία χρόνια. Μετά όταν καταταγούν υποχρεωτικά στην έκτη κλάση έως τη δέκατη κλάση, η εισφορά θα μεγαλώσει σταδιακά για τρία χρόνια μέχρι 344,9 ευρώ στη δέκατη -τιμές του 2006- δηλαδή την τελευταία υποχρεωτική κατηγορία του Ο.Α.Ε.Ε. και η αύξηση θα είναι 37,2% από την αντίστοιχη του Τ.Ε.Β.Ε. και του Τ.Α.Ε., πέρα, βέβαια, από τις κάθε φορά αναπροσαρμογές που γίνονται την 1η Γενάρη με υπουργικές αποφάσεις. 
      Για τους ασφαλισμένους πριν από την 1/1/1993 ισχύει το ίδιο, μόνο που από τον πρώτο χρόνο δεν έχουν καθόλου μείωση της εισφοράς. Δεν ισχύει βέβαια ό,τι γίνεται με τις εισφορές και με τις συντάξεις. Αυτές ακολουθούν αντίθετο δρόμο. Και ενώ ένας που ήταν ασφαλισμένος πριν από την 1/1/1993 παραδείγματος χάρη στις αρχές της δεκαετίας του ’90 με συνολικές εισφορές 87.000 ευρώ στον κλάδο της σύνταξης μετά από τριάντα πέντε χρόνια ασφάλισης, στις υποχρεωτικές κατηγορίες του Τ.Ε.Β.Ε. θα έπαιρνε το 2024 σύνταξη 1.393 ευρώ, με το νέο σύστημα θα πάρει σύνταξη 986 ευρώ το μήνα. Δηλαδή έχουμε μείωση 29,2%, τη στιγμή που θα έχει πληρώσει σύνολο 105.693 ευρώ, δηλαδή αρκετά περισσότερα.
      Η μεγαλύτερη αδικία γι’ αυτούς, θα είναι να πάρουν σύνταξη στα τριάντα πέντε χρόνια, μετά τις 31/12/2009. Γιατί, εάν βγει στη σύνταξη με τριάντα πέντε χρόνια δουλειάς και ήταν ασφαλισμένος στις υποχρεωτικές κλάσεις, θα πάρει σύνταξη 1032 ευρώ, ενώ εκείνος που θα πάρει έναν χρόνο μετά, θα  πάρει σύνταξη 822 ευρώ. Αυτή είναι κατακρεούργηση των ασφαλιστικών δικαιωμάτων των εργαζομένων. 
      Υπάρχουν ακόμη προβλήματα: Οι ασφαλισμένες στον Ο.Α.Ε.Δ. δεν έχουν ούτε άδεια τοκετού ούτε κάποιο επίδομα, τουλάχιστον σαν αυτό το επίδομα που παίρνουν οι εργαζόμενες στο Ι.Κ.Α.. 
      Στα βαριά και ανθυγιεινά. Στους επαγγελματίες…
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω,  κύριε Πρόεδρε.
      …που είναι πολλές κατηγορίες, οι οποίες δεν είναι ενταγμένες στα βαριά και ανθυγιεινά επαγγέλματα. 
      Θα ήθελα να αναφερθώ με δύο λόγια στους καλλιτέχνες. Πρώτα από όλα, έτσι όπως είναι σήμερα οι εργασιακές σχέσεις των καλλιτεχνών, με σχέση εργασίας- δεν θα συμπληρώσουν συνταξιοδοτικό δικαίωμα ούτε στα ογδόντα χρόνια. Υπάρχει πρόβλημα στους καλλιτέχνες που εργάζονται τη νύχτα. Δεν είναι όλοι στα βαριά και ανθυγιεινά. Υπάρχουν προβλήματα για ειδικές κατηγορίες εργαζομένων, που βγαίνουν σε μεγάλες ηλικίες, τη στιγμή που δεν μπορούν να ανταποκριθούν. Λέω, για παράδειγμα,  τους χορευτές. Μέχρι πότε θα χορεύουν;  Υπάρχουν και εργαζόμενοι που από μόνοι τους πληρώνουν τις ασφαλιστικές τους εισφορές, επαγγελματίες ζωγράφοι, εικαστικοί, μουσουργοί, των οποίων τα έργα τους τα εκμεταλλεύεται για χρόνια το κράτος. Θα πρέπει, λοιπόν, το κράτος να αναλάβει να πληρώνει τα χρήματα της κοινωνικής ασφάλισης.
      Τέλος, θέλω να πω, κύριε Πρόεδρε -για να μείνει λίγος χρόνος από τη δευτερολογία μου- ότι το πλαίσιο του Κ.Κ.Ε. είναι πλαίσιο αγώνα, είναι πλαίσιο ισχυροποίησης της συμμαχίας της εργατικής τάξης με τα άλλα λαϊκά στρώματα, για την ανατροπή αυτών των πολιτικών.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουμπούρη.
      Το λόγο έχει ο κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, οι ισχυρισμοί της Κυβέρνησης της Νέας Δημοκρατίας ότι δεν θα αυξήσει τα όρια ηλικίας της συνταξιοδότησης, ότι δεν θα μειώσει τις συντάξεις, ότι δεν θα αυξήσει τις εισφορές των εργαζομένων και ότι τα μέτρα που θα πάρει δεν θα θίξουν τα δικαιώματα των εργαζομένων, είναι ψέματα.
      Τα λέει αυτά, για να καθησυχάζει την εργατική τάξη και τα άλλα λαϊκά στρώματα, να αφοπλίσει το εργατικό κίνημα, να το αποκοιμίσει, για να μην ξεσηκωθεί εναντίον της.
      Μετά τις μεγαλειώδεις απεργιακές κινητοποιήσεις σε όλη την Ελλάδα που πραγματοποίησαν οι ταξικές δυνάμεις και στις 7 Νοέμβρη, αλλά και στις 12 Δεκέμβρη του προηγούμενου χρόνου, η Κυβέρνηση βρίσκεται «με την πλάτη στον τοίχο». Οι  ταξικές δυνάμεις και τώρα δεν αφήνουν κανένα περιθώριο ελιγμών με τα συλλαλητήρια που προετοιμάζουν για τις 22 του Γενάρη σε όλη την Ελλάδα και στις 23 Γενάρη στη Θεσσαλία. Δίνουν συνέχεια σε αυτόν τον αγώνα ενάντια στα αντιασφαλιστικά μέτρα της Κυβέρνησης. Με αυτά τα συλλαλητήρια στέλνουν και ένα μήνυμα σε όλη την Ελλάδα, να ξεσηκωθούν οι πάντες, αγρότες και επαγγελματίες αυτοαπασχολούμενοι, να μην πέσει κανένας στην παγίδα της Κυβέρνησης ότι τα μέτρα δεν θίγουν τους εργαζόμενους, ότι έρχονται να διορθώσουν αδικίες και βεβαίως αυτά είναι επιχειρήματα που προωθεί η κυβερνητική προπαγάνδα, για να περάσει πιο εύκολα και με λιγότερο πολιτικό κόστος αυτά τα μέτρα, που νομίζει ότι θα περάσει. Υπολογίζει, όμως, χωρίς τον ξενοδόχο. 
      Πρέπει να πούμε, όμως, ότι κανένας δεν πρόκειται να σωθεί από μόνος του, κανένας δεν πρέπει να σκέφτεται εάν τον πιάνουν ή όχι τα μέτρα, εάν χτυπάνε πρώτα αυτόν ή τους άλλους, εάν πιάνουν τους τριαντάρηδες και τους σαραντάρηδες και όχι τους μεγαλύτερους. Δεν πρόκειται να γλιτώσει κανένας, ακόμη και αυτοί που είναι συνταξιούχοι από τα κυβερνητικά αντιδραστικά μέτρα. Αυτό λέει η εμπειρία των προηγούμενων χρόνων. Γιατί;
      Η Νέα Δημοκρατία με τους νόμους Σιούφα την περίοδο 1990-1993 αύξησε τα όρια ηλικίας συνταξιοδότησης, μείωσε τις συντάξεις, αύξησε τις εισφορές των εργαζομένων. Αυτούς του νόμους συνέχισε να εφαρμόζει και η Κυβέρνηση του ΠΑ.ΣΟ.Κ. η οποία το 2002 με το νόμο Ρέππα ήρθε ακόμη περισσότερο να προσαρμόσει τα μέτρα και το ασφαλιστικό σύστημα στις ανάγκες του κεφαλαίου, στις κατευθύνσεις της Ευρωπαϊκής Ένωσης αυξάνοντας το όριο ηλικίας συνταξιοδότησης στα εξήντα επτά χρόνια. Χρησιμοποίησε την ενοποίηση των ταμείων για το πετσόκομμα των ασφαλιστικών δικαιωμάτων και τη μείωση των συντάξεων. 
      Σήμερα η Κυβέρνηση της Νέας Δημοκρατίας εξαπολύει μια γενικευμένη επίθεση στα ασφαλιστικά δικαιώματα των εργαζομένων -και όχι μόνο- αλλά και των αγροτών και των επαγγελματιών και των αυτοαπασχολουμένων, συμπληρώνοντας τους νόμους Σιούφα, με στόχο να αφαιρέσει όσα δικαιώματα απέμειναν στους εργαζόμενους, συνολικά στους ασφαλισμένους, δημιουργώντας ένα βάρβαρο ασφαλιστικό σύστημα που θα πατάει στις νέες εργασιακές σχέσεις, δηλαδή, στη μερική απασχόληση, στα δίωρα, στα τρίωρα, στα τετράωρα, στις συμβάσεις έργου, στις συμβάσεις ορισμένου χρόνου. 
      Αυτή είναι η φιλοσοφία: ότι στις νέες εργασιακές σχέσεις θέλει η Κυβέρνηση να φτιάξει ένα ασφαλιστικό σύστημα που οι νέοι εργαζόμενοι, οι επόμενοι, η νέα βάρδια της εργατικής τάξης δεν πρόκειται να πάρει σύνταξη. 
      Ξηλώνει ακόμα περισσότερο τα δικαιώματα των γυναικών με ανάπηρα και ανήλικα παιδιά. Ήδη από την 01/01/2008 εφαρμόζει τον νόμο Ρέππα. Και ο νόμος Ρέππα λέει ότι τα πέντε χιλιάδες πεντακόσια ένσημα γίνονται έξι χιλιάδες γι’ αυτές τις γυναίκες. 
      Προωθεί την ενοποίηση των ταμείων. Ήδη από την 01/01/2008 μια σειρά από ταμεία εργαζομένων εντάσσονται στο Ι.Κ.Α. με σκοπό να μειωθούν και άλλο οι συντάξεις μέσα από τον υπολογισμό, με βάση τον μέσο όρο των αποδοχών της τελευταίας δεκαετίας. 
      Προωθεί την ανταποδοτικότητα στο ασφαλιστικό σύστημα. Προωθεί τα επαγγελματικά συνταξιοδοτικά ταμεία και θεωρεί την ιδιωτική ασφάλιση συστατικό στοιχείο του ασφαλιστικού συστήματος. 
      Μπροστά σ’ αυτή τη γενικευμένη επίθεση Κυβέρνησης και κεφαλαίου οι πλειοψηφίες της Γ.Σ.Ε.Ε. και της Α.Δ.Ε.Δ.Υ. συνεχίζουν να συζητάνε με την Κυβέρνηση πόσα θα χάσουν οι εργαζόμενοι, αντί να οργανώνουν τον αγώνα της εργατικής τάξης. Ήδη στην προχθεσινή συνάντηση μίλησαν για ειλικρινή διάλογο, που έγινε σ’ αυτή τη συνάντηση.  Αντί να ζητήσουν την κατάργηση των νόμων Σιούφα και Ρέππα ζητάνε την εφαρμογή τους και στηρίζουν τα επαγγελματικά ταμεία. 
      Σήμερα που η επίθεση είναι σε εξέλιξη, σε βάρος των εργαζομένων, η πλειοψηφία της Γ.Σ.Ε.Ε. βάζει σαν πρώτο ζήτημα τον κοινωνικό διάλογο. «Για την ταμπακιέρα» δεν λένε τίποτα ούτε προβάλλουν κανένα διεκδικητικό πλαίσιο για δημόσια δωρεάν κοινωνική ασφάλιση με γενναίες αυξήσεις και συντάξεις, με κατάργηση κάθε επιχειρηματικής δράσης στο χώρο της υγείας. Η διάλυση της κοινωνικής ασφάλισης είναι μέρος της συνολικής αντεργατικής αντιλαϊκής επίθεσης και βέβαια, μπροστά σ’ αυτή την επίθεση η εργατική τάξη, μαζί με τα άλλα λαϊκά στρώματα, έχει υποχρέωση να συγκρουστεί οργανωμένα με την πλουτοκρατία και τα κόμματά της. Και βέβαια, απάντηση σ’ αυτή την πολιτική δίνει μόνο το Κ.Κ.Ε.. 
       Τα υπόλοιπα, κύριε Πρόεδρε, στην δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόγκα. 
      Το λόγο έχει ο κ. Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε. 
      Μιλώντας για την ασφάλιση των αγροτών θα ήθελα να τονίσω, κυρία Υπουργέ, ότι η πολιτική που ακολουθείται σ’ αυτόν τον τομέα και που ακολουθούνταν, βέβαια, απ’ όλες τις κυβερνήσεις είτε αυτές ανήκαν –και ανήκουν, βέβαια- στην Νέα Δημοκρατία είτε αυτές ανήκαν στο ΠΑ.ΣΟ.Κ., είναι άρρηκτα δεμένη -και δεν μπορούσε βέβαια να γίνει και αλλιώς- με την πολιτική που προωθείται στην αγροτική μας οικονομία και υπηρετεί τους στόχους της. 
      Αυτοί οι στόχοι δεν είναι άλλοι από την καταστροφή των μικρομεσαίων αγροτικών νοικοκυριών και την συγκέντρωση της γης και της παραγωγής σε λίγα χέρια. Αυτόν το στόχο υπηρετούν οι «συντάξεις πείνας» που δίνονται χρόνια τώρα, βέβαια, στους απόμαχους της αγροτικής μας παραγωγής. 
      Αλήθεια, κύριοι συνάδελφοι, ποιος νέος που μένει στην επαρχία, στην ύπαιθρο, θα προσανατολιστεί εύκολα στο να γίνει αγρότης, όταν βλέπει τα προβλήματα τις εξευτελιστικές συντάξεις και τα άλλα προβλήματα- που αντιμετωπίζουν οι γονείς του και οι παππούδες του;
      Μόνο οι διέξοδοι για εξεύρεση άλλης δουλειάς θα τον οδηγήσουν σε αυτόν τον τομέα και τίποτε άλλο. Αυτή είναι η αλήθεια και αυτή η αλήθεια καταγράφεται στην πραγματικότητα που επικρατεί στην ύπαιθρο και στον βιολογικό μαρασμό στον οποίον αυτή έχει περιέλθει. 
      Όσον αφορά στην αύξηση των 50 ευρώ για την οποία επαίρεται η Κυβέρνηση, αυτή έχει ήδη εξαφανιστεί εξαιτίας της ακρίβειας της ζωής. Επίσης, αυτόν τον στόχο υπηρετούν τα υψηλότατα όρια συνταξιοδότησης των αγροτών. Ενώ ο μέσος όρος συνταξιοδότησης των Ελλήνων είναι τα εξήντα δύο χρόνια, ένας νέος που μπροστά στα αδιέξοδα που αντιμετωπίζει για να βρει άλλη δουλειά εντάσσεται στα δεκαοκτώ του χρόνια στην αγροτική παραγωγή, πρέπει να συμπληρώσει μισό αιώνα δουλειάς προκειμένου να πάρει τη σύνταξή του, προκειμένου να φθάσει στα εξήντα πέντε χρόνια, γιατί εδώ δεν υπάρχει τριακονταπενταετία κ.λπ..
      Όσον αφορά στην πρόταση που κάνουν οι Βουλευτές της Νέας Δημοκρατίας για τα όρια συνταξιοδότησης, που σίγουρα έγινε σε συνεννόηση με την Κυβέρνηση, εκείνο που έχουμε να πούμε είναι ότι πρόκειται για μία ξεκάθαρη προσπάθεια εμπαιγμού και κοροϊδίας των αγροτών μας. Και αυτό γιατί όσον αφορά στους άνδρες κανένας δεν πρόκειται να ενταχθεί σε αυτό το σύστημα, αφού για να γίνει κάτι τέτοιο –μιλάμε για το 2030 φυσικά- πρέπει κάποιος να έχει ασφαλιστεί από τα είκοσι του χρόνια, πράγμα που είναι δύσκολο εάν όχι απίθανο, όπως τόνισα και προηγουμένως και αυτό το δείχνει η ίδια η ζωή σήμερα στην ύπαιθρο, που το κύριο χαρακτηριστικό της είναι η φυγή των νέων ανθρώπων από αυτή λόγω της πολιτικής σας.
      Όσον αφορά δε τις γυναίκες ήδη κυκλοφορούν ή γράφονται διάφορα πράγματα και μάλιστα στον φιλικό προς την Κυβέρνηση Τύπο για τις προϋποθέσεις που θα μπουν και οι οποίες στην πράξη θα ακυρώνουν την ίδια την πρόταση. 
      Λέγεται, παραδείγματος χάριν, ότι δεν θα ενταχθούν στο σύστημα αυτό οι γυναίκες που παίρνουν προνοιακή σύνταξη, αλλά και άλλα.
       Κυρία Υπουργέ, «όπου υπάρχει καπνός, υπάρχει και φωτιά»! Εμείς βέβαια, το Κ.Κ.Ε., προτείνουμε η σύνταξη στη γυναίκα αγρότισσα να δίνεται στα πενήντα πέντε χρόνια. 
      Όσον αφορά στο καινούργιο σύστημα συνταξιοδότησης που εφαρμόστηκε με τον ν. 2458, τον νέο Ο.Γ.Α., εκείνο που έχουμε να πούμε είναι ότι πρόκειται για ένα σύστημα πέρα για πέρα αντιδραστικό. Και αυτό γιατί είναι καθαρά ανταποδοτικό, κεφαλαιοποιητικό, από το οποίο ωφελούνται μόνο οι ελάχιστοι μεγαλοκτηματίες. Γιατί το λέμε αυτό; Γιατί είναι γνωστό ότι το 80%, κάπου τριακόσιες χιλιάδες αγρότες, έχουν ασφαλιστεί στον νέο Ο.Γ.Α. στην κατώτατη κλίμακα και ο λόγος, βέβαια, είναι ότι δεν έχουν τα οικονομικά λόγω της πολιτικής σας, της απαξίωσης της αγροτικής παραγωγής, για να ασφαλιστούν σε μεγαλύτερη κλίμακα. 
      Ακόμα, είναι αντιδραστικό, αφού δεν προβλέπει κατώτερη σύνταξη και καταργεί την προνοιακή σύνταξη αντικαθιστώντας την με την ανταποδοτική, που όσον αφορά το ύψος της θα είναι περίπου στα όρια της προνοιακής, αφού το 80% των εργατών, επαναλαμβάνω, έχει ασφαλιστεί στο νέο Ο.Γ.Α. στην κατώτερη κλίμακα. 
      Είναι επίσης αντιδραστικό, γιατί εξαναγκάζει τους αγρότες στην καταβολή των ασφαλιστικών εισφορών, προκειμένου να ανανεώσουν τα βιβλιάρια υγείας και να έχουν ιατροφαρμακευτική περίθαλψη, κάτι που δεν γινόταν παλαιότερα. 
      Εμείς, το Κομμουνιστικό Κόμμα της Ελλάδος, στηρίζουμε με όλες μας τις δυνάμεις τα άμεσα αιτήματα των αγροτών και παλεύουμε για την υλοποίησή τους, αιτήματα που έχουν σχέση με τον άμεσο διπλασιασμό των αγροτικών συντάξεων, έτσι που να μπορεί ο απόμαχος της αγροτικής παραγωγής να καλύψει τις στοιχειώδεις ανάγκες μίας υποφερτής ανθρώπινης ζωής με το να δίνεται η σύνταξη στα εξήντα για τους άνδρες και στα πενήντα πέντε για τις γυναίκες, με το να καταργηθεί η εισφορά που καταβάλλουν οι αγρότες για την ιατροφαρμακευτική περίθαλψή τους και εκείνοι για τα φάρμακα. 
      Είναι αδύνατον, κυρία Υπουργέ, με τη σύνταξη των 330 ευρώ που θα παίρνει ο αγρότης, να αντιμετωπίσει πέρα από τα έξοδα διαβίωσής του και τα έξοδα που απαιτούνται για την υγεία του, που είναι πάρα πολύ αυξημένα λόγω της ηλικίας του.
      Δίνουμε ακόμα τον αγώνα για την αναβάθμιση του επιπέδου ζωής στην ύπαιθρο και κυρίως στους τομείς εκείνους που αφορούν τις παρεχόμενες υπηρεσίες στον τομέα της υγείας. 
      	Στηρίζοντας τον αγώνα γι’ αυτά τα άμεσα αιτήματα, καλούμε τους αγρότες να δώσουν αγώνα για μίαν άλλη πολιτική που στα πλαίσιά της και θα αντιμετωπιστούν τα προβλήματα της παραγωγής τους και οι ίδιοι θα αντιμετωπίζονται, όχι σαν υποζύγια, όπως περίπου αντιμετωπίζονται σήμερα απ’ όλες τις κυβερνήσεις.
      	Ευχαριστώ, κύριε Πρόεδρε.
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκοπελίτη.
      	Η Υπουργός Απασχόλησης και Κοινωνικής Προστασίας κ. Πετραλιά έχει το λόγο.
      	ΦΑΝΗ ΠΑΛΛΗ-ΠΕΤΡΑΛΙΑ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, όλοι όσοι έχουμε τη μεγάλη τιμή να εκπροσωπούμε τους πολίτες ξεκινάμε από την ίδια αφετηρία. Βαδίζοντας στο δρόμο που πιστεύουμε ότι οδηγεί στο αποτέλεσμα, υπηρετούμε ο καθένας τον ίδιο σκοπό: Να προασπίσουμε τα δικαιώματά τους και να κατοχυρώσουμε ένα καλύτερο μέλλον για όλους. Αυτό δεν μπορεί να το αμφισβητήσει κανείς. Κανείς δεν μπορεί να αμφισβητήσει το κριτήριο και τη δημοκρατική επιλογή των πολιτών, την εντολή που οι πολίτες δίνουν με την ψήφο τους στους εκπροσώπους τους.
      	Είναι προφανές ότι δεν βλέπουμε τα πράγματα από την ίδια οπτική γωνία. Είναι ξεκάθαρο ότι η ευθύνη επιμερίζεται στη βάση του ρόλου που καλείται να παίξει, ο καθένας μας, όταν έλθει η στιγμή όπου οφείλουμε να αναλάβουμε πολιτικές πρωτοβουλίες για μείζονα ζητήματα, να τεκμηριώσουμε τις επιλογές και να τις μεταφράσουμε σε υλοποιήσιμα σχέδια, να βρούμε κάθε φορά τη χρυσή τομή ανάμεσα στο επιθυμητό και το εφικτό. Αν θέλουμε επιτέλους να προχωρήσει μπροστά αυτή η χώρα, αν θέλουμε να δούμε με ρεαλισμό και υπευθυνότητα το παρόν και το μέλλον, αν θέλουμε να κάνουμε τα βήματα που μας επιτρέπουν κάθε φορά οι συνθήκες, αν θέλουμε να κάνουμε τις αλλαγές που επιζητά και αντέχει η κοινωνία, ώστε να αμβλύνουμε τις κοινωνικές αδικίες.
      	Κυρίες και κύριοι συνάδελφοι, και αν ακόμα έχουμε διαφορετικό τρόπο να αναλύουμε την πραγματικότητα, η πραγματικότητα δεν μας περιμένει. Δεν περιμένουν οι ανάγκες των εργαζομένων, δεν σταματάνε οι εξελίξεις που διαμορφώνουν τις προδιαγραφές για την καθημερινότητα στην οποία θα ζήσουν και θα δουλέψουν οι επόμενες γενιές. Είναι εύκολο, όπως κάθε τι που μας κρατάει στο ίδιο σημείο, να οχυρωθούμε πίσω από αντιπαραθέσεις που δεν οδηγούν πουθενά, ακυρώνοντας κάθε απόφαση αλλαγής, κάθε σοβαρή προσπάθεια να μπει επιτέλους μία δίκαιη –και τονίζω το «δίκαιη»- και βιώσιμη βάση στο σύστημα της κοινωνικής ασφάλισης.
      	Αυτήν την ευκολία όμως θα την πληρώσουν οι πολίτες. Όσο θα χάνουμε χρόνο χωρίς να προχωράμε στις κοινωνικά επιβεβλημένες αλλαγές του ασφαλιστικού, όσο θα καθυστερεί να ξεκινήσει η μεταρρύθμιση που οφείλουμε στους πολλούς, που οφείλουμε στους οικονομικά ασθενέστερους, δεν θα μένουμε απλώς στο ίδιο σημείο, αλλά θα κάνουμε βήματα πίσω, θα οπισθοχωρούμε σε βάρος των συμφερόντων των εργαζομένων. Και ο πραγματικός κίνδυνος, κυρίες και κύριοι συνάδελφοι, εκεί βρίσκεται. Εκεί βρίσκεται ο κίνδυνος για την ασφάλεια των συντάξεων και των παροχών των επόμενων γενιών, αλλά και των σημερινών εργαζομένων, αν αφήσουμε τα πράγματα ως έχουν, επειδή εξ ορισμού δεν μπορούμε να συμφωνήσουμε στο σύνολο. 
      Είναι ανεύθυνο να αφήνουμε να μεγαλώνουν οι στρεβλώσεις και να μη λαμβάνουμε υπόψη μας τις σύγχρονες συνθήκες, όπως είναι τα δημογραφικά δεδομένα και η ταχεία επιδείνωση της σχέσης εργαζόμενων-συνταξιούχων. 
      Είναι άδικο να επιτρέψουμε να μεγαλώνει το άνοιγμα της ψαλίδας μεταξύ των ευνοημένων και των άλλων. Είναι μάταιο να μιλάμε για βιωσιμότητα του συστήματος κοινωνικής ασφάλισης, όταν ξέρουμε πολύ καλά ότι δεν θα φέρουμε το επιθυμητό αποτέλεσμα, όσους πόρους και αν εξοικονομήσει το κράτος, εάν δεν αντιμετωπίσουμε τα δομικά προβλήματα και δεν βάλουμε τέλος σε μια αναποτελεσματική διαχείριση, αν δεν απαντήσουμε πειστικά στο τεράστιο πρόβλημα της εισφοροδιαφυγής και της μαύρης εργασίας. 
      Πιστεύω απόλυτα ότι είναι ηθικά απαράδεκτο και κοινωνικά ανάλγητο να αγνοούμε εκείνους που δεν εντάσσονται στα βαρέα και ανθυγιεινά, ενώ οι συνθήκες της εργασίας τους στοιχειοθετούν αυτά τα δικαιώματα. Είναι κόντρα στον κεντρικό στόχο για ουσιαστική προώθηση της ισότητας των ευκαιριών και την εξάλειψη κάθε είδους διακρίσεων και αποκλεισμών να μην προχωρήσουμε σε πολιτικές που ενισχύουν τη συμφιλίωση της  οικογενειακής και της εργασιακής ζωής για τις εργαζόμενες γυναίκες. 
      Απέναντι σε όλα αυτά που ακόμα και αν δεν είναι τα μόνα που πρέπει να αλλάξουν, είναι οπωσδήποτε τα κεντρικά ζητήματα για μια μεταρρύθμιση με στόχο την ενίσχυση των δυνατοτήτων του δημόσιου και αναδιανεμητικού χαρακτήρα του ασφαλιστικού μας συστήματος, θέλω να πιστεύω ότι υπάρχει βάση συνεννόησης, έστω και τώρα που μπαίνουμε στην τελική ευθεία. Η πρόσκληση της Κυβέρνησης για γόνιμες προτάσεις είναι σταθερά ανοιχτή προς όλους με αμετακίνητο πυρήνα, με σταθερό σημείο τη μη μεταβολή των τριών θεμελιωδών παραμέτρων του ασφαλιστικού μας συστήματος. Δεν μεταβάλλονται τα γενικά όρια ηλικίας, δεν μειώνονται οι συντάξεις, δεν αυξάνονται οι εισφορές. Αυτή είναι η προεκλογική μας δέσμευση και είναι ξεκάθαρη και ακλόνητη.
      Κυρίες και κύριοι συνάδελφοι, η ειλικρινής πολιτική βούληση που συνοδεύει τις κυβερνητικές επιλογές και πρωτοβουλίες, η συνεπής στάση για το  μεγάλο στοίχημα των μεταρρυθμίσεων καταγράφεται κάθε φορά στην πράξη, χωρίς υπαναχωρήσεις σε αυτά που δεσμευθήκαμε, χωρίς αιφνιδιασμούς, με την αναζήτηση της μέγιστης κοινωνικής συναίνεσης, διαμορφώνοντας εκείνο το μεταρρυθμιστικό σχέδιο που μπορεί να ισορροπεί κάθε φορά ανάμεσα στις δυνατότητες και τις αντοχές της ελληνικής οικονομίας και κοινωνίας και τα στοιχήματα της ανάπτυξης και της κοινωνικής συνοχής, εξαντλώντας κάθε φορά τα περιθώρια που έχουμε, που χρόνο με το χρόνο αυξάνονται μέσα από την αναπτυξιακή διαδικασία, που μπορεί να παράξει πλούτο για όλη την κοινωνία και να μεγαλώσει το μέρισμα που επιστρέφει με δικαιοσύνη στους πολίτες. Ε, αυτή είναι η συλλογιστική με την οποία κινούμαστε. 
      Έτσι, φέτος για πρώτη φορά εγγράφηκε στον κρατικό προϋπολογισμό και μάλιστα ένα έτος πριν από τη νομική υποχρέωση της πολιτείας, πίστωση ύψους 2.450.000.000 ευρώ για τη χρηματοδότηση του Ι.Κ.Α. – Ε.Τ.Α.Μ., που αντιστοιχεί επακριβώς στο 1% του Α.Ε.Π., αντιστοίχιση που τα προηγούμενα χρόνια δεν είχε γίνει. Μέχρι σήμερα η κρατική χρηματοδότηση υπολειπόταν αυτού του ποσού. Επιπλέον, και αυτό αποτελεί από την πλευρά της Κυβέρνησης ένα ξεκάθαρο δείγμα γραφής των κυβερνητικών προθέσεων για την τήρηση της υποχρέωσης της κρατικής χρηματοδότησης, η συνολική οφειλή που δημιουργήθηκε κατά τα έτη 2003-2007, σύμφωνα με το ν. 3029/2002 και που ανέρχεται στο ποσό του 1.172.000.000 ευρώ, θα αποπληρωθεί με την έκδοση των ειδικών ομολόγων. 
      Τώρα, κυρίες και κύριοι συνάδελφοι του Κομμουνιστικού Κόμματος Ελλάδας, σε ό,τι αφορά τις αναφορές σας περί «τζογαρίσματος» των αποθεματικών των Ταμείων, θα ήθελα να σας υπενθυμίσω ορισμένα δεδομένα, τα οποία προφανώς ξεχνάτε. Και όταν γενικεύετε κάποιες μεμονωμένες περιπτώσεις, αδικείτε συλλήβδην τις διοικήσεις των Ταμείων, στις οποίες, όπως πολύ καλά γνωρίζετε, συμμετέχουν ενεργά αιρετοί εκπρόσωποι και των ασφαλισμένων και των συνταξιούχων. Επίσης, αποδίδετε ευθύνες στην Κυβέρνηση, που αποκάλυψε αυτά τα περιστατικά και προέβη άμεσα στις απαιτούμενες κινήσεις για τη θωράκιση του θεσμικού πλαισίου.
      Να σας θυμίσω, λοιπόν, ότι ανεξαρτήτως των αποδόσεων των αποθεματικών κεφαλαίων στην Τράπεζα της Ελλάδος, οι διοικήσεις των φορέων κοινωνικής ασφάλισης, που σύμφωνα με το νόμο είναι αρμόδια όργανα για τη διαχείριση και την αξιοποίηση της περιουσίας, μπορούσαν ανέκαθεν να προβαίνουν σε αξιοποίηση αυτών των κεφαλαίων, επενδύοντας, με σκοπό τη μέγιστη δυνατή απόδοση στο πλαίσιο των κείμενων διατάξεων είτε σε χρεόγραφα είτε σε ακίνητα.
      Με τον πρόσφατο νόμο, τον ν. 3586/2007 θεσπίστηκε το νέο πλαίσιο επενδύσεων και αξιοποίησης της περιουσίας των φορέων της κοινωνικής ασφάλισης, με σκοπό την επίτευξη ασφαλέστερης και αποτελεσματικότερης διαχείρισης των αποθεματικών, την αύξηση της ευελιξίας στη λήψη επενδυτικών αποφάσεων και κυρίως την προώθηση της διαφάνειας και του πληρέστερου ελέγχου της νομιμότητας των επενδύσεων που πραγματοποιούνται. Αυτό, λοιπόν, κυρίες και κύριοι συνάδελφοι, ήταν το πρώτο βήμα προς την κατεύθυνση της εξυγίανσης.
      Ωστόσο, γνωρίζουμε όλοι καλά ότι η πηγή της παθογένειας –και αναφέρομαι σε όλες τις μορφές της παθογένειας, από την κατασπατάληση πόρων και την αδυναμία του ουσιαστικού ελέγχου και της εποπτείας, μέχρι τους αδιαφανείς όρους λειτουργίας- συνδέεται με το υπ’ αριθμόν ένα διαρθρωτικό, δομικό πρόβλημα του συστήματος της κοινωνικής ασφάλισης, τον πολυκερματισμό των ασφαλιστικών ταμείων. Υπάρχουν εκατόν πενήντα πέντε φορείς και κλάδοι εποπτείας πέντε διαφορετικών Υπουργείων.
      Στην καρδιά, λοιπόν, αυτών των προβλημάτων στοχεύει και η όποια ενοποίηση των Ταμείων, ώστε να μπει επιτέλους ένα τέλος σε αυτή την κατάσταση που αναπαράγει αδιέξοδα και ευθύνεται σε τεράστιο βαθμό για τη σπατάλη πόρων και την απώλεια εσόδων, που μεταφράζονται σε χαμηλή ποιότητα υπηρεσιών για τους ασφαλισμένους και έλλειμμα ασφάλειας για το μέλλον.
      Η ουσία είναι μία: έχουμε να επιλέξουμε ανάμεσα στη μεταρρύθμιση και τη διαμόρφωση όρων διαφάνειας και στη συντήρηση ενός συστήματος που εκτρέφει φαινόμενα διαφθοράς και πελατειακών σχέσεων. Έχουμε να επιλέξουμε ανάμεσα στην προάσπιση των συμφερόντων της συντριπτικής πλειονότητας των ασφαλισμένων και των συνταξιούχων και στα συντεχνιακά συμφέροντα των λίγων που βολεύονται με τη σημερινή κατάσταση.
      Αυτό είναι δίλλημα. Γιατί αντίθετα με τα όσα ισχυρίζεστε στην επερώτησή σας, κύριοι συνάδελφοι του Κομμουνιστικού Κόμματος Ελλάδος, οι ενοποιήσεις των ταμείων θα γίνουν με διατήρηση των όρων και των προϋποθέσεων συνταξιοδότησης και παροχών που ισχύουν για τους ασφαλισμένους και τους συνταξιούχους, πριν από την ένταξη των ταμείων τους στους νέους ενοποιημένους φορείς.
       Είναι απόλυτα ξεκάθαρο ότι οι ενοποιήσεις, στόχος είναι, να βασίζονται σε συγκεκριμένα ορθολογικά κριτήρια και προϋποθέσεις, ώστε να εξυγιανθούν τα ελλειμματικά ταμεία, χωρίς να επιμερίζεται το πρόβλημα στα υγιή ταμεία. Και είμαι ξεκάθαρη και το τονίζω και επιμένω σε αυτό. Αυτό αποτελεί προτεραιότητα της Κυβέρνησης. Αποτελεί κεντρικό στόχο και σταθερό άξονα των ρυθμίσεων που θα περιγραφούν στο τελικό σχέδιο νόμου, χωρίς να υπάρξει αιφνιδιασμός. 
      Πάμε, λοιπόν, να δημιουργήσουμε προϋποθέσεις και σε αυτό θα ήθελα να δώσετε ιδιαίτερη σημασία, κυρίες και κύριοι συνάδελφοι, για εξίσωση προς τα πάνω και όχι το αντίστροφο. Αυτός είναι ο στόχος. Ας μην κινδυνολογούμε, λοιπόν, ή τουλάχιστον, αν θέλουμε να μιλήσουμε για κινδύνους, ας μιλήσουμε για τους πραγματικούς κινδύνους. Γι’ αυτά που δεν υπάρχει κανείς που να διαφωνεί από όποια οπτική γωνία και αν προσεγγίζει την επίλυση του ασφαλιστικού, ότι αποτελούν βόμβα στα θεμέλιά του. Γιατί  μου είναι πάρα πολύ δύσκολο να πιστέψω ότι δεν μπορούμε, αν θέλουμε, να συμφωνήσουμε σε ό,τι αφορά την πάταξη της εισφοροδιαφυγής και στην αντιμετώπιση της μαύρης εργασίας. Έχουν γίνει τα πρώτα βήματα προς αυτήν την κατεύθυνση της μείωσης της εισφοροδιαφυγής και εισφοροαποφυγής, αλλά και την είσπραξη των ασφαλιστικών εισφορών. 
      Συγκεκριμένα έχουν ληφθεί, τόσο νομοθετικά, όσο και λειτουργικά μέτρα, ενώ θα είναι ουσιαστική η συνδρομή των οργανωμένων και των Ολοκληρωμένων Πληροφοριακών Συστημάτων των Ο.Π.Σ., όπως επίσης και η ηλεκτρονική διακυβέρνηση κοινωνικής ασφάλισης, το πρώην Κ.Η.Υ.Κ.Υ. και το νυν Η.Δ.Ι.Κ.Α.. Παράλληλα, για την καταπολέμηση και την αποτελεσματικότερη καταπολέμηση της εισφοροδιαφυγής, οι αρμόδιοι υπάλληλοι εξωτερικού ελέγχου των κατά τόπους υποκαταστημάτων και παραρτημάτων του Ι.Κ.Α.-Ε.Τ.Α.Μ., καθώς και οι υπάλληλοι της ειδικής υπηρεσίας ελέγχου ασφάλισης, διενεργούν ελέγχους -και μαζί σε περιπτώσεις- μαζί με το Σ.ΕΠ.Ε. το Σώμα Επιθεώρησης Εργασίας, σύμφωνα με τις οδηγίες της διοίκησης για εντατικοποίηση των ελέγχων. Πρώτες κινήσεις, οι οποίες όμως, δίνουν το περίγραμμα των προθέσεων και οι οποίες θα περιγραφούν με κάθε λεπτομέρεια με το νέο νόμο. 
      Σχετικά με το θέμα του νέου νόμου ξεκαθαρίζω ότι η Κυβέρνηση κινείται προς δυο κατευθύνσεις που έχουν, όμως, έναν κοινό στόχο. Τη διαμόρφωση και εμπέδωση μιας νέας ασφαλιστικής συνείδησης, απ’ όλους όσους συμμετέχουν στο σύστημα κοινωνικής ασφάλισης. Έτσι, αφ’ ενός επεξεργαζόμαστε τη δημιουργία πλαισίου και υποδομών που να εγγυώνται τον αποτελεσματικό έλεγχο, αφ’ ετέρου τη διαμόρφωση κινήτρων προς τους εργαζόμενους για τη δήλωση των πραγματικών αποδοχών τους. Και στο πλαίσιο αυτό, μπορώ να σας διαβεβαιώσω για την πρόθεση της Κυβέρνησης, να ξεφύγουμε επιτέλους από τη λογική των συνεχών ρυθμίσεων χρεών, προς τα ασφαλιστικά ταμεία και να προχωρήσουμε στην καθιέρωση νέου, ή στη βελτίωση του υπάρχοντος πάγιου συστήματος, ρύθμισης οφειλών, το οποίο διασφαλίζει, τόσο τα συμφέροντα των ταμείων, όσο βεβαίως και των συνεπών εργοδοτών. 
      Παράλληλα με τις δράσεις και τις πολιτικές που μελετώνται αναμένονται και οι προτάσεις από τις υπηρεσίες των ίδιων ασφαλιστικών οργανισμών, αλλά και από τους κοινωνικούς εταίρους.
      Κυρίες και κύριοι συνάδελφοι, η απόλυτη αποτύπωση της κοινωνικής αδικίας και των στρεβλώσεων που αναπαράγονται με την υπάρχουσα κατάσταση είναι ο κατάλογος των βαρέων και ανθυγιεινών επαγγελμάτων που μπορεί να περιέχει τις ράπτριες συγκεκριμένου υποκαταστήματος του Ι.Κ.Α., αλλά όχι τους οδοκαθαριστές, που περιέχει ακόμη σήμερα τρίφτες και τρίφτριες σε ιδιωτικά λουτρά και καταμετρητές κερμάτων! Και αυτά είναι δυο μόνο από τα δεκάδες παραδείγματα που θα μπορούσα να σας αναφέρω. Στο σύνολό τους περιγράφουν μια παγκόσμια πρωτοτυπία που εκθέτει τη χώρα μας. 
      Δεν χρειάζεται πολύ ανάλυση για να καταλάβει κάποιος ότι δεν είναι αποτέλεσμα της πραγματικότητας, αλλά μιας άναρχης κατάταξης που δεν ακολουθεί ούτε τα στοιχειώδη επιστημονικά κριτήρια. Έτσι η χώρα μας εμφανίζει περίπου πεντακόσια τριάντα επτά βαρέα και ανθυγιεινά επαγγέλματα, ειδικότητες και ασχολίες, δηλαδή έναν κανονικό εργασιακό μεσαίωνα, αφού αντιστοιχεί στο 32% του εργατικού δυναμικού της που, σύμφωνα με αυτόν τον κατάλογο, δουλεύουν σε επικίνδυνες για την υγεία εργασίες, την ίδια στιγμή που στην υπόλοιπη Ευρώπη και μάλιστα σε χώρες με πραγματικά βαριά βιομηχανία, εντάσσονται στην ίδια κατηγορία λιγότερα από δέκα επαγγέλματα.
      Το πιο σημαντικό, όμως, είναι ότι αυτός ο κατάλογος, που είναι προφανές ότι έχει παραχθεί μέσα στα χρόνια από πιέσεις, από φωτογραφικές ρυθμίσεις ή γενικότερα, αν θέλετε, από μια καταχρηστική χρήση της έννοιας των βαρέων και ανθυγιεινών, στο πλαίσιο μιας αποσπασματικής ή επιδοματικής πολιτικής προς συγκεκριμένες ομάδες εργαζομένων, είναι άδικος και γεννά πολύ σημαντικά ηθικά ζητήματα. 
      Μου κάνει, λοιπόν, εντύπωση,  κυρίες και κύριοι συνάδελφοι του Κομμουνιστικού Κόμματος Ελλάδας, που στην διατύπωση της θέσης σας στην επερώτηση δεν αναφέρεστε καν στην ανάγκη της επικαιροποίησης αυτού του κανονισμού, αλλά μιλάτε μόνο για περαιτέρω διεύρυνση. 
      Όπως μου κάνει εντύπωση ότι αποδίδετε στην Κυβέρνηση πρόθεση κατάργησης των βαρέων και ανθυγιεινών. Αυτή η απόδοση της πολιτικής θα μου επιτρέψετε να πω ότι ξεπερνάει ακόμη και τους όρους της πιο σκληρής, αν θέλετε, αντιπαράθεσης. Είναι εκτός πραγματικότητας, όσο και η θεώρηση των καταμετρητών κερμάτων ως σημερινό επάγγελμα.
      Ας μιλήσουμε, λοιπόν, με την υπευθυνότητα που όλοι οφείλουμε, απέναντι, όμως, σε όσους σήμερα αδικούνται, απέναντι σε όλους αυτούς που πρέπει να ενταχθούν στα βαρέα και ανθυγιεινά που θα έπρεπε να είναι ήδη εντεταγμένοι και δεν είναι, στους εργαζόμενους απέναντι στους οποίους οφείλουμε να λάβουμε μέτρα βελτίωσης αν και όπου ακόμη μπορεί να υπάρχει ζήτημα που να αντιτίθεται στις σύγχρονες προδιαγραφές για την καταλληλότητα των συνθηκών εργασίας.
      Σ’ αυτό, λοιπόν, το πλαίσιο συγκροτήθηκε επιτροπή, κατ’ εξουσιοδότηση του ν. 3482/2006 και συνεχίζει τις εργασίες της ως νέα γνωμοδοτική επιτροπή, με αντικείμενο τον επανακαθορισμό των επαγγελμάτων και των εργασιών που υπάγονται στον κανονισμό βαρέων και ανθυγιεινών επαγγελμάτων. Και είναι βέβαιο ότι το αποτέλεσμα πρέπει να λαμβάνει υπ' όψιν τους όρους που αντιστοιχούν σήμερα σε επιστημονικά προσδιορίσιμα και μετρήσιμα μεγέθη.
      Άρα, να είναι σαφείς, να είναι αποδεκτοί διεθνώς, να προσδιορίζονται με επιστημονική μεθοδολογία και να προωθούν ουσιαστικά στην πράξη και με αυστηρότητα την εφαρμογή των σύγχρονων όρων της υγιεινής και της ασφάλειας των εργαζομένων καθώς και τη σωστή λειτουργία του θεσμού του ιατρού εργασίας. Στην κατεύθυνση αυτή, είναι αυτονόητο ότι θα εξεταστεί η είσοδος στην κατάσταση των βαρέων και ανθυγιεινών και νέων ασχολιών και ειδικοτήτων οι οποίες θα πληρούν τους σχετικούς όρους και τις προϋποθέσεις.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
      Κύριε Πρόεδρε, θα μου δώσετε τη δυνατότητα να ολοκληρώσω.
      Τα σχετικά αιτήματα κοινοτικών εταίρων και φορέων εκκρεμούν, άλλωστε, από δεκαετίες κι έτσι η αναμόρφωση των βαρέων και ανθυγιεινών θα δώσει την ευκαιρία για αποκατάσταση των αδικιών και την άρση των όποιων ανισοτήτων.
      Αναφερόμενη στα ζητήματα τα οποία θίξατε με την επερώτησή σας , κύριοι συνάδελφοι, για τον Οργανισμό Ασφάλισης των Ελευθέρων Επαγγελματιών, επιτρέψτε μου να ξεκαθαρίσω ότι δεν αντιμετωπίζεται θέμα αλλαγής του τρόπου υπολογισμού ούτε αύξησης των ασφαλιστικών εισφορών. Σε καμμία περίπτωση δεν πρόκειται να μειωθεί η σύνταξη κανενός συνταξιούχου. 
      Σε ό,τι αφορά τα ελλείμματα του Ο.Α.Ε.Ε., στα οποία αναφέρεστε, αντιμετωπίζονται με την αύξηση της χρηματοδότησης του Οργανισμού από τις πιστώσεις του κρατικού προϋπολογισμού. Η καθαρή χρηματοδότηση του Οργανισμού το 2007, δηλαδή, χωρίς το Ε.Κ.Α.Σ. και τις λοιπές κοινωνικές παροχές, σύμφωνα με τα τελευταία στοιχεία προσεγγίζει τα 580.000.000 ευρώ έναντι 528.000.000 ευρώ το 2006. Προβλέπεται, δηλαδή, μία αύξηση της χρηματοδότησης κατά 51,84 εκατομμύρια ευρώ ή κατά ένα ποσοστό 9,82%. Επιπλέον, σύμφωνα με τα στοιχεία του κρατικού προϋπολογισμού το έτος 2008 εκτιμάται ότι η χρηματοδότηση θα ανέλθει στα 715.000.000 ευρώ, δηλαδή, θα υπάρχει μία αύξηση κατά 135,5 εκατομμύρια ευρώ ή 23,36%. Και σημειώνω επίσης ότι και μέσω της διμερούς χρηματοδότησης το ελληνικό δημόσιο το 2007 συμμετέχει στη χρηματοδότηση του 40% των ασφαλισμένων του Οργανισμού και σύμφωνα με τα επίσημα στοιχεία του Οργανισμού κάθε έτος το ποσοστό αυτό αυξάνεται κατά 2,5% έως 3%. Και βέβαια όλα αυτά είναι ποσοστά τα οποία διασφαλίζουν τη βιωσιμότητα του Οργανισμού.
      Λίγες λέξεις μόνο για τον Ο.Γ.Α.. Θα ήθελα πρώτα απ’ όλα να σας επισημάνω, κυρίες και κύριοι συνάδελφοι, ότι ο Ο.Γ.Α. εξακολουθεί να χρηματοδοτείται κυρίως από τον κρατικό προϋπολογισμό. Βρίσκεται σε μια εξελικτική πορεία μετάβασης σ’ έναν ασφαλιστικό οργανισμό μετά από τον ν.2458/1997 κατά το πρότυπο των άλλων ασφαλιστικών οργανισμών της κύριας ασφάλισης. Στο στάδιο αυτό λειτουργίας του οι προϋποθέσεις συνταξιοδότησης είναι ελαστικές σε σχέση με τα ισχύοντα σε άλλους φορείς κοινωνικής ασφάλισης. Η βασική προϋπόθεση συνταξιοδότησης του εξηκοστού πέμπτου έτους και με δεκαπέντε χρόνια ασφάλισης είναι ίδια με τα όρια που έχουν καθιερωθεί με τις διατάξεις του ν.2084/1992 για τους από 1-1-1993 και μετά ασφαλισμένους όλων των ασφαλιστικών φορέων. Αυτά είναι τα δεδομένα. Ωστόσο, η Κυβέρνηση εξαντλώντας τα περιθώρια αντοχής της οικονομίας προέβλεψε για τον Ο.Γ.Α. και για το έτος 2007 την αύξηση της βασικής προνοιακής σύνταξης του ν. 4169/1961 κατά 50 ευρώ από 1-1-2007 και από 1-1-2008 κατά 52,25 ευρώ.
      Οπότε αυτή έχει διαμορφωθεί στα 330 ευρώ για κάθε συνταξιούχο αγρότη και αγρότισσα. 
      Σημειώνεται ότι αυτή η παροχή που χορηγείται από τον Ο.Γ.Α. είναι καθαρά παροχή κοινωνικού χαρακτήρα και για τη χορήγησή της δεν προβλέπεται καταβολή ασφαλιστικών εισφορών όπως στους άλλους φορείς, αλλά επιβαρύνεται σχεδόν εξ ολοκλήρου ο κρατικός προϋπολογισμός. 
      Σας υπενθυμίζω επίσης ότι όσον αφορά στους ασφαλισμένους στον κλάδο κύριας ασφάλισης, μαζί με την προνοιακή σύνταξη λαμβάνουν και τη σύνταξη που τους αναλογεί από τον κλάδο της κύριας ασφάλισης σύμφωνα με τα έτη ασφάλισης στον κλάδο.
      Τέλος όσον αφορά στο αίτημά σας για κατάργηση της εισφοράς των ασφαλισμένων του Ο.Γ.Α. υπέρ του κλάδου υγείας, σας υπενθυμίζω ότι η καταβολή εισφορών υπέρ του κλάδου υγείας δε λειτουργεί αμιγώς ανταποδοτικά, δεδομένου ότι οι παροχές της υγείας είναι άμεσες και υψηλού κόστους και ως εκ τούτου η κατάργηση θα επέφερε αρνητικά αποτελέσματα στην απρόσκοπτη παροχή των υπηρεσιών υγείας στους ασφαλισμένους του Ο.Γ.Α.. Και παράλληλα θα έκανε ορατό τον κίνδυνο παντελούς αδυναμίας να ανταποκριθεί στις υποχρεώσεις του δεδομένου ότι όπως γνωρίζετε ο Ο.Γ.Α. εξακολουθεί να εξαρτάται άμεσα όπως είπα και πριν, από τον κρατικό προϋπολογισμό.
      Κυρίες και κύριοι συνάδελφοι, η ασφαλιστική μεταρρύθμιση αποτελεί κάτι περισσότερο από την υποχρέωση, την απόλυτη δέσμευση της Κυβέρνησης, αποτελεί την υποχρέωση -έχουμε όλοι μερίδιο- να παραδώσουμε ένα δίκαιο και βιώσιμο ασφαλιστικό σύστημα στις επόμενες γενιές των εργαζομένων. Γι’ αυτό έχουμε χρέος να μιλήσουμε με ειλικρίνεια, να συζητήσουμε ανοικτά, να προετοιμάσουμε τις λύσεις που εκφράζουν την κοινωνία και υπηρετούν το συμφέρον των πολλών χωρίς καθυστερήσεις, χωρίς το άλλοθι των διαφωνιών και των διαχωριστικών γραμμών, γιατί οι ανάγκες των εργαζομένων δεν μπορούν να περιμένουν.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Αφού ευχαριστήσουμε την κυρία Υπουργό θα πρέπει να πούμε ότι και για την Υπουργό ισχύει ότι ο χρόνος που παρατείνεται από την πρωτολογία αφαιρείται από τη δευτερολογία. Το λέγω για να υπολογίσετε τη δευτερολογία σας, κυρία Υπουργέ.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός  Απασχόλησης και Κοινωνικής Προστασίας): Πόσος ήταν ο χρόνος μου, κύριε  Πρόεδρε;
      ΠΡΟΕΔΡΕΥΩΝ (Γεώργιος Σούρλας): Συνολικά ήταν τριάντα δύο λεπτά.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι πέντε μαθήτριες και μαθητές καθώς και δύο συνοδοί-καθηγητές από το Γενικό Λύκειο Πεύκων Θεσσαλονίκης.
      Η Βουλή τους καλωσορίζει, τους εύχεται καλή χρονιά και καλές σπουδές.
      (Χειροκροτήματα απ’ όλες τις πτέρυγες της Βουλής)
      Τους ενημερώνουμε ότι παρακολουθούν συνεδρίαση Κοινοβουλευτικού Ελέγχου όπου παρίστανται οι επερωτώντες Βουλευτές που ανέρχονται στον αριθμό πέντε, οι Κοινοβουλευτικοί Εκπρόσωποι και οι επερωτώμενοι Υπουργοί. Στη συγκεκριμένη περίπτωση είναι η κ. Πετραλιά, Υπουργός  Απασχόλησης και Κοινωνικής Προστασίας.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Τους αφορά άμεσα, κύριε  Πρόεδρε.
      ΠΡΟΕΔΡΕΥΩΝ (Γεώργιος Σούρλας): Πολύ σωστά τονίζει η κ. Πετραλιά, ότι το θέμα αφορά τις νέες γενιές. Είναι καλή τύχη που τυχαίνει να παρακολουθείτε αυτήν την ενδιαφέρουσα συζήτηση σήμερα. Το τι θα αποκομίσετε εσείς θα το εκτιμήσετε.
      ΔΗΜΗΤΡΙΟΣ ΤΣΙΟΓΚΑΣ: Δηλαδή, δεν πρόκειται να πάρουν σύνταξη καμμία φορά.
      ΠΡΟΕΔΡΕΥΩΝ (Γεώργιος Σούρλας): Ο κ. Τσιόγκας δεν ξεχνά τη συνδικαλιστική του ιδιότητα με τίποτα!
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαλβατζής.
      ΣΠΥΡΙΔΩΝ ΧΑΛΒΑΤΖΗΣ: Κύριε Πρόεδρε, κυρίες και κύριοι Βουλευτές, πράγματι τα σημερινά παιδιά, αυτά που δουλεύουν με «STAGE», αυτά που δουλεύουν χωρίς κοινωνική ασφάλιση, θα αργήσουν πάρα-πάρα πολύ να δουν τη σύνταξη. Εμείς καλούμε και αυτά τα παιδιά να αγωνίζονται από τώρα, να κολλάνε ένσημα, όταν και εφ’ όσον εργάζονται και να παλεύουν για μόνιμη και σταθερή εργασία.
      Κυρία Υπουργέ, αναμφίβολα διαφορετικές είναι οι αφετηρίες μας, ριζικά διαφορετικοί οι στόχοι μας. Αλίμονο αν δεν ήταν. Οι διακηρύξεις σας δεν έχουν καμμιά σχέση με την πραγματικότητα και ασφαλώς το δίκαιο είναι ριζικά διαφορετικό από αυτό που υποστηρίζετε. Άλλη έννοια δίνετε εσείς στο δίκαιο, κυρία Υπουργέ, και άλλη έννοια δίνουμε εμείς. Η λεγόμενη μεταρρύθμιση δεν είναι τίποτε άλλο από την προώθηση των καπιταλιστικών αναδιαρθρώσεων, δηλαδή από την ιδιωτικοποίηση, την εμπορευματοποίηση της παιδείας, της υγείας, της πρόνοιας και της κοινωνικής ασφάλισης. Η μείωση της τιμής της εργατικής δύναμης είναι ένας από τους κύριους στόχους των λεγόμενων μεταρρυθμίσεων.
      Είπατε, κυρία Υπουργέ, ότι εγγράφηκαν για πρώτη φορά 2.000.000.000 ευρώ δαπάνες για την κοινωνική ασφάλιση. Γιατί το λέτε αυτό με έπαρση; Το αυτονόητο, αυτό δηλαδή που έπρεπε να γίνεται χρόνια τώρα, το τονίζετε ως παραχώρηση. Γιατί δεν επιστρέφετε όλα όσα χρωστά το κράτος και όλα όσα έχουν κλαπεί χρόνια και χρόνια από το 1950 μέχρι σήμερα; Σήμερα το κράτος χρωστά 7,8 δισεκατομμύρια ευρώ περίπου. Κατηγορήσατε και κατηγορείτε το Κ.Κ.Ε. για κινδυνολογία. Πολλές φορές μας κατηγορήσατε. Οι αποφάσεις σας,  οι νόμοι σας, κυρία Υπουργέ, και οι νόμοι του ΠΑ.ΣΟ.Κ. έφεραν και φέρνουν δεινά για τους εργαζόμενους, τους ασφαλισμένους και τους συνταξιούχους. Εμείς προειδοποιήσαμε και προειδοποιούμε τους εργαζόμενους, τους καλούμε να μην εφησυχάζουν, να κινητοποιούνται, να βγουν στο δρόμο. Δυστυχώς έχουμε επιβεβαιωθεί από τότε, λόγου χάριν, πριν από δεκαπέντε χρόνια, όταν ψηφίσατε εσείς τη Συνθήκη του Μάαστριχτ και την ψήφισε και το ΠΑ.ΣΟ.Κ. και ο Συνασπισμός. Αυτή είναι η πραγματικότητα. Εμείς καλούσαμε τότε σε αγώνα, σε  κινητοποίηση, σε στράτευση ενάντια σ’ αυτήν τη Συνθήκη.
      Το δεύτερο που θέλουμε να υπογραμμίσουμε είναι ότι η Κυβέρνηση της Νέας Δημοκρατίας σήμερα και οι αντίστοιχες κυβερνήσεις του ΠΑ.ΣΟ.Κ. λειτούργησαν και λειτουργούν και σήμερα τρομοκρατικά έχοντας και τη στήριξη σειράς Μέσων Μαζικής Ενημέρωσης καθώς και ειδικών αναλυτών επιστημόνων. Αρκετοί επιστήμονες βάζουν την επιστημονική τους γνώση για να υποστηρίξουν, να στηρίξουν τις επιλογές, τους στόχους του μεγάλου κεφαλαίου. Δημοσιεύματα επί δημοσιευμάτων δίνουν μια εικόνα καταστροφής, κατάρρευσης του ασφαλιστικού συστήματος. Διαμορφώνουν μια εικόνα για να οδηγήσουν στην υποχώρηση, στο συμβιβασμό τις διεκδικήσεις, στο χαμήλωμα του πήχη των εργατικών λα?κών απαιτήσεων, αυτό δηλαδή που σήμερα ακολουθεί και η πλειοψηφία της Γ.Σ.Ε.Ε. και η πλειοψηφία της Α.Δ.Ε.Δ.Υ.. Έχουν χαμηλώσει τον πήχη των απαιτήσεων κάτω απ’ αυτά τα τρομοκρατικά σενάρια. Με ψευδή στοιχεία τρομοκρατούν τους εργαζόμενους ότι δήθεν δεν υπάρχουν περιθώρια να πάρουν σύνταξη, αλλά τρομοκρατούν και τους νέους. Η πραγματικότητα όμως είναι αμείλικτη. Γιατί έφτασαν τα αποθεματικά των ασφαλιστικών ταμείων στη σημερινή κατάσταση; Ποιοι λεηλάτησαν και λεηλατούν τα αποθεματικά των ασφαλιστικών ταμείων; Ποιος ευθύνεται για τη ληστρική αφαίρεση της περιουσίας των εργαζομένων, του ιδρώτα, του αίματός τους, που είναι τα αποθεματικά των ασφαλιστικών ταμείων; Ποιος ευθύνεται για τη μαύρη εργασία; Ποιος ευθύνεται για την εισφοροδιαφυγή; Τα πράγματα, κυρία Υπουργέ, έχουν ονοματεπώνυμο. Τουλάχιστον από τη Μεταπολίτευση μέχρι σήμερα κυβερνήσατε εσείς και το ΠΑ.ΣΟ.Κ., τα κόμματα της Νέας Δημοκρατίας και του ΠΑ.ΣΟ.Κ. κυβέρνησαν και έχετε την αποκλειστική ευθύνη.
      Εμείς επανερχόμαστε με την επερώτησή μας στο μεγάλο θέμα της κοινωνικής ασφάλισης, γιατί θεωρούμε ότι οι μεθοδεύσεις που ακολουθεί η Κυβέρνηση οδηγούν στον αποπροσανατολισμό και στη χειροτέρευση της κατάστασης.
      Μέχρι σήμερα έχουμε επαναλαμβανόμενες διακηρύξεις που αν τις άκουγε ένας ξένος, ένας άσχετος, θα νόμιζε ότι δεν υπάρχει κανένα αντικείμενο συζήτησης. Μα γιατί διαδηλώνουν εκατοντάδες χιλιάδες εργάτες και άλλοι εργαζόμενοι νέοι άνθρωποι; Γιατί βγαίνουν στο δρόμο; Συχνά αναφέρεται, αλλά και σήμερα η κυρία Υπουργός δήλωσε ότι δεν θα αυξηθούν τα όρια ηλικίας συνταξιοδότησης, δεν θα αυξηθούν οι εισφορές, δεν θα θιγούν τα δικαιώματα, δεν θα μειωθούν οι συντάξεις. Το υπογράμμισε επανειλημμένα και ο ίδιος ο Πρωθυπουργός. 
      Όμως τα όρια ηλικίας, αυξήθηκαν και αυξάνονται, οι συντάξεις μειώνονται τα δικαιώματα θίγονται. Εδώ και δεκαπέντε μέρες από την 1.1.08 η εφαρμογή του νόμου Ρέππα, χειροτερεύει την κατάσταση σε πάρα πολλούς κλάδους εργαζομένων και ιδιαίτερα στις γυναίκες. Αυτή είναι η πραγματικότητα. Δεν μπορούμε να αλλάξουμε την πραγματικότητα με ωραίες φράσεις. Και φυσικά ο ακρωτηριασμός ασφαλιστικών και εργασιακών δικαιωμάτων δεν είναι ελληνικό φαινόμενο δηλαδή φαινόμενο  μόνο των καπιταλιστών της χώρας μας και των αντίστοιχων κυβερνήσεών τους. Η αντιασφαλιστική επίθεση αναπτύσσεται σε όλες τις χώρες της Ευρωπαϊκής Ένωσης και σε όλο τον κόσμο. Είναι οι καπιταλιστικές αναδιαρθώσεις που υπηρετούν σήμερα τις ανάγκες, τα συμφέροντα του κεφαλαίου για την αναπαραγωγή του.
      Τα επιχειρήματα που χρησιμοποιούν οι κυβερνήσεις και οι επιχειρηματίες είναι τα ίδια σε όλα τα μήκη και τα πλάτη της γης. Η ουσία είναι ότι επιχειρούν όλοι να περιορίσουν στο ελάχιστο τα εργασιακά και ασφαλιστικά δικαιώματα της εργατικής τάξης και όλων των εργαζομένων. 
      Και βέβαια η πρώτη, η πιο σκληρή, η πιο ανελέητη επίθεση αναπτύσσεται ενάντια στην εργατική τάξη. Παραπέρα όμως, υπάρχει ένα καινούργιο στοιχείο που είναι και που λέει με όλα όσα μέχρι σήμερα είδαν το φως της δημοσιότητας, αφού στραγγίσουμε την εργατική τάξη, προχωράμε την επίθεση στα μικρομεσαία στρώματα, στους ελεύθερους επαγγελματίες, στους καλλιτέχνες, στους δημοσιογράφους. Και βέβαια δεν αναφερόμαστε στους δέκα, δεκαπέντε, είκοσι πενήντα, μεγαλοδημοσιογράφους που λειτουργούν ως το μακρύ χέρι των αφεντικών τους αλλά αναφερόμαστε στις χιλιάδες των δημοσιογράφων που αμείβονται με μια ελάχιστη αμοιβή.
      Εμείς υποστηρίζουμε ότι απαιτείται συνεργασία κοινή δράση, συστράτευση με την εργατική τάξη γιατί κοινός είναι ο αγώνας, κοινός είναι και ο εχθρός. Και ο εχθρός είναι η εφαρμοζόμενη αντιλαϊκή πολιτική της Ευρωπαϊκής Ένωσης την οποία σήμερα υλοποιεί η Νέα Δημοκρατία. Και στηρίζεται αυτή η πολιτική της Ευρωπαϊκής Ένωσης από την Αξιωματική Αντιπολίτευση και φυσικά από κάθε δύναμη που αποδέχεται τη συνθήκη του Μάαστριχτ και της Λισαβόνας. Και αναφερόμαστε στο Συνασπισμό και στον ΛΑ.Ο.Σ..
      Η πραγματικότητα δείχνει ότι μειώνεται η σύνταξη των εργαζομένων στο δημόσιο και στα ειδικά ταμεία των πρώην Δ.Ε.Κ.Ο. Παλαιότερα υπολογίζονταν –τονίζεται στην επερώτησή μας- η σύνταξη στο 80% του τελευταίου μισθού. Σήμερα ισχύει ως ποσοστό αναπλήρωσης το 70% του μέσου όρου των μισθών της τελευταίας πενταετίας. Είναι ή δεν είναι αυτό μείωση; 
      Μιλάμε για προαιρετικότητα. Είναι ένας ανοικτός εκβιασμός. Όταν η σύνταξη, κυρία Υπουργέ, βρίσκεται κάτω από τα 600 ευρώ δεν είναι στην προαίρεση του εργαζόμενου που είναι να βγει στη σύνταξη. Είναι ένας βιασμός, είναι ένας καταναγκασμός για να παραμείνει στην εργασία του, για να μπορέσει να επιζήσει. Και εσείς έχετε κατηγοριοποιήσει τους εργαζόμενους, τους ανθρώπους τους ασφαλισμένους. Δηλαδή υπάρχουν πρώτης και δεύτερης κατηγορίας εργαζόμενοι, ασφαλισμένοι, αυριανοί συνταξιούχοι.
      Αυτοί που ξεκίνησαν τον εργασιακό τους βίο στη δεκαετία του ’60, του ’70 και του ’80 είναι σε άλλη κατηγορία και σε μια άλλη κατηγορία είναι αυτοί που μπήκαν στην παραγωγική διαδικασία από την 1.1.1993. Για τους δεύτερους, αυξάνεται το όριο ηλικίας στα εξήντα πέντε χρόνια για άνδρες και γυναίκες. 
      Βεβαίως όταν μιλάμε για την ασφάλιση δεν αναφερόμαστε μόνο στη σύνταξη. Εμείς μιλάμε και για την υγεία, μιλάμε για την παιδεία, μιλάμε για την πρόνοια. Είναι κυρίως το ύψος του μεροκάματου και του μισθού και είναι όλα όσα υποχρεώνεται να πληρώσει ο εργαζόμενος. Είναι η προϊούσα ιδιωτικοποίηση, εμπορευματοποίηση και στην παιδεία και στην υγεία. 
      Αυτή η κατάσταση όσο δεν αναπτύσσεται το μαζικό λαϊκό κίνημα, τόσο θα χειροτερεύει σε βάρος των εργαζομένων. Και για όλα αυτά εσείς σαλπίζετε την ανάγκη ενός διαλόγου. Αυτός ο διάλογος είναι προσχηματικός. Είναι διάλογος για να συμφωνήσουν οι εργαζόμενοι τι θα χάσουν. 
      Βέβαια, αναφέρεστε στην Ευρωπαϊκή Ένωση υποστηρίζοντας ότι αυτά γίνονται και εις Παρισίους! Μα, και εκεί οι αστοί πολιτικοί και εκεί η αστική τάξη προσπαθεί να πάρει όσο γίνεται πιο σκληρά μέτρα σε βάρος των εργαζομένων. Ο Σαρκοζί βγήκε προχθές και εδήλωσε ότι είναι εναντίον του τριανταπεντάωρου που ήταν κολοβό, που είναι περιορισμένο. 
      Σ’ έναν τέτοιο διάλογο, εμείς το δηλώσαμε εξ αρχής δεν συμμετέχουμε. Τον καταγγείλαμε ως προσχηματικό και απαράδεκτο, γιατί δεν μπορούμε να συζητήσουμε ποιες θα είναι οι περικοπές στα δικαιώματα και τις κατακτήσεις των εργαζομένων. Εμείς θεωρούμε ότι χρειάζεται ενίσχυση και στήριξη στα ασφαλιστικά δικαιώματα των εργαζομένων και όχι η συρρίκνωσή τους. 
      Φτάνουν πια τα αντιασφαλιστικά μέτρα. Φτάνουν πια οι νόμοι της Νέας Δημοκρατίας, του ΠΑ.ΣΟ.Κ. και τώρα πάλι της Νέας Δημοκρατίας. Εμείς, ως Κ.Κ.Ε., με παρρησία διακηρύσσουμε ότι αν δεν βγουν οι εργαζόμενοι στο δρόμο, αν δεν παλέψουν, αν δεν συγκρουστούν μ’ αυτές τις αντιλαϊκές πολιτικές, δεν υπάρχει κανένα περιθώριο λύσης κανενός προβλήματος, έστω και κάποιου περιορισμένου αιτήματος. 
      Εμείς βγαίνουμε και καλούμε τους εργάτες και όλους τους εργαζόμενους, τους επαγγελματοβιοτέχνες, τους αυτοαπασχολούμενους, τους ελεύθερους επαγγελματίες και ειδικότερα τους νέους ανθρώπους να μην αποπροσανατολίζονται, να μην πιστεύουν σε υποσχέσεις, να βγουν στο δρόμο της πάλης. 
      Θεωρούμε ότι η εργατική λαϊκή πάλη είναι μονόδρομος. Θεωρούμε ότι είναι μονόδρομος η ενωμένη πάλη εργατών και αυτοαπασχολουμένων. Είναι ανάγκη να παλέψουν οι εργάτες και όλοι οι εργαζόμενοι να ακυρωθούν όλοι οι αντεργατικοί και αντιλαϊκοί νόμοι. 
      Η κυρία Υπουργός αναφέρθηκε στα βαρέα και ανθυγιεινά. Θέλουμε να επισημάνουμε το ότι δεν υπάρχουν γιατροί εργασίας, γιατί υπάρχουν χώροι δουλειάς με πάρα -πάρα πολλές εκατοντάδες εργαζόμενους. Δεν υπάρχει όχι γιατρός εργασίας, αλλά ούτε καν μια νοσοκόμα. 
      Έχετε κάνει στατιστικές για το πόσοι είναι οι νεκροί εργάτες, αυτοί οι οποίοι συνταξιοδοτούνται και δεν προλαβαίνουν να χαρούν τη σύνταξή τους, γιατί λίγο μετά τη συνταξιοδότησή τους, δυστυχώς, έχοντας μολυνθεί, έχοντας πάθει πάρα πολλές ανήκεστες βλάβες στην υγεία τους, αφήνουν αυτήν τη ζωή πριν καλά-καλά χαρούν αυτήν την πενιχρή τους σύνταξη; 
      Κάντε μια προσπάθεια να συλλέξετε αυτά τα στοιχεία. Μη βλέπετε μόνο τους θανάτους. Τον περασμένο χρόνο εκατόν δεκατρείς εργάτες άφησαν τη ζωή τους εν ώρα εργασίας και δεν γύρισαν από το μεροκάματο.
      Δεν είναι λαϊκισμός, κυρία Υπουργέ. Είναι μια σκληρή, μια οδυνηρή πραγματικότητα. Και αυτό που μετράνε στις περισσότερες των περιπτώσεων είναι αυτοί που πεθαίνουν την ώρα της δουλειάς. Αυτοί που πεθαίνουν ύστερα από το σακάτεμα, από τον ακρωτηριασμό τους, δεν πιάνονται. Γι’ αυτό λέμε να ακυρωθούν όλοι οι αντιασφαλιστικοί νόμοι και γι’ αυτό το Κ.Κ.Ε. θα συνεχίσει να αγωνίζεται. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χαλβατζή. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής. 
      ΧΡΗΣΤΟΣ ΠΑΠΟΥΤΣΗΣ: Θα έρθω να μιλήσω από το Βήμα, κύριε Πρόεδρε, για λόγους ευστάθειας. 
      ΠΡΟΕΔΡΕΥΩΝ (Γεώργιος Σούρλας): Βεβαίως. Άλλωστε το δικαιούστε. Το οκτάλεπτο το επιτρέπει. 
      ΧΡΗΣΤΟΣ ΠΑΠΟΥΤΣΗΣ: Είναι η πρώτη μου μέρα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Με το καλό! Περαστικά όλα να είναι!
      Ορίστε, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, δεν αμφιβάλλω για τις καλές προσωπικές προθέσεις της κυρίας Υπουργού. Για εκείνο που αμφιβάλλω είναι για την αποτελεσματικότητα της Κυβέρνησης και κυρίως για το κλίμα το οποίο διαμορφώνεται στη χώρα και στο οποίο η Κυβέρνηση του κ. Καραμανλή επιχειρεί να κυβερνήσει τη χώρα. 
      Δυστυχώς η διακυβέρνηση της Νέας Δημοκρατίας έχει γίνει συνώνυμο της ανικανότητας και της διαφθοράς. Η Νέα  Δημοκρατία και η ηγεσία της καταρρέουν στην συνείδηση των πολιτών, οι οποίοι εμβρόντητοι παρακολουθούν το καθημερινό δελτίο σκανδάλων. Η Κυβέρνηση παραπαίει και βεβαίως μ’ αυτό τον τρόπο δυσχεραίνεται η άσκηση της κυβερνητικής εξουσίας σ’ όλα τα επίπεδα.  Η Κυβέρνηση είναι αδύναμη, οδηγείται σε παλινωδίες και βεβαίως κρίνεται καθημερινώς η αξιοπιστία των Υπουργών. Κι αυτό, κυρία Υπουργέ, είναι ένα θέμα το οποίο εμείς εδώ, οι συνάδελφοι του ελληνικού Κοινοβουλίου το βιώσαμε, το είδαμε με πολλούς από τους συναδέλφους σας και ιδιαίτερα στον δικό σας τομέα, στον τομέα του Υπουργείου Απασχόλησης και Κοινωνικών Υπηρεσιών. 
      Παρ’ όλα αυτά, η Κυβέρνηση επιχειρεί μία διαρκή επικοινωνιακή προσπάθεια, για να κρύψει τη βασική της επιδίωξη, που είναι η υπονόμευση του δημοσίου και κοινωνικού χαρακτήρα του ασφαλιστικού συστήματος. Κι έτσι προσέρχεστε στη Βουλή, απευθύνεστε στον ελληνικό λαό, στο δημόσιο Βήμα χωρίς να έχετε απαντήσεις στα μεγάλα προβλήματα που αφορούν τη χρηματοδότηση του συστήματος κοινωνικής ασφάλισης, χωρίς να έχετε προτάσεις για τις οργανωτικές λειτουργίες, τις ενοποιήσεις των ασφαλιστικών Ταμείων, καθώς και για τα θέματα τα οποία σχετίζονται με την ενίσχυση των μικρών και μεσαίων συντάξεων. Και το πρωτοφανές για χώρα-μέλος της Ευρωπαϊκής Ένωσης, για Κοινοβουλευτική Δημοκρατία, η Κυβέρνηση προσέρχεται καλώντας τους πάντες στο διάλογο χωρίς να έχει η ίδια συγκεκριμένη πρόταση, χωρίς να έχει κατατεθειμένες προτάσεις! Είναι φανερό ότι ενώ ακούμε εδώ και τέσσερα χρόνια ωραίους λόγους για λύση στο Ασφαλιστικό, το μόνο που βλέπουμε και διαπιστώνουν οι εργαζόμενοι και οι συνταξιούχοι είναι η συνεχής αποδόμηση του συστήματος κοινωνικής ασφάλισης. 
      Ταυτόχρονα ακούμε από τους περίφημους «λαγούς» της Κυβέρνησης –κι όταν λέω «λαγούς» αναφέρομαι σε εξέχουσες προσωπικότητες, οι οποίες παρ’ όλα αυτά αναλαμβάνουν αυτό το ρόλο στην πολιτική ζωή, αναφέρομαι στον κ. Γκαργκάνα, στον κ. Αναλυτή, καμμία φορά και τον κ. Μητσοτάκη, οι οποίοι μέσα από έντεχνες παρεμβάσεις επιχειρούν να προετοιμάσουν το κλίμα για αυστηρότερες ρυθμίσεις, για την περικοπή των δικαιωμάτων των εργαζομένων- να μιλούν για τις αναγκαιότητες της εποχής μας, οι οποίες όλως τυχαίως είναι και επικαιροποιημένες με κάποιες αναλύσεις, είτε του Οργανισμού Οικονομικής Ανάπτυξης και Συνεργασίας, του Ο.Ο.Σ.Α., είτε του Διεθνούς Νομισματικού Ταμείου ή άλλων ευαγών ιδρυμάτων διεθνούς χαρακτήρα. Εδώ και τέσσερα χρόνια όμως η αλήθεια είναι ότι η Κυβέρνηση δίνει τη χαριστική βολή στο δημόσιο σύστημα κοινωνικής ασφάλισης με ρυθμίσεις που αυξάνουν τα ελλείμματα των Ταμείων και ιδιαίτερα του Ι.Κ.Α..  Δεν καταβάλατε το 1% του Α.Ε.Π. στους προϋπολογισμούς του 2005, 2006, 2007. Κι αυτό είχε δυσμενέστατες επιπτώσεις για το Ι.Κ.Α..  
      Παρακολούθησα με πολλή προσοχή την ομιλία σας πριν από λίγο από το Βήμα της Βουλής. Εντέχνως αναφερόσασταν στο παρελθόν, αλλά ξεχάσατε να υπενθυμίσετε προς τους συναδέλφους ότι το παρελθόν ήταν η Κυβέρνηση της Νέας Δημοκρατίας. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Τρία έως εφτά, είπα. Δεν με προσέχατε. 
      ΧΡΗΣΤΟΣ ΠΑΠΟΥΤΣΗΣ: Πολύ ωραία. Όμως το 2005, το 2006, το 2007…
      ΦΑΝΗ ΠΕΤΡΑΛΙΑ-ΠΕΤΡΑΛΙΑ (Υπουργός Απασχολησης και Κοινωνιης Προστασίας): Στο τρία έως επτά είναι και το πέντε και το τέσσερα.
      ΧΡΗΣΤΟΣ ΠΑΠΟΥΤΣΗΣ: Κι επειδή, ακριβώς, εγώ δέχομαι τη δική σας αξιοπιστία, εσείς μπορείτε να μου εξηγήσετε τους λόγους για τους οποίους κατέστη αναξιόπιστη η Κυβέρνηση της Νέας Δημοκρατίας τα τέσσερα προηγούμενα χρόνια; Γιατί δεν χρηματοδότησε το 1%; Και γιατί σήμερα η Κυβέρνηση της Νέας  Δημοκρατίας θα είναι αξιόπιστη με τη χρηματοδότηση του 1%;
      Ποιο ήταν, όμως, το αποτέλεσμα; Το αποτέλεσμα ήταν ότι το 2002, το πλεόνασμα του  Ι.Κ.Α. ήταν 1.788 εκατομμύρια ευρώ και σήμερα, το 2007, το έλλειμμα είναι 1.500 εκατομμύρια ευρώ. Στον δε Ο.Α.Ε.Ε., τον οποίο παραλάβατε με αθροιστικό ελεγχόμενο έλλειμμα περίπου 30.000.000 ευρώ και σήμερα, το έλλειμμα έχει φτάσει στα 350.000.000 ευρώ, με αποτέλεσμα ο Οργανισμός της Ασφάλισης των Ελευθέρων Επαγγελματιών και των αυτοαπασχολούμενων, αυτή την περίοδο -ενδεχομένως- αυτή τη χρονιά που διάγουμε, το 2008, στο δεύτερο εξάμηνο, να αντιμετωπίσει προβλήματα πληρωμής των συντάξεων.
      Η αλήθεια είναι ότι η Κυβέρνηση έχει χάσει κάθε έλεγχο στην εισφοροδιαφυγή που καλπάζει ανεξέλεγκτη. Από το 18% που ήταν το 2003, σήμερα έχει ξεπεράσει το 30%. Η Νέα Δημοκρατία έφερε με τις πολιτικές της την πλήρη απορρύθμιση των δαπανών των κλάδων υγείας των ασφαλιστικών φορέων. Μεταξύ του 2002 και του 2006, οι δαπάνες υγειονομικής περίθαλψης έχουν αυξηθεί κατά 65% και οι δαπάνες για τη φαρμακευτική περίθαλψη κατά 93%.
      Ως εκ τούτου, δεν κινδυνολογώ όταν σας λέω ότι με την πολιτική σας τινάξατε στον αέρα τα ασφαλιστικά ταμεία. Και, φυσικά, κάνετε πως δεν ακούτε τις προτάσεις του ΠΑ.ΣΟ.Κ., τις προσπάθειες ενάντια στην πολιτική σας και στην υποστήριξή σας σε μια πιο αυστηρή πολιτική. Εσείς, αντίθετα, την ίδια ώρα κάνετε συνεχείς χαριστικές πράξεις σε μεγαλοοφειλέτες, με γενναιόδωρες ρυθμίσεις οφειλών. Και ο κάθε συνάδελφός σας, δυστυχώς, όλοι οι συνάδελφοί σας, οι οποίοι προηγήθησαν στο Υπουργείο σας τα προηγούμενα χρόνια της Νέας Δημοκρατίας -μπορώ να σας πω, αλλά θα φάω πολύ χρόνο- θα σας υπενθυμίσω ότι έφερναν τουλάχιστον μια ρύθμιση ο καθένας προς έναν μεγαλοοφειλέτη. Και, μάλιστα, όταν την έφερνε στη Βουλή, έλεγε πάντοτε ότι ήταν και η τελευταία φορά, όπως και εσείς εξάλλου κάνετε σήμερα.
      Ελπίζω να μη σας ακούσουμε εσάς να μας πείτε: «Ήταν η τελευταία φορά που το είπα, αλλά ήρθα μετά και έκανα μια νέα ρύθμιση». Και την ίδια ώρα, βεβαίως, επιχειρείτε να βάλετε χέρι στα αποθεματικά των υγιών ταμείων                -επισήμως αυτό- ενώ ανεπισήμως, η Κυβέρνηση ευνόησε με τον χειρότερο τρόπο τη λεηλασία των ταμείων με το μεγάλο σκάνδαλο των δομημένων ομολόγων. Αυτή είναι πραγματικότητα. Το ασφαλιστικό σύστημα φαίνεται ότι βρίσκεται σε ελεύθερη πτώση.
      Απαντήστε μας, λοιπόν, κυρία Υπουργέ, σε τι οφείλονται όλα αυτά; Πρόκειται περί παταγώδους αποτυχίας λόγω ανικανότητας ή για συνειδητή πολιτική επιλογή, με εγκληματικό αποτέλεσμα για το δημόσιο συμφέρον; Αυτή είναι η αλήθεια, δυστυχώς, για την Κυβέρνηση της Νέας Δημοκρατίας.
      Θα πω μια φράση μόνο για τη συνεχιζόμενη προσπάθεια να αναζητήσετε άλλοθι, ως Κυβέρνηση της Νέας Δημοκρατίας, αλλά και ορισμένοι άλλοι, οι οποίοι έχουν αναλάβει να συνεπικουρούν το έργο σας. Ταυτίζουν την πολιτική του ΠΑ.ΣΟ.Κ. με τη δική σας πολιτική. Μας λέτε ότι η Νέα Δημοκρατία υποστηρίζει και εφαρμόζει το νόμο Ρέππα για το ασφαλιστικό. Ψέμα πρώτου μεγέθους, όπως, επίσης, είναι περισσή και η υποκρισία που υποστηρίζει: «Φέρνουμε ένα νόμο για να εφαρμόσουμε το ν.3029, γιατί ήταν ανεφάρμοστος».
      Με πολύ καθαρά λόγια, θα πω ότι με κανένα νόμο των κυβερνήσεων του ΠΑ.ΣΟ.Κ. δεν έγινε αύξηση στο όριο ηλικίας συνταξιοδότησης. Αντίθετα, υπήρξαν μειώσεις ορίων ηλικίας συνταξιοδότησης εκεί που κρίθηκε ότι ήταν αναγκαίο για λόγους κοινωνικής δικαιοσύνης και ίσης μεταχείρισης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, με συγχωρείτε, θα ήθελα ελάχιστο χρόνο.
      Όσον αφορά την προσφορά μας στο κοινωνικό κράτος της χώρας μας, θα πω, επίσης, μία φράση μόνο, γιατί πολλές φορές τα λίγα λόγια είναι και πιο δυνατά. Δεν έγινε τίποτα προοδευτικό από το 1981, που το ΠΑ.ΣΟ.Κ. ήρθε στην κυβέρνηση, μέχρι σήμερα, στο κοινωνικό κράτος, στο κοινωνικό σύστημα της χώρας μας, στα εργασιακά δικαιώματα που να μη φέρει τη σφραγίδα των κυβερνήσεων του ΠΑ.ΣΟ.Κ., του Ανδρέα Παπανδρέου και του Κώστα Σημίτη.
      Αυτά για όσους θέλουν να ξεχνούν. Ακόμη και στους πιο πρωτοποριακούς νόμους, που φέραμε, που κατοχύρωσαν τα εργατικά δικαιώματα, τις εργασιακές και τις συνδικαλιστικές ελευθερίες, εκφράζοντας το εργατικό κίνημα, το μαζικό κίνημα στη χώρα μας, ακόμα και σε αυτές, υπήρξαν ορισμένοι οι οποίοι στάθηκαν απέναντι. Ποτέ κάποιος δεν βρέθηκε να πει μια καλή κουβέντα, ποτέ να υποστηρίξει μια προσπάθεια. Ακόμα και στη μεγάλη ανατροπή, στη μεγάλη προοδευτική μεταρρύθμιση του 1982, ήταν γεμάτοι οι τοίχοι παντού και οι δρόμοι με τα πανό «ΟΧΙ ΣΤΟ ΝΕΟ 330». Αυτά για να μη ξεχνιόμαστε.
      Το ΠΑ.ΣΟ.Κ. είναι ένα κόμμα εξουσίας και δεν είναι κόμμα διαμαρτυρίας. Είναι ένα δημοκρατικό κόμμα, με μεγάλη παράδοση, που υπερασπίζεται με κάθε τρόπο τις αξίες και τις αρχές του σύγχρονου κοινωνικού κράτους. Σε αυτήν την κατεύθυνση θα συνεχίσουμε να πορευόμαστε. 
      Γι’ αυτό και αντιδρούμε, όταν ακούμε την επιχειρηματολογία της θεωρίας του δικομματισμού, μια θεωρία με την οποία η Νέα Δημοκρατία ψάχνει να βρει άλλοθι από τη μια πλευρά και κάποιοι άλλοι από την αριστερά επιχειρούν να ψαρέψουν σε θολά νερά, δίνοντας ταυτόχρονα συγχωροχάρτι στην Κυβέρνηση της Νέας Δημοκρατίας. 
      Ούτε λόγος φυσικά ότι αυτή η κατάσταση βολεύει το σύστημα εξουσίας.  Κάθε ισοπεδωτική αντίληψη που επιχειρεί ανιστόρητους παραλληλισμούς είναι μια μεγάλη βοήθεια στην πολιτική της Δεξιάς. Είναι εξ αντικειμένου πολιτική συνυπευθυνότητας στα αδιέξοδα της χώρας και στην αποδιάρθρωση του ασφαλιστικού μας συστήματος. 
      Η ισοπέδωση των πάντων και η ανιστόρητη ταύτιση των πολιτικών του ΠΑ.ΣΟ.Κ και της Νέας Δημοκρατίας που επικαλούνται οι συνάδελφοι της άλλης Αριστεράς είναι στην πραγματικότητα η άρνηση της δημιουργίας ενός μεγάλου και πολύχρωμου μετώπου ενάντια στην οπισθοδρόμηση και την αποψίλωση ιδεών και αξιών γύρω από το κοινωνικό κράτος. 
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, ολοκληρώστε παρακαλώ. 
      ΧΡΗΣΤΟΣ ΠΑΠΟΥΤΣΗΣ: Αυτές τις «προφάσεις εν αμαρτίαις», καλό θα είναι  να τις εγκαταλείψουν ορισμένοι, γιατί η πραγματικότητα είναι ότι η Αριστερά βρίσκεται αλλού. Βρίσκεται μέσα στην κοινωνία, μέσα στο εργατικό κίνημα. Η ψυχή της αριστεράς πάλλεται και ζητά προοδευτικές συνεργασίες, προοδευτικές μεταρρυθμίσεις, συνεχή αγώνα, συνεχή κινητοποίηση. Με  αυτήν την Αριστερά, το ΠΑ.ΣΟ.Κ θα είναι πάντα μαζί σε όλους τους κοινωνικούς αγώνες. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπουτσή. 
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, οι κύριοι στόχοι της κοινωνικής ασφάλισης είναι βέβαια η υγεία, η πρόνοια και η σύνταξη. Και αυτό αφορά τους πάντες και αυτούς που εργάζονται και αυτούς που είναι συνταξιούχοι. Αφορά στο τι θα πληρώσουν και τι θα απολαύσουν και σήμερα και αύριο. Και σήμερα χρειάζονται την υγεία, χρειάζονται την πρόνοια για τον εαυτό τους, για τους δικούς τους, για τους ανθρώπους που έχουν ανάγκη γύρω τους και βέβαια τη σύνταξη που αφορά επίσης όλους. 
      Από αυτή την άποψη είναι καθοριστικό το τι θα γίνει με το ασφαλιστικό. Και βέβαια, η Κυβέρνηση δεν έχει ανοίξει τα χαρτιά της και κατηγορηθήκαμε μάλιστα εμείς που δεν συμμετείχαμε στο διάλογο, αλλά ακόμα δεν έχει αποφασίσει και δεν ξέρουμε, κυρία Υπουργέ, ποιες είναι οι προτάσεις της Κυβέρνησης. Δεν έχουν διατυπωθεί. 
      Το κράτος πρόνοιας είναι γεγονός ότι βάλλεται. Από αυτήν την άποψη πρέπει να πούμε ότι στο φετινό προϋπολογισμό, όσον αφορά σε ποσοστό του Α.Ε.Π., διατίθεται για την υγεία το 2,18%, από 2,61% που ήταν πέρυσι. Βέβαια έγινε  η αναβάθμιση, έτσι όπως έγινε, του Α.Ε.Π., αλλά αυτό όμως δεν σημαίνει ότι το ποσοστό αυτό που δίνεται είναι αρκετό για να καλύψει τις ανάγκες. Το ίδιο ισχύει και ακόμα χειρότερα, όσον αφορά την πρόνοια. 
      Κυρία Υπουργέ, μην κομπορρημονείτε τόσο πολύ μ' αυτό το 1% του Α.Ε.Π. που δώσατε στο Ι.Κ.Α.. Αυτό είναι κάτι που είναι θεσμοθετημένο. Είστε  υποχρεωμένοι να το δώσετε και κακώς δεν το δώσατε. Αντί, λοιπόν, να υπερηφανεύεστε γιατί το δίνετε σήμερα, πρέπει να απολογηθείτε γιατί δεν το δώσατε τόσα χρόνια. Από εκεί και πέρα και το 1% είναι λίγο και, βέβαια, δεν είναι μόνο αυτό. 
      Οι στρατηγικές επιδιώξεις της Νέας Δημοκρατίας για το ασφαλιστικό σύστημα είναι η ενίσχυση ιδιωτικών σχημάτων και η μετάβαση στο σύστημα των τριών πυλώνων. Ο πρώτος θα είναι μια μικρή εθνική σύνταξη, ο δεύτερος πυλώνας θα αποτελείται από τα επαγγελματικά ταμεία για τα τμήματα εκείνα των εργαζομένων που έχουν τις οικονομικές δυνατότητες, αλλά και τις διεκδικητικές προς τον εργοδότη δυνατότητες και ο τρίτος πυλώνας θα είναι ιδιωτική ασφάλιση με την οποία ερωτοτροπεί η Κυβέρνηση της Νέας Δημοκρατίας. Άλλωστε, από την Κυβέρνηση επανειλημμένα έχει διατυπωθεί η άποψη ότι όσα χρήματα και να δαπανήσουμε στο υπάρχον ασφαλιστικό σύστημα, αυτό δεν σώζεται. Δεν συμφωνούμε σ΄αυτό καθόλου. 
      Τα μέτρα τα οποία με τον ένα ή τον άλλο τρόπο έχουν εξαγγελθεί και τα οποία προσπαθεί να προωθήσει η Κυβέρνηση, είναι η κατάργηση της τριακονταπενταετίας για  τους παλαιούς και της τριακονταεπταετίας για τους νέους εργαζόμενους, η παραμονή στην εργασία πέραν του εξηκοστού πέμπτου έτους της ηλικίας -παρά τις κατά καιρούς διακηρύξεις ότι δεν θα υπάρξουν αυτά τα τρία «δεν»- η «επίθεση» στις αναπηρικές συντάξεις, η δραστική αλλαγή και η περικοπή δικαιωμάτων πρόωρης συνταξιοδότησης, η κατάργηση θετικών διακρίσεων σε γυναίκες με ή χωρίς ανήλικα παιδιά, η μείωση του συντάξιμου μισθού, η παρέμβαση στα βαρέα και ανθυγιεινά επαγγέλματα, με στόχο τον περιορισμό των δικαιούχων. 
      Και επειδή μιλάμε για τα βαρέα και ανθυγιεινά, κυρία Υπουργέ, και είμαι και γιατρός πρέπει να σας πω για άλλη μια φορά, τι θα γίνει με τους υγειονομικούς, με το νοσηλευτικό προσωπικό, με τους γιατρούς που όντως δουλεύουν στις πιο ανθυγιεινές συνθήκες και το ξέρουμε όλοι; Θα περιληφθούν κάποτε αυτά στα ανθυγιεινά επαγγέλματα ή ακόμα θα το μελετάμε και ως πότε; 
      Επίσης είναι στους στόχους της Κυβέρνησης η μείωση των οικονομικών εργοδοτικών υποχρεώσεων. Σε ό,τι αφορά την κύρια σύνταξη η μείωσή της προωθείται μέσω της αλλαγής του τρόπου υπολογισμού της. Ταυτόχρονα εντείνονται τα οικονομικά προβλήματα των ταμείων λόγω κατ’ αρχήν της μακροχρόνιας άτοκης δέσμευσης των αποθεματικών των ταμείων από το 1950. Και είναι πολλά, δεκάδες δισεκατομμύρια αυτά που οφείλει η Κυβέρνηση, όπως και οι προηγούμενες κυβερνήσεις, γιατί το χρέος αυτό είναι από το 1950. Επίσης είναι η υποχρηματοδότηση και η μη τήρηση και αυτού του ίδιου του νόμου 3029/2002, λόγω της διαιώνισης του καθεστώτος της εισφοροδιαφυγής, της εισφοροκλοπής και της ανασφάλιστης εργασίας και λόγω της μεταφοράς στο ασφαλιστικό σύστημα υποχρεώσεων που ανήκουν στους εργοδότες, παραδείγματος χάριν οι τράπεζες ή στο κράτος και στους εργοδότες, παραδείγματος χάριν με τη μεταφορά στο ΙΚΑ ελλειμμάτων από ταμεία που εντάχθηκαν ή θα ενταχθούν σε αυτό.
      Η καθιέρωση των επαγγελματικών ταμείων σε δεύτερο πυλώνα περνάει και μέσα από τη συρρίκνωση έως κατάργηση του σημερινού ισχύοντος συστήματος επικουρικής σύνταξης. Το Ενιαίο Ταμείο Επικουρικής Ασφάλισης Μισθωτών, το ΕΤΕΑΜ, συνεχίζει να μην έχει τίποτα άλλο εκτός από ένα Διοικητικό Συμβούλιο και το ΙΚΑ συνεχίζει να του χρωστάει τεράστια ποσά και να διαχειρίζεται τα έσοδα της επικουρικής ασφάλισης, προκειμένου να καλύψει ανάγκες της κύριας σύνταξης. 
      Από την άλλη πλευρά και σε ό,τι αφορά και τα άλλα επικουρικά, πολλά από τα οποία έχουν σήμερα αρκετά αποθεματικά, με βάση το νόμο Ρέππα θα καταλήξουν στο Ε.Τ.Ε.Α.Μ.. Το αποτέλεσμα αυτών των επιλογών θα είναι οι δύο σημερινοί υπάρχοντες πόλοι του συνταξιοδοτικού συστήματος είτε να συρρικνωθούν είτε να ενοποιηθούν και έτσι να ανοίξει ο δρόμος για το τριφασικό σύστημα που αρχικά αναφέραμε. 
      Ο Συνασπισμός Ριζοσπαστικής Αριστεράς στον αντίποδα αυτών των επιλογών υποστηρίζει και προτείνει ένα δημόσιο καθολικό συνταξιοδοτικό σύστημα με δύο πυλώνες της κύριας και της επικουρικής σύνταξης. Βασικά ζητήματα άμεσα συνδεδεμένα με το ασφαλιστικό είναι η αντιμετώπιση της ανεργίας, ο δραστικός περιορισμός των ευέλικτων μορφών εργασίας και η αντικατάστασή τους από θέσεις πλήρους και σταθερής εργασίας και η ουσιαστική αύξηση των μισθών και ημερομισθίων. Ταυτόχρονα από τα αρχικά ζητήματα για το μέλλον του ασφαλιστικού ζητήματος και των συνταξιοδοτικών δικαιωμάτων είναι η τριμερής χρηματοδότηση, η εξεύρεση νέων πόρων, η σταδιακή επιστροφή των λεηλατηθέντων αποθεματικών, η αντιμετώπιση της εισφοροδιαφυγής, εισφοροκλοπής και της ανασφάλιστης εργασίας που είπαμε, η αξιοποίηση της περιουσίας μέσω της θεσμοθέτησης ειδικών ομολόγων συνταξιοδοτικού σκοπού και η κατάργηση όλων των αντιασφαλιστικών διατάξεων των νόμων Σιούφα και Ρέππα. Γιατί εδώ, δεν είναι μόνο η Νέα Δημοκρατία, αλλά είναι και το ΠΑ.ΣΟ.Κ. που έχει τις αμαρτίες του και με την προσπάθεια Γιαννίτση και με το νόμο Ρέππα.
      Τέλος και σε ό,τι αφορά το ύψος των συντάξεων εμείς θεωρούμε ότι η κύρια και η επικουρική σύνταξη δεν θα πρέπει να υπολείπονται του 80% και του 20% του συντάξιμου μισθού, να αναπροσαρμόζονται σύμφωνα με τις αυξήσεις των συλλογικών συμβάσεων εργασίας και των μισθών των εν ενεργεία, ώστε οι συντάξεις να βρίσκονται σ΄ ένα αξιοπρεπές επίπεδο και με τον τρόπο αυτό να μπει φραγμός στα σχέδια για το σύστημα των τριών πυλώνων. 
      Ο ΣΥ.ΡΙΖ.Α., όπως προαναφέραμε, έχει ζητήσει την άρση όλων των ασφαλιστικών διακρίσεων που επιβλήθηκαν σε βάρος των νέων μετά το 1993. Ταυτόχρονα έχει θέσει θέμα ακύρωσης των αντιασφαλιστικών νόμων που ψηφίστηκαν από τις κυβερνήσεις της Νέας Δημοκρατίας και του ΠΑ.ΣΟ.Κ., με τους οποίους επιδεινώθηκαν για όλους τους ασφαλισμένους οι όροι κοινωνικής ασφάλισης. Χωρίς να παραιτούμαστε από τις θέσεις αυτές και επειδή από την 1 Ιανουαρίου 2008 άρχισαν να ισχύουν οι διατάξεις του ν.3029, του νόμου Ρέππα, με τις οποίες μειώνονται σταδιακά οι συντάξεις και αφαιρούνται ασφαλιστικά δικαιώματα, ζητάμε το άμεσο πάγωμα της εφαρμογής των διατάξεων που, πρώτον, καθορίζουν ότι οι συντάξεις των εργαζομένων στον ευρύτερο δημόσιο τομέα και στις τράπεζες των δημοσίων και στρατιωτικών υπαλλήλων μειώνονται σταδιακά από 1 Ιανουαρίου 2008 μέχρι 31 Δεκεμβρίου 2017 από 80% του μισθού του τελευταίου μήνα που ισχύει σήμερα στο 70% του μέσου όρου των μισθών της τελευταίας πενταετίας. Αυτό θα είναι μία σοβαρή μείωση.
      Δεύτερον, ορίζουν την ένταξη μέχρι 1 Ιανουαρίου 2008 των ειδικών ταμείων στο Ι.Κ.Α.-Ε.Τ.Α.Μ. με όρους χαριστικούς για τους εργοδότες, σε βάρος του Ι.Κ.Α. και με αφαίρεση δικαιωμάτων των ασφαλισμένων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα την υπομονή σας, κύριε Πρόεδρε. 
      Τρίτον, δίνουν λευκή επιταγή, ώστε να προχωρήσουν οι ενοποιήσεις και στα επικουρικά ταμεία, με όλα τα σημαντικά ζητήματα να  παραπέμπονται σε έκδοση απλών προεδρικών διαταγμάτων. 
      Τέταρτον, αυξάνουν τα όρια ηλικίας συνταξιοδότησης για μεγάλες κατηγορίες εργαζομένων. 
      Πέμπτον, θεσπίζουν τα επαγγελματικά ταμεία που θα λειτουργούν με όρους ιδιωτικής ασφάλισης. 
      Η πρωτοφανής συμμετοχή στην απεργία και στις μεγάλες απεργιακές κινητοποιήσεις στις 12 Δεκεμβρίου, έδωσαν δύο ηχηρά μηνύματα στην Κυβέρνηση, κυρία Υπουργέ. Το πρώτο αφορά την καθολική αντίδραση και αντίσταση στις προσπάθειες της Κυβέρνησης για περιορισμό των ασφαλιστικών δικαιωμάτων και της ανατροπής του χαρακτήρα της κοινωνικής ασφάλισης. Εδώ περιλαμβάνονται όλοι οι εργαζόμενοι ανεξαίρετα, ακόμα και εργαζόμενοι που ψηφίζουν το δικό σας κόμμα. 
      Το δεύτερο είναι η απαίτησή τους για επιστροφή των κλεμμένων αποθεματικών, τριμερή χρηματοδότηση του συστήματος, καταβολή των νομοθετημένων πόρων, κατάργηση της μαύρης εργασίας, αντιμετώπιση της εισφοροδιαφυγής, κατάργηση των αντιασφαλιστικών διατάξεων, των νόμων που ψήφισαν η Νέα Δημοκρατία και το ΠΑ.ΣΟ.Κ. και την αύξηση των απαράδεκτα χαμηλών συντάξεων. 
      Επειδή, η Κυβέρνηση με τη στάση της δείχνει να αδιαφορεί γι’ αυτά τα μηνύματα, εμείς την καλούμε έστω και τώρα να εγκαταλείψει αυτά τα σχέδια. Σε αντίθετη περίπτωση, θα έχει την τύχη που είχε η κυβέρνηση του ΠΑ.ΣΟ.Κ. με τις προτάσεις Γιαννίτση. 
      Θα ήθελα να πω και μια λέξη ακόμη. Το Κ.Κ.Ε., μονίμως, έχει στο στόχαστρο και το Συνασπισμό που ψήφισε το Μάαστριχτ και επομένως –όπερ έδει δείξαι- όλοι ίδιοι είναι, όλοι τα ίδια κάνουν, όλοι είναι εις βάρος των εργαζομένων και ο μόνος προστάτης τους είναι το Κ.Κ.Ε.. 
      Δεν είναι, καθόλου, έτσι τα πράγματα. Εμείς ήμασταν υπέρ της ένταξης, είμαστε υπέρ της παραμονής στην Ευρωπαϊκή Ένωση, γιατί δυστυχώς δεν υπάρχει κάποια άλλη καλύτερη επιλογή. Αν υπάρχει κάτι, ας μας το πείτε. Δυστυχώς, ο υπαρκτός σοσιαλισμός κατέρρευσε και στην κομμουνιστική Κίνα αυτή τη στιγμή οι εργαζόμενοι δουλεύουν υπό άθλιες συνθήκες. 
      Επομένως, αγωνιζόμαστε για μια καλύτερη Ευρώπη. Αγωνιζόμαστε με τους εργαζόμενους και της χώρας μας και όλης της Ευρώπης για να βελτιωθούν αυτές οι συνθήκες, να έχουν όλα τα δικαιώματα οι εργαζόμενοι για να είναι μια όαση η Ευρώπη, όπως οφείλει και πρέπει να είναι. Και ασφαλώς όχι μόνο η Ευρώπη, αλλά και όλος ο κόσμος. Αυτό δεν το ξεχνάμε. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη. 
      Τώρα, το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού, ο κ. Ροντούλης, για να κλείσουμε τον κύκλο των Κοινοβουλευτικών Εκπροσώπων και να εισέλθουμε στις δευτερολογίες. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. 
      Κυρία Υπουργέ, θα πρέπει να σας αναγνωρίσω μια πρωτοβουλία που λάβατε σήμερα που είναι προς θετική κατεύθυνση, για να δείτε ότι ο Λαϊκός Ορθόδοξος Συναγερμός δεν αντιμετωπίζει αυτό το κρίσιμο ζήτημα με μεμψιμοιρία και με κομματικό πατριωτισμό, αλλά στις εθνικές του διαστάσεις. 
      Η πρωτοβουλία που πήρατε –και θα πρέπει να σας απονείμω εύσημα- είναι ότι καλέσατε τις γυναίκες Βουλευτές όλων των Κομμάτων για να συζητήσετε αυτό το κρίσιμο θέμα. Βεβαίως, θα πρέπει να πούμε ότι δεν παρέστη καμμία γυναίκα Βουλευτής εκ των άλλων Κομμάτων, δηλαδή ΠΑ.ΣΟ.Κ., Κομμουνιστικό Κόμματος Ελλάδος, Συνασπισμού, αλλά παρέστη η μοναδική δική μας γυναίκα Βουλευτής, η κυρία Αράπογλου, και αυτό θα πρέπει να το αναγνωρίσετε ως θετική συνεισφορά στη συζήτηση. 
      Επίσης, κυρία Υπουργέ, είδα ότι παρουσία των παιδιών αντηλλάγησαν κάποια ευφυολογήματα μεταξύ ημών και εκπροσώπων του Κομμουνιστικού Κόμματος Ελλάδος. Εσείς είπατε ότι το θέμα αφορά τη νεολαία και άκουσα από το Κομμουνιστικό Κόμμα που ειπώθηκε: «βεβαίως τους αφορά, διότι δεν θα πάρουν σύνταξη».
      Εμείς λέμε το εξής, για να συζητήσουμε αυτό το θέμα ενώπιον των παιδιών, πρέπει να πούμε το αυτονόητο, δηλαδή ότι πρέπει να υπάρχουν παιδιά για να συζητήσουμε τα περαιτέρω. 
      Και το λέω αυτό, αξιότιμη κυρία Υπουργέ, διότι σας άκουσα με πολύ μεγάλη προσοχή σε μια αποστροφή του λόγου σας να λέτε ότι το κομβικό σημείο, το σημείο «0», αν θέλετε, του ασφαλιστικού είναι η καταπολέμηση της εισφοροδιαφυγής, η καταπολέμηση του κατακερματισμού, η καταπολέμηση της «μαύρης» εργασίας -και θα πρέπει να πω ότι στελέχη της Κυβερνήσεώς σας δεν τα πήγαιναν και τόσο καλά- και εξεπλάγην γιατί θα περίμενα από εσάς, από την πολύτεκνη μητέρα, όχι την Υπουργό -αφήστε το αυτό- να πείτε ότι το κομβικό σημείο είναι το δημογραφικό. Το είπατε ακροθιγώς σε μια αποστροφή του λόγου σας και σταματήσατε. Δηλαδή, ερχόμαστε να μιλήσουμε για το ασφαλιστικό και θεωρούμε ως Λαϊκός Ορθόδοξος Συναγερμός ότι η μείζονα ανάλυση θα πρέπει να γίνει -και το ζητάμε αυτό από την Κυβέρνηση- στο θεμέλιο λίθο του όλου συστήματος που είναι το υπ’ αριθμόν «1» ζήτημα για το οποίο πρέπει να γίνει ειδική συζήτηση στη Βουλή -και μάλιστα πολυήμερος- που έχει να κάνει με την επιβίωση του Ελληνισμού, που είναι το δημογραφικό. Διότι για τα άλλα που αναφέρατε, κυρία Υπουργέ, συμφωνούμε απολύτως, αλλά είναι αυτονόητα σε μία ευνομούμενη πολιτεία, σ’ ένα ευνομούμενο κράτος, όπως εσείς επαίρεστε ότι έχουμε. Άρα, λοιπόν, δεν περιμέναμε να ακούσουμε τα αυτονόητα. 
      Λέω, λοιπόν, αυτά τα πράγματα, κυρία Υπουργέ, διότι εμείς θέλουμε να συνεισφέρουμε κατά θετικό τρόπο. Άλλωστε, βλέπετε ότι η ομιλία μου δεν αναπτύσσεται με μία επικριτική διάθεση ή με μία διάθεση κομματικού πατριωτισμού, όπως του κ. Παπουτσή. Διότι, εγώ κατάλαβα από την ομιλία του κ. Παπουτσή ότι ήθελε να κάνει μία επίδειξη κομματικού πατριωτισμού. Ανέφερε δεκαπέντε φορές τη λέξη «ΠΑ.ΣΟ.Κ., ΠΑ.ΣΟ.Κ., ΠΑ.ΣΟ.Κ., ΠΑ.ΣΟ.Κ.», με αποτέλεσμα εγώ να διερωτηθώ από μέσα μου το εξής: «Καλά, αφού τα έκανε όλα τόσο καλά και άγια το ΠΑ.ΣΟ.Κ., γιατί βρίσκεται στην Αντιπολίτευση, και μάλιστα κατά οδυνηρό τρόπο, ενώ επίκεινται και άλλες εξελίξεις τις οποίες θα δούμε;». 
      Άρα, θα παρακαλούσα πάρα πολύ, δίνοντας σημασία στο δημογραφικό ζήτημα της χώρας, να προσέξετε τη θετική συνεισφορά στο σημείο αυτό του Λαϊκού Ορθόδοξου Συναγερμού, διότι εγώ κατ’ αντίθεση δεν θα σας αναπτύξω καν το συνταξιοδοτικό πρόγραμμα που έχουμε εμείς και το οποίο το έχουμε καταθέσει και σε επιτροπές και στον Τύπο κ.λπ.. Δεν θα το πράξω, λοιπόν, αυτό, διότι πρέπει να δοθεί βαρύτητα στο υπ’ αριθμόν «1» πρόβλημα, το δημογραφικό, που θα πρέπει να αποτελέσει, κυρία Υπουργέ, τον άξονα, αν θέλετε, γύρω από τον οποίο θα δομήσετε την μεταρρύθμισή σας. Διότι βεβαίως το σύστημα χρήζει μεταρρυθμίσεων. Όμως, σας δίνετε, κυρία Υπουργέ μου, μία σημαντικότατη ιστορική ευκαιρία, και σε σας προσωπικά και στην Κυβέρνηση, να μπολιάσετε το συνταξιοδοτικό σύστημα της χώρας με το δημογραφικό μας πρόβλημα. Και σας καταθέτω κάποιες συγκεκριμένες προτάσεις. 
      Πρόταση πρώτη. Θα πρέπει ξεκάθαρα να τονίσουμε ως Κυβέρνηση, ως πολιτεία προς κάθε κατεύθυνση όσον αφορά τη σύνταξη, ότι δεν πρόκειται για ένα επαγγελματικό αγαθό. Δεν είναι κάτι που απορρέει από το επάγγελμα. Είναι θέμα κοινωνικού αγαθού, αλληλεγγύης των γενεών. 
      Το λέω αυτό, κυρία Υπουργέ, διότι θα κάνετε ένα στρατηγικότατο ολίσθημα. Κάποιοι Βουλευτές λένε για την αγρότισσα, βάζοντας μέσα μία επαγγελματική διάσταση. Θα πρέπει να μειωθεί από τα εξήντα πέντε στα εξήντα. Δεκτότατο. Να πούμε στα πενήντα πέντε, που λέει το Κομμουνιστικό Κόμμα Ελλάδος. Στα πενήντα! Να υπερθεματίσουμε εμείς. Μα, δεν τίθεται έτσι το θέμα. Διότι και η γυναίκα που δουλεύει στη φάμπρικα, την ίδια άσχημη καθημερινότητα αντιμετωπίζει. Αν θέσουμε το θέμα σ’ αυτή την επαγγελματική διάσταση, ως απορρέουσα η σύνταξη από μία επαγγελματική ενασχόληση, ξέρετε τι προβλήματα –δεν τα λέω απ’ αυτό το Βήμα- συνεπάγεται όσον αφορά την αντιμετώπιση που θα έχουμε από την Ευρωπαϊκή Ένωση, από την Επιτροπή, η οποία μάλιστα μας έστειλε στο Ευρωπαϊκό Δικαστήριο.  Δεν συνεχίζω περαιτέρω.
      Άρα, λοιπόν –και αυτή είναι η δεύτερη πρότασή μας- θα πρέπει να δούμε το θέμα της σύνταξης με μία ισχυρή δόση μέτρων δημογραφικής ανάκαμψης της χώρας. 
      Εμείς προτείνουμε ξεκάθαρα ότι θα πρέπει κάποτε να φθάσουμε στην Ελλάδα να πούμε το αυτονόητο. Πρέπει η εργαζόμενη μητέρα –γιατί εκεί εστιάζω την προσοχή- να λαμβάνει ως σύνταξη το 100% των αποδοχών –το τονίζω- του τελευταίου μισθού συναρτήσει των τέκνων. Νομίζω ότι έγινε αντιληπτή η βαρύτητα αυτής της πρότασή μας. Την εξειδικεύω: 
      Για μητέρες που έχουν ένα ή δύο παιδιά εμείς προτείνουμε ότι για κάθε παιδί θα πρέπει να δίδεται ένας πλασματικός χρόνος δύο ετών. 
      Περνάμε στη μητέρα με τρία παιδιά. Εμείς ως Λαϊκός Ορθόδοξος Συναγερμός ακολουθούμε την πρόταση των τριτεκνικών συλλόγων, που είναι και δικαία, περί απονομής της πολυτεκνικής ιδιότητας. 
      Εσείς ως Κυβέρνηση, αν και το υποσχεθήκατε προεκλογικά και μετεκλογικά, κάνετε κάποια –εγώ να το δεχθώ- βήματα προς την κατεύθυνση αυτή -δεν θέλω στην ομιλία μου να είμαι επικριτικός- αλλά δεν τους δίνετε την πολυτεκνική ιδιότητα. 
      Λέμε, λοιπόν, ότι καλώς δεν τους δίνετε. Είμαστε σε μια φάση ασφαλιστικής μεταρρύθμισης. Έχετε μια ευκαιρία να ακολουθήσετε την εξής γραμμή. Η τρίτεκνη μητέρα στο πεντηκοστό πέμπτο έτος της ηλικίας της, ανεξαρτήτως της ηλικίας των τέκνων –ανήλικα, μη ενήλικα κ.λπ.- θα πρέπει να λαμβάνει το 100% του τελευταίου μισθού της συν την ισόβια τιμητική σύνταξη που λαμβάνει και η πολύτεκνη μητέρα. 
      Διότι ήδη δίνεται στην τρίτεκνη μάνα με το νόμο που ψηφίσαμε, πριν από μια εβδομάδα, πολυτεκνικό επίδομα. Όμως, ο νόμος λέει πως αυτός ή αυτή που λαμβάνει πολυτεκνικό επίδομα πρέπει στη συνέχεια να λαμβάνει και την ισόβια τιμητική σύνταξη. Κάντε το αυτό το πράγμα μέσω της ασφαλιστικής μεταρρύθμισης που επαγγέλλεστε. 
      Καταλήγω σε μια τελευταία πρόταση. Μία μάνα που θα φέρνει στον κόσμο, κυρία Υπουργέ –απευθύνομαι στη γυναίκα Φάνη Πάλλη-Πετραλιά και όχι στην Υπουργό- τέσσερα και παραπάνω παιδιά θα πρέπει άμεσα να συνταξιοδοτείται χωρίς κανένα όριο ηλικίας. Άμεσα! 
      Έχει τέσσερα παιδιά; Σαράντα πέντε χρονών σύνταξη. Πλήρη σύνταξη! Το 100% του τελευταίου μισθού. Με αυτό το πράγμα θα αποκτήσετε μια ισχυρή λαϊκή υποστήριξη. Εμείς θέλουμε να συνδράμουμε με αποτελεσματικότητα. Θα σπάσετε τον κύκλο της μεμψιμοιρίας που ταλανίζει τόσα χρόνια τον ελληνικό λαό σε ένα κορυφαίο ζήτημα και, επιτέλους, Υπουργέ μου, θα βάλετε τα θεμέλια, για να λυθούν πολλαπλά προβλήματα της χώρας. Όχι μόνο το συνταξιοδοτικό, αλλά και το πρόβλημα αμυντικής επάρκειας, το πρόβλημα οικονομικής ανάπτυξης και πληθυσμού που έχουμε. Κάντε το! Θα γράψετε ιστορία. Εμείς θέλουμε να συνεισφέρουμε θετικά. Δεν μας ενδιαφέρει ο στείρος αντιπολιτευτικός λόγος. Επιτέλους, πάρτε γενναία και ρηξικέλευθα μέτρα προς τη σωστή κατεύθυνση. 
      Η παρουσία σας στο Υπουργείο, λόγω των δεδομένων ευαισθησιών που έχετε –και ξέρετε γιατί τις έχετε, αφού όλοι το ξέρουμε- αποτελεί μοναδική ευκαιρία να συγκινηθείτε και να κατανοήσετε αυτά που μόλις τώρα είπα. 
      Ευχαριστώ πολύ, κύριε Πρόεδρε, και για την ανοχή σας. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ροντούλη. 
      Εισερχόμαστε στις δευτερολογίες. Το λόγο έχει ο πρώτος επερωτών, ο κ. Μαρίνος για έξι λεπτά. 
      ΓΕΩΡΓΙΟΣ ΜΑΡΙΝΟΣ: Ευχαριστώ, κύριε Πρόεδρε. 
      Η πολιτική πάλη είναι σκληρή πάλη. Είναι αναμέτρηση. Αναμέτρηση ανάμεσα στα συμφέροντα της πλουτοκρατίας και στα συμφέροντα των εργαζομένων. 
      Δεν πρόκειται για κομπλιμέντα και για δημόσιες σχέσεις. Απ’ αυτήν τη σκοπιά πρέπει να πούμε ότι και μέσα από τη συζήτηση διαπιστώθηκε με τον πιο χαρακτηριστικό τρόπο ότι η πολιτική της Νέας Δημοκρατίας είναι πολύ σκληρή. Είναι αντιλαϊκή. 
      Η Κυβέρνηση της Νέας Δημοκρατίας είναι δεσμευμένη να ξηλώσει τα δικαιώματα που απέμειναν από τις προηγούμενες αντιλαϊκές πολιτικές που εφάρμοσαν η Νέα Δημοκρατία και το ΠΑ.ΣΟ.Κ. τα προηγούμενα χρόνια. 
      Είναι δεσμευμένη στους βιομήχανους, στους τραπεζίτες, στους εφοπλιστές. Είναι δεσμευμένη στην Ευρωπαϊκή Ένωση και στους άλλους ιμπεριαλιστικούς οργανισμούς. Αυτά λένε αυτοί οι οργανισμοί. Πρέπει να αυξηθούν τα όρια ηλικίας γιατί οι συνταξιούχοι κοστίζουν ακριβά. Πρέπει να μειωθούν οι συντάξεις γιατί δεν μπορεί να τις σηκώσει το αστικό κράτος και οι επιχειρηματίες στις πλάτες τους. Πρέπει να καταργηθούν τα βαρέα και ανθυγιεινά επαγγέλματα για να γίνει η εργατική δύναμη ακόμη πιο φθηνή.
      Σ’ αυτήν την κατεύθυνση κινείται η Νέα Δημοκρατία και χρησιμοποιεί το δόλωμα της συναίνεσης για να παραπλανήσει τους εργαζόμενους.
      Εμείς λέμε, το Κομμουνιστικό Κόμμα της Ελλάδας λέει: Καμμία βάση στα περί ήπιων αλλαγών, στα περί συναινέσεων και άλλα. Τα έχουμε ζήσει όλα τα προηγούμενα χρόνια. Τώρα, ακόμη, πιο αποφασιστικά για νέους αγώνες, για να μην περάσουν τα αντιασφαλιστικά μέτρα της Κυβέρνησης της Νέας Δημοκρατίας, για να διεκδικηθούν τα αιτήματα των εργαζομένων, αυτά τα αιτήματα, αυτοί οι στόχοι που ανταποκρίνονται στις ανάγκες τους.
      Βεβαίως, κυρία Υπουργέ, δεν υπηρετούμε τον ίδιο στόχο και δεν αντιμετωπίζουμε τις εξελίξεις με τα ίδια κριτήρια. Εμείς παλεύουμε κατά του κεφαλαίου και της κερδοφορίας του, ενώ η πολιτική σας τα υπηρετεί. Και γι’ αυτό το λόγο οδηγήσατε μαζί με το ΠΑ.ΣΟ.Κ. -και απαντώ στον κ. Παπουτσή- τον κατώτατο μισθό στα 657 ευρώ, την κατώτατη σύνταξη του Ι.Κ.Α. στα 463 ευρώ, του Τ.Ε.Β.Ε. στα 386 ευρώ, του Ο.Γ.Α. στα 330 ευρώ. Είναι αντιλαϊκή, ταξική πολιτική.
      Εσείς ευθύνεστε μαζί με το ΠΑ.ΣΟ.Κ. –και εδώ απαντώ πάλι στον κ. Παπουτσή- για τη μαύρη ανασφάλιστη εργασία, για το γεγονός ότι ένας στους πέντε εργαζόμενους είναι ανασφάλιστος. Αυτό δεν είναι τυχαίο. Αντανακλά τη σχέση που έχει η πολιτική του δικομματισμού με το μεγάλο κεφάλαιο.
      Εσείς ευθύνεστε, η Νέα Δημοκρατία και το ΠΑ.ΣΟ.Κ., για την ανεργία και την υποαπασχόληση, για τις αιτίες των ελλειμμάτων τα οποία αφού δημιουργήσατε, χρησιμοποιείτε σήμερα για να επιβάλετε τις αντιλαϊκές πολιτικές. Πώς δεν μειώνετε τις συντάξεις; Τις μειώνετε και εσείς και το ΠΑ.ΣΟ.Κ., από τις αρχές της δεκαετίας του ΄90. Τις μειώνετε τώρα αυτήν την ώρα με τη μείωση του ποσοστού αναπλήρωσης των συντάξεων των εργαζομένων στο δημόσιο από το 80% στο 70%, όχι του τελευταίου μισθού αλλά των μισθών της τελευταίας πενταετίας. Κι αυτή είναι μια μεγάλη μείωση. Πώς δεν αυξάνετε τα όρια ηλικίας; Τα αυξάνετε με την επέκταση του εργάσιμου βίου στα εξήντα επτά χρόνια. Και δεν πρόκειται περί προαιρετικής εξέλιξης αλλά περί αναγκαστικής, όπως είπαμε και στην πρωτολογία. 
      Θέλετε να γενικεύσετε το όριο ηλικίας συνταξιοδότησης στα εξήντα πέντε χρόνια για άνδρες και γυναίκες. Θέλετε να καταργήσετε τα βαρέα, ανθυγιεινά. Είναι πολύ εύκολο αυτό να αποδειχθεί από τις προτάσεις των στελεχών σας μέσα στην επιτροπή. 
      Δεν θα ισχύει, κατά τη δική σας γνώμη, άποψη, θέση, μειωμένο όριο ηλικίας κατά πέντε χρόνια σ’ αυτούς που έχουν ενταχθεί στα βαρέα, ανθυγιεινά και επικίνδυνα. Θα χρησιμοποιηθεί η μέθοδος του σαλαμιού. Άλλοι θα πάρουν μια πλασματική υπηρεσία, άλλοι θα βγουν από τα βαρέα στο όνομα ότι θα παρθούν μέτρα υγιεινής και ασφάλειας της εργασίας, ότι θα παρθούν μέτρα μείωσης του εργάσιμου χρόνου. 
      Εμείς επιμένουμε στη θέση μας για διεύρυνση των βαρέων και ανθυγιεινών και ξεκαθαρίζουμε για μια ακόμη φορά ότι τα επαγγέλματα, παραδείγματος χάριν που έχουν εκλείψει, που έχουν εξαφανιστεί, δεν σας πειράζουν, δεν παίζουν κανένα ρόλο. Τα χρησιμοποιείτε μόνο για εντυπωσιασμό και για καλλιέργεια διασπαστικού κλίματος.
      Αποφασιστικά, ενωτικά οι εργαζόμενοι θα πρέπει να δώσουν τη μάχη σε αυτούς τους άξονες να μην περάσουν τα αντιασφαλιστικά  μέτρα, να καταργηθούν οι νόμοι Σιούφα, Ρέππα, να διεκδικηθεί αύξηση των συντάξεων, μείωση του ορίου ηλικίας συνταξιοδότησης.
      Ο κ. Παπουτσής έθεσε ένα ζήτημα πολύ σοβαρό, ότι το ΠΑ.ΣΟ.Κ. δεν αύξησε τα όρια ηλικίας συνταξιοδότησης κατά τη διάρκεια των περιόδων που κυβέρνησε. Δεν είναι αλήθεια. Το ΠΑ.ΣΟ.Κ. εφάρμοσε πολύ προσεχτικά, συγκεκριμένα, απαρέγκλιτα τους νόμους Σιούφα που αύξησαν τα όρια ηλικίας συνταξιοδότησης για τους άνδρες και τις γυναίκες και από τα μέσα της δεκαετίας του ’90 μέχρι το 2003 το ΠΑ.ΣΟ.Κ. εφάρμοσε τους νόμους της Νέας  Δημοκρατίας που επέβαλαν αύξηση του ορίου ηλικίας συνταξιοδότησης έξι μήνες για κάθε χρόνο. Συνεπώς η Νέα  Δημοκρατία με το ΠΑ.ΣΟ.Κ. από κοινού εφαρμόζουν όλα αυτά τα χρόνια μια δεξιά αντιλαϊκή πολιτική με ταξικό κοινωνικό στίγμα την υπηρέτηση των συμφερόντων του μεγάλου κεφαλαίου. Έκαναν και οι δύο πολύ μεγάλη ζημιά στην εργατική τάξη, στους αυτοαπασχολούμενους της πόλης, στη μικρομεσαία αγροτιά, στη νεολαία μας και σήμερα βρισκόμαστε μπροστά σε σοβαρές προκλήσεις που, όπως είπαμε εισηγητικά, θέτουν το εξής βασικό ζήτημα: οι εργαζόμενοι μαζί με το Κ.Κ.Ε, με το ταξικό κίνημα, θα κάνουν νέους αγώνες για την ανατροπή της αντιλαϊκής πολιτικής.
      Ευχαριστώ.
      ΠΡΟΕΔΡΕΥΩΝ ( Γεώργιος Σούρλας):  Ευχαριστούμε τον κ. Μαρίνο.
      Το λόγο έχει ο κ. Κουμπούρης για δύο λεπτά.
      ΔΗΜΟΣ  ΚΟΥΜΠΟΥΡΗΣ:  Η κυρία Υπουργός αναφέρθηκε και είπε ότι οι αλλαγές που θα πραγματοποιήσει η Κυβέρνηση στο ασφαλιστικό σύστημα θα υπηρετήσουν πραγματικές ανάγκες. Από τη δεκαετία του 1990, κυρία Υπουργέ,  λέτε ότι και οι νόμοι Σιούφα  υπηρέτησαν αυτές τις ανάγκες. Το ερώτημα είναι: η εφαρμογή αυτών των νόμων ευνόησαν την εργατική τάξη ή την έβλαψαν; Ευνόησαν την εργατική τάξη ή το κεφάλαιο; Απαιτήθηκαν από την εργατική τάξη ή από το κεφάλαιο; Απαιτήθηκαν από το κεφάλαιο, ευνοήθηκε αυτό, τα δικαιώματα των εργαζόμενων κατακρεουργήθηκαν. Εκτός αν είναι σωστό ότι όταν αυξήθηκαν τα όρια ηλικίας, μειώθηκαν οι συντάξιμες αποδοχές, άλλαξαν οι  υπολογισμοί για τις συντάξεις, αφαιρέθηκαν τα δώρα, οι άδειες από μέσα και όλα τα άλλα, είναι για το καλό των εργαζόμενων. 
      Δεύτερον, είπατε για τον Ο.Α.Ε.Ε. ότι δεν θα γίνει καμμία αναπροσαρμογή σε βάρος των επαγγελματιών. Πράγματι έχετε αναστείλει το π.δ. 258. Όμως, γιατί δεν το καταργείτε; Εμείς αναφέραμε προηγούμενα πάρα πολύ συγκεκριμένα τι λέει αυτό το προεδρικό διάταγμα και ποιον θα βλάψει. Είναι καθαρό ότι όλες αυτές οι αλλαγές που γίνονται θα κατακρεουργήσουν τα δικαιώματα των επαγγελματιών γιατί έρχεται συνέχεια σε αυτούς, αφού επί της ουσίας πρόκειται για αύξηση των εισφορών τους κατά 37% και για μείωση των συντάξεων κατά 30% τα επόμενα χρόνια.
      Τέλος, θέλω να πω ότι ακούσαμε από το Βουλευτή του ΣΥ.ΡΙΖ.Α κ. Λεβέντη ότι εμείς ως Κ.Κ.Ε κατηγορούμε το Συνασπισμό, τον ταυτίζουμε με τα άλλα κόμματα. Με αυτά που είπε ο κ. Λεβέντης και από την πολιτική του Συνασπισμού εμείς δεν λέμε τίποτα παραπάνω. Είπε «είναι στην Ευρωπαϊκή  Ένωση, γιατί δεν υπάρχει τίποτα καλύτερο. Καλή η Ευρωπαϊκή  Ένωση». Είπε ότι «είναι στην Ευρωπαϊκή Ένωση γιατί κατέρρευσε», όπως χρησιμοποίησε ο ίδιος, «το σοσιαλιστικό σύστημα, ότι η Κίνα εφαρμόζει καπιταλισμό» κ.λπ.. Όλα αυτά τα επιχειρήματα τα ακούμε από τα άλλα κόμματα. Με γεια τους με χαρά τους, αυτή είναι η πολιτική τους, αλλά μη λένε ότι εμείς τους κατηγορούμε γι’ αυτά που κάνουν.
      ΠΡΟΕΔΡΕΥΩΝ ( Γεώργιος Σούρλας):  Ευχαριστούμε τον κ. Κουμπούρη.
      Το λόγο έχει ο κ. Τσιόγκας.
      ΔΗΜΗΤΡΙΟΣ  ΤΣΙΟΓΚΑΣ: Ευχαριστώ, κύριε Πρόεδρε.
      Η Κυβέρνηση της Νέας  Δημοκρατίας, το ΠΑ.ΣΟ.Κ., οι δυνάμεις του κεφαλαίου, για να περάσουν αυτά τα μέτρα χρησιμοποιούν το λεγόμενο «κοινωνικό διάλογο». Βεβαίως αυτός είναι προσχηματικός. Είναι μέσο για να καλλιεργηθούν αυταπάτες, είναι εργαλείο να επιβάλουν αυτήν την αντιλαϊκή πολιτική, είναι παγίδα για να παρουσιάσουν το άσπρο, μαύρο. Και  βέβαια αυτά τα μέτρα είναι προαποφασισμένα.
      Είπε η κυρία Υπουργός να συζητήσουμε, αλλά να έχουμε ως βάση τις θέσεις της Κυβέρνησης. Βεβαίως, όσον αφορά τα κόμματα που συμφωνούν με την Ευρωπαϊκή ‘Ένωση και ψήφισαν τη Συνθήκη του Μάαστριχτ για την ελεύθερη διακίνηση των κεφαλαίων, εμπορευμάτων, υπηρεσιών και εργατικού δυναμικού, δεν πρέπει αυτό να το ξεχνούν οι εργαζόμενοι, γιατί δεν θα υπήρξε ποτέ και δεν θα υπάρξει πολιτική που να υποστηρίζει ταυτόχρονα τα συμφέροντα του κεφαλαίου και των εργαζομένων, ούτε μπορεί να υπάρξει δίκαιη ανακατανομή του πλούτου ή δίκαιη κοινωνία στο κοινωνικοασφαλιστικό σύστημα. Αυτά τα κόμματα ψήφισαν και τη Λευκή Βίβλο, ψήφισαν και την οδηγία Μπολκενστάιν, ψήφισαν και την Πράσινη Βίβλο. Και βέβαια πρέπει να πούμε ότι μέχρι χθες κάποιοι αρνούνταν τους αγώνες και σήμερα μας κατηγορούν για διασπαστές. 
      Αλήθεια, για όλα αυτά τι λέει ο Συνασπισμός; Γιατί συμπαρατάσσεται με τις δυνάμεις του κυβερνητικού και εργοδοτικού συνδικαλισμού συμμετέχοντας στα στρογγυλά τραπέζια των κοινωνικών διαλόγων, όπως έγινε και προχθές; Εμείς θα δώσουμε την απάντηση. Γιατί θέλουν το κίνημα υποταγμένο στο κεφάλαιο και βέβαια η εργατική τάξη πρέπει να απαλλαγεί από αυτούς όσο γίνεται πιο γρήγορα, να τους βάλει στο περιθώριο. 
      Η Νέα Δημοκρατία και το ΠΑ.ΣΟ.Κ. ψήφισαν νόμους με την ίδια στρατηγική, την κατάργηση δηλαδή του οκτάωρου και του επτάωρου. Τα ίδια κάνουν και με το ασφαλιστικό σύστημα. Όλα έχουν ένα στόχο, να αφαιρέσουν τις κατακτήσεις των εργαζομένων. Και βέβαια όλα τα κάνουν προσπαθώντας να χειραγωγήσουν και την εργατική τάξη με διάφορες απειλές και εκβιασμούς. 
      Θυμάστε τι έπαθε το ΠΑ.ΣΟ.Κ. το 2001 με τα μέτρα Γιαννίτση. Το ταξικό κίνημα και η εργατική τάξη θα σας κάνει να χάσετε τον ύπνο σας, αν επιμένετε να περάσετε αυτά τα μέτρα. Και όχι μόνο αυτά, αλλά θα διεκδικήσει για το ίδιο ό,τι παράγει, όλον τον πλούτο που παράγει. Βεβαίως εσείς υλοποιείτε και σχεδιάζετε ως Κυβέρνηση τα μέτρα που απαιτούν οι βιομήχανοι. 
      Τα ίδια έγιναν στην Ιταλία. Στην Ιταλία η κεντροαριστερή κυβέρνηση και οι υποταγμένες ηγεσίες των συνδικάτων με επικεφαλής τις δυνάμεις του οπορτουνισμού συμμετείχαν στον κοινωνικό διάλογο και έβαλαν τους εργαζόμενους να ψηφίσουν σε δημοψήφισμα την αύξηση του ορίου ηλικίας της συνταξιοδότησης, τις ελαστικές μορφές απασχόλησης, την απλήρωτη υπερωρία με τις προτάσεις της κεντροαριστερής κυβέρνησης Πρόντι.
       Τα λέω αυτά για να ακούσουν αυτοί που λένε ότι είναι «η άλλη Αριστερά». Ο κ. Παπουτσής το έλεγε πριν και ο κ. Λεβέντης. 
      ΠΡΟΕΔΡΕΥΩΝ (Γεώργιος Σούρλας): Τα άκουσαν, κύριε Τσιόγκα. Τελειώνετε, σας παρακαλώ! 
      ΔΗΜΗΤΡΙΟΣ ΤΣΙΟΓΚΑΣ: Τελειώνω, κύριε Πρόεδρε.
      Εμείς λέμε ότι δεν πρέπει να έχουν καμμία αυταπάτη οι εργαζόμενοι. Η Νέα Δημοκρατία και το ΠΑ.ΣΟ.Κ. και υλοποίησαν και εφαρμόζουν τους νόμους Σιούφα και Ρέππα. Συνεπώς οι εργαζόμενοι δεν πρέπει να έχουν καμμία αυταπάτη για όλα αυτά. Νέα Δημοκρατία, ΠΑ.ΣΟ.Κ. και ΛΑ.Ο.Σ. υποστηρίζουν ότι υπάρχει πρόβλημα βιωσιμότητας των ταμείων λόγω των ελλειμμάτων. Οι εργαζόμενοι δεν χρωστούν ούτε 1 ευρώ. Τα έχουν πληρωμένα όλα. Αυτοί που χρωστούν είναι το κεφάλαιο και οι βιομήχανοι, αυτοί λοιπόν να πληρώσουν. 
      ΠΡΟΕΔΡΕΥΩΝ (Γεώργιος Σούρλας): Θα κατηγορηθώ για διάκριση υπέρ των Θεσσαλών και δεν θέλω να προσθέσω τέτοια βάρη!
      Η Υπουργός Απασχόλησης και Κοινωνικής Προστασίας, κυρία Πετραλιά, έχει το λόγο για να δευτερολογήσει.
      ΦΑΝΗ ΠΕΤΡΑΛΙΑ ΠΑΛΛΗ (Υπουργός Απασχόλησης και Κοινωνικής Προστασίας): Κύριε Πρόεδρε, κύριοι συνάδελφοι, βλέπω ότι δεν έχουμε κυρίες συναδέλφους στη Βουλή…
      ΠΡΟΕΔΡΕΥΩΝ (Γεώργιος Σούρλας): Όμως, οι γυναίκες δεν ήλθαν σήμερα για να σας παρακολουθήσουν και να σας τιμήσουν εδώ στην πολύ ενδιαφέρουσα συζήτηση, κυρία Υπουργέ! Το σημειώνουμε αυτό!
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Με αυτήν την ευκαιρία και επειδή έγινε και αναφορά θεωρώ ότι ήταν εξαιρετικά εποικοδομητική η σημερινή συνάντηση, η οποία έγινε θεσμική συνάντηση στο Υπουργείο Απασχόλησης, των γυναικών Βουλευτών ακριβώς για τα θέματα που αφορούν στη γυναικεία απασχόληση και στα μέτρα εκείνα και τους όρους που πρέπει να διαμορφωθούν, ώστε να προχωρήσουμε στη συμφιλίωση ανάμεσα στην οικογενειακή και στην επαγγελματική ζωή των γυναικών, όπως επίσης και στα θέματα των δικαιωμάτων των γυναικών και βεβαίως την πραγματική υλοποίηση στην πράξη της πραγματικής ισότητας των ευκαιριών των γυναικών στην αγορά εργασίας και την προστασία της μητρότητας. 
      Βεβαίως, κύριε Πρόεδρε, επειδή αναφερθήκατε και ήθελα να το πω στους συναδέλφους, η όποια πολιτική απόφαση ελήφθη από το ΠΑ.ΣΟ.Κ. και από τα κόμματα της Αριστεράς είναι δικαίωμά σας, όμως λυπάμαι πραγματικά ως γυναίκα Βουλευτής που έχω θητεύσει για πολλά χρόνια εδώ –είμαι από τις πρώτες γυναίκες Βουλευτές- για ένα λόγο, διότι αντιμετωπίσατε και προσεγγίσατε ένα τόσο σοβαρό θέμα με ένα μικροκομματικό στόχο. Θα έλεγα ότι όλα αυτά αντιμετωπίστηκαν με μικροκομματική διάθεση και δεν πρέπει, διότι εδώ, σ’ αυτήν την Αίθουσα, αρκετά χρόνια πριν ήταν πολύ σημαντικό το ότι για πρώτη φορά κατατέθηκε κοινή τροπολογία όλων των γυναικών Βουλευτών όλων των πτερύγων. 
      Εμείς, οι γυναίκες Βουλευτές, ανοίξαμε το δρόμο προς αυτήν την κατεύθυνση για θέματα που αφορούσαν τις πολύτεκνες οικογένειες και τις πολύτεκνες μητέρες. Συμφωνήσαμε, είχαμε έναν κοινό παρονομαστή όλες οι γυναίκες Βουλευτές και υπήρχαν περίοδοι όπου αυτά τα πράγματα ήταν τομές στον κοινοβουλευτικό μας βίο. Το είχαμε πει τότε και από το Βήμα της Βουλής. Θεωρώ ότι εμείς, οι γυναίκες Βουλευτές, τότε είχαμε κάνει πράξη τη συναίνεση, γιατί πρέπει να ξεπεραστούν οι διαχωριστικές γραμμές.
      Σήμερα στο Υπουργείο δεν τιμηθήκαμε. Θα έλεγα ότι αυτό δεν έχει σχέση με την Κυβέρνηση ή με την Υπουργό, αλλά το βλέπω ως τιμή προς τις Ελληνίδες, προς τις γυναίκες, προς τις μητέρες, για τις οποίες σήμερα συζητήσαμε εδώ και βεβαίως υπάρχει η ευαισθησία, που όμως δεν πρέπει να υπάρχει μόνο στα λόγια αλλά και στην πράξη και στα έργα.
      Κύριοι συνάδελφοι, θα ήλπιζα ότι έστω την ύστατη στιγμή, οδεύοντας πλέον προς την τελική ευθεία, θα συζητούνταν απόψε εδώ όχι γόνιμες προτάσεις αλλά τουλάχιστον θα ήλπιζα να μπορούσαμε να έχουμε την αίσθηση ότι υπάρχει η βούληση για μία βάση συνεννόησης, της συνεννόησης που απαιτείται για το μείζον ζήτημα του ασφαλιστικού. Θα έπρεπε να υπάρχει η υπευθυνότητα, ο ρεαλισμός και η έμπρακτη ευαισθησία που συνεπάγεται η κοινή παραδοχή, γιατί υπάρχει ο κοινός παρονομαστής ότι κοινωνικά επιβεβλημένη είναι η μεταρρύθμιση του υπάρχοντος συστήματος. 
      Θα συμφωνήσω απόλυτα μαζί σας, κύριοι συνάδελφοι του Κ.Κ.Ε., ότι αυτό το σύστημα το στηρίζουν οι εργαζόμενοι και ενώ το στηρίζουν οι εργαζόμενοι, αυτό το σύστημα δεν εγγυάται μακροπρόθεσμα μία βιωσιμότητα υψηλών προδιαγραφών, ενώ και στο παρόν ανακυκλώνει αδικίες σε βάρος των πολλών. Κι εδώ συμφωνώ μαζί σας και αυτό είναι που λέω κι εγώ και αυτό που λέει και η Κυβέρνηση. Αυτό το συγκεκριμένο σύστημα, έτσι όπως είναι σήμερα, δεν παρέχει ποιοτικές υπηρεσίες τις οποίες δικαιούνται όλοι μα όλοι οι εργαζόμενοι και όλοι οι πολίτες.
      Σ’ αυτή, λοιπόν, την ανοιχτή πρόκληση και πρόσκληση της Κυβέρνησης για διάλογο χωρίς προαπαιτούμενα, χωρίς, κύριοι συνάδελφοι, προειλημμένες αποφάσεις, θεωρώ ότι ουσιαστικά ακούστηκε μόνο άρνηση σ’ αυτήν εδώ την Αίθουσα. Ακούστηκε ένα μόνιμο «όχι σε όλα», μια επιχειρηματολογία που πέρα από τις όποιες διαφορετικές προσεγγίσεις –να πούμε και διαφωνίες; Να πούμε και διαφωνίες- για τον τρόπο που αυτή τεκμηριώνεται, θεωρώ ότι στην ουσία χτίζεται για να στηρίξει μια προεπιλεγμένη άρνηση. 
      Εγώ θα δεχτώ απόλυτα ότι κανείς δεν έχει το αλάθητο. Το σίγουρο, όμως, είναι ότι αυτός που το διεκδικεί αρνούμενος να θέσει τις απόψεις του στη δοκιμασία του διαλόγου, κάνει εκ προοιμίου λάθος, διότι όποιος εμμένει στην άρνηση απέναντι σε κάθε εφικτή πρόταση, απέναντι σε ό,τι δεν συμφωνεί απόλυτα με το δικό του τρόπο, απλώς επιλέγει να μείνουν όλα το ίδιο.
      Θα ήθελα, κύριε Χαλβατζή, να συμφωνήσω μαζί σας στα όσα είπατε περί των κινδύνων των εργαζομένων, για τον αριθμό των εργατικών ατυχημάτων, για τους θανάτους. Ακριβώς αυτό περίμενα σήμερα, να είστε και ιδιαίτερα αυστηροί, αλλά και να επιμένετε στις θέσεις σας για αυστηροποίηση των όρων υγιεινής, για τους εργατικούς κινδύνους, για τους ελέγχους που πρέπει να γίνονται. Αυτή είναι η πρόθεσή μου, αυτή είναι η πρόθεση της Κυβέρνησης μέσα από το ασφαλιστικό νομοσχέδιο, γιατί εκεί πρέπει να επιμένουμε για την ποιότητα την οποία θα παράσχουμε στους εργαζόμενους.
      Επιμένετε σε κάποια θέματα, την ώρα που γνωρίζουμε ότι πάσχει το ασφαλιστικό μας σύστημα, την ώρα που ξέρουμε ότι η προοπτική της ενοποίησης των ασφαλιστικών ταμείων, η οποία θα γίνει με τελείως διαφανείς όρους και βεβαίως ομοειδώς, αλλά και με αυστηρές προϋποθέσεις και κριτήρια, μακροπρόθεσμα είναι παράγοντας της βιωσιμότητας και της σταθερότητας. Είναι υποχρέωσή μας και εδώ συμφωνούμε. 
      Λέτε ότι δεν μπορούμε να αρχίζουμε από την ίδια αφετηρία ή να έχουμε τον ίδιο στόχο. Εγώ πιστεύω ότι μπορούμε. Τον ίδιο στόχο δεν έχουμε; Αυτό δεν θέλουμε; Δεν ξεκινάμε όλοι μας από την αφετηρία ότι πρέπει να έχει ασφάλεια ο εργαζόμενος –να αισθάνεται ασφαλής, υπό αυτήν την έννοια το λέω, δεν ομιλώ περί ασφάλισης. Την ασφάλεια δεν είμαστε υποχρεωμένοι όλες οι πτέρυγες να τη δίνουμε στο σημερινό εργαζόμενο που θα βγει στη σύνταξη ή σε αυτόν που μπαίνει τώρα, σε αυτά τα νέα παιδιά, στα δικά μας τα παιδιά, στα εγγόνια μας; Σε ένα σύστημα τέτοιο πρέπει να επενδύσουμε και κυρίως γι’ αυτό πρέπει εμείς να προετοιμάσουμε και να έχουμε εκείνες τις ασφαλιστικές δικλίδες, ώστε να μην υπάρξει ο κίνδυνος για τις επόμενες γενιές.
      Θα έλεγα τελειώνοντας και θα χρειαστώ μισό λεπτό παραπάνω, κύριε Πρόεδρε, γιατί είχα πολλά να πω …
      ΠΡΟΕΔΡΕΥΩΝ (Γεώργιος Σούρλας): Να τα πείτε.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Να πω ότι είχα την απόλυτη αίσθηση ότι ουσιαστικά η ομιλία του κ. Παπουτσή, τον οποίο δικαιολογούμε που έφυγε, γιατί σήμερα όπως είπε, ήταν η πρώτη μέρα που έβγαλε το γύψο από το πόδι του και να του ευχηθούμε περαστικά, είχε άλλους αποδέκτες, είχε άλλο στόχο. Μιλούσε αλλού ο κ. Παπουτσής. Ήταν ένα πολύ καλό διάγγελμα, αν θέλετε, αλλά σίγουρα οι αποδέκτες της ομιλίας του κ. Παπουτσή δεν ήταν οι Έλληνες εργαζόμενοι.
      Στον κ. Ροντούλη θα έλεγα ότι έκανα μια μικρή αναφορά στα δημογραφικά.
      Είναι βέβαιον ότι δεν θα μπορούσα μεγαλύτερη αναφορά, αλλά θα μου επιτρέψτε να κάνω μια προσωπική, αν θέλετε, αναφορά, ότι το δημογραφικό πρόβλημα, όπως όλοι ξέρουμε, για μένα –και το έχω πει πάρα πολλές φορές- είναι το υπ’ αριθμόν ένα εθνικά κρίσιμο θέμα. Σχετικά με το θέμα της υπογεννητικότητας είμαι και συγγραφέας ενός βιβλίου με τον τίτλο «Η άτεκνη χώρα» με στοιχεία, στα οποία πρέπει να πω ότι αισθάνομαι ιδιαίτερα την τιμή ότι κάνουν αναφορά εγνωσμένου κύρους επιστήμονες.
      ΠΡΟΕΔΡΕΥΩΝ (Γεώργιος Σούρλας): Και είστε η πρώτη που καταθέσατε πρόταση νόμου.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Βεβαίως, κατέθεσα την πρόταση νόμου. Και με σας, κύριε Πρόεδρε, είχαμε τότε μαζί δράσει.
      Και, βεβαίως, θέλω να αναφέρω τα θέματα τα δημογραφικά, τα θέματα της πολυτεκνικής ιδιότητας, της σύνταξης της πολύτεκνης μητέρας. Να θυμίσουμε ότι και πάλι είχα την τύχη και την τιμή επί των ημερών μου, με την υπογραφή μου, την περίοδο του 1992 να προχωρήσει η σύνταξη της πολύτεκνης μητέρας.
      Είναι ένα πολύ μεγάλο θέμα, το οποίο πρέπει να δούμε με ιδιαίτερη ευαισθησία. Το βλέπουμε και μέσα από το ασφαλιστικό. Επίσης, έγινε προσπάθεια σήμερα στη συνάντηση με τις γυναίκες Βουλευτές, για το πώς είναι δυνατόν να στηρίξουμε την οικογένεια, τη μητρότητα, τη μητέρα, την εργαζόμενη, εκείνη την εργάτρια, όπως είπατε πριν, που είπατε και για τη φάμπρικα, εκείνες τις γυναίκες, με γενναία μέτρα, εκείνες που έχουν την πραγματική ανάγκη και όταν την έχουν αυτήν την πραγματική ανάγκη, όταν τα παιδιά τους είναι μικρά και όταν χρειάζεται να υπάρχουν εκείνες οι προϋποθέσεις και εκείνες οι υπηρεσίες από το κράτος και για τους βρεφονηπιακούς σταθμούς και για τα ωράρια των βρεφονηπιακών σταθμών.
      Θα σας πω ειλικρινά –κάνω μια προσωπική αναφορά- πάρα πολλές φορές από τα Υπουργεία που πέρασα –είναι το πέμπτο Υπουργείο στο οποίο εκλήθην να υπηρετήσω- ξέρετε πόσο άσχημα, ανθρώπινα ένιωθα, όταν στις συσκέψεις με τους υπηρεσιακούς παράγοντες είχα διευθύντριες ή τμηματάρχες γυναίκες, οι οποίες εκείνη την ώρα είχαν αφήσει το παιδί τους, το μωρό τους, το παιδάκι τους άρρωστο με «39» ή «40» πυρετό ή σε μια γιαγιά ή σε έναν παιδικό σταθμό και ήταν υποχρεωμένες να αντιμετωπίζουν στην αίθουσα των συσκέψεων τα προβλήματα του Υπουργείου τους και να είναι σε μια σύσκεψη τέτοια;
      Είναι θέματα, τα οποία μας ενώνουν. Αυτά είναι τα θέματα που μας ενώνουν. Και εκεί δεν έχουμε διαφορετικές αντιμετωπίσεις. Διότι πραγματικά πιστεύω ότι σε πολλές περιπτώσεις είναι μονόδρομος, από όποια αφετηρία και αν ξεκινάει ο καθένας από μας.
      Κύριοι συνάδελφοι, νομίζω ότι οδηγούμεθα προς την κατεύθυνση ενός ασφαλιστικού συστήματος που μπορεί να εγγυηθεί υψηλότερες παροχές και ποιοτικότερες υπηρεσίες για όλους. Αυτός είναι ο προσανατολισμός του μεταρρυθμιστικού μας σχεδίου, το οποίο θα παρουσιαστεί με κάθε λεπτομέρεια και θα κατατεθεί στο Κοινοβούλιο. Δεν πρόκειται να αιφνιδιάσουμε την Εθνική Αντιπροσωπεία, αλλά αυτούς που σίγουρα δεν πρόκειται να αιφνιδιάσουμε είναι τους Έλληνες εργαζόμενους.
      Σας ευχαριστώ πάρα πολύ για την προσοχή σας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Πετραλιά.
      Οφείλουμε να αναγνωρίσουμε στην κ. Πετραλιά πρωταγωνιστικό ρόλο, καθοριστικό στον αγώνα για την αντιμετώπιση του δημογραφικού ζητήματος. Και πρέπει να λέγονται αυτά μέσα στο Κοινοβούλιο και όχι βέβαια μόνο στα τηλεοπτικά παράθυρα – που και εκεί δεν λέγονται, άλλα λέγονται.
      Εγώ, λοιπόν, από τη θέση του Προεδρεύοντος εύχομαι καλή επιτυχία στην προσπάθεια για ένα σημαντικό θέμα εθνικό, όπως είναι το ασφαλιστικό, όπου κι εγώ είχα την καλή τύχη να έχω αρμοδιότητα, όταν τα δύο Υπουργεία Κοινωνικών Ασφαλίσεων και Υγείας ήταν μαζί.
      Το λόγο τώρα έχει ο κ. Χαλβατζής, Κοινοβουλευτικός Εκπρόσωπος του Κομμουνιστικού Κόμματος Ελλάδας.
      ΣΠΥΡΙΔΩΝ ΧΑΛΒΑΤΖΗΣ: Ειπώθηκαν ορισμένα πράγματα που και συναισθηματικά μπορεί να ακούγονται ωραία. Ειπώθηκε για την υπογεννητικότητα. Πείτε μου, ποια κυβέρνηση της Νέας Δημοκρατίας ή του ΠΑ.ΣΟ.Κ., έκοψε τα πόδια κανενός επιχειρηματία, από αυτούς οι οποίοι απολύουν εργάτριες μόλις διαπιστώσουν ότι έμειναν έγκυες. Και, συνεπώς, σε μία ελεύθερη οικονομία, όπως σεις υποστηρίζετε, οι επιχειρηματίες θα συνεχίζουν να απολύουν τις έγκυες και σ’ αυτήν την ελεύθερη οικονομία δεν μπορούν να παρθούν μέτρα ενάντια στην υπογεννητικότητα. 
      Κυρίες και κύριοι Βουλευτές, κυρία Υπουργέ, η πολιτική της Ευρωπαϊκής Ένωσης, η πολιτική της νέας τάξης πραγμάτων είναι αυτή που εφαρμόζεται από τις εκάστοτε κυβερνήσεις, εδώ και πολλά χρόνια. Εφαρμόζεται αυτή η πολιτική σήμερα και υλοποιείται από την Κυβέρνηση της Νέας Δημοκρατίας. Άρα πρώτος στόχος του Κ.Κ.Ε. είναι το αντιπάλεμα αυτής της πολιτικής, της πολιτικής της Νέας Δημοκρατίας σε όλες τις εκφράσεις της. Αυτό, όμως, δεν μας εμποδίζει να κριτικάρουμε τις άλλες πολιτικές δυνάμεις και για το χθες και για το σήμερα.
       Ο νόμος του Ρέππα αύξησε τα όρια ηλικίας ανδρών και γυναικών. Μείωσε και μειώνει το ποσοστό της σύνταξης. Αυτή είναι η πραγματικότητα, ό,τι και αν λέει το ΠΑ.ΣΟ.Κ. και οι εκπρόσωποί του. Και, επίσης, όταν υποστηρίζεις τη Συνθήκη του Μάαστριχτ, όταν υποστηρίζεις τη Λισαβόνα σε όλες τις εκδοχές της, είσαι συνυπεύθυνος. Πολιτικά αντιμετωπίζουμε την εκάστοτε κυβέρνηση, την αξιωματική αντιπολίτευση, την κάθε πολιτική δύναμη. Γι’ αυτό ασκούμε κριτική στο ΠΑ.ΣΟ.Κ., όχι μόνο για το χθες του αλλά και για το σήμερα. Ασκούμε κριτική στο Συνασπισμό και για την αποδοχή, την ψήφιση της Συνθήκης του Μάαστριχτ, αλλά και για την αποδοχή των βασικών, των κεντρικών επιλογών και αποφάσεων της Ευρωπαϊκής Ένωσης. Και αυτή η επιλογή της αποδοχής της πολιτικής της Ευρωπαϊκής Ένωσης, τον οδηγεί σε μία πολιτική ουράς προς το ΠΑ.ΣΟ.Κ. Ασκούμε κριτική σε όποιον υποστηρίζει την ελεύθερη οικονομία, γιατί σ’ αυτήν την ελεύθερη οικονομία παραβιάζονται καθημερινά, τα ανθρώπινα, τα εργασιακά, τα ασφαλιστικά δικαιώματα. Παραβιάζονται με τον πιο βάναυσο τρόπο.
      Πολλές φορές και σήμερα και στην προηγούμενη κυβέρνηση η Αξιωματική Αντιπολίτευση υποστήριζε ότι η κυβέρνηση είναι ανίκανη. Αυτή η ανίκανη Κυβέρνηση προωθεί με γοργούς ρυθμούς όλα τα αντιλαϊκά μέτρα. Εφαρμόζει πλήρως τις αντιλαϊκές επιλογές της Ευρωπαϊκής Ένωσης, της νέας τάξης πραγμάτων, όχι μόνο στην οικονομία, όχι μόνο στην κοινωνική πολιτική αλλά και στις διεθνείς σχέσεις. Αυτή είναι η πραγματικότητα. Δηλαδή, αν ήταν πιο «ικανή», κατά την άποψη του ΠΑ.ΣΟ.Κ., τι θα μπορούσε να περιμένει η εργατική τάξη, τα πλατιά λαϊκά στρώματα; Πώς θα προχωρούσε; Ποια άλλα μέτρα θα έπαιρνε η Κυβέρνηση;
      Καμμία κυβέρνηση δεν είναι ανίκανη, καμμία κυβέρνηση δεν είναι τυχαία. Όλες οι κυβερνήσεις, όλες οι πολιτικές δυνάμεις εφαρμόζουν συγκεκριμένες πολιτικές και σήμερα οι πολιτικές της Ευρωπαϊκής Ένωσης, οι πολιτικές της νέας τάξης εφαρμόζονται σε όλη τη γραμμή και για τις προσλήψεις και για τις ιδιωτικοποιήσεις και για την εμπορευματοποίηση των κοινωνικών αγαθών.
      Απουσιάζει, όποιος εκπρόσωπος του ΠΑ.ΣΟ.Κ., από την Αίθουσα. Ούτε λίγο ούτε πολύ ο κ. Παπουτσής μάς είπε ότι το ΠΑ.ΣΟ.Κ. χάρισε την ευημερία. Πολλές φορές δόθηκε η δυνατότητα να δώσουμε απαντήσεις στους εκπροσώπους του ΠΑ.ΣΟ.Κ. . Τίποτα και κανένας δεν χάρισε. 
      Η αστική τάξη δεν χάρισε τίποτε όλα τα χρόνια είτε στη χριστιανοδημοκρατική είτε στη σοσιαλδημοκρατική εκδοχή της. 
      Κάτω από την πάλη του ταξικού, λαϊκού, εργατικού κινήματος, κάτω από την πάλη της παγκόσμιας εργατικής τάξης είχε παρθεί μία σειρά μέτρων και ήταν και κάτω από την επίδραση της Σοβιετικής Ένωσης, του σοσιαλισμού. Τώρα τα παίρνουν όλα πίσω. Γιατί και το άρθρο 4 το ΠΑ.ΣΟ.Κ. το είχε φέρει, και την απλή αναλογική την είχε υποσχεθεί και δεν την εφάρμοσε και τις Βάσεις έλεγε ότι θα διώξει και δεν τις έδιωξε και...και...και. Συνεπώς δεν χρωστάει κανένας τίποτα στις διακυβερνήσεις του ΠΑ.ΣΟ.Κ. 
      Τέλος, πρέπει να είμαστε ειλικρινείς. Κυρία Υπουργέ, ο Ο.Ο.Σ.Α., το Διεθνές Νομισματικό Ταμείο, η Διεθνής Τράπεζα, η Ευρωπαϊκή Τράπεζα, η Τράπεζα της Ελλάδος διά μέσου του κ. Γκαργκάνα, πίεζαν και πιέζουν καθημερινά για ακόμα πιο σκληρά, για ακόμα πιο αντεργατικά, αντιασφαλιστικά μέτρα. 
      Η Ευρωπαϊκή Ένωση πιέζει με όλα τα μέσα και έχει πολλά. Οι Ευρωπαίοι το λένε ανοιχτά. Δεν μασάνε τα λόγια τους. Το λένε επίσημα. Θα πρέπει να μειωθεί το λεγόμενο εργασιακό, εργατικό κόστος. Θα πρέπει να πληρώσουν και άλλο οι εργαζόμενοι. Και βιάζονται, δεν έχουν πολλά περιθώρια. Λένε ότι «τα περιθώρια στενεύουν και θα πρέπει να πάρετε μέτρα». Αυτό λένε σε όλες τις κυβερνήσεις και αυτό προσπαθούν να εφαρμόσουν όλες οι κυβερνήσεις, είτε είναι σοσιαλδημοκρατικές, είτε είναι χριστιανοδημοκρατικές, είτε είναι συμμαχικές είτε είναι οι κυβερνήσεις της ευρείας συναίνεσης, όπως είναι του Πρόντι στην Ιταλία. 
      Φυσικά από χώρα σε χώρα διαφέρουν τα πράγματα, είναι διαφορετικά και με άλλους ρυθμούς προωθούνται. 
      Στην Ελλάδα το ισχυρό ταξικό συνδικαλιστικό κίνημα έβαλε χθες και βάζει και σήμερα εμπόδια σε αυτή την αντιλαϊκή πολιτική. 
      Στο άμεσο μέλλον είμαστε σίγουροι πιο ισχυρά, πιο αποτελεσματικά, αυτό το ίδιο το κίνημα και η συσπείρωση των ταξικών αγωνιστικών δυνάμεων θα μπορέσει όχι μόνο να υψώσει εμπόδια απέναντι σε αυτά τα αντιλαϊκά μέτρα, αλλά είμαστε σίγουροι ότι θα ανοίγει πιο αποτελεσματικούς δρόμους σε μία νέα αντεπίθεση για νέες κατακτήσεις, για την ανατροπή αυτής της πολιτικής, για μία άλλη πολιτική που θα υπηρετεί τις λαϊκές ανάγκες, που θα εξυπηρετεί τα λαϊκά συμφέροντα και όχι τα συμφέροντα και τα κέρδη του μεγάλου κεφαλαίου. 
      Ως Κομμουνιστικό Κόμμα Ελλάδας σε αυτή την κατεύθυνση θα δώσουμε όλες μας τις δυνάμεις. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον Κοινοβουλευτικό Εκπρόσωπο του Κομμουνιστικού Κόμματος Ελλάδας κ. Χαλβατζή. 
      Κυρία Υπουργέ, θέλετε να τριτολογήσετε; 
      ΦΑΝΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Όχι κύριε Πρόεδρε. Άλλωστε θα τα πούμε και πάλι κατά την προ ημερησίας διάταξης συζήτηση για το ίδιο θέμα.
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της υπ' αριθμ. 21/19.12.2007 επερώτησης προς τον Υπουργό Απασχόλησης και Κοινωνικής Προστασίας, των είκοσι δύο Βουλευτών του Κ.Κ.Ε. σχετικά με τα ασφαλιστικά δικαιώματα.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.31΄ λύεται η συνεδρίαση για αύριο ημέρα Τρίτη 15 Ιανουαρίου 2008 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      O ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
      
Συνεδριαση 14.1.08                                                                        σελ.1

Τελευταία Αποθήκευση:	18/1/2008 2:26:00 μμ	Από:	L.venetikidou
Εκτυπώθηκε:	17/1/2008 12:52:00 μμ

