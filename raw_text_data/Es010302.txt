
ΣΥΝΕΔΡΙΑΣΗ ΡΚΗ' 
Παρασκευή 2 Μαρτίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. 'Αδεια απουσίας της Βουλευτού Θ. Μπακογιάννη, 
3. Ανακοινώνεται ότι τη συνεδρίαση παρακολουθούν μαθητές, από το
Λύκειο Λαυρίου, το 2ο Λύκειο Βριλησσίων Αθηνών, το 2ο Ενιαίο Λύκειο Νέας Ιωνίας Βόλου,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Δευτέρας 5 Μαρτίου 2001, ΣΕλ.
4. Συζήτηση επικαίρων ερωτήσεων:
α) Προς τον Πρωθυπουργό: i) Του Βουλευτή του Πανελλήνιου Σοσιαλιστικού Κινήματος Ε. Στρατάκης, σχετικώς με τις επιπτώσεις, από τον εκσυγχρονισμό της Αγροτικής Τράπεζας της Ελλάδος, στο διαμεσολαβητικό ρόλο των συνεταιριστικών οργανώσεων στην άσκηση της αγροτικής πίστης κ.λπ.,
ii) Του Προέδρου του Συνασπισμού της Αριστεράς και της Προόδου
Ν. Κωνσταντόπουλου, σχετικώς με την αντιμετώπιση του προβλήματος της ονομασίας των Σκοπίων, τη διασφάλιση της σταθερότητας στην περιοχή κ.λπ.,
β) Προς τον Υπουργό Εθνικής Οικονομίας, σχετικώς με τη συγκρότηση των διαχειριστικών αρχών κατά τη διαχείριση του Γ' Κοινοτικού Πλαισίου Στήριξης κλπ.,
γ) Προς τον Υπουργό Υγείας και Πρόνοιας, σχετικώς με την αποπεράτωση του νέου νομαρχιακού νοσοκομείου Πιερίας,
δ) Προς τον Υπουργό Γεωργίας, σχετικώς με την αποζημίωση των μαστιχοπαραγωγών της Χίου για ζημιές που υπέστησαν από την πυρκαγιά του περασμένου καλοκαιριού,
ε) Προς τον Υπουργό Εργασίας και Κοινωνικών Ασφαλίσεων, σχετικώς με την πλήρωση των κενών θέσεων ιατρικού και νοσηλευτικού προσωπικού στα πολυϊατρεία του Ιδρύματος Κοινωνικών Ασφαλίσεων, στο Νομό Μαγνησίας,

στ) Προς τον Υπουργό Οικονομικών, σχετικώς με τη διαχείριση του
κληροδοτήματος "ΤΑΣΟΥΛΑ" κ.λπ.,
5. Συζήτηση επερώτησης προς τον Υπουργό Μεταφορών και Επικοινωνιών, σχετικά με τη πολιτική της Κυβέρνησης στον τομέα του ΟΣΕ,
ΟΜΙΛΗΤΕΣ
Α. Επι των επικαίρων ερωτήσεων:
1) Προς τον Πρωθυπουργό:
ΚΩΝΣΤΑΝΤΟΠΟΥΛΟΣ Ν.,
ΣΗΜΙΤΗΣ Κ.,
ΣΤΡΑΤΑΚΗΣ Κ.,
2) Προς τους Υπουργούς:
ΑΡΓΥΡΗΣ Ε.,
ΒΑΡΙΝΟΣ Α.,
ΓΚΑΤΖΗΣ Ν.,
ΚΕΔΙΚΟΓΛΟΥ Β.,
ΠΑΧΤΑΣ Χ.,
ΣΠΥΡΑΚΗ Χ.,
ΤΣΕΡΤΙΚΙΔΗΣ Π.,
ΤΣΙΠΛΑΚΟΣ Α.,
ΦΑΡΜΑΚΗΣ Ν.,
ΦΩΤΙΑΔΗΣ Α.,
Β. Επί της επερώτησης:
ΑΓΓΕΛΟΠΟΥΛΟΣ Ν.,
ΒΕΡΕΛΗΣ Χ.,
ΒΟΥΛΓΑΡΗΣ Α.,
ΓΚΑΤΖΗΣ Ν.,
ΚΑΛΟΓΙΑΝΝΗΣ Σ.,
ΚΟΛΛΙΑ-ΤΣΑΡΟΥΧΑ Μ.,
ΠΑΠΑΛΗΓΟΥΡΑΣ Α.,
ΣΑΛΜΑΣ Μ.,
ΣΠΥΡΟΠΟΥΛΟΣ Ρ.,
ΣΤΥΛΙΑΝΙΔΗΣ Ε.
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΚH'
Παρασκευή 2 Μαρτίου 2001
---
Αθήνα, σήμερα στις 2 Μαρτίου 2001, ημέρα Παρασκευή και ώρα 10.55' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Παρακαλείται η κυρία Γραμματέας να ανακοινώσει τις αναφορές προς το
Σώμα.
Aνακοινώνονται προς το Σώμα από τη Γραμματέα της Βουλής κ. Ελπίδα
Τσουρή, Βουλευτή Χίου, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα ότι τη Δευτέρα 5 Μαρτίου θα διεξαχθεί νομοθετική εργασία, δηλαδή η συνεδρίαση κοινοβουλευτικού ελέγχου της Δευτέρας θα διατεθεί για τις ανάγκες της συζήτησης για την αναθεώρηση του Συντάγματος την Τρίτη το απόγευμα. Την Τρίτη το πρωί θα γίνει εμβόλιμη συνεδρίαση για τις ανάγκες του νομοθετικού έργου.
'Εχω την τιμή να ανακοινώσω στο Σώμα το δελτίο επικαίρων ερωτήσεων
της Δευτέρας 5 Μαρτίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 1. Η με αριθμό 673/28.2.2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Εθνικής 'Αμυνας, σχετικώς με πληροφορίες αναφερόμενες στη μεταφορά της Σχολής Εκπαιδεύσεως Τηλεπικοινωνιών από τον Πύργο Ηλείας στην Αυλώνα Αττικής.
2. Η με αριθμό 676/28.2.2001 επίκαιρη ερώτηση του Βουλευτή της Νέας
Δημοκρατίας κ. Γεωργίου Καρασμάνη προς τον Υπουργό Γεωργίας, σχετικώς με την επιστροφή κοινοτικών ενισχύσεων που είχαν δοθεί στους κτηνοτρόφους κλπ.
3. Η με αριθμό 662/28.2.2001 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Περιβάλλοντος, Χωροταξίας και Δημοσίων 'Εργων, Πολιτισμού, σχετικώς με τις προθέσεις της Κυβέρνησης για τη μετεγκατάσταση του Ιπποδρόμου από την Καλλιθέα στο Μαρκόπουλο κλπ.
4. Η με αριθμό 666/28.2.2001 επίκαιρη ερώτηση της Βουλευτού του
Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Υγείας -Πρόνοιας, σχετικώς με την επέκταση των προγραμμάτων αποκατάστασης των εξαρτημένων, απο ηρωίνη, ατόμων κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν. 
Βουλής)
1. Η με αριθμό 674/28.2.2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Μεταφορών και Επικοινωνιών, σχετικώς με τις επιπτώσεις στην υγεία των πολιτών, της ηλεκτρομαγνητικής ακτινοβολίας, που εκπέμπουν οι κεραίες κινητής τηλεφωνίας.
2. Η με αριθμό 672/28.2.2001 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Kιλτίδη προς τον Υπουργό Υγείας και Πρόνοιας, σχετικώς με το πρόβλημα του αλκοολισμού των νέων, τη δημιουργία κέντρων ενημέρωσης κλπ.
3. Η με αριθμό 663/28.2.2001 επίκαιρη ερώτηση της Βουλευτού του
Κομμουνιστικού Κόμματος Ελλάδας κας Λιάνας Κανέλλη προς τους Υπουργούς
Πολιτισμού, Περιβάλλοντος, Χωροταξίας και Δημοσίων Εργων, σχετικώς με την κατασκευή του κωπηλατοδρόμιου στην περιοχή του Σχοινιά.
4. Η με αριθμό 675/28.2.2991 επίκαιρη ερώτηση του Βουλευτή του
Συνασπισμού της Αριστεράς και της Προόδου κ. Παναγιώτη Λαφαζάνη προς τον Υπουργό Εξωτερικών, σχετικώς με την απαγόρευση εισόδου στις Ηνωμένες Πολιτείες του εκδότη του περιοδικού "ΑΝΤΙ" Χρήστου Παπουτσάκη.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε
στην ημερήσια διάταξη των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 677/39/28.2.2001 επίκαιρη ερώτηση του
Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον κύριο Πρωθυπουργό, σχετικώς με τις επιπτώσεις από τον εκσυγχρονισμό της Αγροτικής Τράπεζας της Ελλάδος στο διαμεσολαβητικό ρόλο των συνεταιριστικών οργανώσεων στην άσκηση της αγροτικής πίστης κλπ.
Η επίκαιρη ερώτηση έχει ως εξής:
"Είναι γνωστά τα προβλήματα που αντιμετωπίζει ο αγροτικός κόσμος της χώρας από τις ραγδαίες αλλαγές που παρατηρούνται σε παγκόσμιο επίπεδο και τις δυσκολίες προσαρμογής για πολλούς και διάφορους λόγους του πρωτογενούς τομέα της οικονομίας και των φορέων του στα νέα δεδομένα. 
Πέραν του γενικότερου προβλήματος πρόσφατα δημιουργήθηκε στον
αγροτικό κόσμο της χώρας μεγάλη αναταραχή με αφορμή την έκδοση εγκυκλίου από την ΑΤΕ, η οποία ουσιαστικά καταργούσε το διαμεσολαβητικό ρόλο των συνεταιριστικών οργανώσεων κατα την άσκηση της αγροτικής πίστης.

Παρά την ανάκληση της εγκυκλίου παραμένει ανοικτό το θέμα της πιστωτικής στήριξης των αγροτών.
Ερωτάται ο κύριος Πρωθυπουργός:
1. Ποιος θα είναι στο εξής ο ρόλος των συνεταιριστικών οργανώσεων
κατά την άσκηση αγροτικής πίστης και πώς οι συνεταιρισμοί θα μπορέσουν να προστατεύσουν τα συμφέροντα των αγροτών και ιδιαίτερα των μικρών και οικονομικά αδύναμων;
2. Ο εκσυγχρονισμός και η εξυγίανση της ΑΤΕ θα σημάνει τον περιορισμό της συνεταιριστικής δραστηριότητας; Και πώς διασφαλίζεται η πρόσβαση των αγροτών στους αναγκαίους χρηματοδοτικούς πόρους;"
Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, χαίρομαι που μου δίνεται η ευκαιρία να πάρω θέση σε ένα πρόβλημα, το οποίο δημιουργήθηκε τελευταία και να διευκρινίσω ποιος είναι ο ρόλος της Αγροτικής Τράπεζας και ποιος είναι ο ρόλος των αγροτικών συνεταιρισμών.
Πρώτα απ'όλα θέλω να δηλώσω ότι η Αγροτική Τράπεζα, η οποία έπαιξε ένα σημαντικό ρόλο για την ανάπτυξη της υπαίθρου, παρά το νέο σχήμα, τις νέες υποχρεώσεις, το νέο πλαίσιο στο οποίο θα κινείται, θα εξακολουθήσει να παίζει ένα ρόλο στην ίδια ακριβώς κατεύθυνση. Είναι ένα εργαλείο, είναι ένας μοχλός και υπό τις νέες περιστάσεις, για να μπορέσουμε να δώσουμε περισσότερη ζωή, να υπάρχει ταχύτερος ρυθμός ανάπτυξης στην ύπαιθρο, να στηριχθεί ο 'Ελληνας αγρότης.
Η εγκύκλιος, η οποία εκδόθηκε από την Αγροτική Τράπεζα και η οποία,
όπως επισημαίνει η ερώτηση, έχει ήδη ανακληθεί, δεν πρέπει να δημιουργήσει ανησυχία στον αγροτικό κόσμο, γιατί πιστεύουμε ότι για μας είναι σαφής ποιος είναι ο ρόλος της τράπεζας, ποιος είναι ο ρόλος των συνεταιρισμών.
Θέλω να εξηγήσω, όμως, τι συνέβη. Οι αγροτικοί συνεταιρισμοί ήσαν διαμεσολαβητές σε σχέση με την Αγροτική Τράπεζα προς τους αγρότες για τη χορήγηση δανείων. Την εργασία αυτή την έκαναν πολλές φορές πολύ καλά
επ' ωφελεία της τράπεζας και επ'ωφελεία των αγροτών και έτσι επεκτάθηκε το δίκτυο της Αγροτικής Τράπεζας σε ολόκληρη την Ελλάδα. Υπήρξαν όμως και μερικοί συνεταιρισμοί, οι οποίοι δεν εκτέλεσαν καλά τις υποχρεώσεις τους. Δεν διαχειρίστηκαν τα θέματα σωστά, ως εκ τούτου δεν μπόρεσαν να εξοφλήσουν τις δικές τους δανειακές υποχρεώσεις απέναντι στην τράπεζα και δεν εισέπραξαν πολλές φορές και τα χρήματα από τους αγρότες ή τα εισέπραξαν και δεν τα απέδωσαν.
Η Αγροτική Τράπεζα έχει δικαίωμα, έχει υποχρέωση να προσαρμοστεί τώρα στους νέους κανόνες λειτουργίας του τραπεζικού συστήματος, να αναμορφώσει τις προσφερόμενες υπηρεσίες. Γι'αυτό κάποιοι νόμισαν ότι μπορεί να καταργηθεί αυτή η δραστηριότητα που είχε πριν. Εμείς πιστεύουμε -και η
διοίκηση το διαπίστωσε- ότι ήταν λάθος και ότι θα πρέπει να υπάρχει μία ρύθμιση, η οποία προσαρμόζεται στο διαφορετικό πλαίσιο το οποίο δημιουργήθηκε, να λαμβάνει υπόψη της τη λειτουργία των συνεταιρισμών εκείνων οι οποίοι εκτελούν σωστά την αγροτική πίστη και να θέτει στους συνεταιρισμούς εκείνους οι οποίοι δεν εκτελούν σωστά την αγροτική πίστη πλαίσια και περιορισμούς, ώστε να συμμορφωθούν στους νέους κανόνες. Δηλαδή οι καλοί πελάτες και οι κακοί πελάτες: Οι καλοί πελάτες συνεχίζουν να λειτουργούν όπως λειτουργούσαν, οι πελάτες οι οποίοι δεν συμμορφώνονται, πρέπει να συμμορφωθούν.
Και γι'αυτό πιστεύουμε, η βασική αρχή είναι ότι συνεχίζεται η
χορήγηση των καλλιεργητικών δανείων μέσω των αγροτικών συνεταιρισμών με τους όρους που υπάρχουν όπου δεν υπάρχει υποκατάστημα της Αγροτικής Τράπεζας, αλλά η χορήγηση αυτή θα γίνεται μέσα σε ένα πλαίσιο τέτοιο και κανόνες τέτοιους, ώστε η τράπεζα να είναι μία τράπεζα, η οποία δεν σωρεύει οφειλές, αλλά είναι αποτελεσματική και βοηθάει με τις εισπράξεις της, με τις δραστηριότητές της και τη δική της ύπαρξη αλλά κυρίως και τους αγρότες.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΟΣ (Απόστολος Κακλαμάνης): Ο κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
Η απάντησή σας, κύριε Πρωθυπουργέ, πιστεύω ότι θα ικανοποιήσει στην πράξη τους αγρότες της χώρας, που με αυτόν τον τρόπο θα εξακολουθήσουν να διευκολύνονται στην πρόσβασή τους στις χρηματοδοτικές πηγές. Και βέβαια θα μπορούσε να πει κανείς ότι είναι και πάρα πολύ θετικό που αναγνωρίζεται και συνεχίζεται ο αναπτυξιακός ρόλος της τράπεζας, που έχει προσφέρει αρκετά σημαντικά στον αγροτικό τομέα της χώρας μας.
Τα αποτελέσματα, όμως, πιστεύω θα είναι ακόμα καλύτερα αν ο ανταγωνισμός των τραπεζών συμβάλλει στην παραπέρα μείωση των επιτοκίων, πέραν από αυτή που επιτεύχθηκε με την ένταξή μας στην ΟΝΕ, ώστε να μειωθεί το κόστος του χρήματος, γιατί πιστεύω ότι με αυτόν τον τρόπο -είναι σίγουρο- ότι θα προχωρήσουμε στην παραγωγή ανταγωνιστικών προϊόντων με το μειωμένο κόστος, που είναι το ζητούμενο της σημερινής εποχής και βέβαια με αυτόν τον τρόπο θα έχουμε συμβάλει στη σημαντική μείωση ενός συντελεστού της παραγωγής, όπως είναι το κεφάλαιο. Και έχει ιδιαίτερη σημασία αυτό, κύριε Πρωθυπουργέ, διότι είναι γνωστό ότι στις μέρες μας και οι αγροτικές εκμεταλλεύσεις στη νέα εποχή τείνουν να γίνουν εκμεταλλεύσεις εντάσεως κεφαλαίου.
'Αρα, λοιπόν, η μείωση του κόστους του χρήματος και αυτό που σήμερα ανακοινώσατε, πιστεύω ότι θα συμβάλει προς μια θετική κατεύθυνση. 'Ομως, υπάρχει ένα θέμα. Και το θέμα είναι ότι αυτήν τη στιγμή στον αγροτικό κόσμο υπάρχουν περιπτώσεις παραγωγών, που έχουν οφειλές προς τις τράπεζες.
Υπήρξε μία εξαγγελία σας, με την οποία αυτές οι οφειλές έπρεπε να ρυθμιστούν. Οι τράπεζες δεν έστερξαν να υλοποιήσουν τις εξαγγελίες σας και πιστεύω ότι πρέπει να δείξετε το προσωπικό σας ενδιαφέρον για να λυθεί και αυτό το πρόβλημα που ταλανίζει ένα μερίδιο αγροτών, που συμβάλλουν και αυτοί με την παραγωγή τους στην πορεία της εθνικής οικονομίας.
Και βέβαια, κύριε Πρωθυπουργέ, πιστεύω ότι το μείζον σήμερα ζήτημα της εμπορίας, που όταν θητεύσατε στο Υπουργείο Γεωργίας με τα εργαλεία εκείνης της εποχής καταφέρατε να το λύσετε, πρέπει να το αντιμετωπίσουμε ξανά, γιατί ο αγροτικός κόσμος έχει προβλήματα και δεν πρέπει να ξεπουλιούνται τα προϊόντα του, αλλά πρέπει να πουλιούνται σε ικανοποιητικές τιμές.
Νομίζω ότι είναι ένα ζήτημα που το προσωπικό σας ενδιαφέρον θα συμβάλει στην επίλυσή του με τα νέα δεδομένα, με τα νέα εργαλεία που είναι η αξιοποίηση του ανθρώπινου δυναμικού, ο συντονισμός και κυρίως η οργάνωση των αγορών και των αγροτών.
Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι
συνάδελφοι, ο αγροτικός χώρος βρίσκεται σε μία περίοδο αλλαγής και προσαρμογής. Αυτό αφορά και την Αγροτική Τράπεζα, αφορά και τους συνεταιρισμούς. Η Αγροτική Τράπεζα πρέπει να οργανωθεί διαφορετικά, να είναι μια ανταγωνιστική τράπεζα, να μην πραγματοποιεί ζημιές αλλά αντίθετα να πραγματοποιεί κέρδη, με τα οποία να διευκολύνει και τις
υπηρεσίες της προς τους αγρότες και να εντάσσεται μέσα στο γενικό πλαίσιο της τραπεζικής δραστηριότητας, το πλαίσιο το οποίο ισχύει στη χώρα.
Αυτά ίσως ακούγονται αυτονόητα, αλλά για πάρα πολύ καιρό υπήρχε ένα
ειδικό καθεστώς για την Αγροτική Τράπεζα. Και τώρα βρισκόμαστε στη διεργασία, ώστε η τράπεζα να πάρει άλλη μορφή. Υπάρχουν λοιπόν δυσκολίες προσαρμογής.
Από την άλλη μεριά είναι οι συνεταιρισμοί. Και οι συνεταιρισμοί πρέπει να γίνουν επιχειρηματικές ενότητες με βάση βέβαια τη σκέψη ότι βοηθά ο συνεταιρισμός και όλοι οι αγρότες μαζί την κοινή τους δράση, αλλά δεν πρέπει να είναι πια οργανώσεις οι οποίες σωρεύουν χρέη, οι οποίες δεν μπορούν να κάνουν επενδύσεις, αλλά αντίθετα πρέπει να είναι μοχλοί για την αγροτική παραγωγή.
Αυτό σημαίνει ότι θα περάσουμε ακόμη έναν καιρό, όπου θα πρέπει να βρούμε το δρόμο μας. Μέσα όμως σ' αυτήν την προσπάθεια έχουν γίνει κάποια βήματα. Θέλω να θυμίσω μόνο δύο σε σχέση με τα πρακτικά θέματα, τα οποία έθεσε ο κ. Στρατάκης.
Λένε "η ΟΝΕ τι έφερε;". Η ΟΝΕ έφερε τη μείωση των επιτοκίων. Τα
αγροτικά επιτόκια ήταν άλλοτε 23%, βρίσκονται στο 9% και θα επαναλάβω ότι πρέπει να μειωθούν περισσότερο. Το επίπεδο των επιτοκίων κυμαίνεται γύρω στο 5%-6% λόγω της ΟΝΕ. Kαι από τον ανταγωνισμό των τραπεζών και πιστεύω και από την προσπάθεια που πρέπει να κάνει η Αγροτική Τράπεζα, πρέπει να έλθουμε σ' αυτό το επίπεδο, για να απολαύσει και ο αγρότης όσον αφορά το κόστος του χρήματος όλα τα οφέλη από την ένταξη της χώρας στην ΟΝΕ.
'Οσον αφορά το άλλο θέμα των ρυθμίσεων εγώ θα έλεγα ότι εκεί
χρειάζεται πάντα κάποια προσοχή, γιατί υπάρχουν προβλήματα. Και τα ξέρω αυτά τα προβλήματα, αλλά υπάρχουν προβλήματα και από την άλλη πλευρά, δηλαδή από την πολιτεία. Και η πολιτεία από το '94 που αναλάβαμε εμείς ως Κυβέρνηση, μέχρι το '99 έχει κάνει είκοσι μία ρυθμίσεις κόστους 1,6 τρισεκατομμυρίων δραχμών.
Αυτό δείχνει ότι και νοιαζόμαστε για τους συνεταιρισμούς και τους αγρότες και ότι προσπαθούμε να βοηθήσουμε, αλλά πρέπει να λειτουργήσει σωστά η οικονομία και η αγροτική οικονομία, ώστε όταν αναλαμβάνει κάποιος πρωτοβουλία, να ξέρει ότι έχει ευθύνη. Πρέπει να λειτουργήσει έτσι η οικονομία, ώστε να έχουμε στέρεες βάσεις για την ανάπτυξη του αγροτικού τομέα.
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, η δεύτερη
επίκαιρη ερώτηση θα κρατηθεί.
Η τρίτη επίκαιρη ερώτηση με αριθμό 665/28.2.2001 της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τον Υπουργό Ανάπτυξης, σχετικώς με την πρόσφατη απόφαση της Δημόσιας Επιχείρησης Ηλεκτρισμού (ΔΕΗ) να διακόψει την παροχή ρεύματος στους καταυλισμούς των σεισμοπλήκτων στη Μεταμόρφωση Αττικής κλπ., διαγράφεται λόγω απουσίας της ερωτώσης και του ερωτωμένου κυρίου Υπουργού.
Θα συζητηθεί η τέταρτη επίκαιρη ερώτηση με αριθμό 660/37/28.2.2001
του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τον κύριο Πρωθυπουργό, σχετικώς με την αντιμετώπιση του προβλήματος της ονομασίας των Σκοπίων, τη διασφάλιση της σταθερότητας στην περιοχή κλπ.
Η επίκαιρη ερώτηση του κ. Κωνσταντόπουλου έχει ως εξής:
"Η επικείμενη Σύνοδος Κορυφής της Διαβαλκανικής θα απασχοληθεί στην ουσία με κρίσιμα και ευαίσθητα θέματα της εξωτερικής πολιτικής της χώρας σε συνθήκες εντεινόμενης ρευστότητας και κρίσης στην περιοχή.
Οι επικείμενες εκλογές σε ορισμένες γειτονικές χώρες, οι πραγματικές αποσταθεροποιητικές συνέπειες της επιδρομής του ΝΑΤΟ στη Σερβία, τα εκκρεμή διμερή και εσωτερικά προβλήματα χωρών της περιοχής, η κατάσταση στη νότια Σερβία, η πορεία των ελληνοτουρκικών σχέσεων, η διαιώνιση του προβλήματος ονομασίας της FYROM και άλλοι διεθνείς πολιτικοί παράμετροι καθιστούν ιδιαιτέρως κρίσιμη την περίοδο αυτή.
Ειδικότερα για την εκκρεμότητα της ονομασίας της FYROM καλλιεργούνται κατ' επανάληψη προσδοκίες επίλυσης του προβλήματος και προαναγγέλλονται συμβιβαστικές προσεγγίσεις οι οποίες εν συνεχεία ανασκευάζονται και μεταστρέφεται το κλίμα, ενώ το χρονικό πλαίσιο της ενδιάμεσης συμφωνίας τρέχει και η θέση της Κυβέρνησης εξακολουθεί να παραμένει στη διακήρυξη ότι αποκλείεται χρήση του όρου "Μακεδονία" ή κάθε παράγωγη λέξη.
Ερωτάται ο κύριος Πρωθυπουργός:
Σκοπεύει να πάρει πρωτοβουλίες ώστε θεσμικά και πολιτικά να προετοιμαστεί η απαγκίστρωση από την προηγούμενη απόφαση του Συμβουλίου των Πολιτικών Αρχηγών, που στην ουσία αντιβαίνει στη λογική και το πνεύμα της Ενδιάμεσης Συμφωνίας;
Τελικώς ποια είναι η κυβερνητική θέση, θεωρεί τη σύνθετη ονομασία κοινής αποδοχής ως επιβαλλόμενη λύση, που συμβάλλει καθοριστικά στην οριστική αντιμετώπιση του προβλήματος και στη διασφάλιση της σταθερότητας στην περιοχή;"
Ο Πρωθυπουργός κ. Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ο Υπουργός Εξωτερικών κ. Παπανδρέου έχει επανειλημμένα ενημερώσει τα κόμματα και την Επιτροπή Εξωτερικών Υποθέσεων της Βουλής για την πρόοδο των συνεννοήσεων σε σχέση με το θέμα του ονόματος της πρώην Γιουγκοσλαβικής Δημοκρατίας της Μακεδονίας.
Στόχος αυτής της επαφής αλλά στόχος και της Κυβέρνησης είναι η πραγματοποίηση μιας ευρύτερης δυνατής συναίνεσης όλων των πολιτικών δυνάμεων της χώρας. Θέλω να επισημάνω ιδιαίτερα ότι από όλα τα κόμματα υπάρχει η διάθεση για την ανεύρεση μιας κοινά αποδεκτής λύσης, μιας λύσης που μπορεί να είναι επωφελής και για τις δύο πλευρές.
Η Κυβέρνηση χειρίζεται αυτό το θέμα με ευθύνη και ρεαλισμό. Γνώμονάς μας είναι να διασφαλίσουμε τα συμφέροντα της χώρας και πιστεύω ότι είναι λάθος να προσεγγίζει κανείς τα θέματα της εξωτερικής πολιτικής είτε με τη σκέψη αν η λύση θα είχε ένα πολιτικό κόστος είτε με τη σκέψη τι θα είναι επωφελές σε μία κομματική αναμέτρηση στο εσωτερικό της χώρας. Ο δικός μας γνώμονας είναι να προασπίσουμε τα συμφέροντα της χώρας, ώστε η Ελλάδα να παίξει ένα ακόμα πιο σημαντικό ρόλο στην ειρήνη και στη συνεργασία στα Βαλκάνια.
Οι συνθήκες έχουν αλλάξει ριζικά από την εποχή της αρχής της
δεκαετίας του 1990, το ξέρουμε όλοι. 'Οχι μονάχα ο πόλεμος στη Γιουγκοσλαβία αλλά και αυτά που ακολούθησαν, η αλλαγή στο οικονομικό πλαίσιο, έχουν δημιουργήσει ένα διαφορετικό περιβάλλον. Θα ήταν λάθος αν σ' αυτό το διαφορετικό περιβάλλον προσπαθήσουμε με τα εργαλεία, τα σχήματα και τις αντιλήψεις μιας περασμένης εποχής να λύσουμε τα προβλήματα. Εμείς δεν θα το κάνουμε. Από τον εγκλωβισμό σε αδιέξοδες προσεγγίσεις του παρελθόντος ξέρετε ότι η Ελλάδα έχει γίνει παράγοντας λύσεις των προβλημάτων και αυτό θα συνεχίσουμε να επιδιώκουμε. Να είμαστε εμείς οι οποίοι καθορίζουμε τους ρυθμούς και λύνουμε τα προβλήματα. Δεν μας εξυπηρετεί η δογματική προσήλωση σε θέσεις. Δεν μας εξυπηρετεί όχι μονάχα γιατί έχουμε δείξει ότι με την πολιτική μας η Ελλάδα έχει γίνει ισχυρή, όχι μονάχα γιατί η οικονομία μας είναι δυνατή, αλλά γιατί έχουμε αποκτήσει σεβασμό και κύρος σε όλες τις βαλκανικές χώρες.
Είμαστε η μόνη χώρα που συμμετέχει στους ευρωπαϊκούς θεσμούς, στις διεθνείς θεσμούς, όπως το ΝΑΤΟ και γι αυτό δεν έχουμε κανένα λόγο να αντιδρούμε με ανασφάλεια και φόβο. Οι διαβουλεύσεις είναι σε εξέλιξη, δεν έχουν αποδώσει αποτέλεσμα και όταν υπάρχει μια εξέλιξη άξια λόγου θα ενημερώσουμε τη Βουλή και τα κόμματα.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της
Αριστεράς και της Προόδου κ. Κωνσταντόπουλος έχει το λογο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, είναι αναμφισβήτητο ότι έχουν αλλάξει ριζικά οι συνθήκες στο διεθνές περιβάλλον και ιδιαίτερα στο εγγύτερο περιβάλλον της Βαλκανικής. Είναι ακριβές ότι με εργαλεία, σχήματα και νοοτροπίες του παρελθόντος δεν μπορούν να αντιμετωπιστούν τα ριζικώς διαφορετικά προβλήματα.
'Ενα, λοιπόν, από τα εργαλεία του παρελθόντος είναι το πλαίσιο που διαμορφώθηκε στη Διάσκεψη των πολιτικών Αρχηγών, το οποίο εξακολουθεί να παραμένει ως ένα θεσμικό και πολιτικό στοιχείο, το οποίο υπολογίζει η Κυβέρνηση στους χειρισμούς της.
Αυτό, λοιπόν, το στοιχείο του παρελθόντος προτίθεται η Κυβέρνηση, θεσμικά και πολιτικά, να το υπερβεί; Προτίθεται η Κυβέρνηση να πάρει πρωτοβουλίες, έτσι ώστε τα ριζικώς διαφορετικά στοιχεία να αξιολογηθούν έξω από τα πλαίσια του παρελθόντος;
Είναι ακριβές, επίσης, ότι στις συζητήσεις με τα κόμματα υπάρχει αυτό το κλίμα, το οποίο αναφέρει ο κύριος Πρωθυπουργός. Από όλα τα κόμματα
υπάρχει αναζήτηση ενός κοινού βηματισμού για την αντιμετώπιση του προβλήματος.
Αυτό, λοιπόν, το δεύτερο ποιοτικό στοιχείο προτίθεται η Κυβέρνηση να το αξιοποιήσει; Προτίθεται να το αποκρυσταλλώσει; Προτίθεται να το ενσωματώσει ως στοιχείο στήριξης των χειρισμών της;
Αυτά είναι τα ερωτήματα τα οποία κατέθεσα. 'Ολα τα άλλα, οι γενικολογίες, όπως ξέρετε, κύριε Πρωθυπουργέ, έχουν μικρή αξία, διότι οι ελληνικές κυβερνήσεις μιλούσαν, πριν από λίγο, υποτιμητικά για "γειτονικό κρατίδιο". Σήμερα σωστά αναφέρεται και από την Κυβέρνηση ότι η οντότητα και η ύπαρξη της FYROM είναι στοιχείο της ευρύτερης σταθερότητας.
'Οταν, όμως, η βαλκανική πολιτική των ελληνικών κυβερνήσεων εμφανίζει αυτά τα γενικά ελλείμματα, τις παλινωδίες, τις διγλωσσίες, αφού υπάρχει το βλέμμα της Κυβέρνησης στραμμένο στις εσωκομματικές διεργασίες, δεν επιβάλλεται, αμέσως, τουλάχιστον στην εσωτερική πολιτική του τόπου, να αποκρυσταλλωθούν αυτά τα δύο νέα ποιοτικά στοιχεία; Ευρύτερη διαφαινόμενη συναίνεση, έτσι ώστε να αποφύγουμε διχαστικό κλίμα του παρελθόντος, της πρόσφατης περιόδου, πρόσφατης πενταετίας και δεύτερον ερμηνεία, ανάλυση και αξιολόγηση των νέων στρατηγικών και πολιτικών δεδομένων, με σημερινά εργαλεία.
Γιατί, κύριε Πρωθυπουργέ, εκείνο το εμπάργκο, που επεβλήθη από την Κυβέρνηση τότε, το εισηγήθηκαν μέλη και της δικής σας Κυβέρνησης. Της δικής σας -επαναλαμβάνω- Κυβέρνησης μέλη εισηγήθηκαν εκείνο το εμπάργκο, το οποίο σήμερα διαπιστώνετε εσείς, ως Πρωθυπουργός, ότι υπήρξε καταστροφικό.
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι
συνάδελφοι, όσον αφορά την ερώτηση του κ. Κωνσταντόπουλου θα ήθελα να συμπληρώσω την πρωτομιλία μου λέγοντας ότι η Κυβέρνηση είναι της άποψης ότι σε καμία περίπτωση δεν μπορούμε να αποδεχθούμε διπλή ονομασία. Διαπραγματευόμαστε στη βάση μιας διεθνούς ονομασίας. Αυτό είναι ξεκάθαρο για μας και οι πολιτικές διαβουλεύσεις, όπως είπα συνεχίζονται.
Αυτή η Κυβέρνηση ποτέ δεν μίλησε υποτιμητικά, ούτε για την πρώην Γιουγκοσλαβική Δημοκρατία της Μακεδονίας ούτε για κανένα κράτος των Βαλκανίων, γιατί εμείς πιστεύουμε -και το δείξαμε- ότι χρειάζεται συνεργασία και φιλία.
'Αλλωστε έχουμε συμφέρον, κυρίες και κύριοι συνάδελφοι. Οι ελληνικές εξαγωγές προς τα Σκόπια αποτελούν το 25% του συνόλου των εξαγωγών της χώρας προς τις βαλκανικές χώρες.
Επίσης είμαστε ως επενδυτές οι 'Ελληνες πρώτοι στη χώρα αυτή και οι ελληνικές επενδύσεις έχουν δημιουργήσει περίπου πέντε χιλιάδες θέσεις εργασίας. Αυτό σημαίνει ότι έχουμε μια σημαντική οικονομική και πολιτική παρουσία. Από εκεί και πέρα, γίνονται διαπραγματεύσεις και στις διαπραγματεύσεις δεν μπορούμε να επεμβαίνουμε με δηλώσεις ενώπιον της Βουλής.
Ο κ. Κωνσταντόπουλος θέλει αυτήν τη στιγμή να ξεκαθαρίσουμε κάποια
θέματα με το παρελθόν, δεν ξέρω από ποια σκοπιμότητα, ιστορική ή όχι, ελπίζω να μην είναι μία σκοπιμότητα πολιτική εσωτερικής κατανάλωσης, διότι ό,τι επιθυμείτε να διευκρινίσουμε είναι θέματα τα οποία μπορούν να προκαλέσουν δυσκολίες στη διαπραγμάτευση.
Με τον κ. Γεωργέφσκι -τον Πρόεδρο των Σκοπίων- συναντηθήκαμε στα

Σκόπια, ήταν η δεύτερη Βαλκανική Σύνοδος Κορυφής που έγινε στα Σκόπια. Και τις δύο φορές επαναβεβαιώσαμε τη θέλησή μας να υπάρχει το ταχύτερο
δυνατό μια λύση και είπαμε ότι πρέπει να σπρώξουμε προς αυτήν την
κατεύθυνση.
Από εκεί και πέρα, όταν προκύψει όπως είπα ένα αποτέλεσμα, το

αποτέλεσμα αυτό θα τεθεί υπόψιν όλων εκείνων οι οποίοι πρέπει να αποφασίσουν. Ελπίζω ότι θα το έχουμε σύντομα, ελπίζω ότι θα είναι θετικό, χρειάζεται όμως, η συνεργασία της άλλης πλευράς και χρειάζεται η άλλη πλευρά να συνειδητοποιήσει ότι δεν επιδέχεται η λύση του προβλήματος άλλες αναβολές.
Από εκεί και πέρα οι όποιες δηλώσεις γίνουν στη Βουλή, εδώ, είναι αρνητικές για τη διαπραγμάτευση και μάλλον θα έλεγα ότι εξυπηρετούν μια άποψη εσωτερικής αναμέτρησης, την οποία δεν πρέπει να έχουμε υπόψη μας όταν συζητάμε θέματα εξωτερικής πολιτικής.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΟΣ (Απόστολος Κακλαμάνης): Ακολουθεί η δεύτερη με αριθμό 668/28-2-2001 επίκαιρη ερώτηση του Βουλευτή της Νέας Δημοκρατίας κ. Αριστείδη Τσιπλάκου προς τον Υπουργό Εθνικής Οικονομίας, σχετικώς με τη συγκρότηση των διαχειριστικών αρχών κατά τη διαχείριση του Γ'Κοινοτικού Πλαισίου Στήριξης κλπ.
Η επίκαιρη ερώτηση του κ. Τσιπλάκου έχει ως εξής:
"Υπάρχει σημαντική καθυστέρηση στην εκκίνηση του Γ'Κοινοτικού Πλαισίου Στήριξης, αφού είμαστε από τις ελάχιστες χώρες της Ευρωπαϊκής 'Ενωσης που δεν της έχει εγκριθεί κυριολεκτικά ούτε ένα από τα είκοσι τέσσερα επιχειρησιακά μας προγράμματα, σε αντίθεση με την Πορτογαλία που έχει εγκρίνει το 2000 τα δεκαπέντε προγράμματα και έχει προς έγκριση μόνο δύο για το 2001.
Ακόμα, παρά το γεγονός ότι οι κανονισμοί ήταν γνωστοί από το 1999, εν τούτοις η Κυβέρνηση αδράνησε και μόλις αρχές του 2001 συνειδητοποίησε το κόστος της καθυστέρησης αυτής, με αποτέλεσμα να προσπαθεί με βιασύνη να συγκροτήσει τις διαχειριστικές αρχές μέσα σε ένα μήνα, για να αρχίσει η εκροή κοινοτικών πόρων.
Δύο χαρακτηριστικά παραδείγματα καταδεικνύουν τη σύγχυση και έλλειψη συντονισμού που επικρατεί στο Υπουργείο Εθνικής Οικονομίας. Το πρώτο είναι ότι στο νόμο που μόλις προ ολίγων μηνών έφεραν στη Βουλή για τις διαχειριστικές αρχές, δεν είχαν συμπεριλάβει τη διαχειριστική αρχή του Υπουργείου Γεωργίας, με αποτέλεσμα να τακτοποιηθεί το θέμα με τροπολογία σε άλλο και μάλιστα άσχετο νομοσχέδιο. Και το δεύτερο είναι ότι τώρα μόλις ανακάλυψαν ότι υπάρχει πρόβλημα στεγάσεως των ως άνω αρχών και με επείγον έγγραφο ο Γενικός Γραμματέας του Υπουργείου Εθνικής Οικονομίας ζητά από συναδέλφους του των άλλων Υπουργείων να λύσουν το πρόβλημα αυτό, το οποίο αδυνατεί να επιλύσει η Μονάδα Οργάνωσης και Διοίκησης.
Ερωτάται ο Υπουργός Εθνικής Οικονομίας:
1. Ποιοι ήταν οι λόγοι της απαράδεκτης αυτής καταστάσεως και
ειδικότερα της καθυστέρησης υποβολής των προγραμμάτων και αν αληθεύει η πληροφορία επιστροφής ορισμένων από αυτά που δεν πληρούν τις καθορισμένες προδιαγραφές;
2. Με ποιες διαδικασίες και σε τόσο λίγο χρονικό διάστημα θα προσληφθούν οι οκτακόσιοι περίπου ειδικοί επιστήμονες κλπ. που θα στελεχώσουν τις διαχειριστικές αρχές και αν προτίθεται ο Υπουργός να το στελεχώσει από το υπάρχον προσωπικό των Υπουργείων, δηλαδή με τους ίδιους υπαλλήλους που διαχειρίστηκαν το Β'Κοινοτικό Πλαίσιο Στήριξης, με αποτέλεσμα να μην έχουμε καμιά ουσιώδη βελτίωση του όλου συστήματος;"
Ο Υφυπουργός Εθνικής Οικονομίας κ. Χρήστος Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Σας ευχαριστώ, κύριε Πρόεδρε.
Κύριοι συνάδελφοι, για μία ακόμη φορά η Νέα Δημοκρατία κινδυνολογεί
στο πεδίο του Κοινοτικού Πλαίσιου Στήριξης.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Για μία ακόμη φορά προσπαθεί να δημιουργήσει σύγχυση, αλλά βέβαια και πάλι δεν θα τα καταφέρει. Και δεν μπορεί να τα καταφέρει γιατί πολύ απλά δεν έχει και δεν θέλει να αντιληφθεί αυτό που συμβαίνει. Δεν έχει και δεν θέλει να αντιληφθεί ότι το Γ'Κοινοτικό Πλαίσιο Στήριξης έχει ήδη ξεκινήσει. 'Ηδη υλοποιείται και υλοποιείται από την πρώτη μέρα της νέας προγραμματικής περιόδου 2000-2006, δηλαδή από την 1η Γενάρη του 2000. Μόνο για το 2000 εγκρίθηκαν έργα και δράσεις προϋπολογισμού 2,3 τρισεκατομμυρίων δραχμών. Δηλαδή, αγαπητέ συνάδελφε, σχεδόν ένα ολόκληρο Κοινοτικό Πλαίσιο Στήριξης μέσα σ' ένα χρόνο, ενώ εκτελέστηκαν έργα δαπάνης πεντακοσίων δέκα δισεκατομμυρίων δραχμών. Ποτέ άλλοτε η Ελλάδα δεν είχε τέτοια ετοιμότητα στην έναρξη των Κοινοτικών Πλαισίων Στήριξης στη χώρα μας. Αλλά επίσης δεν θέλει και δεν έχει αντιληφθεί η Νέα Δημοκρατία ότι έχουμε κάνει μια τεράστια προσπάθεια προετοιμασίας του κρατικού μηχανισμού προκειμένου να ανταποκριθεί απόλυτα στις νέες μεγάλες αυξημένες, αν θέλετε, προκλήσεις του Γ' Κοινοτικού Πλαισίου Στήριξης. Δεν μπορεί όμως η Νέα Δημοκρατία να αντιληφθεί αυτές τις μεγάλες προκλήσεις. 
Λέει ο κύριος συνάδελφος στην ερώτησή του γιατί η Ελλάδα καθυστέρησε
την υποβολή των προγραμμάτων στην Ευρωπαϊκή 'Ενωση. Και βεβαίως η απάντηση είναι πάρα πολύ απλή. Η Ελλάδα όχι μόνο δεν καθυστέρησε την υποβολή στην Ευρωπαϊκή 'Ενωση των επιχειρησιακών προγραμμάτων του Γ' Κοινοτικού Πλαισίου Στήριξης, αλλά ακριβώς επειδή τα υπέβαλε έγκαιρα το
Φλεβάρη και Μάρτη του 2000, μπορέσαμε να κάνουμε χρήση ειδικής πρόβλεψης του κανονισμού των διαρθρωτικών ταμείων για επιλεξιμότητα της χρηματοδότησης από την πρώτη μέρα της νέας προγραμματικής περιόδου, από την πρώτη μέρα του 2000, δηλαδή, όλες οι δαπάνες που έχουμε τελέσει είναι επιλέξιμες. Για το λόγο αυτόν έχουν ήδη ενταχθεί και χρηματοδοτηθεί από το πρόγραμμα δημοσίων επενδύσεων μεσαία και μεγάλα κυρίως έργα του Γ' Κοινοτικού Πλαισίου Στήριξης που, όπως είπα προηγουμένως, ξεπέρασε τα 2,3 δισεκατομμύρια δραχμές. Αν το ερώτημα είναι γιατί καθυστέρησε η έγκριση των επιχειρησιακών προγραμμάτων, θέλω κατ' αρχάς να επισημάνω ότι καθυστέρηση έγκρισης των επιχειρησιακών προγραμμάτων από την Ευρωπαϊκή 'Ενωση αυτής της νέας περίοδου είναι γεγονός που αφορά όλα τα κράτη -μέλη 
και ιδιαίτερα τις χώρες του "Στόχου 1" στον οποίον ανήκει και η Ελλάδα. Είναι ενδεικτικό ότι μέχρι σήμερα έχει εγκριθεί από την Ευρωπαϊκή 'Ενωση

το 50% των επιχειρησιακών προγραμμάτων του "Στόχου 1". Το γεγονός της καθυστέρησης αυτής έχει αναγνωριστεί επανειλημμένα από την Ευρωπαϊκή 'Ενωση και οφείλεται στην ιδιαίτερη προσοχή που θέλησε να δείξει η επιτροπή κυρίως λόγω των αυξημένων απαιτήσεων των νέων κανονισμών. 
'Οσον αφορά τώρα τις εγκρίσεις των επιχειρησιακών προγραμμάτων της
Ελλάδας αυτές έχουν προγραμματιστεί, ξεκινούν από την ερχόμενη βδομάδα 
και θα ολοκληρωθούν εντός του Μαρτίου. 'Ολα τα επιχειρησιακά προγράμματα του Γ' Κοινοτικού Πλαισίου Στήριξης θα εγκριθούν εντός του Μαρτίου και η Ελλάδα θα είναι μια από τις χώρες που θα έχει μέσα στο Μάρτη το σύνολο των εγκρίσεων των επιχειρησιακών της προγραμμάτων. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αριστείδης Τσιπλάκος έχει το λόγο.
ΑΡΙΣΤΕΙΔΗΣ ΤΣΙΠΛΑΚΟΣ: Κύριε Πρόεδρε, με λύπη μου διαπιστώνω ότι ο αρμόδιος για τα Κοινοτικά Προγράμματα Υφυπουργός εξακολουθεί την ίδια τακτική της ωραιοποιήσεως της καταστάσεως. Αυτό σημαίνει ότι τίποτα δεν έχει διδαχθεί από το παρελθόν ή ακόμη συνειδητά προσπαθεί να παραπλανήσει τη Βουλή και το λαό πιστεύοντας σε κάποιο θαύμα. 'Εχουμε βαρεθεί, κύριε Πρόεδρε, να βλέπουμε να επαληθεύονται οι επισημάνσεις μας. Επί μια τριετία έλεγα στον κ. Πάχτα ότι στο τέλος της περιόδου θα έχουμε δύο τρισεκατομμύρια υστέρηση. Μας έλεγε κινδυνολόγους, όπως μας λέει και τώρα, με αποτέλεσμα η υστέρηση να ήταν 2,1 τρισεκατομμύρια. Και ερωτώ το εξής: Μέσα στα δύο πρώτα κρίσιμα χρόνια που θα πρέπει να αξιοποιηθούν τα 2,1 τρισεκατομμύρια, δηλαδή τα υπόλοιπα του Β' Κ.Π.Σ., συν περίπου 5 τρισεκατομμύρια από το Γ' Κοινοτικό Πλαίσιο Στήριξης -γιατί είναι περίπου 2,5 τρισεκατομμύρια κάθε χρόνο- και μου λέει ο κύριος Υπουργός ότι έχει προχωρήσει προγράμματα 2,5 ή 3 τρισεκατομμυρίων, με αποτέλεσμα να μεταφέρουμε 4 τρισεκατομμύρια στα επόμενα έτη. Οι κρίσιμες ημερομηνίες είναι η 31/12/2001 που θα πληρώσουμε το λογαριασμό για το Β' Κοινοτικό Πλαίσιο Στήριξης και η 31/12/2003 που θα γίνει τελικός απολογισμός για το Γ' Κοινοτικό Πλαίσιο Στήριξης. Τότε, πάλι θα δείτε ότι θα παγιδευτούμε όπως έχουμε παγιδευτεί μέχρι τώρα, κύριε Πρόεδρε. Είναι απαράδεκτη η καθυστέρηση των διαχειριστικών αρχών και το χαρακτηριστικό παράδειγμα είναι ότι μας έφεραν νόμο στη Βουλή πριν από λίγους μήνες και ξέχασαν να βάλουν τη διαχειριστική αρχή του Υπουργείου Γεωργίας. Είναι συντονισμός αυτός; Ακόμα δεν μας είπε τίποτα ο κύριος Υπουργός, γιατί ακόμα δεν έχουν στεγάσει τις διαχειριστικές αρχές. Και ερωτώ, γιατί η Πορτογαλία ενέκρινε τα δεκαπέντε προγράμματα από τα δεκαεπτά και εμείς κανένα. Είναι δικαιολογία ότι έχει εγκριθεί το 50% των προγραμμάτων συνολικά σε όλες τις ευρωπαϊκές χώρες;
Η ερώτησή μας και γενικότερα η κριτική μας, κύριε Υπουργέ, δεν γίνεται από αντιπολιτευτική διάθεση. Γιατί όπως πολλές φορές έχω πει μέχρι τώρα το θέμα της αξιοποιήσεως των πόρων και είναι εθνική υπόθεση και όλοι αγωνιούμε για να μη χάσουμε την τελευταία ευκαιρία για την πραγματική ανάπτυξη της χώρας μας. Αυτός είναι ο σκοπός της ερωτήσεως. 
Δεν μπορείτε να καταλάβετε, να συνειδητοποιήσετε τις ευθύνες σας. 
Αυτή τη στιγμή βρισκόμαστε περίπου στο τέλος της πρώτης κρίσιμης διετίας
και τα πράγματα είναι πάρα πολύ απογοητευτικά και θα το δείτε στο τέλος της περιόδου οπότε δυστυχώς πάλι θα επαληθευτούμε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πάχτας έχει το λόγο.

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Εγώ, αγαπητέ Πρόεδρε
και κύριοι συνάδελφοι, δεν μπορώ να ακολουθήσω τη λογική του κ. 
Τσιπλάκου. Ειλικρινά δεν μπορώ.
Επανειλημμένα, αγαπητέ συνάδελφε, έχετε διαψευσθεί σ' αυτήν τη Βουλή. Μας λέγατε επί πέντε χρόνια ότι θα χάσουμε πόρους...
ΑΡΙΣΤΕΙΔΗΣ ΤΣΙΠΛΑΚΟΣ: Γιατί λέτε ψέματα, κύριε Υπουργέ;
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν σας διέκοψα!

ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Τσιπλάκο. Κατ' αρχήν δεν πρέπει να εκνευρίζεσθε και το γνωρίζετε πολύ καλά. Σας παρακαλώ, ηρεμία. Δεν χρειάζονται υψηλοί τόνοι για να μπορούμε να συνεννοηθούμε.

Συνεχίστε, κύριε Υπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Επί πέντε χρόνια μας λέτε σ' αυτή την Αίθουσα ότι η Ελλάδα χάνει πόρους, ότι η Ελλάδα δεν θα απορροφήσει τους πόρους του Β' Κοινοτικού Πλαισίου Στήριξης. Και σας λέγαμε πάντα ότι δεν θα χάσουμε ούτε μια δραχμή. Και πέρασε η καταληκτική ημερομηνία της 31.12.1999, όπου η Ελλάδα δέσμευσε το σύνολο των πόρων του Β' Κοινοτικού Πλαισίου Στήριξης, το 100%. Δεν χάθηκε ούτε μια δραχμή. 
'Ερχεται η καταληκτική ημερομηνία της 31.12.2001 για να εκτελέσουμε
το σύνολο αυτών των δεσμεύσεών μας, των πόρων που δικαιούμαστε. Και σας έχω πει πολλές φορές ότι το τέλος Ιουνίου του 2001, έξι μήνες πριν απ' αυτή την καταληκτική ημερομηνία, η Ελλάδα θα εκτελέσει το σύνολο των δαπανών, το σύνολο των έργων και θα έχει εισρεύσει το σύνολο των πόρων που δικαιούται από την Ευρωπαϊκή 'Ενωση. Δεν θέλετε να πιστέψετε. Εδώ θα είναι ο Ιούνιος, δεν θα αργήσουμε να τα δούμε.
Μας είπατε μετά ότι χάσαμε τον πρώτο χρόνο το Ταμείο Συνοχής και ότι χάθηκαν πόροι από το Ταμείο Συνοχής. Σας διαψεύσαμε για μια ακόμη φορά. Η Ελλάδα δέσμευσε το σύνολο των πόρων για το Ταμείο Συνοχής της περιόδου 2000-2006.
Σήμερα έρχεσθε και μας λέτε ότι δήθεν δεν συμπεριλάβαμε στο σχέδιο
νόμου τη διαχειριστική αρχή για το Υπουργείο Γεωργίας. 'Εχετε πλήρη άγνοια, κύριοι συναδελφοι. Αυτή η τροπολογία που κατατέθηκε πρόσφατα για άλλη ειδική υπηρεσία στο Υπουργείο Γεωργίας δεν αναφέρεται στα επιχειρησιακά προγράμματα ούτε του Υπουργείου Γεωργίας ούτε του Υπουργείου Αλιείας. Αναφέρεται σε ειδική υπηρεσία που δημιουργείται μέσα στο Υπουργείο Γεωργίας για να διαχειριστεί τις εξισωτικές αποζημιώσεις που δεν είναι πλέον οι πόροι του Γ' Κοινοτικού Πλαισίου Στήριξης, αλλά έχουν περάσει στην Κοινή Αγροτική Πολιτική. Είναι ώρα να μάθετε επιτέλους τη διαχείριση των πόρων του Γ' Κοινοτικού Πλαισίου Στήριξης.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Τέλος, θέλω να τονίσω κύριοι συνάδελφοι τα εξής: Λέτε ότι οι διαχειριστικές αρχές δεν θα υλοποιηθούν. 'Εχουν ήδη υλοποιηθεί. 'Οτι οι προσλήψεις δεν θα γίνουν, έχουν ήδη γίνει. Και σήμερα έχουμε διαχειριστικές αρχές σε κάθε επιχειρησιακό πρόγραμμα στις δεκατρείς περιφέρειες, στα έντεκα Υπουργεία που είναι πλήρως λειτουργικές. Αυτές τις διαχειριστικές αρχές επισκέπτονται τα στελέχη της Ευρωπαϊκής 'Ενωσης αυτήν την εβδομάδα και την επόμενη για να περάσουμε τελικά στην τελική έγκριση των επιχειρησιακών προγραμμάτων, που όπως σας είπα θα ξεκινήσει από την επόμενη εβδομάδα που θα ολοκληρωθεί μέσα στο Μάρτιο.
Και θέλω να τονίσω, κλείνοντας την παρέμβασή μου, αγαπητέ κύριε Πρόεδρε, ότι για πρώτη φορά συγκροτούμε δημόσιες υπηρεσίες, στις οποίες δεν ισχύει ο Δημοσιοϋπαλληλικός Κώδικας σε ό,τι αφορά προαγωγές.
Για πρώτη φορά στη χώρα μας προαγωγές και αποσπάσεις γίνονται μετά
από αξιολογήσεις από ειδική επιστημονική επιτροπή με εξωτερικούς εμπειρογνώμονες από ανώτατα εκπαιδευτικά ιδρύματα και από την αγορά. 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Υπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Τελειώνω τη φράση
μου, κύριε Πρόεδρε.
Για πρώτη φορά δημιουργούνται ειδικές υπηρεσίες στη Δημόσια Διοίκηση, όπου υπάρχει ένα πάντρεμα του δημόσιου τομέα και του ιδιωτικού τομέα και βεβαίως έχουν άλλα προσόντα και άλλες ευθύνες, αυξημένα προσόντα και αυξημένες ευθύνες για να φέρουν σε πέρας αυτήν την τεράστια πρόκληση. 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Υπουργέ. ΑΡΙΣΤΕΙΔΗΣ ΤΣΙΠΛΑΚΟΣ: Λυπάμαι που δεν έχετε διδαχθεί. Στο τέλος θα
δείτε την πραγματικότητα.
ΠΡΟΕΔΡΕΥΩΝ (Κωνσταντίνος Γείτονας): Κύριε Τσιπλάκο, παρακαλώ!
Επίκαιρες ερωτήσεις δευτέρου κύκλου:
Πρώτη είναι η με αριθμό 667/28.2.2001 επίκαιρη ερώτηση του Βουλευτή
του Πανελληνίου Σοσιαλιστικου Κινήματος κ. Παντελή Τσερτικίδη προς τον Υπουργό Υγείας και Πρόνοιας, σχετικώς με την αποπεράτωση του νέου Νομαρχιακού Νοσοκομείου Πιερίας.
Η επίκαιρη ερώτηση του κ. Τσερτικίδη έχει ως εξής:
"Κύριε Υπουργέ, τον Αύγουστο του 1996 έγινε διαγωνισμός για την
ανάδειξη αναδόχου για την κατασκευή του νέου Νομαρχιακού Νοσοκομείου Πιερίας. Τον Ιανουάριο του 1997 έγινε η εγκατάσταση του αναδόχου. Το αρχικό χρονοδιάγραμμα προέβλεπε αποπεράτωση των εργασιών το Φλεβάρη του 2000.
Επειδή το Σεπτέμβριο του 2000 οι εργασίες είχαν φτάσει συνολικά
περίπου στο 25%, εγκρίθηκε στον ανάδοχο νέο χρονοδιάγραμμα περάτωσης του έργου από τη ΔΕΠΑΝΟΜ ως εξής:
α) Για το οπλισμένο σκυρόδεμα και τις τοιχοποιίες στις 31.3.2001.
β) Για τις υδραυλικές εγκαταστάσεις 31.8.2002 και
γ) Για τις ηλεκτρολογικές εγκαταστάσεις, τα κουφώματα συνολικά και
το μηχανολογικό εξοπλισμό στις 30.9.2002.
Επειδή ο αριθμός απασχόλησης των εργαζομένων είναι μικρότερος αυτών
που απαιτούνται,
Επειδή παρατηρείται καθυστέρηση στις εργασίες και με το νέο χρονοδιάγραμμα,
Επειδή ο ανάδοχος δεν εκπληρώνει τις οικονομικές υποχρεώσεις στους
πιστωτές και εργαζομένους,
Επειδή είναι ελλιπής η οργάνωση και ο εξοπλισμός του εργοταξίου,
Ερωτάται ο κύριος Υπουργός:
Τι προτείνεται να πράξει προκειμένου το νέο Νομαρχιακό Νοσοκομείο
Πιερίας να αποπερατωθεί έγκαιρα και να δοθούν οι υπηρεσίες του στους πολίτες της Πιερίας;"
Το λόγο έχει η Υφυπουργός Υγείας και Πρόνοιας κα. Σπυράκη.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κύριε
Πρόεδρε.
Η ερώτηση δείχνει μία μεγάλη ευαισθησία και αγωνία, την οποία συμμεριζόμαστε, για την περιοχή, που έχει σχέση με το Νοσοκομείο στην Κατερίνη για το οποίο περιμέναμε κι εμείς αλλά και οι πολίτες ότι θα τελείωνε πολύ πιο γρήγορα και δεν έχει ακόμα τελειώσει.
Υπάρχει μία ιστορία στην οποία θα έπρεπε ίσως κάποιος να αναφερθεί, ότι δηλαδή στην πρώτη φάση που ήταν ενταγμένο στο Β' Κοινοτικό Πλαίσιο Στήριξης η καθυστέρηση κυρίως οφείλετο στο γεγονός ότι υπήρχαν πάρα πολλές ενστάσεις από άλλες εταιρείες που δεν είχαν πάρει το έργο προς την 
Ευρωπαϊκή 'Ενωση, με αποτέλεσμα να μην μπορεί το έργο να προχωρήσει. Βέβαια το θέμα αυτό ετέθη στο αρχείο κι έτσι ξεκίνησε, αλλά αυτό δεν

έδωσε την ευκαιρία να ήταν έτοιμο μέσα στο χρονοδιάγραμμα που είχε τεθεί. Τον Οκτώβριο του 2000 η ΔΕΠΑΝΟΜ παρατηρεί ότι αν σταματήσει το έργο
στη φάση αυτή και προχωρήσει σε νέες διαδικασίες, δηλαδή επανάληψη του διαγωνισμού, αυτό θα ήταν σε βάρος και των χρημάτων που είχαμε πάρει από την Ευρωπαϊκή 'Ενωση, αλλά επίσης και σε βάρος του έργου, διότι είναι γνωστό ότι οι διαδικασίες αυτές είναι χρονοβόρες και με άγνωστα αποτελέσματα.
'Ενα κριτήριο επίσης που έθεσε τότε η ΔΕΠΑΝΟΜ ήταν ότι είχε γίνει
κάποιο έργο, είχε φτάσει σ' ένα ποσοστό υλοποίησης, οπότε ήταν μεγαλύτερη η ωφέλεια στο να παραταθεί και να δημιουργηθεί "γέφυρα", όπως ονομάζεται, ανάμεσα στο Β' και στο Γ' Κοινοτικό Πλαίσιο Στήριξης για το συγκεκριμένο έργο. Αυτό το έργο είναι ήδη ενταγμένο στα περιφερειακά προγράμματα, συγκεκριμένα της Κεντρικής Μακεδονίας, για να χρηματοδοτηθεί και από το Γ' Κοινοτικό Πλαίσιο Στήριξης.
Αυτό που συμβαίνει σήμερα είναι ότι υπάρχει μία πάρα πολύ στενή παρακολούθηση και έχουν δοθεί πολύ στενά χρονικά όρια, έτσι ώστε το έργο να μπορέσει να είναι έτοιμο το Σεπτέμβριο του 2000. 'Ηδη η ΔΕΠΑΝΟΜ έχει στείλει επιστολή προς την Κοινοπραξία, όπου της εφιστά την προσοχή ότι η ημερομηνία της πρώτης παράδοσης, που αφορά στον σκελετό του νοσοκομείου, είναι τον επόμενο μήνα ή τέλος αυτού του μήνα, έτσι ώστε αν η Κοινοπραξία δεν συμμορφωθεί, θα προχωρήσει η ΔΕΠΑΝΟΜ στις προβλεπόμενες από το νόμο κυρώσεις.
Αυτήν τη στιγμή βέβαια το 80% του έργου που είναι να παραδοθεί στο
τέλος Μαρτίου φαίνεται να έχει συμπληρωθεί. Ας ελπίσουμε ότι θα έχει γίνει το 100% ούτως ώστε να μη βρεθούμε προ δυσάρεστων εξελίξεων. Αν χρειαστεί να βρεθούμε, είμαστε έτοιμοι να τις αποδεχθούμε.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριε Τσερτικίδη, γνωρίζετε και
το ενδιαφέρον του προεδρεύοντος, που είχα την τιμή να θεμελιώσω το νοσοκομείο.
Σας ακούω λοιπόν.
ΠΑΝΤΕΛΗΣ ΤΣΕΡΤΙΚΙΔΗΣ: Κυρία Υπουργέ, μετά από πολυετείς προσπάθειες που έχουν ως ημερομηνία εκκίνησης το 1982-1983, όλων των φορέων του Νομού Πιερίας και βεβαίως την αναγνώριση του δικαίου αιτήματος από την κυβέρνηση του ΠΑ.ΣΟ.Κ. το 1996, όπως πολύ σωστά ανέφερε ο κύριος Πρόεδρος, αποφασίστηκε η ανέγερση του νέου Νομαρχιακού Νοσοκομείου Κατερίνης. Τη χρονιά εκείνη, το 1996, έγινε η δημοπράτηση με αποτέλεσμα τον Ιανουάριο του 1997 να γίνει και η εγκατάσταση του αναδόχου με χρονοδιάγραμμα, κύριε Πρόεδρε, ότι όφειλε ο ανάδοχος να αποπερατώσει πλήρως τις εργασίες το Φλεβάρη του 2000.
Αυτό δεν κατέστη δυνατόν. Είναι γεγονός που πρέπει να αποδεχθούμε ότι όντως υπήρχε ένα πρόβλημα, με προσφυγή κάποιου άλλου που συμμετείχε στο διαγωνισμό, με αποτέλεσμα να υπάρχει κάποια σχετική καθυστέρηση. 'Ομως, από τη στιγμή που δεν υπήρχε πρόβλημα χρηματοδότησης, δεν μπορώ να καταλάβω γιατί το Φλεβάρη του 2000, που ήταν υποχρεωμένος ο ανάδοχος να αποπερατώσει τις εργασίες, είχε εκτελέσει μόνο περίπου το 20% των εργασιών.
Η ΔΕΠΑΝΟΜ, προχώρησε σε νέο χρονοδιάγραμμα σύμφωνα με το οποίο οφείλει ο ανάδοχος να αποπερατώσει τις εργασίες το Σεπτέμβριο του 2002, δηλαδή σε ενάμιση χρόνο περίπου. Αν λάβουμε, όμως, υπόψη μας ότι μέχρι σήμερα οι εργασίες που έχουν εκτελεστεί συνολικά στο έργο -γιατί δεν γίνονται εργασίες αποκλειστικά και μόνο στο σκυρόδεμα- είναι της τάξης του 25%, δηλαδή με το δεύτερο χρονοδιάγραμμα είναι περίπου κατά τέσσερις μήνες πίσω. Αν λάβουμε υπόψη μας ότι ο αριθμός των εργαζομένων που απασχολεί ο ανάδοχος σήμερα είναι είκοσι αντί εκατό. Αν λάβουμε υπόψη μας ότι αυτήν τη στιγμή ο ανάδοχος δεν εκπληρώνει τις οικονομικές του υποχρεώσεις στους πιστωτές και στους εργαζόμενους, αντιλαμβάνεστε ότι έχουμε σοβαρό πρόβλημα.
Θέτω το ερώτημα στην κυρία Υπουργό, αν δεν συμμορφωθεί τον επόμενο μήνα ο ανάδοχος στις υποχρεώσεις του, μήπως θα συνέφερε τη ΔΕΠΑΝΟΜ να κηρύξει έκπτωτο τον ανάδοχο; Καλύτερα να έχουμε μια καθυστέρηση έξι ή επτά μηνών από το να έχουμε ενδεχομένως δύο τρία ίσως και περισσότερα χρόνια καθυστέρηση. Γιατί εάν ο ανάδοχος τον επόμενο μήνα δεν αξιοποιήσει πλήρως το εργοτάξιο και δεν έχει εκατό εργαζόμενους, θα έχουμε σοβαρό πρόβλημα.
Κυρία Υπουργέ, θα πρέπει τον επόμενο μήνα να είναι υπό την άμεση παρακολούθηση του Υπουργείου Υγείας όλες οι εργασίες που γίνονται από τον ανάδοχο, αν θέλουμε να αποπερατωθεί το νοσοκομείο και να τεθεί στις υπηρεσίες των πολιτών του Νομού Πιερίας.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η Υφυπουργός κα Σπυράκη έχει το
λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Συμφωνώ με αυτά τα οποία ελέχθησαν.
Πραγματικά και εμείς είμαστε επιφυλακτικοί αρκετά στο κατά πόσον θα μπορέσει η παρούσα κοινοπραξία να περατώσει το έργο. Γι'αυτό, μετά από συνεννόηση με τη ΔΕΠΑΝΟΜ, όπως είπα και στην πρωτολογία μου, έχει σταλεί μία επιστολή, η οποία ουσιαστικά επισημαίνει τις καθυστερήσεις που υπάρχουν αυτήν τη στιγμή και επισημαίνει στην ανάδοχο εταιρεία ότι εάν δεν εντατικοποιήσει τους ρυθμούς εργασίας και εάν δεν δηλώσει πώς προτίθεται να εξασφαλίσει αυτήν την εντατικοποίηση και την ομαλή πορεία του υπολειπόμενου έργου με σκοπό την περάτωσή του, τότε θα υποστεί τις προβλεπόμενες από το νόμο κυρώσεις.
Το πρώτο χρονοδιάγραμμα, ως προς ένα τμήμα των εργασιών, είναι στο
τέλος αυτού του μηνός, οπότε πάρα πολύ γρήγορα θα γνωρίζουμε το κατά πόσον η κοινοπραξία αυτή μπορεί να ανταποκριθεί. Εάν δεν ανταποκριθεί, θα προβεί η ΔΕΠΑΝΟΜ σε αυτά τα οποία προβλέπει ο νόμος. Είμαστε σε πλήρη συνεννόηση με τη ΔΕΠΑΝΟΜ.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η δεύτερη με αριθμό
670/28-2-2001 επίκαιρη ερώτηση του Βουλευτή της Νέας Δημοκρατίας κ. Αθανασίου Βαρίνου προς τον Υπουργό Γεωργίας, σχετικώς με την αποζημίωση των μαστιχοπαραγωγών της Χίου για ζημιές που υπέστησαν από την πυρκαγιά του περασμένου καλοκαιριού.
Η επίκαιρη ερώτηση του κ. Βαρίνου έχει ως εξής:
"'Εντονες διαμαρτυρίες έχει προκαλέσει στους Χιώτες μαστιχοπαραγωγούς η κοινή υπουργική απόφαση 423/1.12.2000, διά της οποίας ορίσθηκε αποζημίωση για την απώλεια της παραγωγής από την πυρκαγιά της 13ης Ιουλίου 2000 σε 2.000 δραχμές για κάθε καμένο μαστιχόδενδρο και 900 δραχμές για την επαναφύτευση του νέου. Δηλαδή ψίχουλα ...
Τις έντονες διαμαρτυρίες ακολούθησε η αγανάκτηση των μαστιχοπαραγωγών αφού, αντί χρηματικών αποζημιώσεων, τους δώσατε... ρύζι και μακαρόνια! 
Υποσχεθήκατε στους Χιώτες Βουλευτές, δύο φορές μέχρι τώρα, ότι η
αποζημίωση για κάθε μαστιχόδενδρο θα είναι 12.000 δραχμές και 1.500 δραχμές για επαναφύτευση κάθε νέου.
Επίσης υποσχεθήκατε ότι η κατηγορία των δικαιούχων δεν θα έχει
περιορισμούς λόγω της ιδιαιτερότητας και μοναδικότητας του μαστιχόδενδρου, προκειμένου να εξασφαλισθεί η ανασύσταση των εκατόν ογδόντα χιλιάδων καμένων μαστιχόδενδρων.
Ερωτάσθε, κύριε Υπουργέ:
Θα τηρήσετε την υπόσχεσή σας για ικανοποιητική αποζημίωση των μαστιχοπαραγωγών Χίου και την ανασύσταση των καμένων μαστιχόδενδρων;

Πότε θα υπογράψετε τη νέα απόφαση για τις αποζημιώσεις;"
Ο Υφυπουργός Γεωργίας κ. Ευάγγελος Αργύρης έχει το λόγο. ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, η κοινή

απόφαση, στην οποία αναφέρεσθε, αφορά μόνο τις προκαταβολές και θα έλεγα ότι βλέπετε τη μισή αλήθεια. Δεν αναφέρεται για τις αποζημιώσεις αλλά για τις προκαταβολές. Και επειδή πολλές φορές η μισή αλήθεια είναι το μεγαλύτερο ψέμα, δημιουργείται και μια αναστάτωση στους παραγωγούς.
Η όποια βοήθεια σε τρόφιμα, δεν πρέπει να συγχέεται και ούτε να
εκλαμβάνεται σαν μια προσπάθεια να απαλείψουμε απλά το πρόβλημα που είχαν οι πυρόπληκτοι. Είναι μια ενέργεια διαφορετική και δεν έχει να κάνει τίποτα με τις ενισχύσεις που παίρνουν οι μαστιχοπαραγωγοί για την ανασύσταση της καλλιέργειας, δηλαδή, των δένδρων, αλλά ούτε και για την αποζημίωση από την απώλεια του εισοδήματος.
Ξέρετε ότι είχαν γίνει δύο συναντήσεις στο Υπουργείο Γεωργίας και εκεί αποφασίσαμε να υπάρξει, όχι μόνο η αποζημίωση η οποία δινόταν, αλλά διπλασιασμός σε σχέση με άλλες πυρκαγιές, οι οποίες είχαν δημιουργηθεί. 'Ετσι, λοιπόν, συμφωνήσαμε στις δώδεκα χιλιάδες. Δεν υπάρχει πουθενά αθέτηση ότι οι παραγωγοί μαστίχας, δηλαδή που είναι κάτοχοι μαστιχόδενδρων, δεν θα πάρουν τις δώδεκα χιλιάδες. Απλά η προκαταβολή αυτή δόθηκε για να υπάρξει μια ελάφρυνση των προβλημάτων που είχαν οι παραγωγοί. Για τις δώδεκα χιλιάδες έχει σταλεί το σχέδιο στην Ευρωπαϊκή 'Ενωση. Μετά από σοβαρή τεκμηρίωση του Υπουργείου Γεωργίας δέχτηκε η Ευρωπαϊκή Επιτροπή ότι πράγματι ήταν από τις μεγαλύτερες πυρκαγιές που υπήρξαν ποτέ στη χώρα τα τελευταία χρόνια. Αποδέχεται και θα μπει σε προτεραιότητα η έγκριση αυτή του σχεδίου και μετά την έγκριση θα υπογραφεί και η σχετική υπουργική απόφαση για να πάρουν οι παραγωγοί τις δώδεκα χιλιάδες δραχμές. Το ποιοι θα πάρουν την αποζημίωση και αυτό καθορίζεται με υπουργική απόφαση και θεωρώ ότι κανείς δεν θα μείνει έξω. 
Κατ'αρχήν, για την ανασύσταση δεν μένει κανένας έξω και για την
απώλεια του εισοδήματος, καθορίζεται με υπουργική απόφαση, η οποία λέει ότι την αποζημίωση αυτή τη δικαιούνται οι κατά κύριο επάγγελμα αγρότες, οι μικροεπαγγελματίες, οι άνθρωποι που έχουν χαμηλά εισοδήματα. Και μάλιστα τροποποιήσαμε και την απόφαση που έλεγε, "το μισό του εισοδήματος αναφοράς", που ήταν δηλαδή, το εισόδημα αναφοράς 4.000.000. Πριν ήταν 2.000.000. Τώρα, λοιπόν, που απαλείψαμε και αυτό το "μισό" στο εισόδημα αναφοράς των 4.000.000 σχεδόν όλοι θα δικαιούνται και το ποσό των 12.000 δραχμών για την απώλεια εισοδήματος. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντινος Γείτονας): Ο κ. Βαρίνος έχει το λόγο.
ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, το πρόβλημα δημιουργήθηκε διότι
ο Υφυπουργός Γεωργίας πριν από δεκαπέντε - είκοσι ημέρες σε μια επερώτηση που είχαμε για τις πυρκαγιές, τον ρώτησα τρεις φορές και δεν μπορούσε να μου απαντήσει αυτά που μου λέτε εσείς τώρα. Αυτό είναι το πρόβλημα. Δεν φταίω εγώ δηλαδή, επειδή το Υπουργείο Γεωργίας δεν έχει μια
αλληλοενημέρωση μεταξύ των Υπουργών για να καταθέσει αυτήν την απόφαση που μας είπατε προηγουμένως, όσον αφορά τις αποζημιώσεις. Εγώ τον ρώτησα τρεις φορές, μίλησε και εκείνος τρεις φορές και δεν απάντησε. 
Αντιλαμβάνεσθε, λοιπόν, ότι υπήρξε μια ανησυχία. Η υπόσχεση η οποία
εδόθη στους Βουλευτές, στο νομάρχη, στο δήμαρχο, στον πρόεδρο της 'Ενωσης Μαστιχοπαραγωγών και στον πρόεδρο της ΣΥΔΑΣΕ ότι δεν θα γίνει. Γι' αυτό, λοιπόν, κατέθεσα αυτήν την επίκαιρη ερώτηση.
Γνωρίζετε τη μοναδικότητα της καλλιέργειας της μαστίχας στη Χίο. Δεν ευδοκιμεί πουθενά αλλού στον κόσμο. Επίσης, γνωρίζετε και ασφαλώς αναγνωρίζετε την ανάγκη της ανασύστασης της καλλιέργειας των μαστιχοφόρων σχοίνων που κάηκαν στην τελευταία πυρκαγιά.

Για να επιτύχουμε αυτό το αποτέλεσμα πρέπει όλοι μα όλοι ανεξαιρέτως οι μαστιχοπαραγωγοί που υπέστησαν ζημίες να αποζημιωθούν και να προχωρήσουν στην επαναφύτευση και ανασύσταση της καλλιέργειας.
Αυτά που είπατε προηγουμένως για την απόφαση που ορίζει τους
δικαιούχους, δεν είναι έτσι. Στην ουσία με αυτήν την απόφαση που έχετε υπογράψει αν δεν την τροποποιήσετε, τότε από τις τετρακόσιες δηλώσεις που έχουν υποβληθεί και τις εξατομικεύσεις των ζημιών που έγιναν, όπου καταγράφηκαν εκατόν ογδόντα τέσσερις χιλιάδες καμένα μαστιχόδενδρα, απ' αυτές δυστυχώς μόνο οι εκατό θα αποζημιωθούν.'Ολοι οι άλλοι δεν έχουν το δικαίωμα με αυτές τις προϋποθέσεις που βάζετε.
Με άλλα λόγια, κύριε Υπουργέ, εδώ εξαιρείτε από την αποζημίωση το 70% των μαστιχοπαραγωγών και ως εκ τούτου το ερώτημα μένει αναπάντητο. Δηλαδή πώς θα γίνει τελικά η επαναφύτευση των εκατόν ογδόντα τεσσάρων χιλιάδων μαστιχοδένδρων που καταστράφηκαν από την πυρκαγιά;
'Οσον αφορά τα άλλα που είπατε για τα τρόφιμα, θέλω να σας πω ότι το ρύζι και τα μακαρόνια που δώσατε εκεί, δεν επαρκούν, κύριε Υφυπουργέ.
Kαι για να κάνουμε και λίγο χιούμορ, το ρύζι δεν το κράτησαν, αλλά το πέταξαν στο γάμο των Γιαπωνέζων που έγινε πρόσφατα στο Πυργί και έτσι έχουν μείνει μόνο τα μακαρόνια. Χρήματα πρέπει να τους δώσετε.
Κύριε Υπουργέ, πρέπει να μας πείτε πότε θα δώσετε περίπου τα χρήματα αυτά που εσείς υποσχεθήκατε, δηλαδή τις δώδεκα χιλιάδες και τις χίλιες πεντακόσιες δραχμές. Πρέπει να ενημερωθούν οι μαστιχοπαραγωγοί. Επίσης θα κάνετε τροποποίηση των αποφάσεων; Είναι ιδιαίτερη η κατάσταση εδώ. Θα κάνουμε ανασύσταση των μαστιχόδενδρων ή όχι; Αν χαθεί αυτή η ευκαιρία, χάθηκαν και τα μαστιχόδενδρα. 'Ολοι, λοιπόν, πρέπει να πάρουν την αποζημίωση χωρίς εξαίρεση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μια διευκρίνιση να κάνω. Στη συζήτηση της επερωτήσεώς σας είχατε πει ότι υπήρξε μια υπουργική απόφαση των Υπουργών Γεωργίας και Οικονομικών ότι οι δώδεκα χιλιάδες είναι δύο χιλιάδες. Και πολύ σωστά και σοβαρά ο Υφυπουργός σας είπε τότε ότι δεν μπορεί να απαντήσει σ' αυτήν τη φάση, αν δεν δει την υπουργική απόφαση. Η υπουργική απόφασή μας δεν έλεγε ότι η απώλεια εισοδήματος είναι δύο χιλιάδες, έλεγε "προκαταβολή για την απώλεια εισοδήματος και των πραγμάτων από τις πυρκαγιές". Γι' αυτό όταν λέει κάποιος τη μισή αλήθεια, είναι σαν να δημιουργεί το μεγαλύτερο ψέμα. Και συνεχίζετε να κάνετε αυτό το πράγμα. Είδα σήμερα και ένα δημοσίευμα σε εφημερίδα της Χίου, που αναφέρει ότι η Κυβέρνηση αθέτησε τη συμφωνία της. Δεν αθέτησε η Κυβέρνηση καμία συμφωνία. Απεναντίας δίνει τη δυνατότητα όλοι να πάρουν την αποζημίωση της ανασύστασης -δεν θα εξαιρεθεί κανένας- και να πάρουν την απώλεια του εισοδήματος όλοι οι αγρότες που έχουν τα δένδρα και όχι μόνο αυτοί αλλά και οι μικροεπαγγελματίες. Σας μίλησα για ένα εισόδημα που υπήρχε στην παλιά υπουργική απόφαση.
Εμείς θεωρούμε πράγματι ότι στη Χίο υπάρχει μια μοναδικότητα, υπάρχει ένα δέντρο το οποίο είναι το μοναδικό στον κόσμο. Γι'αυτό και εκεί αυξήσαμε την απώλεια του εισοδήματος για να δημιουργήσουμε το ενδιαφέρον στους παραγωγούς εκεί να συνεχίσουν αυτήν την επίπονη και δύσκολη δουλειά 
που κάνουν, στο να κεντάνε το δένδρο για να βγει αυτό το μοναδικό προϊόν. Αλλά αντί να πούμε τι ακριβώς συνέβη, προσπαθούμε να παραπλανήσουμε
λέγοντας τη μισή αλήθεια.
Ξέρετε πολύ καλά ότι το σχέδιο αυτό εχει δοθεί στην Ευρωπαϊκή 'Ενωση. Ζητάμε προτεραιότητα για την έγκρισή του. Αποδέχεται η Ευρωπαϊκή Επιτροπή

ότι πράγματι υπάρχει πρόβλημα και γι'αυτό δώσαμε τις προκαταβολές. Και αμέσως μετά την έγκριση θα υπάρξει η εκταμίευση -αυτό συζητούσαμε και με τον κ. Πάχτα- ώστε να δοθούν τα χρήματα. Πιστεύω ότι αυτό θα γίνει το συντομότερο δυνατό. Αν σας πω μια ημερομηνία, θα διακινδυνεύσω πάλι να πείτε αυτό που είπατε και προηγουμένως. Μετά την έγκριση θα δοθεί και το υπόλοιπο ποσό και επομένως δεν υπάρχει καμία αθέτηση σ'αυτά που είχαμε πει από την αρχή.
ΠΡΟΕΔΡΕΥΩΝ (Κωνσταντίνος Γείτονας): Με "το άρωμα μαστίχας στην Αίθουσα", προχωράμε στην επόμενη επίκαιρη ερώτηση. Είναι η με αριθμό 664/28-2-2001 του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Εργασίας και Κοινωνικών Ασφαλίσεων, Υγείας και Πρόνοιας, σχετικώς με την πλήρωση των κενών θέσεων ιατρικού και νοσηλευτικού προσωπικού στα πολυϊατρεία του Ιδρύματος Κοινωνικών Ασφαλίσεων, στο Νομό Μαγνησίας.
Η επίκαιρη ερώτηση του κ. Γκατζή έχει ως εξής:
"Η νεοφιλελεύθερη πολιτική της Κυβέρνησης, που εκτός των άλλων
αντιλαϊκών της μέτρων στραγγαλίζει και τις κοινωνικές δαπάνες, οδήγησε τα Πολυϊατρεία του ΙΚΑ στο Νομό Μαγνησίας, κύρια αυτό του Βόλου, να λειτουργούν με ελλιπέστατο προσωπικό, ιατρικό, νοσηλευτικό κ.α., με σοβαρές συνέπειες και επιπτώσεις στην υγεία και τη ζωή των ασφαλισμένων. 
Συγκεκριμένα, τα κενά στα Πολυϊατρεία του Βόλου έφτασαν τα τριάντα
πέντε σε νοσηλευτικό κ.α. προσωπικό, της Ν. Ιωνίας δέκα, του Αλμυρού δύο και της Σκοπέλου τέσσερα.
Η έλλειψη επίσης σε ιατρικό προσωπικό ειδικοτήτων -νευρολόγου, γυναικολόγου, ακτινολόγου, πνευμονολόγου, παιδιάτρου κ.α.- απαιτεί άμεση ανάγκη πρόσληψης γιατρών για την άρτια λειτουργία του Πολυϊατρείου Βόλου. 
Επειδή το πρόβλημα της υγείας των 7.000 και πλέον ασφαλισμένων στο
νομό δεν σηκώνει πλέον άλλο εμπαιγμό και η λύση του συνδέεται κατά πολύ με την πρωτοβάθμια φροντίδα υγείας, ερωτάται ο κύριος Υπουργός: Γιατί δεν καλύφθηκαν τα κενά των Πολυϊατρείων του ΙΚΑ στη Μαγνησία; Ποια μέτρα θα πάρει η κυβέρνηση για την άμεση συμπλήρωση των κενών με προσλήψεις τόσο σε νοσηλευτικό όσο και σε ιατρικό προσωπικό;"
Ο Υφυπουργός Εργασίας και Κοινωνικών Ασφαλίσεων κ. Ν. Φαρμάκης έχει
το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Κυρίες και κύριοι συνάδελφοι, η πραγματική εικόνα της σύνθεσης του ιατρικού και του λοιπού προσωπικού στους υγειονομικούς σχηματισμούς του Ι.Κ.Α στο Νομό Μαγνησίας, που είναι το θέμα της επίκαιρης ερώτησης του συναδέλφου κ. Γκατζή, έχει ως εξής:
Στο πολυιατρείο του Βόλου επί τεσσάρων οργανικών θέσεων ακτινολόγων υπηρετούν δύο, επί τριών οργανικών θέσεων γυναικολόγων υπηρετεί ένας, επί τριών θέσεων νευρολόγων-ψυχιάτρων υπηρετούν τρεις, επί εφτά οργανικών θέσεων παιδιάτρων υπηρετούν εφτά, επί δύο οργανικών θέσεων πνευμονολόγων υπηρετούν δύο.
Το Ι.Κ.Α έχει προβεί σε προκήρυξη των δύο θέσεων των ακτινολόγων, που είναι κενές. Δεν υπήρξε κανένα ενδιαφέρον στην πρώτη προκήρυξη. Είναι σε εξέλιξη η διαδικασία δεύτερης προκήρυξης για την πρόσληψη ακτινολόγων ιατρών.
Επίσης βρισκόμαστε στο τελικό στάδιο της διαδικασίας πρόσληψης γιατρού γυναικολόγου, διότι έχει προηγηθεί προκήρυξη και γι'αυτήν την ειδικότητα γιατρού.
Τώρα για τις υπόλοιπες θέσεις γιατρών, οι οργανικές θέσεις όπως ανέφερα, είναι καλυμμένες. Εάν βεβαίως ο κύριος συνάδελφος επιθυμεί την αύξηση αυτών των θέσεων, θα εκτιμηθούν οι ανάγκες και θα πρέπει σε μελλοντική τροποποίηση του οργανισμού του Ι.Κ.Α να περιληφθούν και άλλες οργανικές θέσεις ιατρών.
Στα ιατρεία της Νέας Ιωνίας Βόλου του ΙΚΑ οι οργανικές θέσεις είναι
οι εξής: Γυναικολόγος ένας, υπηρετεί ένας. Δερμοτολόγοι, οργανικές θέσεις καμία, υπηρετούν δύο. Καρδιολόγοι, οργανικές θέσεις δύο, υπηρετούν δύο. Μικροβιολόγοι, οργανική θέση καμία, υπηρετεί ένας. Νευρολόγοι, μία οργανική θέση, ένας υπηρετεί. Οδοντίατροι, τρεις οργανικές θέσεις, υπηρετεί ένας. Ορθοπεδικοί, μία οργανική θέση, υπηρετούν δύο. Οφθαλμίατροι, μία οργανική θέση, υπηρετεί ένας. Παθολόγοι, πέντε οργανικές θέσεις, υπηρετούν δέκα. Παιδίατροι, δύο οργανικές θέσεις υπηρετούν τρεις. Φυσικής, καμία οργανική θέση, υπηρετεί ένας. Χειρουργοί, καμία οργανική θέση, υπηρετούν δύο. Ωτωρινολαρυγγολόγοι, μία
οργανική θέση, υπηρετεί ένας.
Υπάρχει υπερκάλυψη. Υπηρετούν περισσότεροι γιατροί από τις οργανικές θέσεις που υπάρχουν.
Επίσης στο ΙΚΑ Αλμυρού δεν υπάρχει οργανική θέση ακτινολόγου, γυναικολόγου και καρδιολόγου, αλλά υπηρετούν τρεις τέτοιας ειδικότητας γιατροί. Υπάρχει μία θέση οδοντιάτρου, υπηρετούν δύο. Υπάρχουν δύο θέσεις παθολόγων, υπηρετούν τρεις και δεν υπηρετεί παιδίατρος και χειρουργός όπου με προκηρύξεις θα καλυφθούν αυτές οι δύο κενές οργανικές θέσεις. 'Οπως βλέπετε και εδώ στις περισσότερες ειδικότητες είναι λιγότερες οι οργανικές θέσεις και υπηρετούν περισσότεροι γιατροί.
Στο ιατρείο της Αγριάς έχουμε μία οργανική θέση οδοντιάτρου, υπηρετεί ένας, μία οργανική θέση παθολόγου, υπηρετούν δύο, μία οργανική θέση παιδιάτρου υπηρετεί ένας.
Στην Αγχίαλο έχουμε μία θέση οδοντιάτρου, υπηρετεί ένας, μία θέση παθολόγου, υπηρετούν δύο, μία θέση παιδιάτρου, υπηρετεί ένας και το ίδιο συμβαίνει και για τα άλλα ιατρεία.
'Οπου δεν υπάρχουν γιατροί του Ι.Κ.Α - απ'ό,τι βλέπω στο σημείωμα στη Σκιάθο και στη Σκόπελο, δεν υπηρετούν γιατροί του ΙΚΑ- οι συνταξιούχοι και οι ασφαλισμένοι του ιδρύματος εξυπηρετούνται από τα κέντρα υγείας που λειτουργούν εκεί.
Θέλω να προσθέσω -εάν θα χρειαστεί θα επανάλθω- ότι επί συνόλου 95
θέσεων νοσηλευτικού προσωπικού το 75% είναι καλυμμένο. Από τις προσλήψεις του 2001 που έχουν εγκριθεί και είναι πεντακόσιες θέσεις περίπου νοσηλευτικού προσωπικού για το Ι.Κ.Α, θα δοθεί η δυνατότητα να τοποθετηθεί και εκεί νοσηλευτικό προσωπικό για να εξυπηρετήσει τις ανάγκες των ασφαλισμένων και των συνταξιούχων του ιδρύματος.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Θα ήθελα να τονίσω, κύριε Υπουργέ, ότι οι οργανικές θέσεις που αναφέρατε, αν κοιτάξετε την ημερομηνία που θεσπίστηκαν, θα δείτε ότι είναι πίσω κάτι δεκαετίες.
Ανεξάρτητα όμως από αυτό, είναι γεγονός ότι συσσωρεύονται οι ασθενείς για να πάρουν σειρά, ιδιαίτερα με την απόφαση που πήρατε, ούτως ώστε ο οικογενειακός γιατρός να στέλνει για όλες τις ειδικότητες να παίρνουν τη συνταγή από εκεί. 'Ετσι οι ασθενείς συσσωρεύονται καθημερινά και υπάρχουν περιπτώσεις όπου πρέπει να πάει να εξετασθεί ο ασθενής μετά από ένα και ενάμιση μήνα. Αυτό έγινε μεγάλο σχόλιο στον τοπικό Τύπο. Δεν ξέρω εάν σας στέλνουν τα δελτία, αλλά θα πρέπει να σας τα στέλνουν.
Επίσης πέρα από τις ελλείψεις που διαβάσατε και που σας αναφέρω και
εγώ, να σημειώσω ότι μία νοσοκόμα -δεν αναφερθήκατε στο νοσηλευτικό προσωπικό- εξυπηρετεί στα ιατρεία του Βόλου, δέκα ιατρεία διαφόρων ειδικοτήτων.
Καταλαβαίνετε, κύριε Πρόεδρε, πού έχει φθάσει η κατάσταση, για να μην αναφερθώ και στις άλλες ειδικότητες που υπάρχουν, όπως των χειριστών των μηχανημάτων ή των μικροβιολόγων μη επιστημόνων κλπ.
Πέρα απ' αυτό, κύριε Υπουργέ, επειδή η πρωτοβάθμια φροντίδα στα
αστικά κέντρα και ιδιαίτερα στο πολεοδομικό συγκρότημα του Βόλου και της Νέας Ιωνίας εξυπηρετείται από τα πολυϊατρεία του ΙΚΑ, γιατί τα αστικά κέντρα υγείας, τα οποία είχαν εξαγγελθεί από την Κυβέρνηση, ποτέ δεν έγιναν, θα πρέπει να δείτε αυτές τις ελλείψεις. Πρέπει να γίνουν προσλήψεις σε όλους τους τομείς.
Εμείς δεν επιθυμούμε κάποια ιδιαίτερη αύξηση των οργανικών θέσεων. Επιθυμούμε την ανταπόκριση του ιατρικού και του νοσηλευτικού προσωπικού στις απαιτήσεις που έχει σήμερα το πολεοδομικό συγκρότημα, ούτως ώστε να εξυπηρετούνται οι πολίτες. Δεν είναι δυνατόν να πηγαίνει ασθενής για να εξεταστεί στο γιατρό και να παίρνει σειρά για μετά από ενάμιση μήνα. 
Ζητάμε, λοιπόν, να πάρετε μέτρα, κύριε Υπουργέ, γιατί δεν πάει άλλο. Ιδιαίτερα με την κατεύθυνση που παίρνει η Κυβέρνηση για την εμπορευματοποίηση της υγείας, αν μετατρέψει και τα πολυιατρεία του ΙΚΑ σε πραγματικά κέντρα υγείας, τότε η κατάσταση θα είναι πολύ χειρότερη.

(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Θα ήθελα να τελειώσω με μια παρατήρηση, που βέβαια δεν είναι μέσα στο θέμα της ερώτησης.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ όχι θέματα εκτός της ερωτήσεως και μάλιστα καθ' υπέρβαση του χρόνου. Να μην παραβιάσουμε
διπλά τον Κανονισμό.
ΝΙΚΟΛΑΟΣ ΓΚΑΤΖΗΣ: Για το Ι.Κ.Α. είναι, κύριε Πρόεδρε.
Κύριε Υπουργέ, η μη πρόσληψη του διοικητικού προσωπικού έχει
συσσωρεύσει στο ΙΚΑ οφειλόμενα χρέη προς ιδιώτες δεκαπέντε δισεκατομμυρίων. Κάντε προσλήψεις.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Κύριε συνάδελφε, στο θέμα των προσλήψεων έχω αναφερθεί. Αναγνώρισα ότι υπάρχουν κενά σε σχέση με τις οργανικές θέσεις του νοσηλευτικού προσωπικού. Είπα ότι καλύπτονται κατά 75%. Και στο σύνολο των θέσεων που εγκρίνονται για το ΙΚΑ που είναι χίλια διακόσια για το 2001 υπάρχει πρόβλεψη και για διοικητικό και για νοσηλευτικό προσωπικό.
Συμφωνώ μαζί σας ότι η πρωτοβάθμια φροντίδα κυρίως στα αστικά κέντρα πρέπει να τεθεί σε άλλη βάση. Γνωρίζετε όμως ότι το Υπουργείο Υγείας, σε συνεργασία με μας, έχει ανακοινώσει πρόγραμμα μεταρρύθμισης της πρωτοβάθμιας φροντίδας και ενιαιοποίησης της στα αστικά κέντρα και γενικότερα στη χώρα. Συνεπώς εν όψει αυτής της μεταρρύθμισης παρακαλώ να αναμείνετε. 'Οσα προτείνετε πιστεύω ότι θα βρουν τη λύση τους. 
Αναφερθήκατε στο θέμα της συνταγογράφησης από γιατρούς χωρίς
ειδικότητα. Υποθέτω ότι αυτό εννοούσατε όταν αναφερθήκατε στον προσωπικό γιατρό. Θεωρήσαμε ότι έπρεπε να τεθούν κανόνες στη συνταγογράφηση από γιατρούς χωρίς ειδικότητα. Δεν τους στερούμε τίποτα, αλλά δεν μπορούμε και να τους μεταχειριστούμε ισότιμα με τους γιατρούς ειδικοτήτων. Σε ένα επείγον περιστατικό μπορούν να γράψουν όποιο φάρμακο νομίζουν ότι εξυπηρετεί τον ασθενή. Μπορούν να επαναλάβουν αυτήν τη συνταγή αν τα συμπτώματα επιμένουν, αλλά πρέπει μετά να δει τον ασθενή, για την ασφάλειά του, και γιατρός ειδικότητας. Είμαστε στο 2001 και η Ελλάδα έχει πληθώρα ειδικών γιατρών.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού)
Για χρόνια περιστατικά μπορούν να συνταγογραφούν με την προϋπόθεση
ότι κάθε δύο χρόνια -δεν είναι μικρός ο χρόνος- θα πρέπει ο άρρωστος πάλι, για τη δική του ασφάλεια, να επισκέπτεται ειδικό γιατρό. Και στα απλά θέματα ενός διαβητικού, ενός υπερτασικού ασθενούς δεν μπορεί να μένει ο άρρωστος χωρίς διαφοροποίηση της θεραπείας, χωρίς νέο έλεγχο, στα χέρια ενός πτυχιούχου ιατρικής. Αυτό μπορεί να έχει ενοχλήσει τους γιατρούς αυτούς και να έχει δημιουργήσει κάποια μικροπροβλήματα στην έναρξη της εφαρμογής του. Νομίζουμε όμως ότι αυτό είναι το σωστό. 
ΝΙΚΟΛΑΟΣ ΓΚΑΤΖΗΣ: Μίλησα για γιατρούς γενικής ιατρικής.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε υπερβεί το
χρόνο σας. Σας παρακαλώ να ολοκληρώσετε.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Να κάνω μια διάκριση, κύριε Πρόεδρε, και θα με καταλάβετε, επειδή έχετε διατελέσει Υπουργός Υγείας.
'Οταν αναφερόμαστε σε γιατρό γενικής ιατρικής, αναφερόμαστε σε γιατρό με ειδικότητα. Δεν είναι ο πτυχιούχος ιατρικής.
ΝΙΚΟΛΑΟΣ ΓΚΑΤΖΗΣ: Δεν μίλησα για πτυχιούχο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Αυτός είναι ο άνευ ειδικότητας γιατρός.
Κλείνω, λοιπόν, λέγοντας ότι στα πολυιατρεία του Βόλου επί ενενήντα
πέντε οργανικών θέσεων νοσηλευτικού...
ΒΑΣΙΛΗΣ ΚΕΔΙΚΟΓΛΟΥ: Κύριε Υπουργέ, να μη λέγονται ανακρίβειες εδώ.
(Θόρυβος - κωδωνοκρουσίες)
ΠΡΟΕΔΡΕΥΩΝ (Κωνσταντίνος Γείτονας): Να μη γράφονται οι διακοπές του
κ. Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: ...
ΠΡΟΕΔΡΕΥΩΝ (Κωνσταντίνος Γείτονας): Δεν έχετε το λόγο! Παραβιάζετε
τον Κανονισμό.
Να μη γράφεται τίποτα στα Πρακτικά από όσα λέει ο κ. Κεδίκογλου!
Παρακαλώ, κύριε Υπουργέ, ολοκληρώστε την απάντησή σας.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Επιτρέψτε μου να σας πω ότι οι γιατροί ξέρουν καλύτερα τα ιατρικά και οι μηχανικοί καλύτερα τα δικά τους θέματα!
Εν πάση περιπτώσει, κύριε Γκατζή, επί ενεννήντα πέντε θέσεων
νοσηλευτικού προσωπικού στο πολυϊατρείο του Βόλου σας είπα ότι υπηρετούν εβδομήντα πέντε νοσηλεύτριες. Θα προσπαθήσουμε με τις νέες προσλήψεις να

καλύψουμε και άλλα κενά από αυτά των οργανικών θέσεων.
ΠΡΟΕΔΡΕΥΩΝ (Κωνσταντίνος Γείτονας): Τελευταία επίκαιρη ερώτηση είναι η με αριθμό 671/28.2.2001 του Ανεξάρτητου Βουλευτή κ. Βασίλειου Κεδίκογλου προς τον Υπουργό Οικονομικών, σχετικών, με τη διαχείριση του κληροδοτήματος "ΤΑΣΟΥΛΑ" κ.λπ.
Η επίκαιρη ερώτηση του κ. Κεδίκογλου σε περίληψη έχει ως εξής:
" Από 15ετίας το κληροδότημα Τασούλα παρά τις επανειλημμένες ενοχλήσεις μας, με μεγάλη περιουσία ανάμεσα στην οποία και κτίριο Μνημείο του Υπουργείου Πολιτισμού, αφήνεται στην τύχη του.
Το κληροδότημα συνεστήθη με Π.Δ. του Υπουργού Οικονομικών την
23.4.1986/ΦΕΚ Β'/241.
Σκοπός της διαθέτιδος είναι η εκπαίδευση νέων αγροτών, η εξειδίκευση αρκεί να είναι αγροτόπαιδα, σε όλα τα επίπεδα. Εξειδίκευση εντελώς απαραίτητη στις σύγχρονες συνθήκες.
Η διαχείριση του κληροδοτήματος ανετέθη διά του Π.Δ. στο Υπουργείο
Γεωργίας το οποίο επί 15 χρόνια αδρανεί και εκμεταλλεύονται τη μεγάλη, ιδίως αγροτική του περιουσία, "ορισμένοι ευνοούμενοι".
Ούτε την αποκατάσταση του Μνημείου που επλήγη βαρύτατα από τους σεισμούς παρά τη συνδρομή του Υπουργείου Πολιτισμού εφρόντισαν. Η 
ανεπάρκεια του Υπουργείου Γεωργίας έχει κατ' επανάληψη διαπιστωθεί από το Υπουργείο Οικονομικών. Είναι τόση η ανεπάρκεια και αδιαφορία του Υπουργείου Γεωργίας ώστε στους δημοσιευμένους προϋπολογισμούς κληροδοτημάτων έσοδα από ενοίκια δεν εμφανίζονται και κατά τις πληροφορίες μου δεν υπάρχουν. Εμφανίζεται και άλλος σκοπός για τραχωματικό νομοκομείο.
Παρά ταύτα όμως το Υπουργείο Οικονομικών δεν προχωρεί στην τροποποίηση του διατάγματος και ανάθεση της διαχείρισης σε μια επιτροπή ή ένα συγκεκριμένο ειδικό οργανισμό όπως ο Ο.Ε.Ε.Κ. με δεσμευτικούς όρους. 
Το ζήτημα ανάγεται στην μονομερή βούληση του Υπουργείου Οικονομικών. 
Δεν απαιτείται σύμπραξη ετέρου Υπουργού.
Ερωτάται ο κύριος Υπουργός Οικονομικών εάν θα εξακολουθήσει να
ανέχεται την υφισταμένη κατάσταση αρνούμενος την υλοποίηση των σκοπών της διαθέτιδος, ποια μέτρα θα λάβει γι' αυτό καθώς και για τα διαφυγόντα
έσοδα και τη διαφύλαξη της περιουσίας του".
Ο Υφυπουργός Οικονομικών κ. Α. Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κυρίες

και κύριοι συνάδελφοι, όντως από το 1981 η Κούλα Τασούλα με διαθήκη της άφησε όλη την περιουσία της στο ελληνικό δημόσιο, με υποχρέωση το δημόσιο να ιδρύσει με την περιουσία της μία πρότυπη γεωργική σχολή στην Κοινότητα Ασμηνίου Εύβοιας για την εκπαίδευση αγροτοπέδων στις ενδεικνυόμενες και επιβαλλόμενες από οικονομική και επιστημονική άποψη καλλιέργειες.
Το ελληνικό δημόσιο αποδέχθηκε το 1984 αυτήν την κληρονομιά η οποία περιλαμβάνει όντως σημαντικά ακίνητα, δεκατέσσερα ακίνητα αστικά εκ των οποίων στα τρία υπάρχουν παλαιές οικοδομές, δεκατρία αγροτεμάχια και ένα μεγάλο αγροτεμάχιο εκατόν ογδόντα δύο στρεμμάτων στη θέση Αγία Ελένη στην ίδια κοινότητα.
Από το 1983 το Υπουργείο Οικονομικών, πριν ακόμα έρθει στη διαχείριση του νομίμως η περιουσία του κληροδοτήματος, άρχισε αλληλογραφία με τα Υπουργεία Παιδείας και Γεωργίας. Το Υπουργείο Γεωργίας ως κατ' εξοχήν αρμόδιο διεκδίκησε και τελικά γνώρισε με έγγραφό του ότι ενδείκνυται η ίδρυση γεωργοεκπαιδευτικού κέντρου στην Αγία Ελένη στην Κοινότητα Ασμηνίου. Με προεδρικό διάταγμα του 1986 ανατέθηκε η άμεση διαχείριση στο Υπουργείο Οικονομικών, που εκ του νόμου είναι καθ' ύλην αρμόδιο και η περιουσία του κληροδοτήματος και τα έσοδα θα διετίθεντο από το Υπουργείο Οικονομικών στο Υπουργείο Γεωργίας για την εκτέλεση του ειδικού κοινωφελούς σκοπού του κληροδοτήματος. 'Εκτοτε ακολούθησε αλληλογραφία και πολλές επαφές με το Υπουργείο Γεωργίας. Ομολογουμένως δεν προχώρησε ο σκοπός. Οφείλω στο σημείο αυτό να σημειώσω το ιδιαίτερο ενδιαφέρον το οποίο έχει επιδειχθεί από εσάς, κύριε συνάδελφε, επανειλημμένως και επί δέκα και πλέον χρόνια, το βλέπω στην αλληλογραφία μέσα στο φάκελο του κληροδοτήματος. 'Ηδη θα έλεγα ότι από το 1987 με πολύ μεγάλη ένταση το Υπουργείο Οικονομικών επιτακτικά ζητά από το Υπουργείο Γεωργίας την υλοποίηση του συγκεκριμένου σκοπού. Στο τελευταίο έγγραφό μας από τον Αύγουστο του 2000 θέσαμε θα έλεγα χρονικά περιθώρια τελεσιγραφικά για την υλοποίηση του σκοπού.
'Οπως μας ενημέρωσε το Υπουργείο Γεωργίας -και μπορώ να μεταφέρω
το προσωπικό ενδιαφέρον του Υπουργού Γεωργίας κ. Ανωμερίτη- εμμένει στην άποψή του ότι οι πόροι του κληροδοτήματος πρέπει να διατεθούν για τις ανάγκες της γεωργικής εκπαίδευσης του νομού. 'Αποψη του Υπουργείου Γεωργίας είναι ότι λαμβάνοντας υπόψη τις τοπικές ιδιορρυθμίες της περιοχής και εμπειρία την οποία έχει το Υπουργείο από τη λειτουργία των τεχνικών σχολών γεωργικής κατεύθυνσης πανελλαδικά, ότι μια εκπαιδευτική δομή ενταγμένη στο γενικό σύστημα της εκπαίδευσης δεν ενδείκνυται και ήδη έχει προγραμματίσει τη δημιουργία ενός κέντρου "ΔΗΜΗΤΡΑ" στα πλαίσια πανελλαδικής εκπαίδευσης των αγροτών και θα εντάξει αυτό το πρόγραμμά του με επένδυση δημόσια στο Γ' Κοινοτικό Πλαίσιο Στήριξης ώστε να υπάρχει

μια επωφελής αξιοποίηση της όντως μεγάλης και αξιόλογης περιουσίας της διαθέτιδος.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο. ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, θα ήμουν άδικος, αν ισχυριζόμουν
ότι ο παρών Υφυπουργός Οικονομικών δεν έκανε ό,τι μπορούσε για το θέμα αυτό. Αλλά προ ολίγου άκουσα τον Πρωθυπουργό, και εθλίβην, να λέει ότι ξέρετε το αποτέλεσμα της πτώσεως των επιτοκίων το έδωσε η είσοδος της χώρας στην ΟΝΕ. Λες και η Ελβετία ή η Νορβηγία, οι οποίες δεν είναι στην ΟΝΕ, έχουν υψηλά επιτόκια! Μα, δεν ντρεπόμαστε λίγο, καθηγητής Εμπορικού Δικαίου να λέει ότι η είσοδος έφερε πτώση των επιτοκίων! Πτώση των επιτοκίων έφερε η θυσία του ελληνικού λαού.
ΠΡΟΕΔΡΕΥΩΝ (Κωνσταντίνος Γείτονας): Δεν είναι αυτό το αντικείμενο
της ερώτησης σας, κύριε Κεδίκογλου. Παρακαλώ! 'Εχετε δικαίωμα να απευθύνετε και ερωτήσεις στον κύριο Πρωθυπουργό και να συζητήσετε επ' αυτού.
ΒΑΣΙΛΗΣ ΚΕΔΙΚΟΓΛΟΥ: Απαξιώ όταν ακούω ψέματα.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ! Ελάτε στο αντικείμενο. Η ιστορία του κληροδοτήματος, του προβλήματος.

ΒΑΣΙΛΗΣ ΚΕΔΙΚΟΓΛΟΥ: Το αντικείμενο είναι αυτό που εκφράζει το
περιοδικό "ΠΟΛΙΤΙΚΑ" θέματα ως κράτος μπάχαλο. Θα προσέθετα όχι κράτος μπάχαλο, αλλά κράτος "μπάτε σκύλοι αλέστε και αλεστικά μη δίνετε". Δεν υπάρχει μια δραχμή έσοδο από όλη την αγροτική περιουσία του. Και έρχεται το Υπουργείο Γεωργίας μετά είκοσι χρόνια να λέει ό,τι θέλει. Το 1997 μας λέει ο κύριος Υπουργός Γεωργίας: Για το σκοπό αυτό άμεσα, σήμερα, "τριμελής επιτροπή από αρμόδιους υπαλλήλους πηγαίνει στο Ασμήνι για το σκοπό αυτό. Σε λίγο άλλο έγγραφο, στη συνέχεια "εντός του 1998 θα αρχίσουν οι εργασίες για την κατασκευή της απαραίτητης υποδομής κλπ. Δηλαδή κάθε είδους υπόσχεση έχει δοθεί, για να χαρακτηρίσω τις πράξεις θα έπρεπε να χρησιμοποιήσω λέξεις, οι οποίες υπάρχουν μόνο στο κοινό που κυκλοφορεί στα υπόγεια της Ομόνοιας και της Πλατείας Βάθης για να μπορέσω να ανταποκριθώ λεκτικώς στις πράξεις, σε όσα κάνει το Υπουργείο Γεωργίας ιδιαίτερα.
Αλλά, κύριε Υπουργέ των Οικονομικών, εμείς δεν ζητάμε τίποτε άλλο: Απαλλάξτε μας από τη διαχείριση του Υπουργείου Γεωργίας. Αλλάξτε το Διάταγμα και πείτε με νέο "ορίζουμε διαχειριστική επιτροπή" όποιους θέλετε. Βάλτε τον Οργανισμό Επαγγελματικής Κατάρτισης, βάλτε πέντε ανθρώπους που εσείς νομίζετε, βάλτε οποιονδήποτε να μας απαλλάξετε από αυτόν το βραχνά της ελληνικής οικονομίας που λέγεται Υπουργείο Γεωργίας, από τον Κυβερνητικό φορέα που έχει καταφέρει να έχουμε την καλύτερη γεωργική γη, την παραγωγικότερη γη, την καλύτερη σε ποιότητα και να είμαστε η χώρα που εισάγει αναλογικώς τα περισσότερα αγροτικά προϊόντα. Το πλέον ανάξιο Υπουργείο, ανεξάρτητα από τον ευρισκόμενο σήμερα Υπουργό και αυτό που είναι η αιτία του κακού στην Ελλάδα για την πρωτογενή παραγωγή, είναι το Υπουργείο Γεωργίας.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. ΒΑΣΙΛΗΣ ΚΕΔΙΚΟΛΓΟΥ: Επί είκοσι ένα χρόνια, από το 1981 το είπατε
μόνος σας, μας ταλαιπωρεί. Δίνει στην Κυβέρνηση τίτλο αναξιότητας, δίνει τον τίτλο μπάχαλο, δίνει στην Κυβέρνηση τον τίτλο "μπάτε σκύλοι αλέστε και αλεστικά μη δίνετε, αφού μια δραχμή...
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, παρακαλώ
ολοκληρώσατε.
ΒΑΣΙΛΗΣ ΚΕΔΙΚΟΛΓΟΥ: Τελείωσα, κύριε Πρόεδρε.
Τα ετήσια έσοδα από ενοίκια μόνο, σε σημερινές τιμές πάνω από πέντε
εκατομμύρια δρχ. Θα είχε το κληροδότημα τόσα χρόνια πλέον των δύο
δισεκατομμυρίων δρχ. αντί των ολίγων εκατομμυρίων που εμφανίζονταν στους προϋπολογισμούς των Κληροδοτημάτων. Διαφυλάξτε την περιουσία του. Αλλάξτε τη διαχειριστική επιτροπή.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, η
αγροτική εκπαίδευση ανήκει στην αρμοδιότητα του Υπουργείου Γεωργίας και πιστεύουμε ότι θα πρέπει να παραμείνει η εσαεί εκπαίδευση των αγροτών στο κέντρο "ΔΗΜΗΤΡΑ", στο οποίο με πολύ μεγάλα όνειρα, θα έλεγα, και ελπίδες έχει συσταθεί και ελπίζουμε ότι θα λειτουργήσει και θα αποδώσει για μια μεγάλη μερίδα του ελληνικού λαού.
Το συγκεκριμένο θέμα, το οποίο συζητάμε, αναδεικνύει για μία ακόμη φορά την αναποτελεσματικότητα διαχείρισης των κληροδοτημάτων, πρόβλημα το οποίο απασχολεί το Υπουργείο Οικονομικών πολύ έντονα, μπορώ να πω και καθημερινά, γιατί δεν είναι η μοναδική περίπτωση. Προς το σκοπό αυτό ήδη έχουμε πάρει την εξουσιοδότηση της Βουλής εδώ και πολλούς μήνες για τη σύσταση επιτροπής για τη σύνταξη του νέου κώδικα κληροδοτημάτων. Η παλιά νομοθεσία, καλή μεν για το 1939, αλλά θα έλεγα είναι πολύ αναχρονιστική για το 2000. Επομένως μέχρι το τέλος του χρόνου με προσωπική πίεση, επιμέλεια και εποπτεία της επιτροπής θα έχουμε τον κώδικα, τον οποίο θα ψηφίσουμε εδώ στη Βουλή.
Επειδή οι κεντρικές υπηρεσίες λειτουργούν περισσότερο γραφειοκρατικά, αποκεντρώσαμε τις αρμοδιότητες των κληροδοτημάτων και έχουμε δώσει πανελλαδικά τη δυνατότητα της διαχείρισης αυτών των υποθέσεων στο Γενικό Γραμματέα της Περιφέρειας, ώστε να είναι ευκολότερη και αποτελεσματικότερη η διαχείριση-εποπτεία των ελαχίστων κληροδοτημάτων που υπάρχουν σε κάθε περιφέρεια απ'ό,τι τα χιλιάδες κληροδοτήματα, τα οποία εποπτεύονται ή υποτίθεται ότι εποπτεύονται από το Υπουργείο Οικονομικών και την αρμόδια διεύθυνση κληροδοτημάτων.
Πάντως, οφείλω για μια ακόμη φορά να πω ότι η συνεχής σας ενασχόληση 
με το συγκεκριμένο θέμα ευελπιστώ ότι έχει φέρει την υπόθεση στο τέλος. Το Γ' Κοινοτικό Πλαίσιο Στήριξης υλοποιείται, είναι μόνο η αλήθεια

μπροστά μας και πιστεύουμε ότι θα υλοποιηθεί η ίδρυση του κέντρου "ΔΗΜΗΤΡΑΣ" στη συγκεκριμένη κοινότητα που η διαθέτιδα επέλεξε για την ίδρυση ενός κέντρου εκπαίδευσης αγροτοπαίδων.
ΒΑΣΙΛΗΣ ΚΕΔΙΚΟΓΛΟΥ: Εύχομαι, κύριε Πρόεδρε, αυτήν τη φορά να γίνει.
ΠΡΟΕΔΡΕΥΩΝ (Κωνσταντίνος Γείτονας): Και εγώ γνωρίζω ότι έχετε
ασχοληθεί πολλές φορές με το θέμα αυτό.
Κυρία και κύριοι συνάδελφοι, ολοκληρώθηκε η συζήτηση των επικαίρων
ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ'αριθμ. 35/11-12-2000 επερώτηση των Βουλευτών της Νέας Δημοκρατίας Αναστασίου Παπαληγούρα, Μάριου Σαλμά, Ευριπίδη Στυλιανίδη, Νικολάου Αγγελόπουλου, Σταύρου Καλογιάννη, Χρήστου Ζώη, της κας Μαρίας Κόλλια-Τσαρούχα και του κ. Αθανασίου Χειμάρα προς τον Υπουργό Μεταφορών και Επικοινωνιών σχετικά με την πολιτική της Κυβέρνησης στον τομέα του ΟΣΕ.
Από τη Νέα Δημοκρατία ορίζεται Κοινοβουλευτικός Εκπρόσωπος για τη συζήτηση της επερώτησης ο Βουλευτής Κορινθίας κ. Αναστάσης Παπαληγούρας. 
Επίσης από το Κομμουνιστικό Κόμμα Ελλάδος ορίζεται ως

Κοινοβουλευτικός Εκπρόσωπος για τη συζήτηση της επερώτησης ο Βουλευτής κ. Νικόλαος Γκατζής.
Ο πρώτος των επερωτώντων κ. Μάριος Σαλμάς έχει το λόγο.
ΜΑΡΙΟΣ ΣΑΛΜΑΣ: Κύριε Πρόεδρε, αν είναι εύκολο, θα ήθελα να μου δώσετε
από τη δευτερολογία μου περί τα δύο-τρία λεπτά.
ΠΡΟΕΔΡΕΥΩΝ (Κωνσταντίνος Γείτονας): Προχωρήστε και θα δούμε πώς θα εξελιχθεί η ροή της ομιλίας σας. Μπορεί να σας φθάσει ο χρόνος. Αν όχι

τότε θα το ζητήσετε από τον Προεδρεύοντα εκείνη τη στιγμή. Προχωρήστε τώρα χωρίς άγχος, έχετε άνεση χρόνου.
ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, η Αξιωματική Αντιπολίτευση φέρνει σήμερα ενώπιόν σας την απαράδεκτη κατάσταση που επικρατεί στον ΟΣΕ, η οποία σχετίζεται με φαινόμενα διασπάθισης και υπεξαίρεσης του δημοσίου χρήματος ανεξέλεγκτων δανεισμών, αλόγιστων δαπανών και γενικώς με φαινόμενα κακοδιοίκησης και κακοδιαχείρισης σε όλους τους τομείς.
Διαπιστώνουμε απουσία σταθερών στόχων, καθώς και ανεπίτρεπτες,
εντελώς παράνομες παρεμβάσεις του εποπτεύοντος Υπουργού στη διοίκηση του Οργανισμού. Παρόμοια κατάσταση είχαμε καταγγείλει με επερωτώμενο τότε ως Υπουργό Μεταφορών τον κ. Καστανίδη, ο οποίος μάλιστα απείλησε την τότε διοίκηση με παρέμβαση εισαγγελέα. Είχε δεσμευτεί, όπως φαίνεται από τα Πρακτικά της συζήτησης, για την πάταξη κραυγαλέων φαινομένων διαφθοράς, αλλά μετά από εξήντα πέντε μέρες ο κ. Καστανίδης βρέθηκε εκτός κυβέρνησης.
Σήμερα ο ΟΣΕ λειτουργεί με ανάπηρη διοίκηση, με αποκλειστική σας ευθύνη, κύριε Υπουργέ. Ο νόμος του ΠΑ.ΣΟ.Κ. 2414 για τον εκσυγχρονισμό των ΔΕΚΟ έχει καταργηθεί στον ΟΣΕ από επταμήνου όταν ταυτόχρονα με την αποπομπή του τότε διευθύνοντος συμβούλου καταγγείλατε και το συμβόλαιο διαχείρισης μεταξύ ΟΣΕ και Κυβέρνησης που απαιτεί ο ν. 2414.
Το επιχειρησιακό σχέδιο έχει εκτροχιασθεί από τους στόχους του, όπως διαπίστωσε και η μελέτη της "PLANET", που συντάχθηκε για λογαριασμό του Υπουργείου Μεταφορών.
Ο ν.2671/1998, που αφορά τον ΟΣΕ, εφαρμόσθηκε μόνον ως προς τις
υποχρεώσεις των εργαζομένων, ενώ καταστρατηγείται και δεν εφαρμόζεται σε ό,τι αφορά τα δικαιώματά τους. Οι προαγωγές του προσωπικού σταμάτησαν το 1997 και χάνονται έτσι αποδοχές και συντάξεις.
Ενώ διατυμπανίστηκε η αξιοποίηση της περιουσίας του ΟΣΕ και η ίδρυση διαφόρων θυγατρικών εταιρειών μη σιδηροδρομικού χαρακτήρα, μετά την ψήφιση του ν.2671, ανακαλύπτουν ανεπάρκεια του νόμου εκ των υστέρων και την ανάγκη μιας νομοθετικής ρύθμισης, δείγμα της προχειρότητας με την οποία νομοθετεί η Κυβέρνηση.
Επί ένα χρόνο, κύριε Υπουργέ, σταμάτησε η διαδικασία συντάξεως του Κτηματολογίου της τεράστιας ακίνητης περιουσίας του ΟΣΕ, γιατί, όπως φημολογείται, υπάρχει πρόβλημα για το πώς θα μοιρασθεί στους ημετέρους η πίτα των μελετών για το Κτηματολόγιο, ύψους δύο δισεκατομμυρίων (2.000.000.000)
'Ολα τα μεγάλα project εκτροχιάστηκαν. Οι χρηματοοικονομοτεχνικοί σύμβουλοι στο παρά πέντε των αναθέσεων του Προαστιακού και του Σταθμού Αθηνών, με δική σας παρέμβαση, κύριε Υπουργέ, τις ματαίωσαν για να αποτραπούν σκάνδαλα, αλλά και να αποφευχθούν αγωγές αποζημίωσης εναντίον των εκλεκτών γραφείων της πράσινης νομενκλατούρας. Και εννοώ το γραφείο του πρωθυπουργικού φίλου κ. Καρατζά και το γραφείο του Γενικού Γραμματέα του Υπουργείου Μεταφορών κ. Ρόβια.
Ο μόνος διαγωνισμός που έφθασε σε κατοχύρωση και ανάθεση, και αφορά
το σύμβουλο του σχεδίου εξυγίανσης του ΟΣΕ, ακυρώθηκε από το Ελεγκτικό Συνέδριο ως παράνομος. Τα αναπτυξιακά έργα που ανέλαβε η ΕΡΓΟΣΕ καρκινοβατούν στα πλοκάμια της διαπλοκής. 'Ολα έχουν εκτροχιασθεί χρονικά και οικονομικά από ένα έως τρία χρόνια.
Ο σύμβουλος που υποτίθεται ότι ανέλαβε την προώθηση των έργων
αποδείχθηκε, σύμφωνα με πόρισμα της "Price Waterhouse", άχρηστος και προτάθηκε να εκδιωχθεί. Παραμένει όμως και στοίχισε 4,5 δισεκατομμύρια στους Ευρωπαίους φορολογούμενους, ενώ παράλληλα συνελήφθη από τη διοίκηση της ΕΡΓΟΣΕ να φουσκώνει το κόστος της σήραγγας Πλαταμώνα υπέρ εργολάβων κατά δύο δισεκατομμύρια περίπου δραχμές. 'Επρεπε όμως τότε να εκδιωχθεί, όπως ζητούσε η διοίκηση της ΕΡΓΟΣΕ. 'Ομως, το αόρατο χέρι της διαπλοκής, που φθάνει μέχρι και την Ευρωπαϊκή 'Ενωση, απέτρεψε την εκδίωξή του.
Ο πρόεδρος της ΕΡΓΟΣΕ, καθηγητής κ. Παπακυριακόπουλος, παραιτήθηκε,
καταγγέλλοντας αδιαφάνεια και ευνοιοκρατία λίγους μήνες μετά την τοποθέτησή του.
Τελικά, κύριε Υπουργέ, τι είναι η ΕΡΓΟΣΕ; Μήπως είναι ένα μεγάλο
εκτροφείο σκανδάλων και τεράστιο θέατρο διαπλοκής; Ο Γενικός Γραμματέας κ. Ρόβιας -ακούστε!- ως δικηγόρος είχε πελάτες εργολάβους των έργων του ΟΣΕ. Σήμερα ποιο από τα συμφέροντα προστατεύει; Μήπως έχει διχασμό προσωπικότητας και ο προϊστάμενός του Υπουργός δεν έχει ηθικά διλήμματα και ερωτηματικά;
Προαστιακός: Τελικά, σε ποιον Υπουργό ανήκει η γενική εποπτεία; 'Οταν ο κ. Μαντέλης και η διοίκηση του ΟΣΕ το Νοέμβριο του 1998 προχώρησαν στην απευθείας ανάθεση, ο κ. Λαλιώτης παρενέβη και ακύρωσε τις αποφάσεις. Σήμερα που καρκινοβατεί το έργο και οι διαγωνισμοί δεν έχουν γίνει ακόμη, παρά τις εξαγγελίες του Υπουργού ΠΕΧΩΔΕ πριν δύο χρόνια, ποιος φταίει; Εσείς, κύριε Υπουργέ, που κατασκευάζετε τις συνθέσεις της διοίκησης της ΕΡΓΟΣΕ και του ΟΣΕ ή ο κ. Λαλιώτης;
Το αεροδρόμιο ήδη θα λειτουργήσει χωρίς προαστιακό και απ'ό,τι φαίνεται ούτε μέχρι τους Ολυμπιακούς Αγώνες, αν τελικά γίνουν, δεν θα φθάσει ο προαστιακός ως εκεί, θύμα βέβαια της διαπλοκής και της απαράδεκτης επέμβασης των συναρμοδίων Υπουργών.
Μπορεί ο κύριος Υπουργός σήμερα να εγγυηθεί απόλυτα την ασφάλεια των τρένων, όταν καθημερινά εκτροχιάζονται παλιά και καινούρια τρένα σε παλιές και καινούριες γραμμές και κατά κανόνα στα ίδια σημεία, χωρίς να ιδρώνει το αυτί κανενός και όλοι μένουν στη θέση τους; Γιατί δεν συντάσσονται πορίσματα; Γιατί δεν εκπαιδεύεται το προσωπικό; Γιατί δεν τηρούνται οι οδηγίες συντήρησης των κατασκευαστών; Γιατί δεν ελέγχεται τελικά ποιος αδιαφορεί στην εκτέλεση των καθηκόντων του; Γιατί, γιατί, γιατί;
Ποιος θα δώσει απάντηση στα τεράστια και αγωνιώδη αυτά ερωτήματα για έναν οργανισμό, που βουλιάζει στα χρέη; 'Ηδη το έλλειμμα, κύριε Υπουργέ, έφθασε να είναι περίπου μισό δισεκατομμύριο την ημέρα, ενώ οι εισπράξεις συρρικνώνονται, η πληρότητα των τρένων μειώνεται και η αξιοπιστία των δρομολογίων κλονίζεται. Τι ρόλο παίζουν οι διάφοροι σύμβουλοι που παρελαύνουν στον ΟΣΕ;
Μέχρι στιγμής έχει εκτιμηθεί ένα συνολικό κόστος για αμοιβές συμβούλων περί τα δέκα δισεκατομμύρια (10.000.000.000). Η εκτίμηση, κύριε Υπουργέ, αλλά και άλλων που ασχολούνται με τη Δημόσια Διοίκηση, είναι ότι η επιδημία των συμβούλων, που προέκυψε επί των ημερών ΠΑ.Σ.Ο.Κ. στη Δημόσια Διοίκηση, στη συντριπτική πλειοψηφία των περιπτώσεων αποτελεί το δήμιο της Δημόσιας Διοίκησης.
Υπάρχουν όμως αντιστάσεις στο δημοσιοϋπαλληλικό κόσμο και δεν
υποκύπτουν να προωθήσουν κατά διαταγή σας παράνομες εισηγήσεις συγκάλυψης εγκλημάτων, κλοπής και υπεξαίρεσης δημοσίου χρήματος. Γι' αυτό προσλαμβάνονται οι σύμβουλοι με αδιαφανείς διαδικασίες, με προσυνεννοημένο το ρόλο τους και τις εισηγήσεις τους, ως δήθεν ειδικών. Ταυτόχρονα λειτουργούν ως άλλοθι όλων των παρανόμων, ώστε σε περίπτωση παρέμβασης της δικαιοσύνης για τη βλάβη του δημοσίου, να προφασίζονται άγνοια και εφαρμογή των απόψεων των ειδικών. 'Αρα μη ύπαρξη δόλου εκ μέρους των, οπότε μένουν ατιμώρητοι, σύμφωνα πάντα με το νόμο που εσείς ψηφίσατε και η Κυβέρνησή σας, όταν επανήλθε στην εξουσία το 1993, για να γλιτώσει την πρώτη φουρνιά των επίορκων, των παρανόμων της εποχής 1985-1989.
Η ιδιοκτησιακή νοοτροπία στυγνής κομματικής εκμετάλλευσης και
χρησιμοποίησης του ΟΣΕ για την ανάπτυξη πελατειακών σχέσεων, αποδεικνύεται με την προεκλογική συμπεριφορά της διοίκησης του ΟΣΕ, ώστε να εξυπηρετηθούν οι κομματικές ανάγκες ψηφοθηρίας και εκμαυλισμού συνειδήσεων των ταλαίπωρων σιδηροδρομικών.
Είναι αδιανόητο το έτος 2000, εκλογικής αναμέτρησης οι παροχές,
ρουσφέτια προς το προσωπικό, να αυξάνονται μέχρι 500%, όπως διαπίστωσε σε έγγραφό του ο προσωρινός διευθύνων σύμβουλος κ. Παπαδημητρίου, αλλά δυστυχώς και αυτός αποδεικνύεται της ίδιας αντίληψης, μοιράζοντας εκατομμύρια με πρόχειρα σημειώματα.

Στην υπηρεσία των εκλογικών αναγκών και εξυπηρετήσεων του ΠΑ.ΣΟ.Κ. είναι γνωστό ότι ο καταχρεωμένος ΟΣΕ ανέλαβε προεκλογικά να τυπώσει και
να διανείμει ως ένθετο στις δέκα μεγαλύτερες, σε κυκλοφορία, εφημερίδες πολυτελές φυλλάδιο διαφημίζοντας ανύπαρκτα επιτεύγματα ή επιτεύγματα προκατόχων διοικήσεων.
Θα είναι ενδιαφέρον για τη Βουλή και τον ελληνικό λαό να μας εξηγήσει εδώ ο εποπτεύων τον ΟΣΕ Υπουργός πώς εννοεί η Κυβέρνηση την εξυγίανση και με ποιον τρόπο θα επιτευχθεί, διότι μέχρι στιγμής είμαστε μάρτυρες σε έναν ξέφρενο εκτροχιασμό σε όλους τους τομείς του ΟΣΕ.
Ο δανεισμός έχει γίνει εικοσαπλάσιος των ακαθάριστων εισπράξεων από σιδηροδρομικές μεταφορές. Πέρσι ο ΟΣΕ δανείστηκε εκατόν ενενήντα δισεκατομμύρια (190.000.000.000) δραχμές και, παρ'όλο που είναι ο πιο ελλειμματικός οργανισμός, βρέθηκε στις 31/12/2000 να έχει υπόλοιπο καταθέσεων εκατόν σαράντα δισεκατομμύρια (140.000.000.000) δραχμές. 
Χρωστά όμως περίπου ένα τρισεκατομμύριο, όσα κόστισε το μετρό της Αθήνας, σε πάνω από τριάντα πιστωτικά ιδρύματα εγχώρια, αλλά κυρίως της Ιαπωνίας. 
Ο υπηρεσιακός οργανισμός του ΟΣΕ έχει καταργηθεί από το 1998, αλλά ο
καινούριος δεν έχει συνταχθεί ακόμη, παρ'όλο που δόθηκαν στην εταιρεία "KANDOR" εκατόν σαράντα (140.000.000) εκατομμύρια, χωρίς να καταρτίσει εφαρμόσιμο σχέδιο. Ποιος διέταξε την πληρωμή της; Ποιος παρέλαβε το έργο

της; Ασφαλώς ψιλά γράμματα, μπροστά στα δισεκατομμύρια που σπαταλώνται δεξιά και αριστερά.
'Ηδη αντίδικος σε ξένη εταιρεία -και μιλώ για την κόντρα SIMEX- με εφετειακή απόφαση απέκτησε δικαιώματα αποζημίωσης από τον ΟΣΕ είκοσι δισεκατομμυρίων (20.000.000.000) δραχμών με ευθύνη του τότε Γενικού Διευθυντή κ. Παπαγεωργίου, ο οποίος μετέτρεψε διακρατική συμφωνία σε εγχώρια σύμβαση, υπαγόμενη σε εγχώρια νομοθεσία. Ο ίδιος, ως Πρόεδρος στον ΟΣΕ, μοίραζε εκατοντάδες εκατομμυρίων ως προκαταβολές έναντι παραγεγραμμένων απαιτήσεων τρίτων, χωρίς καμία έγκριση του Δ.Σ. του ΟΣΕ. Παρέσυρε εν συνεχεία ολόκληρο το Δ.Σ. σε παράνομες αποφάσεις αναγνώρισης όλων αυτών των δικαιωμάτων, παρά την αντίδραση και τη διαβεβαίωση στις 7/5/1997 στη Βουλή του τότε Υπουργού Μεταφορών κ. Καστανίδη. Την απόρρητη αλληλογραφία του Υπουργού με τον ΟΣΕ την κοινοποίησε στον αντίδικο του ΟΣΕ, παίρνοντας θέση απόλυτα υπέρ των συμφερόντων του και σε βάρος του οργανισμού. Με αυτή την αλληλογραφία και τις διαπιστωμένες πλαστογραφίες και με αποδεδειγμένα στοιχεία εξαπάτησης των δικαστηρίων κατόρθωσε ο αντίδικος του ΟΣΕ με τη βοήθεια των ενεργειών του κ. Παπαγεωργίου να πετύχει απόφαση σε βάρος του οργανισμού και ήδη εισέπραξε μέχρι στιγμής ένα δισεκατομμύριο (1.000.000.000) δραχμές και έπεται συνέχεια.
Μόλις χθες η διοίκηση του ΟΣΕ, μετά από πίεση μέλους του Δ.Σ. του ΟΣΕ και εν όψει της σημερινής συζήτησης στη Βουλή, έστειλε ένα φάκελο στην Εισαγγελία Αθηνών αποποιούμενη των ευθυνών.
Οποία υποκριτική συμπεριφορά! Ασφαλώς και δεν πείθει.
Το ερώτημα είναι: γιατί αδράνησε τόσο καιρό. Τι έκανε με τα πορίσματα δύο διαφορετικών επιτροπών, που διαπίστωσαν πλαστογραφίες οικονομικών υπαλλήλων του ΟΣΕ από τον περασμένο Μάιο; Ποιοι μεγαλόσχημοι κρύβονται πίσω από αυτήν την υπόθεση; Υπάρχει ή όχι η παρέμβαση του πρωθυπουργικού γραφείου στον ΟΣΕ γι' αυτήν την υπόθεση; Πώς συνέβη μέσα σε μία εργάσιμη μέρα η εφετειακή απόφαση να καθαρογραφεί, να θεωρηθεί, να επικυρωθεί και να κοινοποιηθεί στον ΟΣΕ, ενώ την ίδια στιγμή οι υπηρεσίες του εφετείου μετακόμιζαν από την Ομόνοια στο Δικαστικό Μέγαρο;
Για τους κοινούς θνητούς αυτή η διαδικασία και με το πρόβλημα μετακόμισης, θα απαιτούσε τουλάχιστον ένα εξάμηνο χρόνου διεκπεραίωσης. Γιατί η διοίκηση του ΟΣΕ δεν ανακάλεσε την παράνομη απόφασή της, όπως ο τότε Υπουργός, ως νομικός, της υπέδειξε; Γιατί τελικά την ανακάλεσε παρανόμως, χωρίς νόμιμη σύγκλιση του Διοικητικού Συμβουλίου του ΟΣΕ την ίδια ημέρα που επρόκειτο να εκδικαστεί στο δικαστήριο; Γιατί η παρούσα διοίκηση πλήρωσε αμέσως, ενώ έχει στα χέρια της αδιάσειστα στοιχεία εξαπάτησης του ΟΣΕ και του δικαστηρίου;
Κύριε Υπουργέ, αν και έχετε στα χέρια σας πλήρη φάκελο της υπόθεσης, γιατί αρκείσθε σε ρόλο Ποντίου Πιλάτου και δεν επεμβαίνετε; Τελικά ο κ. Παπαγεωργίου με τίνος πλάτες προέβη στις εξόφθαλμες, παράνομες πράξεις

και έφτασε να αντιπαρατίθεται με τον Υπουργό κ. Καστανίδη, ο οποίος μία εβδομάδα μετά την επιστολή των αντιδίκων προς τον Πρωθυπουργό, βρέθηκε εκτός Κυβέρνησης; Δικαιούμεθα να αναρωτηθούμε,ποιοι έχουν καθαρά χέρια σε αυτήν την υπόθεση και ποιοι όχι; Σε κάθε περίπτωση αυτό το σκάνδαλο, θέλει δεν θέλει η Κυβέρνηση και η διοίκηση του ΟΣΕ, η Νέα Δημοκρατία με το φάκελο στοιχείων που έχει, θα βοηθήσει το έργο της δικαιοσύνης.
Προ εξαμήνου εκδιώχθηκαν όλα τα διορισμένα μέλη του Διοικητικού Συμβουλίου του ΟΣΕ, μαζί με το διευθύνοντα σύμβουλο κ. Μουρμούρη, με απόφασή σας. Πριν την εκδίωξή του τον ανταμείψατε με μπόνους δύο μισθών, ύψους δέκα εκατομμυρίων (10.000.000) δραχμών, διότι δήθεν πέτυχε τους στόχους του συμβολαίου διαχείρισης. Μετά την εκδίωξή του, διαρρέεται στον Τύπο ότι απέτυχε, όμως σε αγωγή αποζημίωσης που ο εκδιωχθείς κατέθεσε, έσπευσε το ελεγχόμενο Διοικητικό Συμβούλιο του ΟΣΕ, με τη σύμφωνη γνώμη σας, να τον αποζημιώσει περί τα εξήντα εκατομμύρια (60.000.000). Αν ήταν αποτυχημένος, γιατί αποζημιώθηκε; Υπάρχει, όπως γνωρίζετε, νομολογία του Αρείου Πάγου, με την απόφαση 907/98, η οποία απαγορεύει αποζημίωση του διευθύνοντα συμβούλου, όταν αποπέμπεται από τη συνέλευση των μετόχων. 
'Ολα αυτά αφήνουν υπονοούμενα αλληλοεκβιασμού στο παρασκήνιο και
συγκάλυψη παρανομιών με διατεταγμένη εκατέρωθεν σιωπή.
Ο προσωρινού χαρακτήρα διάδοχός του και κατά δήλωσή του στέλεχος του
ΠΑΣΟΚ εκ μεταγραφής από την εκσυγχρονιστική Αριστερά, δικαιώνει με τις ενέργειές του τη δήλωση της κομματικής του ταυτότητας. Αναβιώνει τις συνήθειες των αλήστου μνήμης "πρασινοφρουρών". Προχώρησε στις καθυστερημένες προαγωγές, σύμφωνα με τις επιταγές της ΠΑΣΚ και προβοκατόρικα προήγαγε επιλεκτικά ελάχιστα στελέχη της ΔΑΚΕ, ηγετικά, με την υστερόβουλη σκέψη να αποσταθεροποιήσει το κύρος τους και να αποδυναμώσει την απήχηση της ΔΑΚΕ στο χώρο του ΟΣΕ.
Εσφαγίασε αξιόλογα στελέχη με προφανή υπερέχοντα προσόντα και επικεφαλής των επετηρίδων, προς χάρη πολύ νεότερων και με χαμηλά ή ανύπαρκτα προσόντα.
Θέτει στο "ψυγείο" παλιά στελέχη με τεράστια εμπειρία, προς χάρη
πειθήνιων, νεότερων κομματικών στελεχών.
Ο διευθυντής που αντιτάχθηκε σε δύο μεγάλα σκάνδαλα και αποκάλυψε την πλαστογραφία των εγγράφων, που προανέφερα, τέθηκε προ εικοσαημέρου στο "ψυγείο".
Τι μήνυμα εκπέμπει ο εκλεκτός σας και χωρίς νομιμοποίηση από τη Βουλή, κύριε Υπουργέ, προς τους εργαζόμενους του ΟΣΕ με αυτήν του την ενέργεια; Να σας το πω εγώ. Κάντε τα στραβά μάτια, διότι αν αντιδράσετε υπέρ της προάσπισης των συμφερόντων του ΟΣΕ, θα παροπλιστείτε.
Μετά τις τελευταίες καθυστερημένες προαγωγές που έγιναν σε ορισμένους βαθμούς και κλάδους, παρουσιάστηκε το φαινόμενο να αναντίθενται καθήκοντα ανωτέρου βαθμού, χωρίς να υπάρχουν κενές θέσεις, κατά παράβαση του κανονισμού προσωπικού. Οι αναθέσεις αυτές γίνονται χαριστικά σε οπαδούς της ΠΑΣΚ, που ξεχάστηκαν στις προαγωγές και γίνονται καθαρά για ρουσφετολογικούς λόγους, με άλλα λόγια αύξηση του μισθού τους.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Χαρακτηριστικό παράδειγμα, για να μη μας πείτε στην απάντησή σας ότι σας μιλάμε με θεωρίες, η απόφαση που κοινοποιήθηκε στις 13 Φλεβάρη του 2001 και αφορά το στέλεχος της ΠΑΣΚ, που κατέχει τη θέση του κεντρικού σταθμάρχη στο Σταθμό Αθηνών.
Αξίζει εδώ να αναφέρω την τραγική περίπτωση εννέα ταλαίπωρων εργατών γραμμής, οι οποίοι είχαν δηλώσει Νεοδημοκράτες παλαιότερα και με την επάνοδο του ΠΑ.ΣΟ.Κ. το 1993 εκδιώχθηκαν.
Ο ένας ήδη συνταξιοδοτήθηκε και οι υπόλοιποι κάθε μέρα αναγκάζονται
να μετακινούνται από την Τιθορέα προς Θήβα, Χαλκίδα, Οινόη, Λιβαδειά, διαδρομή εξοντωτική. Πρόσφατα, παραμονή Χριστουγέννων, με ομόφωνη απόφαση του Σωματείου "Λαρισαϊκός" στο οποίο ανήκουν, ζητήθηκε η επαναφορά τους στον τόπο κατοικίας τους. Ο κ. Παπαδημητρίου ακόμα να τους επαναφέρει. 
Κύριε Υπουργέ, ελέγχεσθε σήμερα για σκόπιμη παράλειψη ενεργειών, όσον
αφορά την εύρυθμη λειτουργία του ΟΣΕ, η διοίκηση του οποίου εκ των πραγμάτων φαίνεται να τελεί υπό την ιδιότυπη ομηρία σας. Σας καλώ να αποκαταστήσετε τη νομιμότητα, διότι οποιαδήποτε ενέργειά της αντανακλά και ενοχοποιεί εσάς ως πιθανό εμπνευστή της, εφόσον εξαρτάται η παραμονή της από εσάς.
Σε αντίθετη περίπτωση ο προσωρινός διευθύνων σύμβουλος πρέπει να
παραιτηθεί, αν έχει τη στοιχειώδη ευθιξία δημοσίου ανδρός, διότι η προσωρινότητα χωρίς τη νομιμοποίηση δεν μπορεί να επεκτείνεται παράνομα και καταχρηστικά στο διηνεκές.
Οφείλετε να καταρτίσετε και να υπογράψετε το συμβόλαιο διαχείρισης που απαιτεί ο νόμος, τον οποίο τέλος πάντων δική σας κυβέρνηση ψήφισε και οφείλετε να τον σέβεσθε. Διαφορετικά είσθε βαρύτατα εκτεθειμένος έναντι του νόμου και έναντι του οφειλόμενου σεβασμού στη Βουλή. Αυτά είναι τα ελάχιστα απαιτούμενα των ενεργειών σας σύμφωνα με το νόμο.
Και εννοώ: Την πάταξη των εκτεταμένων φαινομένων διαφθοράς, τον
επαναπροσδιορισμό των σχέσεων και των ρόλων ΟΣΕ, ΕΡΓΟΣΕ. Ουδείς ανεξέλεγκτος, τα πάντα με διαφάνεια. Αυτό απαιτεί ο λαός ανεξαρτήτως πολιτικών πεποιθήσεων.
Ο προκατοχός σας Υπουργός κ. Μαντέλης θέσπισε ένα σώμα ελεγκτών για
τις εποπτευόμενες ΔΕΚΟ και υπηρεσίες του Υπουργείου Μεταφορών. Διερωτώμαι μήπως αυτό το σώμα, για το οποίο ο κ. Μαντέλης εξέφρασε τον αυτοθαυμασμό του, σκόπιμα έχει παροπλιστεί και αδρανοποιηθεί. 'Επρεπε ήδη το σώμα αυτό να έχει ασχοληθεί με τον ΟΣΕ και όχι ευκαιριακά μόνο να παρεμβαίνει για να ελέγξει τη διαχείριση του κ. Μουρμούρη στον ΟΣΕ, ώστε να βρεθούν δικαιολογητικά εκ των υστέρων για την αποπομπή του από τον Υπουργό.
Στις τοπικές κοινωνίες της νοτίου Πελοποννήσου, της δυτικής Μακεδονίας, αλλά και μεταξύ των σιδηροδρομικών, αιωρείται το ερώτημα της συρρίκνωσης και περιορισμού του μήκους των εκμεταλλεύσιμων γραμμών του ΟΣΕ. Οφείλει η Κυβέρνησή σας να τοποθετηθεί υπεύθυνα. Η δήλωση ότι δεν πρόκειται να κλείσει κανένα τμήμα του δικτύου δεν είναι αρκετή, αν δεν συνοδεύεται από μέτρα αξιόπιστης εκμετάλλευσης στα πλαίσια της ανταγωνιστικής αγοράς των μεταφορών. Το μεγάλο κεφάλαιο του ΟΣΕ είναι προσωπικό του.
Οφείλετε άμεσα, κύριε Υπουργέ, να εμπεδώσετε ένα κλίμα αξιοκρατικής
μεταχείρισής του, να επαναθεωρήσετε τους δρακόντειους κανονισμούς εργασίας. Τα διάφορα σενάρια που αιωρούνται στον ΟΣΕ, ως φήμες σκορπίζουν ανασφάλεια προς το προσωπικό για μετακινήσεις, μετατάξεις χωρίς τη θέλησή τους και βαθμολογική υποβάθμιση. Oφείλετε και επ' αυτών να δώσετε έμπρακτα δείγματα των προθέσεών σας.
Κλείνοντας, θεωρώ ότι όλοι σ' αυτήν την Αίθουσα θέλουμε ένα σιδηρόδρομο αξιόπιστο, γρήγορο, άνετο, ανταγωνιστικό, αλλά και συμπληρωματικό των άλλων μέσων μεταφοράς. Δεν θέλουμε ένα σιδηρόδρομο μίζερο και υποανάπτυκτο να χρησιμοποιείται ως πεδίο και χώρος αντιπαραθέσεων και διαπλεκόμενων συμφερόντων με συχνά ατυχήματα και μονίμως απαξιωμένο στη συνείδηση του επιβατικού κοινού και μονίμως υπερχρεωμένο.
Με τη μικρή επενδυτική άνοιξη του πρώτου πακέτου Ντελόρ με εξήντα
δισεκατομμύρια (60.000.000.000) δραχμές στρώθηκαν εκατόν είκοσι χιλιόμετρα γραμμής, απλώθηκαν σύγχρονες τηλεπικοινωνίες, δρομολογήθηκαν σύγχρονα τρένα, κατασκευάστηκαν και δόθηκαν αμέσως στην εκμετάλλευση σήραγγες, σιδηροδρομικές γέφυρες, σύγχρονο κέντρο εκπαίδευσης του προσωπικού, το οποίο ατυχώς δεν αξιοποιείται και άλλα.
Δεν υπήρξε η ανάλογη συνέχεια με το δεύτερο Κοινοτικό Πλαίσιο
Στήριξης των εξακοσίων δισεκατομμυρίων, που τελικά απορροφήθηκαν μόνο λίγο πάνω από τα μισά, όπως σας κατήγγειλε και το στέλεχος της ΠΑΣΚ, Πρόεδρος της Πανελλήνιας Ομοσπονδίας Σιδηροδρομικών. Τις ίδιες επισημάνσεις έχουν κάνει στον Πρωθυπουργό ανώτεροι κοινοτικοί παράγοντες, οι οποίοι ζήτησαν εγγράφως την παρέμβασή του για την αποτροπή της δυσλειτουργίας και αδυναμίας της ΕΡΓΟΣΕ να προωθήσει το αναπτυξιακό πρόγραμμα του ΟΣΕ. Η ΕΡΓΟΣΕ, αν δεν αποκτήσει ρυθμούς απορρόφησης σε ετήσια βάση πάνω από διακόσια (200.000.000.000) δισεκατομμύρια, μοιραία θα ναρκοθετήσει το μέλλον του ΟΣΕ και θα έχει αποτύχει οικτρά στο σκοπό της δημιουργίας της.
Επιβάλλεται, αφού χάθηκε η δεύτερη ευκαιρία του δεύτερου Πακέτου, σήμερα, στην αφετηρία του τρίτου Πακέτου, να ληφθούν τα κατάλληλα μέτρα, ώστε να μην επαναληφθεί η αποτυχία. Πιστεύω ότι όλοι σ' αυτήν την Αίθουσα είμαστε σύμφωνοι και διατεθειμένοι να βοηθήσουμε.
Οφείλει όμως πρώτα η Κυβέρνηση και εσείς, κύριε Υπουργέ, που έχετε
την ευθύνη διορισμού των διοικήσεων ΟΣΕ και ΕΡΓΟΣΕ να μας πείσετε εμπράκτως ότι θα επιβάλετε με συγκεκριμένα μέτρα το σεβασμό του νόμου, την περιφρούρηση του δημοσίου χρήματος και την πάταξη της ξέχειλης διαφθοράς. Διαφορετικά θα είσθε υπόλογοι απέναντι στον ελληνικό λαό και στην ιστορία του σιδηροδρόμου, περίπου εκατό χρόνια μετά τη θεμελίωσή του από τον αείμνηστο πατριώτη μας τον Χαρίλαο Τρικούπη.
Και σας θυμίζω ότι είχε αναφωνήσει ενώπιον της τότε ελληνικής Βουλής, απαντώντας στις επικρίσεις των αντιπάλων του στα φιλόδοξα σχέδιά του για τον ΟΣΕ, ως εξής: "Κύριοι, ο σιδηρόδρομος στην Ελλάδα δεν μπορεί να περιμένει άλλο". Αν τότε, κύριε Υπουργέ, ήταν επίκαιρο αυτό, ας αναλογιστούμε σε ποια κατάσταση έπρεπε να βρίσκεται σήμερα ο σιδηρόδρομος και τι πρέπει σήμερα εμείς να απαντήσουμε στο όραμα του μεγάλου εκείνου πολιτικού. Την απάντηση οφείλει, κύριοι συνάδελφοι, να τη δώσει εδώ και τώρα η Κυβέρνηση και ο επερωτώμενος Υπουργός. Ευχαριστώ.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα πέντε μαθητές και μαθήτριες και τρεις συνοδοί-καθηγητές από το Λύκειο Λαυρίου.
Η Βουλή τους καλωσορίζει.
( Χειροκροτήματα από όλες τις πτέρυγες της Βουλής)
Το λόγο έχει ο κ. Ευρυπίδης Στυλιανίδης.
ΕΥΡΥΠΙΔΗΣ ΣΤΥΛΙΑΝΙΔΗΣ: Κυρία Πρόεδρε, κυρίες και κύριοι συνάδελφοι, σε όλες τις ανεπτυγμένες χώρες διαχρονικά ο σιδηρόδρομος υπήρξε το σύμβολο της ανάπτυξης και συνεχίζει σήμερα να είναι το πιο ασφαλές, φθηνό και αποτελεσματικό μέσο μεταφοράς. Μόνο στην Ελλάδα αυτή η Κυβέρνηση επέτυχε, παρά τη μεγάλη ευκαιρία των δύο και τώρα του Γ' Κοινοτικού Πλαισίου Στήριξης, να τον καταστήσει σύμβολο, αν θέλετε, της διάλυσης του κράτους και της αναποτελεσματικότητάς της.
Και γίνομαι πιο συγκεκριμένος: Πιστεύω ότι στα αίτια θα συμφωνήσουμε όλοι. Το θέμα είναι ότι αυτοί που κυβερνούν δεν πρέπει να αρκούνται σε διαπιστώσεις. Τριακόσια δισεκατομμύρια (300.000.000.000) στοίχισαν στον ΟΣΕ οι προμήθειες υλικών που δόθηκαν με απευθείας αναθέσεις, πολλές φορές χωρίς έλεγχο για την αξιοπιστία των αντισυμβαλλόμενων και με αντίθετες γνωματεύσεις του Νομικού Συμβουλίου του Κράτους. Επικαλούμαι τη γνωμοδότηση 576/97.
Καρκινοβατούν τα μεγάλα έργα, τα οποία θα μπορούσαν να αποτελέσουν τη βάση απορρόφησης μεγάλου κομματιού από το 1,2 δισεκατομμύρια του Γ' Κοινοτικού Πλαισίου Στήριξης και κινδυνεύουμε να χάσουμε πάρα πολλά χρήματα από εκεί. Καταργήθηκε το επιχειρησιακό σχέδιο και καταγγέλθηκε μονομερώς από την Κυβέρνηση το συμβόλαιο διαχείρισης του ΟΣΕ με ζημία. Προσελήφθησαν εξήντα σύμβουλοι, οι οποίοι στοίχισαν υπέρογκα ποσά και όπως εκ των υστέρων διαπίστωσε η "PRICE WATERHOUSE" σε πολλές τους αποφάσεις δεν ήταν απλώς ουδέτεροι, αλλά με τις αποφάσεις τους και επιζήμιοι για το μέλλον του ΟΣΕ.
Σας δίνω ορισμένα χαρακτηριστικά παραδείγματα με το κόστος: Οι μικροσύμβουλοι, δηλαδή τα ρουσφέτια, στοίχισαν 1,03 δισεκατομμύρια, ο σύμβουλος γενικής υποστήριξης 1,3 δισεκατομμύρια, ο σύμβουλος επικοινωνίας μαζί με τις διαφημίσεις ένα δισεκατομμύριο, ο σύμβουλος έργων 4,5 δισεκατομμύρια, οι σύμβουλοι πληροφορικής 1,2 δισεκατομμύρια, ο σύμβουλος επιχειρησιακού σχεδίου 0,6 δισεκατομμύρια, οι δαπάνες για τους διαγωνισμούς των συμβούλων, τις οποίες ακύρωσε είτε ο κ.Βερελής είτε το Ελεγκτικό Συνέδριο, 0,1 δισεκατομμύρια. Πού πήγαν όλα αυτα τα λεφτά και ποιό αποτέλεσμα έφεραν;
Αποδεικνύεται εκ των υστέρων ότι πάρα πολλές επιλογές, που δεν έγιναν και με το σωστό τρόπο, είχαν μάλλον επιβλαβείς για τον ΟΣΕ επιπτώσεις. Καταργήθηκε η προληπτική συντήρηση, με αποτέλεσμα να αυξηθούν τα ατυχήματα, να απαξιωθεί ο σιδηρόδρομος και σήμερα να απειλείται η διακοπή εγγυήσεων για το ασυντήρητο νέο τροχαίο υλικό από την κατασκευάστρια γερμανική εταιρεία. Το μεγάλο θύμα, όπως αναφέρθηκε και από τον εισηγητή μας, είναι οι εργαζόμενοι, οι οποίοι αντιμετωπίζουν την έλλειψη θεσμικού πλαισίου που τρία χρόνια καρκινοβατεί και βεβαίως, την αναξιοκρατία και τη ρουσφετολογία με κομματικά κριτήρια σε πάρα πολλές περιπτώσεις.
Το λειτουργικό έλλειμμα του ΟΣΕ έχει φθάσει το μισό δισεκατομμύριο
την ημέρα. Ουδέποτε πραγματοποιήθηκε διά νόμου η διαγραφή του συσσωρευμένου ελλείμματος και με ύποπτες μεθοδεύσεις και νομικές παραλείψεις κανείς δεν υπερασπίστηκε αποτελεσματικά τα συμφέροντα του ΟΣΕ έναντι αγωγών που έχουν γίνει από τρίτους με ύψος δεκάδων δισεκατομμυρίων σε βάρος του ελληνικού σιδηρόδρομου.
Θα αναφέρω δυο από τα συγκεκριμένα παραδείγματα, στα οποία αναφέρθηκα προηγουμένως. 'Οπως είπα προσελήφθησαν πληθώρα συμβούλων με ευνοιοκρατία, δεν αξιοποιήθηκαν στο αντικείμενό τους και μετά από μερικούς μήνες απολύθηκαν και το κόστος αυτής της επιβλαβούς πολιτικής ήταν περίπου 1,03 δισεκατομμύρια.
Ειδικότερα για το σύμβουλο γενικής υποστήριξης αναφέρω προς το Κοινοβούλιο το εξής: Προσελήφθη για τέσσερα χρόνια έναντι διακοσίων εκατομμυρίων,(200.000.000) σε δεκαεπτά μήνες μέσα εισέπραξε ενιακόσια είκοσι πέντε εκατομμυρία (925.000.000) -προκύπτει και από τη σχετική συζήτηση στα Πρακτικά της Βουλής, στις 7.5.97- το 1997 καταγγέλθηκε η σύμβασή του με λάθος τρόπο νομικά και αυτός ο λάθος τρόπος είχε σαν αποτέλεσμα να διεκδικεί σήμερα με αγωγή τετρακόσια ενεννήντα επτά (497.000.000) εκατομμύρια ακόμη. Με την απόφαση 22 Αυγούστου του διοικητικού συμβουλίου επιδιώχθηκε συμβιβασμός. Εικάζεται, λοιπόν, και συνοπολογιζομένου και του συμβιβασμού ότι στοίχισε στο ελληνικό δημόσιο 1,03 δισεκατομμύρια. Διερωτώμαι αν αυτή η πολιτική ωφέλησε τον ΟΣΕ και ωφέλησε το δημόσιο.
Απ' όλα αυτά τα στοιχεία και από πολλά περισσότερα, τα οποία έχουμε
την πρόθεση να καταθέσουμε, προκύπτουν αδιάσειστες αποδείξεις και για την κακοδιοίκηση και για την πολιτική ευθύνη, αλλά και για την διαπλοκή που συνδυασμένη με τη διαφθορά έχει πλήξει τον Οργανισμό Σιδηροδρόμων Ελλάδος.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη Ψαρούδα): Το λόγο έχει ο κ. Νικόλαος
Αγγελόπουλος.
ΝΙΚΟΛΑΟΣ ΑΓΓΕΛΟΠΟΥΛΟΣ: Κυρία Πρόεδρε, κυρίες και κύριοι συνάδελφοι, αν ανατρέξει κανείς στα Πρακτικά της Βουλής εύκολα θα διαπιστώσει ότι τα θέματα που αναφέρονται στη διοίκηση και τη διαχείριση του Οργανισμού Σιδηροδρόμων Ελλάδος έχουν απασχολήσει και στο παρελθόν πάρα πολλές φορές το Κοινοβούλιο καταλήγοντας κάθε φορά σε μια τραγική διαπίστωση ότι ο ΟΣΕ στα θέματα αυτά αποτελεί μια πραγματικά θλιβερή ιστορία.
Κάποιοι άνθρωποι, οι οποίοι ορίστηκαν για να βοηθήσουν στον εκσυγχρονισμό και στην ανάπτυξη του Οργανισμού, όχι απλώς έβλεπαν τα τρένα να περνούν, αλλά έβλεπαν όσα τρένα περνούσαν να εκτροχιάζονται και μαζί τους κάθε έννοια χρηστής διαχείρισης, κάθε έννοια διαφάνειας, κάθε έννοια εντιμότητας. Κάποιοι Υπουργοί που στο παρελθόν απείλησαν να μας απαλλάξουν και να απαλλάξουν και τους εργαζόμενους, αλλά και τον ελληνικό λαό από αυτές τις διοικήσεις με αυτά τα χαρακτηριστικά στο τέλος, αντί να αλλάξουν οι διοικήσεις του Οργανισμού, άλλαζαν οι Υπουργοί. Εύχομαι και πιστεύω ότι δεν θα έχει την ίδια τύχη και ο επερωτώμενος Υπουργός. Και όλα αυτά τη στιγμή που ένας χορός δισεκατομμυρίων υπήρχε μέσα στον ΟΣΕ. Η διαπίστωση είναι ότι, ενώ θα μπορούσαν να αξιοποιηθούν τα χρήματα, τα οποία υπάρχουν -και πρώτη φορά υπάρχουν τόσα πολλά χρήματα- δεν υπάρχει έργο στον ΟΣΕ.
Εκείνο το οποίο είναι σίγουρο, είναι ότι η διοίκηση, οι σύμβουλοι, οι συναλλασσόμενοι περνούν καλά. 'Οπως θα έλεγε με απλές κουβέντες ο λαός μας, όλοι πορεύονται καλά και όλοι τρώνε καλά.
Εχω στα χέρια μου -μια και ο χρόνος είναι λίγος και δεν θα μπορούσε κανείς να αναφερθεί αναλυτικά, εξάλλου ο συνάδελφος εισηγητής της Νέας Δημοκρατίας αναφέρθηκε διεξοδικά σε όλα τα θέματα διαχείρισης, διαφάνειας, διασπάθισης χρήματος που παρατηρούνται στον ΟΣΕ- μια σειρά από αποφάσεις και πράξεις του διοικητικού συμβουλίου που επιβεβαιώνουν, με τον πλέον κατηγορηματικό τρόπο, όλα αυτά τα οποία ακούστηκαν και θα ακουστούν σήμερα στην Αίθουσα του Κοινοβουλίου. Μελέτες ατελείωτες, μελέτες με αναθέσεις εκατοντάδες εκατομμύρια.
Το μόνο που δεν ανέθεσε η διοίκηση του Ο.Σ.Ε. σε κάποιους από τους μελετητές είναι η διατριβή για το πώς ροκανίζεται το δημόσιο χρήμα. 'Ισως έχει το χρόνο να το κάνει στο μέλλον. Τρία δισεκατομμύρια
(3.000.000.000) δραχμές για την υποδομή στον τομέα της πληροφορικής του Οργανισμού έχουν δαπανηθεί μέχρι σήμερα, χωρίς ο Ο.Σ.Ε. να διαθέτει ανεπτυγμένο σύστημα πληροφορικής και αναγκάζεται έτσι να ενοικιάζει υπηρεσίες και προσωπικό από την ελεύθερη αγορά για να μπορούν να βολεύονται και κάποιοι άλλοι από την ελεύθερη αγορά.
Θα καταθέσω τα στοιχεία για να μην πω περισσότερα και χάνω το χρόνο
μου.
Αυξήσεις στις μελέτες έργων. Διπλασιάζονται τα ποσά που δαπανώνται για μελέτες με μια μόνο απόφαση του διοικητικού συμβουλίου. Ακόμη και ο νομικός σύμβουλος, ο οποίος έχει να επιδείξει θαυμαστά αποτελέσματα, όσον αφορά τη νομική θωράκιση και τις απαιτήσεις ενός δημόσιου οργανισμού, φροντίζει αντί να ανταποκρίνεται στα καθήκοντά του και στις υποχρεώσεις του, να ευλογεί πρώτα τα γένια του. Πληρώνεται περισσότερο, με απόφαση του Διοικητικού Συμβουλίου του Ο.Σ.Ε. από ό,τι ο Πρόεδρος του Αρείου Πάγου. Αλλά όταν χρειάζεται ο Ο.Σ.Ε. τις νομικές υπηρεσίες κάποιων ανθρώπων καταφεύγει στην ελεύθερη αγορά για να βολευτούν και εκεί κάποιοι από τους ημέτερους.
Πιστεύω ότι ο κύριος Υπουργός δεν θα συναινέσει ή με τη σιωπή του δεν θα συνεργήσει στη συνέχιση αυτής της κατάστασης. Πιστεύω ότι θα έχει το πολιτικό ανάστημα, την εντιμότητα να μας απαλλάξει όσο το δυνατόν γρηγορότερα από την παρουσία αυτών των ανθρώπων, που τόσο πολύ έχουν ζημιώσει ένα δημόσιο οργανισμό.
Γιατί διαφορετικά, κύριε Υπουργέ, θα σας παρακαλέσω, εκεί που η διοίκηση του Ο.Σ.Ε. δαπάνησε κάποια εκατομμύρια για να κάνει απολύμανση του εκπαιδευτικού της κέντρου, ένα έργο που θα μπορούσε να γίνει με κάποιες εκατοντάδες χιλιάδες, να τους δώσουμε κάτι παραπάνω, μήπως μας
απαλλάξουν από τις ακρίδες και τα τρωκτικά, τα ποντίκια που ροκανίζουν το δημόσιο χρήμα και τον ιδρώτα του ελληνικού λαού. Σας ευχαριστώ.
(Στο σημείο αυτό ο Βουλευτής κ. Νικόλαος Αγγελόπουλος καταθέτει για
τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, τη
συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδα, πενήντα μαθητές και δύο συνοδοί του 2ου Λυκείου Βριλησσίων Αθηνών.
Τους καλοσωρίζουμε στο Κοινοβούλιο.
(Χειροκροτήματα από όλες τις πτέρυγες της Βουλής)
Ο συνάδελφος κ. Σταύρος Καλογιάννης έχει το λόγο.
ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κυρία Πρόεδρε.
Η ΕΡΓΟΣΕ, ως εταιρεία η οποία κατασκευάζει όλα τα σιδηροδρομικά έργα του Ο.Σ.Ε., τα οποία συγχρηματοδοτούνται από τα διαρθρωτικά ταμεία της Ευρωπαϊκής 'Ενωσης και το Ταμείο Συνοχής εκτελεί σήμερα έργα της τάξεως των τετρακοσίων δισεκατομμυρίων από το Β' Κοινοτικό Πλαίσιο Στήριξης, ενώ για την επόμενη επταετία καλείται να εκτελέσει έργα της τάξεως του 1,5 τρισεκατομμυρίου δραχμών. Επόμενο είναι να αποτελεί πεδίο εξοντωτικής αντιπαράθεσης, ποικιλόμορφων συμφερόντων, για τον έλεγχο της διοίκησής της.
'Ετσι από το 1996, από όταν συστάθηκε η ΕΡΓΟΣΕ έχουν αλλάξει τρεις
πρόεδροι. Ο πρώτος ο κ. Αλεξάκης διώχθηκε ως αποτυχημένος, αναβαθμιζόμενος στην προεδρία του Χρηματιστηρίου! Ο δεύτερος ο καθηγητής κ. Παπακυριακόπουλος αναγκάστηκε σε εξαιρετικά σύντομο χρονικό διάστημα, περίπου δέκα μηνών, να εγκαταλείψει την ΕΡΓΟΣΕ πριν καλά-καλά καθίσει στην καρέκλα του Προέδρου, αφού σύμφωνα με όσα αναφέρει στην επιστολή παραίτησής του, προτίμησε να ακολουθήσει τις αρχές του για διαφάνεια και ίση μεταχείριση, η οποία προφανώς δεν υπήρχε στην "ΕΡΓΟΣΕ".
H κακοδιαχείριση, η στοιχειώδης έλλειψη προγραμματισμού, η προσπάθεια στήριξης "ημετέρων" τεχνικών συμβούλων και κατασκευαστικών εταιρειών είναι ο κανόνας στην "ΕΡΓΟΣΕ".
Αναφέρω ενδεικτικά στοιχεία από την εταιρεία "PLANET", από την έκθεση αξιολόγησης της συγκεκριμένης εταιρείας για τους στρατηγικούς στόχους και τα επιχειρησιακά σχέδια του ΟΣΕ και της "ΕΡΓΟΣΕ". Η έκθεση υπεβλήθη στον κύριο Υπουργό Μεταφορών και Επικοινωνιών στις 15 Μαϊου του 2000. Αναφέρει η "PLANET": Οι στόχοι του υπηρεσιακού σχεδίου θεωρούνται εκ προοιμίου ανέφικτοι στη χρονική περίοδο ισχύος του. Η απορρόφηση των επενδύσεων περιορίζεται στο 49% των ετησίων στόχων. Τα αποτελέσματα της σύγκρισης 31.12.99 ως προς 31.12.98 εμφανίζουν μέση παράταση έργων κατά 82%, δηλαδή 298 ημέρες το έτος. 'Ενα ενδεικτικό παράδειγμα: Το έργο Παλαιοφάρσαλα Λεπτοκαριά εμφανίζει παράταση χιλιακοσίων τριακοσίων τριών ημερών. Σχεδόν τέσσερα χρόνια!
Καταπέλτης όμως είναι και η επιστολή του Διευθυντή της Γενικής Διεύθυνσης Περιφερειακής Πολιτικής της Ευρωπαϊκής 'Ενωσης κ. Μίντοους, προς τον Υπουργό Μεταφορών και Επικοινωνιών, με ημερομηνία 14 Φεβρουαρίου 2000, όπου αναφέρει ότι η επιτροπή διαπιστώνει συνεχείς αυξήσεις κόστους τόσο των έργων όσο και των συμβάσεων. Υπάρχουν σημαντικές αλλαγές του φυσικού αντικειμένου μετά την υπογραφή των συμβάσεων. Και συνεχίζει η επιστολή: Η Ευρωπαϊκή Επιτροπή έχει αποδεχθεί να συγχρηματοδοτήσει την ΕΡΓΟΣΕ προσδοκώντας εφαρμογή υψηλών προδιαγραφών διαχείρισης έργων. Κάτι το οποίο προφανώς δεν γίνεται.
Τέλος, κυρία Πρόεδρε, υπάρχει ένα τεράστιο θέμα με τη σιδηροδρομική γραμμή που θα συνέδεε την Ελλάδα με την 'Ηπειρο. Αναφέρομαι στη γραμμή Ηγουμενίτσας - Ιωαννίνων - Καλαμπάκας. Επί μία δεκαετία οι Κυβερνήσεις του ΠΑ.ΣΟ.Κ. και ο ίδιος ο κύριος Πρωθυπουργός διατυμπάνιζαν ότι θα υλοποιούσαν ένα μεγαλόπνοο έργο -κι έτσι ήταν, έτσι το βλέπαμε κι εμείς-το οποίο θα συνέβαλε ουσιαστικά στην άρση της απομόνωσης της Ηπείρου.
Ο ΟΣΕ χρηματοδότησε μία προμελέτη η οποία, σύμφωνα με επίσημα στοιχεία, κόστισε ένα δισεκατομμύριο πεντακόσια τριάντα εκατομμύρια δραχμές. Λίγο ακόμη, κύριε Υπουργέ, και θα είχατε φτιάξει ένα, δύο χιλιόμετρα σιδηροδρομικού δικτύου. 'Εκτοτε η μελέτη χάθηκε, αν μου
επιτρέπεται η έκφραση στα χρονοντούλαπα του Υπουργείου Μεταφορών. Ουδεμία ανακοίνωση από κανέναν Υπουργό, γιατί εγκαταλείφθηκε το έργο, γιατί δεν συνεχίστηκαν οι μελέτες.
'Οταν ολόκληρη η Ευρώπη, κυρία Πρόεδρε, αναπτύσσει τρένα μεγάλης ταχύτητας τρίτης γενιάς, όταν η Γαλλία και η Ιταλία, οι εταίροι μας στην ΟΝΕ, για την οποία τόσο υπερηφανευόμαστε φτιάχνουν, υπό τις 'Αλπεις, σιδηροδρομική σύνδεση 52 χιλιομέτρων για να αντιμετωπίσουν το τεράστιο πρόβλημα των βαρέων φορτηγών, όταν όλη η Ευρωπαϊκή 'Ενωση προωθεί -και πολύ σωστά- τις συνδυασμένες μεταφορές, η 'Ηπειρος μένει εκτός και αυτών των εξελίξεων στον τομέα των μεταφορών.
Παρακαλώ πολύ τον κύριο Υπουργό να έχουμε μία απάντηση επί του
θέματος.
Σας ευχαριστώ πολύ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει η συνάδελφος κα
Μαρία Κόλλια-Τσαρουχά.
ΜΑΡΙΑ ΚΟΛΛΙΑ-ΤΣΑΡΟΥΧΑ: Κυρία Πρόεδρε, κύριε Υπουργέ, το τραγικότερο
θύμα απ' όσα συμβαίνουν αυτήν τη στιγμή και όσα συνέβησαν όλα τα προηγούμενα χρόνια στον ΟΣΕ είναι το προσωπικό του οργανισμού, η καρδιά, η ψυχή του οργανισμού. Και αυτό γιατί στον ΟΣΕ το προσωπικό υφίσταται μία άδικη, κακή μεταχείριση, μία απαξίωση.
Αξιόλογα στελέχη, κύριε Υπουργέ, όπως γνωρίζετε του Οργανισμού Σιδηροδρόμων Ελλάδος βρίσκονται παροπλισμένα σε θέσεις "ψυγεία". Εκατόν πενήντα στελέχη με υψηλές αμοιβές, συνολικά περί το ενάμισι δισεκατομμύριο το χρόνο, βρίσκονται αυτήν τη στιγμή σε θέσεις, που δεν ανταποκρίνονται στους μισθούς, την εμπειρία και τις γνώσεις τους.

'Εχουν περάσει, κυρία Πρόεδρε, τρία ολόκληρα χρόνια και ενώ ο ν.
2671/98, για την εξυγίανση του ΟΣΕ, επέβαλε τη θέσπιση νέου υπηρεσιακού οργανογράμματος και παρά το ότι διατέθηκαν εκατοντάδες εκατομμύρια σε αμοιβές συμβούλων για σύνταξη της πρότασης τέτοιου οργανογράμματος, αυτό δεν έχει γίνει μέχρι σήμερα. Από το 1995 οι διοικήσεις του ΟΣΕ παράνομα κατάργησαν τις προαγωγές του προσωπικού χωρίς καμία δικαιολογία. Καταπάτησαν έτσι τα δικαιώματα του προσωπικού καταφανώς.
Ο ΟΣΕ υπέστη τεράστια ζημία, καθηλώθηκαν βαθμολογικά και μισθολογικά χιλιάδες εργαζόμενοι, οργίασε το ρουσφέτι, η βιομηχανία αναθέσεως καθηκόντων, ενώ έστειλε η διοίκηση εκατοντάδες εργαζόμενους σε συνταξιοδότηση με ψαλιδισμένες όμως τις συντάξιμες αποδοχές τους.

Το 1998 βιαστικά ψηφίστηκαν στη Βουλή δύο νέοι κανονισμοί και με το
νέο ΚΕΚΑΠ άνοιξε ο δρόμος για το "νόμιμο", για την νομιμοποίηση των αυθαιρεσιών.
Ετσι η διοίκηση τότε επεχείρησε να προαγάγει όποιον θέλει και να
φτιάξει όποια επετηρίδα ήθελε ανάλογα με τις επιθυμίες της. 'Ομως ευτυχώς μια τεκμηριωμένη αναφορά στον εισαγγελέα του Αρείου Πάγου σταμάτησε την αυθαιρεσία αυτή και τις παρανομίες της τότε διοίκησης. Με την σύμβαση 122/17-7-98 ανατέθηκε στην εταιρεία "ΚΑΝΤΟΡ" έναντι ποσού εξήντα οκτώ εκατομμυρίων δραχμών να εκπονήσει μέσα σε τρεις μήνες οργανωτικό πρότυπο του ΟΣΕ και να εκτιμήσει τον αριθμό του απαιτούμενου προσωπικού. Επίσης με μία άλλη σύμβαση την 125/26-3-99 στην ίδια εταιρεία ανατέθηκε έναντι του ποσού των εβδομήντα εκατομμυρίων δραχμών η σύνταξή του σε τέσσερις μήνες αυτού του νέου κανονισμού, όπως απαιτεί ο ν. 2671/98. Το οργανόγραμμα η εταιρεία το συνέταξε, έγινε, αλλά κανείς στον ΟΣΕ δεν τολμά να το εφαρμόσει, γιατί θεωρείται έκτρωμα.
'Οπως είναι ευνόητο η έγκριση και η σταδιακή εφαρμογή του νέου οργανογράμματος, κύριε Υπουργέ, αποτελεί βασική προϋπόθεση εντοπισμού κατά βαθμό και ειδικότητα -εάν υπάρχει- πλεονάζοντος ή ελλείποντος προσωπικού, ώστε έτσι να επακολουθήσουν οι απαραίτητες μετατάξεις -η διαδικασία των μετατάξεων- όπως καθορίζει ο ν. 2671/98.
Πρόσφατα όμως κυκλοφόρησε εγκύκλιος προς το προσωπικό του ΟΣΕ
υποβολής αιτήσεως μετάταξης προς τον ευρύτερο δημόσιο τομέα, χωρίς την ανωτέρω διαδικασία, γεγονός που προκαλεί πολλά ερωτηματικά, αφού είναι αδιανόητο μη υπάρχοντος νέου κανονισμού να γίνονται μετατάξεις και συνταξιοδοτήσεις.
Οι προαγωγές του προσωπικού καθυστέρησαν τρία χρόνια με νομικές ακροβασίες και κομματικά κριτήρια, προήχθησαν διάφοροι εργαζόμενοι και ανατέθηκαν καθήκοντα, που αναλογούσαν σε εργαζόμενους ανωτέρου βαθμού σε χαμηλόβαθμους, ενώ τους έχοντες τα αναλογούντα για τη συγκεκριμένη θέση προσόντα, το βαθμό και την εμπειρία, τους περιθωριοποίησαν.
Αναφέρω ενδεικτικά σχετική απόφαση του μονομελούς πρωτοδικείου Αθηνών με αριθμό 1698/97 στις εργατικές διαφορές, όπου τέτοιο στέλεχος τέθηκε σε πολύ κατώτερη θέση, παράνομα.
Επίσης υπάρχει σχετική διαμαρτυρία συλλόγου εργαζομένων που γνωρίζετε ότι ελέγχεται απόλυτα από την ΠΑΣΠ, κύριε Υπουργέ, για άδικη μετάθεση μεταξύ των άλλων σε νεκρή θέση με μειωμένες αποδοχές και παρεπόμενη μικρή σύνταξη, (έγγραφο 67/13-10-97).
Επίσης αναφέρω ενδεικτικά μεταχείριση υπαλλήλου ο οποίος είναι πολύτεκνος, υπηρετεί στο Βόλο, του έγινε μετάθεση στην Αμφίκλεια και ζητά με έγγραφό του προς τη διοίκηση με δικά του μέσα, με δικό του αγροτικό όχημα να μεταβαίνει έστω στο Δομοκό, ενώ είναι γνωστό ότι οι πολύτεκνοι, σε ό,τι αφορά τις μεταθέσεις, έχουν μία πιο ευνοϊκή μεταχείριση.
Και κάτι για το νομό μου: εδώ και πάρα πολύ καιρό, γίνεται μία
προσπάθεια και επανειλημμένα ζητούν οι εργαζόμενοι του ΟΣΕ να ιδρυθεί γραφείο ΤΑΠ-ΟΤΕ στις Σέρρες. Γιατί, όπως γνωρίζετε πιο καλά από εμένα, έχει ενσωματωθεί το εύρωστο τότε ταμείο ΤΑΠ-ΟΣΕ του οποίου για συγκεκριμένους λόγους μειώθηκε η δύναμη, να δημιουργηθεί γραφείο ΤΑΠ-ΟΤΕ που θα εξυπηρετούνται χιλιάδες εργαζόμενοι σε όλα τα ταμεία και μεταξύ αυτών πολλοί εργαζόμενοι στον ΟΣΕ, ώστε να μην είναι αναγκασμένοι να πηγαίνουν στη Θεσσαλονίκη προκειμένου να τύχουν ιατρικής περίθαλψης. Και σε αυτό το θέμα δεν ανταποκρίνεται η διοίκηση του ΟΣΕ.
Εν ολίγοις ήθελα να σας αναφέρω ότι το 2000 ήταν εκλογική χρονιά. 
Είναι γνωστό σε όλους ότι οι διοικήσεις που ελέγχονταν και πολλές ελέγχονται από το ΠΑΣΟΚ προέβαιναν σε παροχές με προφανείς κομματικούς λόγους. Από πρόσφατο έγγραφο του διευθύνοντα συμβούλου 86054/5-1-2000, προκύπτει ότι σε σχέση με το 1999 το 2000 είχαμε υπέρογκες αυξήσεις σε ορισμένα κονδύλια. Ενδεικτικά αναφέρω χρηματικές αμοιβές, μπόνους, επαίνων του προσωπικού από εβδομήντα εξήμισι εκατομμύρια δραχμές το 1999 και το 2000 έγιναν εκατόν εβδομήντα ένα εκατομμύρια.
Πληρωμή των ρεπό, των αναπαύσεων σε χρήμα αντί να μείνουν μία ημέρα εργάσιμη όσοι δούλεψαν Κυριακή, αργία ή Σάββατο, τους δόθηκαν χρήματα. Και έτσι από πενήντα έξι εκατομμύρια το 1999, το 2000 πληρώθηκαν γι' αυτό το σκοπό διακόσια σαράντα τέσσερα εκατομμύρια, μια αύξηση 336% 
Τρίτον, πληρωμή κανονικής άδειας μέρους ή ολόκληρης από εκατόν
σαράντα ένα εκατομμύρια το 1999 δόθηκαν οκτακόσια εξήντα εννιά εκατομμύρια το 2000, αύξηση 516,3%
Υπερωρίες. Διατέθηκαν το 2000 επιπλέον του 1999
τριακόσια εβδομήντα επτά εκατομμύρια.
Βέβαια ο κύριος διευθύνων σύμβουλος με έγγραφό του προσποιείται τον αυστηρό και ζητάει και τα ρέστα. 'Ομως ο ίδιος στις 14.9.2000 χωρίς καμία εξήγηση, με ένα απλό σημείωμά του στο Λογιστήριο, χωρίς αριθμός πρωτοκόλλου, μοίραζε εξήντα εκατομμύρια σε πενήντα επτά υπαλλήλους εκ των οποίων οι τριάντα τρεις πήραν πάνω από ένα εκατομμύριο.
Από όλα αυτά και από πολλά άλλα που οι συνάδελφοί μου προσέθεσαν και μπορούμε να σημειώσουμε και να καταθέσουμε συγκεκριμένα στοιχεία, αποδεικνύεται ότι τα μεγαλεπήβολα σχέδια και οι βαρύγδουπες εξαγγελίες εκτροχιάστηκαν, δυστυχώς επανειλημμένα. Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Εξηντλήθη ο κατάλογος των
πρωτολογιών των επερωτώντων συναδέλφων και το λόγο έχει ο κύριος Υπουργός.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κυρίες και
κύριοι συνάδελφοι, δυστυχώς για άλλη μια φορά διαπιστώνω ότι η διαπλοκολογία σήμερα, μάλιστα σε κάποια σημεία και η απρεπής διαπλοκολογία παραμένει το υπ' αριθμό ένα πολιτικό επιχείρημα σε αυτήν την Αίθουσα.
Και θα αρχίσω με αυτό. Διεπράχθη μια αθλιότητα σε αυτήν την Αίθουσα σήμερα. Και δεν συνηθίζω να μιλώ έτσι. Η αθλιότητα διεπράχθη κατά του Γενικού Γραμματέα Επικοινωνιών του Υπουργείου του κ. Ρόβλια. Ο κ. Ρόβλιας είναι ένας διαπρεπής επιστήμων, ένας άνθρωπος ο οποίος επαγγελματικά έχει καταξιωθεί, ένας άνθρωπος ο οποίος έχει μια επαγγελματική σταδιοδρομία άξια και τέτοιους ανθρώπους θέλουμε στην πολιτική και θέλουμε σε πολιτικές θέσεις. Δεν θέλουμε ανεπαγγέλτους δεν θέλουμε ανθρώπους οι οποίοι έχουν το λευκό παρελθόν της απραξίας. 
ΑΝΑΣΤΑΣΗΣ ΠΑΠΑΛΗΓΟΥΡΑΣ: Είστε άρα κατά του ασυμβιβάστου !

ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Εγώ πιστεύω
ότι θα έπρεπε να υπάρχει η ευθυξία και να μην υπάρχει η κάλυψη πίσω από
τη βουλευτική ασυλία. Το λέω και το εννοώ και σταματώ σε αυτό.
Κυρίες και κύριοι συνάδελφοι, άκουσα επίσης με έκπληξη ότι οι εκλογές
χάθηκαν και λόγω του ΟΣΕ. Πιστεύω ότι έχουν δοθεί πολλές εξηγήσεις. Προχθές είχαν χαθεί λόγω των ελληνοποιήσεων, σήμερα χάθηκαν λόγω του ΟΣΕ. Νομίζω ότι επειδή το τριώδιο έκλεισε, επειδή πετάχθηκαν οι αετοί επιτυχώς και ανεπιτυχώς, ας προσγειωθούμε.
'Ακουσα τα πάντα. Τα πάντα είναι μεμπτά. Τα πάντα είναι
αντικείμενο ελέγχου για διαπλοκολογία. Εσείς κάνετε την επιλογή, εσείς συνεχίστε. Εγώ έχω να σας πω μόνο, μη σέρνεστε πίσω από συνδικαλιστές, ιδιαίτερα δε συνδικαλιστές οι οποίοι έδωσαν εξετάσεις ως διοικητικά υπεύθυνοι και απέτυχαν παταγωδώς.
Ακουγα πραγματικά με ενδιαφέρον μια σειρά από παρατηρήσεις και έχω να
πω, ότι το 1990 έως 1992 που υπήρχε η συγκεκριμένη διοίκηση η οποία και
σας παραδίδει όλα αυτά τα στοιχεία επί συνόλου πέντε χιλιάδων πεντακοσίων υπαλλήλων, έγιναν πάνω από έξι χιλιάδες μεταθέσεις.Εξακόσιες περίπου μεταθέσεις παραπάνω από ό,τι ήταν το σύνολο των υπαλλήλων, ένα όργιο ρουσφετολογικών μεταθέσεων.
'Ολ' αυτά ας μην τα ξεχνούμε. Γίνεται μία προσπάθεια. Εγώ θα
επιχειρήσω με αξιοπιστία πραγματικά να δώσω απολύτως συγκεκριμένες απαντήσεις με βάση τόσο αυτά τα οποία ειπώθηκαν και κυρίως αυτά τα οποία έχουν αναγραφεί στην επερώτησή σας και τα οποία μελέτησα πολύ προσεκτικά. 
Αναφέρετε για παράδειγμα στην επερώτηση ότι οι θεσμικές αλλαγές
σκόνταψαν και ότι το επιχειρησιακό σχέδιο καταργήθηκε. Δεν είναι έτσι. Το επιχειρησιακό σχέδιο όχι μόνο δεν καταργήθηκε, αλλά η εφαρμογή και η υλοποίηση των δράσεων που θέτει βρίσκεται σε πλήρη εξέλιξη. Υλοποιούνται

οι προβλεπόμενες από το επιχειρησιακό σχέδιο επενδύσεις ύψους 1,32 τρισεκατομμυρίων δραχμών που είναι πρωτοφανείς για τους ελληνικούς σιδηροδρόμους. Από την εποχή του Χαριλάου Τρικούπη, ο οποίος αναφέρθηκε στην Αίθουσα αυτή, μέχρι και την περίοδο αυτή λίγα πράγματα έγιναν για τον ΟΣΕ και το γνωρίζουμε. Και ο βασικότερος λόγος που δεν έγιναν πολλά πράγματα είναι ότι δεν υπήρχαν τα αντίστοιχα κονδύλια.
Εγώ δεν θέλω να μιλήσω μικροκομματικά και μικρόψυχα και να πω ότι οι μεν ήταν απολύτως ικανοί, οι δε απολύτως ανίκανοι όπως επιχειρείται να γίνει. Αν είναι δυνατόν να λέγονται σήμερα αυτά τα πράγματα. Αποτελούν μικρότητες. Δεν υπήρχαν τα χρήματα. Υπάρχει μια δυνατότητα χρημάτων αυτήν τη στιγμή λόγω των κοινοτικών πλαισίων στήριξης. Το θέμα είναι, κάνουμε καλή εφαρμογή, κάνουμε καλή χρήση των χρημάτων αυτών; Γίνονται τοποθετήσεις χρημάτων κατά τρόπο ώστε να έχουμε τις καλύτερες επιστροφές σε ποιότητα, επιστροφές σε σωστές υποδομές, επιστροφές οικονομικές; Αυτό είναι το μεγάλο μας θέμα. Και αυτό να συζητήσουμε.
Ο λογιστικός διαχωρισμός υποδομής-εκμετάλλευσης που ήταν στο επιχειρησιακό σχέδιο έχει ολοκληρωθεί. 'Εχει εξελιχθεί η δημιουργία του δικτύου τηλεματικής με ενσωμάτωση σε πανελλαδική κλίμακα on line των διαφόρων χρηστών και ολοκληρώνεται το σύστημα ελέγχου ποιότητας επιβατικών μεταφορών. Αναφέρετε στην επερώτησή σας ότι τα μεγαλεπήβολα σχέδια εκτροχιάστηκαν και ότι όλα ναυάγησαν.
Κυρίες και κύριοι συνάδελφοι, εγώ θα σας καταθέσω μια σειρά από στοιχεία διότι πιστεύω, ότι οι συζητήσεις μας πρέπει να γίνονται με στοιχεία και όχι με αόριστες εκφράσεις, οι οποίες ρίχνουν γενικά ένα γκρίζο χρώμα σ' αυτήν την Αίθουσα. Και επί των στοιχείων αυτών θα παρακαλέσω ιδιαίτερα -και αν είναι δυνατόν σήμερα- να επαναλάβετε αν θέλετε αυτήν τη συζήτηση. Είμαι έτοιμος να την κάνουμε άλλη μια φορά, αλλά επί στοιχείων. Και ας αυτοσυγκρατηθούμε ως πολιτικοί επί γενικόλογων αοριστολογιών, οι οποίες μόνο προβλήματα δημιουργούν και αυτό ιδιαίτερα όταν ομιλούμε περί ανθρώπων, οι οποίοι δεν βρίσκονται σ' αυτήν την Αίθουσα.
Αναφέρετε στην επερώτησή σας ότι η προληπτική συντήρηση έχει καταργηθεί. 'Ακουσα μάλιστα τον εκλεκτό συνάδελφο τον κ. Στυλιανίδη ν' αναφέρεται σε ένα έγγραφο μιας ξένης εταιρείας. Επ' αυτού θα ήθελα να απαντήσω. Δεν έχει εγκαταλειφθεί. Η ασφάλεια και η αξιοπιστία τροχαίου υλικού είναι ο στόχος πρώτης προτεραιότητας. Αποσύρθηκε παλαιό τροχαίο υλικό.
Συγκεκριμένα: Αποσύρθηκαν εβδομήντα έξι ντιζελάμαξες, ογδόντα οκτώ επιβατάμαξες, είκοσι αυτοκινητάμαξες, πέντε χιλιάδες φορτάμαξες. Τέθηκαν

σε κυκλοφορία είκοσι έξι νέες ντιζελάμαξες, έξι ηλεκτράμαξες υψηλής αξιοπιστίας και εκτελούνται κανονικά όλες οι προγραμματισμένες συντηρήσεις. Καθιερώθηκαν πρόσθετοι έλεγχοι για τη βελτίωση της ασφάλειας, έλεγχοι αξιών με υπερήχους, έλεγχοι κατανομής βαρών με ηλεκτρονικά ζυγιστήρια.
Χαρακτηριστικά αποτελέσματα των προσπαθειών αυτών που δεν είναι προσπάθειες της Κυβέρνησης, αλλά είναι προσπάθειες ενός οργανισμού, ο οποίος έχει μία ιστορία εκατό περίπου ετών και έχει την αναγκαιότητα βεβαίως να υφίσταται και μία διαδικασία αναγέννησης: Μειώθηκαν οι βλάβες κατά 60% και οι "αμηχανίες" των τρένων -ειδικός όρος- κατά 45%.
Η διαθεσιμότητα, η ποσότητα δηλαδή, των μονάδων που διατίθενται στην 
κυκλοφορία το 1999 ήταν πάνω από 65% και το 2000 πάνω από 70%. Επιτεύχθηκαν δηλαδή, οι στόχοι του επιχειρησιακού σχεδίου.
Σε ό,τι αφορά το συγκεκριμένο θέμα, όπου αναφέρθηκε στην επερώτηση,
προκάλεσε τη γραπτή παρέμβαση απειλή διακοπής εγγυήσεων από την
κατασκευάστρια γερμανική εταιρεία. Επ'αυτού δεν θέλω εγώ να σας πω πολλά. Θα σας καταθέσω το συγκεκριμένο έγγραφο της εταιρείας με ημερομηνία
2-2-2001 όπου η εταιρεία αναφέρει επί λέξει: "Εμείς, τα μέλη του Service

της Adtranz του ΜΑΙ θέλουμε να εκφράσουμε την αναγνώρισή μας για τις επιδόσεις του προσωπικού του ΕΠ και αυτού των Δ/Η του ΜΑΙ σε ό,τι αφορά τις εργασίες W5 των Δ/Κ των Δ/Η".
(Στο σημείο αυτό ο Υπουργός Μεταφορών και Επικοινωνιών κ. Χρ. Βερελής καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΕΥΡΙΠΙΔΗΣ ΣΤΥΛΙΑΝΙΔΗΣ: Το προηγούμενο έγγραφο;
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): 'Εχω και το
προηγούμενο έγγραφο το οποίο επίσης θα σας καταθέσω.
Τι σημαίνει αυτό; Αυτό σημαίνει ότι ένα καθαρά υπηρεσιακό έγγραφο
εκτιμήθηκε και σας μεταδόθηκε με τρόπο διεστραμμένο, προκειμένου να θεωρήσετε ότι υπάρχει ένα πρόβλημα. Και έρχεται εδώ η υπεύθυνη εταιρεία διά των ανωτάτων οργάνων της, η οποία σας λέγει περί τίνος ακριβώς πρόκειται.
Το προηγούμενο έγγραφο το οποίο επίσης παραθέτω, κύριε Στυλιανίδη, έχει ημερομηνία 31 Αυγούστου και αναφέρεται σε αυτό το οποίο είπατε. Θα σας το δώσω να το έχετε για να το μελετήσετε.
Τώρα όσον αφορά τη συντήρηση της γραμμής. Υπάρχει συντήρηση τροχαίου υλικού, υπάρχει και η συντήρηση της γραμμής. 'Εχουν γίνει συντηρήσεις στις γραμμές, αυτές οι οποίες περιγράφονται και αυτές οι οποίες έπρεπε να έχουν γίνει. Βρίσκεται στην τρέχουσα περίοδο από το 1994 μέχρι σήμερα ένα σύνολο εργασιών περίπου δεκατεσσάρων δισεκατομμυρίων για τη συντήρηση της γραμμής, εκτός εάν κάποιος υποστηρίξει ότι κακώς γίνεται και η συντήρηση της γραμμής και αυτό το ποσό των δεκατεσσάρων εκατομμυρίων κακώς λογίζεται και κακώς καταβάλλεται, όπως άκουσα προηγουμένως ως οιονεί σκάνδαλο, το ότι έχει διαφημιστικές δαπάνες ο οργανισμός.
Βεβαίως έχει διαφημιστικές δαπάνες ο οργανισμός. Κάνει μία προσπάθεια να προσελκύσει μεταφορικό έργο. Θα σας δώσω απάντηση συγκεκριμένη και με στοιχεία για το μεταφορικό έργο, τόσο το επιβατικό όσο και το εμπορευματικό.
Θα σας δώσω, λοιπόν, αυτές τις συγκεκριμένες απαντήσεις, τις οποίες
θα ήθελα να σας παρακαλέσω να τις μελετήσετε και να μου πείτε αν θεωρείτε ότι η πορεία είναι ανιούσα ή κατιούσα, γιατί τα στοιχεία λένε άλλα απ' ό,τι λέτε στην επερώτησή σας.
Στα έσοδα, λοιπόν, από το επιβατικό μεταφορικό έργο -και μη μου πείτε ότι αυτό οφείλεται σε αυξήσεις, σας το αναφέρω μέσα στο έγγραφο- υπάρχει μία αύξηση 12,5% που αφορά τους μήνες Οκτώβριο, Νοέμβριο, Δεκέμβριο του 2000. Σας μιλώ για το σύνολο του 2000, που είναι 17,89%. Θα σας το δώσω και σε αριθμούς με μεταφερόμενα πρόσωπα και σε αριθμούς με τονάζ εμπορευμάτων. Και αυτό, λοιπόν, σας καταθέτω. Σας το καταθέτω και σε διάγραμμα.
(Στο σημείο αυτό ο Υπουργός Μεταφορών και Επικοινωνιών κ. Χρ. Βερελής καταθέτει για τα Πρακτικά τα προαναφερθέντα στοιχεία, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Σας παραθέτω επίσης, το εμπορευματικό εμπορικό έργο του ΟΣΕ από το

1995 έως το 2000. Η αύξηση του 2000 σε σχέση με το 1999 είναι 23,24%. 
Νομίζω ότι είναι μία σημαντικότατη αύξηση. Η αύξηση του 1999 σε σχέση με το 1998 ήταν 2,77%. Η αύξηση το 1998 σε σχέση με το 1997 ήταν 11,37%. Το 1997 σε σχέση με το 1996 είχαμε μία μείωση της τάξεως του 17,36%.

Τα στοιχεία τα έχω εδώ και σας τα καταθέτω, όπως επίσης καταθέτω και το σχετικό διάγραμμα.
(Στο σημείο αυτό ο Υπουργός Μεταφορών και Επικοινωνιών κ. Χρ. 
Βερελής καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Θα σας καταθέσω τώρα τα ίδια νούμερα με συγκεκριμένους αριθμούς, προκειμένου να έχετε την πλήρη δυνατότητα να βγάλετε τα συμπεράσματά σας. 
(Στο σημείο αυτό ο Υπουργός Μεταφορών και Επικοινωνιών κ. Χρ. Βερελής
καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Εγώ, κυρίες και κύριοι συνάδελφοι, δεν πιστεύω ότι η πολιτική
αντιπαράθεση και τα μεγάλα προβλήματα αυτού του τόπου μπορούν να αναχθούν σ' ένα επίπεδο μιας διαμάχης, η οποία δεν πρέπει να γίνεται με τον τρόπο με τον οποίο έγινε σήμερα σε κάποιο σημείο, αλλά πρέπει να γίνεται σε ένα 
υψηλό επίπεδο. Και πραγματικά ο πολιτικός λόγος πρέπει να συμβάλει. Είμαστε μία χώρα μικρή, δεν είμαστε μία τεράστια χώρα. Είμαστε δέκα

εκατομμύρια άνθρωποι. Θα πρέπει να έχουμε τη δυνατότητα το πολιτικό σύστημα να μπορεί να αντιμετωπίζει, να οριοθετεί, να προγραμματίζει, να δίνει τον οραματισμό για το πού πρέπει να μπαίνουν τα χρήματα αυτής της χώρας.
Αυτό πρέπει να κάνουμε, αυτή είναι η μεγάλη μας πρόκληση. Η εικόνα ενός Κοινοβουλίου στο οποίο εκτοξεύει ο ένας προς τον άλλο διάφορες γκρίζες αιτιάσεις νομίζω ότι δεν τιμά κανένα.
Αναφέρετε στην επερώτησή σας ότι υπάρχει κατακόρυφη πτώση της αξιοπιστίας των δρομολογίων. Σας πληροφορώ ότι έχει μειωθεί η μέση καθυστέρηση το 2000 στα δεκατρία λεπτά έναντι των είκοσι λεπτών που ήταν το 1999. Είναι απολύτως συγκεκριμένο νούμερο.
Αγωγές κατά του ΟΣΕ. Αναφέρετε μέσα ότι αγωγές τρίτων ύψους δεκάδων δισεκατομμυρίων ευδοκιμούν σε βάρος του ΟΣΕ με ύποπτες παρασκηνιακές 
μεθοδεύσεις και νομικές παραλείψεις υπεράσπισης των συμφερόντων του ΟΣΕ. Εδώ αναφέρεστε σε μία υπόθεση Φέρσπεντ-Οικονομίδη κατά ΟΣΕ. Η υπόθεση
αυτή έχει περάσει ήδη απ' ό,τι έχω πληροφορηθεί σε όλα τα στάδια της

δικαιοσύνης Πρωτοδικεία, τελεσιδίκησε στο Εφετείο, πήγε στον 'Αρειο Πάγο όπου ο ΟΣΕ άσκησε αίτηση για αναίρεση και ο οποίος την απέρριψε.
Επειδή υπήρξε από τους ίδιους συνδικαλιστικούς κύκλους ένα έγγραφο, η υπόθεση αυτή πολύ σωστά στάλθηκε αμέσως στον εισαγγελέα. 'Ακουσα κάτι που δεν είναι σωστό και θα μου επιτρέψετε να το διορθώσω. Είπε κάποιος από τους συναδέλφους ότι εστάλη αυτή η υπόθεση στον εισαγγελέα εν όψει της επερώτησης. Είναι ψευδές. Το συγκεκριμένο έγγραφο εστάλη εντός του Φεβρουαρίου και μετά από δέκα ή δεκεπέντε ημέρες πήγε στον εισαγγελέα. Σας καταθέτω τα συγκεκριμένα χαρτιά της παραπομπής στον εισαγγελέα.

(Στο σημείο αυτό ο Υπουργός Μεταφορών και Επικοινωνιών κ. Χρ. 
Βερελής καταθέτει για τα Πρακτικά το σχετικό έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Σε ό,τι αφορά τα ατυχήματα λέτε στην επερώτηση "αύξηση του αριθμού
των ατυχημάτων, πρόσφατα αλλεπάλληλα ατυχήματα. Σας πληροφορώ ότι ο αριθμός των ατυχημάτων με τον τρόπο της στατιστικής αποτίμησης την οποία έχει ο ΟΣΕ μειώθηκε. Βεβαίως, θλιβόμεθα όλοι όταν υπάρχουν ατυχήματα και γίνεται συστηματική προσπάθεια προκειμένου να αποφεύγονται. Τα ατυχήματα όμως παραμένουν στα ίδια περίπου επίπεδα που ήταν τα τελευταία χρόνια. Αυτό που έχει αυξηθεί είναι τα ατυχήματα επί των τροχαίων με ανθρώπινα θύματα και ένα μεγάλο μέρος των ατυχημάτων αυτών έχει να κάνει με τον ανθρώπινο παράγοντα. Σε ό,τι αφορά εκτροχιασμούς, τα ατυχήματα έχουν μία σταθερή πορεία και μάλλον μία μείωση τα τελευταία χρόνια. Είναι είκοσι τέσσερα το 2000, έναντι τριάντα τέσσερα το 1999, σαράντα ένα το 1998, σαράντα τρία το 1997, σαράντα το 1996.
'Εχουν αυξηθεί οι θάνατοι επί των γραμμών εξαιτίας του ανθρώπινου
παράγοντα. 'Ηταν τριάντα δύο το 2000, έναντι τριάντα το 1999 και δεκατρία το 1998. Καταθέτω το σχετικό πίνακα.
(Στο σημείο αυτό ο Υπουργός Μεταφορών και Επικοινωνιών κ. Χρ. 

Βερελής καταθέτει για τα Πρακτικά το σχετικό πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ισόπεδες διαβάσεις. Γνωρίζετε το ανάγλυφο αυτής της χώρας. Είναι ένα ανάγλυφο δύσκολο. Γνωρίζετε επίσης ότι το σιδηροδρομικό μας δίκτυο σε πολύ μεγάλο βαθμό είναι κατασκευασμένο πριν από πάρα πολλά χρόνια. Τώρα γίνεται συστηματική προσπάθεια αναβάθμισής του. Υπάρχει, λοιπόν, ένας πολύ μεγάλος αριθμός ισόπεδων διαβάσεων, με το εκπληκτικό νούμερο 1956. Από αυτές οι εκατόν έξι είναι φυλασσόμενες με φύλακες, οι χίλιες εξήντα οκτώ είναι αφύλακτες, οι τριακόσιες μία είναι για πεζούς και οι τετρακόσιες σαράντα μία είναι σύγχρονες, εξασφαλισμένες με αυτόματα συστήματα ισόπεδων διαβάσεων παλαιότερου τύπου.
Υπάρχει ένας προγραμματισμός προκειμένου τετρακόσιες ακόμα ισόπεδες
διαβάσεις να γίνουν διαβάσεις με σύγχρονα συστήματα, αυτόματα και από αυτές ήδη οι τριάντα δύο έχουν τεθεί σε λειτουργία.
Σας καταθέτω και τον αντίστοιχο πίνακα.
(Στο σημείο αυτό ο Υπουργός Μεταφορών και Επικοινωνιών κ. Χρ. Βερελής καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο το Τμήματος Γραμματείας της Διεύθυνσης Στενογραφίας και Πρακτικών της Βουλής)
Συχνά ατυχήματα: Η στατιστική δείχνει ότι τα εργατικά ατυχήματα έχουν σημαντική μείωση τα τελευταία χρόνια. Από το 2000 σε σχέση με τα προηγούμενα χρόνια, στις αρχές της δεκαετίας, υπάρχει μια μείωση των εργατικών ατυχημάτων της εντυπωσιακής τάξης του 75%. Σας καταθέτω και αντίστοιχο διάγραμμα.
(Στο σημείο αυτό ο Υπουργός Μεταφορών και Επικοινωνιών κ. Χρ. Βερελής καταθέτει για τα Πρακτικά το προαναφερθέν διάγραμμα, το οποίο βρίσκεται στο αρχείο το Τμήματος Γραμματείας της Διεύθυνσης Στενογραφίας και Πρακτικών της Βουλής)
Λέτε στην επερώτησή σας: "όλα τα μεγαλεπίβολα σχέδια και οι βαρύγδουπες εξαγγελίες εκτροχιάσθηκαν" με παράδειγμα τον προαστικό σιδηρόδρομο. Σας λέω, λοιπόν, ότι για τον προαστικό σιδηρόδρομο -για τον οποίο έχω κάνει πρόσφατα συγκεκριμένες δηλώσεις- έχουμε δημιουργήσει νέα διεύθυνση στην ΕΡΓΟΣΕ. Προβλέπεται η κατασκευή του έργου με τρεις εργολαβίες, των οποίων η δημοπράτηση άρχισε στις 5.3.01. 'Ηδη έχουν γίνει οι δημοσιεύσεις όπως επιβάλλει ο νόμος. Η κατασκευή θα αρχίσει εντός του έτους και η ολοκλήρωση προβλέπεται να γίνει στο τέλος του 2003 και η παραλαβή του έργου το πρώτο τρίμηνο του 2004. Το συνολικό κόστος του έργου προϋπολογίζεται σε διακόσια σαράντα οκτώ δισεκατομμύρια δραχμές. 
Λέτε επίσης στην επερώτηση ότι εκτροχιάστηκαν ακόμη και οι

διαγωνισμοί τεχνικοοικονομικών συμβούλων. Ο τρόπος εξέλίξης του έργου είχε καταστήσει πλέον περιττή την ύπαρξη χρηματοοικονομικού συμβούλου στον προαστικό σιδηρόδρομο. Γι' αυτό και η διαδικασία αυτή ακυρώθηκε. Επίσης ακυρώθηκε γιατί νομικά έπασχε. Δεν είχαμε κανέναν απολύτως λόγο μια διαδικασία η οποία έπασχε νομικά να την υποστηρίξουμε.
Υπήρξε ένα μεγάλο θέμα, το οποίο θα έπρεπε να θίξετε στην επερώτησή σας, γιατί αυτό είναι μείζον ζήτημα για τον οργανισμό. Είναι η επιλογή

που θα κάναμε στο Γ' Κοινοτικό Πλαίσιο Στήριξη από πού θα περάσουμε τη γραμμή. Αυτό είναι ένα σημαντικό θέμα, κύριε Σαλμά. Η προτεινόμενη λύση με σήραγγα ήταν τετρακόσια πενήντα δισεκατομμύρια δραχμές για περίπου είκοσι τρία χιλιόμετρα στη θέση 'Ορθρυος. Κάναμε, λοιπόν, αλλαγή. Και προτείναμε μια επιφανειακή λύση, διότι γνωρίζετε ότι τα ελληνικά εδάφη έχουν μία τέτοια ιδιαιτερότητα και σαθρότητα όπου το έργο είκοσι τριών χιλιομέτρων μέσα σε σήραγγα ενδεχομένως δεν θα μας έβγαζε ποτέ απέναντι. 
Προτείναμε, λοιπόν, λύση συγκεκριμένη, προϋπολογισμού εκατόν ενενήντα
δισεκατομμυρίων και επ' αυτού υπήρξε αποτέλεσμα. Η επιλογή αυτή στηρίχθηκε απολύτως. 'Εγινε αποδεκτή ταχύτατα από την Ευρωπαϊκή 'Ενωση. Ο ίδιος δε ο επίτροπος εξέφρασε την ευαρέσκειά του. Η Ευρωπαϊκή 'Ενωση έχει δεχθεί πλήρως τις απαντήσεις μας για την πορεία του ΟΣΕ και της ΕΡΓΟΣΕ. Σας καταθέτω το συγκεκριμένο έγγραφο του κ. Μισέλ Μπαρνιέρ, του αντίστοιχου επειρόπου, που κλείνει λέγοντας "είμαι ιδιαίτερα ευτυχής που η συνεργασία μας οδηγεί σε πρακτικά αποτελέσματα και ευελπιστώ ότι τούτο θα εξακολουθήσει στο μέλλον". Αναγραφόμενη ημερομηνία 5.2.2001.
(Στο σημείο αυτό ο Υπουργός Μεταφορών και Επικοινωνιών κ. Χρ. 
Βερελής καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο το Τμήματος Γραμματείας της Διεύθυνσης Στενογραφίας και Πρακτικών της Βουλής)
Αναφέρετε στην επερώτησή σας: "Τα αναπτυξιακά έργα καρκινοβατούν. Εκατοντάδες δισεκατομμύρια σπαταλήθηκαν". Γιατί αυτή η αδυναμία σε τόσο μεγάλες λέξεις; Λέτε παρακάτω: "Τα χρονοδιαγράμματα υλοποίησης παρουσιάζουν καθυστερήσεις από ένα έως τρία χρόνια, κανένα έργο δεν αποδόθηκε στην εκμετάλλευση, με συνέπεια το μισό των πόρων του Γ' Κοινοτικού Πλαισίου Στήριξης να διατίθεται για την αποπεράτωση των ημιτελών έργων". Θα σας δώσω κάποια στοιχεία. 'Εχουν δοθεί στην κυκλοφορία -και θα σας καταθέσω και συγκεκριμένο πίνακα γι αυτό- ένας πολύ μεγάλος αριθμός έργων. Τι αποδεικνύεται: Δεν έχει χαθεί ούτε μια δραχμή, όχι ευρώ, που να την αφήνουμε στο τέλος του 2001. Υπάρχει απορρόφηση ύψους 92% στο Β' Κοινοτικό Πλαίσιο Στήριξης.
Εντός του 2001 θα ολοκληρωθούν οι απορροφήσεις. 'Ολα αυτά θα σας τα δώσω και σε πίνακες.
'Εχουμε παραδώσει στην κυκλοφορία σημαντικά οδοτμήματα, Οινόη-Τιθορέα, Παλαιοφάρσαλος-Λάρισα, συνολικού μήκους εκατόν τριάντα έξι χιλιομέτρων με μέγιστη ταχύτητα εκατόν είκοσι χιλιόμετρα. Αυτή η ταχύτητα θα αυξηθεί όπως έμαθα, γιατί και εγώ δεν ήξερα περί σιδηροδρόμων πάρα πολλά πράγματα όταν πήγα εκεί, όπως όλοι μας άλλωστε, αλλά τουλάχιστον ρωτάμε και μαθαίνουμε. Πότε θα αυξηθεί η ταχύτητα; Θα αυξηθεί όταν υπάρξει μια συγκεκριμένη τριβή και εκπαίδευση όλων όσων οδηγούν τους συρμούς και αφού τεσταριστεί η γραμμή, θα αποδοθεί σε ταχύτητες μεγαλύτερες των εκατόν σαράντα ή των εκατόν πενήντα χιλιομέτρων.

Την άνοιξη του 2000 τα τμήματα Οινόη-Τιθορέα, Δομοκός-Λάρισα, Ευαγγελισμός και Λεπτοκαρυά-Πλατύ, ΤΧ1 συνολικού μήκους διακοσίων ογδόντα τριών χιλιομέτρων έχουν αποδοθεί με εκατόν σαράντα χιλιόμετρα την ώρα μέγιστη ταχύτητα.
Αναφέρει η επερώτηση: "Η με νόμο διαγραφή του συσσωρευμένου ελλείμματος ουδέποτε υλοποιήθηκε". Λυπάμαι, αλλά σας πληροφόρησαν λάθος. Εάν το έλλειμμα μετοχοποιείται σύμφωνα με το ν. 2671/98 -αυτό υποθέτω ότι ήθελε να σας μεταφέρει αυτός ο οποίος σας βοηθάει στο να παρουσιάζετε εδώ την επερώτησή σας- τότε θα έπρεπε να ξέρετε ότι δεν ανταποκρίνονται στην πραγματικότητα, διότι ήδη με κοινές αποφάσεις του Νοεμβρίου του 1999 και του 2000 των Υπουργών Οικονομικών και Μεταφορών και Επικοινωνιών, ρυθμίστηκε το ποσό. Βεβαιώθηκε στην εφορία μέχρι και το έτος 1999 ποσό ύψους διακοσίων ενός δισεκατομμυρίου δραχμών και διαγράφηκε ποσό εκατόν πέντε δισεκατομμυρίων δραχμών από προσαυξήσεις που επιβλήθηκαν μέχρι το έτος αυτό.
Υπάρχουν και οι αντίστοιχες εφημερίδες της Κυβέρνησης που αναφέρουν αυτά τα πράγματα. Υπάρχει επίσης και πλήρης πίνακας συναθεύντων δανείων από τον Ο.Σ.Ε.
Αναφέρεται επίσης στην επερώτηση: "...οι υπάλληλοι που αγωνιούν εάν

θα παραμείνουν στον Ο.Σ.Ε ή εάν θα μεταταγούν". Η διαδικασία είναι απλή και είναι η εξής: Γνωρίζετε ότι ο Ο.Σ.Ε έχει ένα πολύ μεγάλο αριθμό προσωπικού, που με τις νέες εξελίξεις και τις τεχνολογίες οι οποίες υπήρξαν, υπήρξε αδυναμία να βρεθεί γι'αυτό κατάλληλη και αποδοτική εργασία. Συμβαίνει πάρα πολλές φορές.
Η λύση ήταν μία: οι μετατάξεις. Οι μετατάξεις αυτές έγιναν με τον
εξής πάρα πολύ απλό τρόπο: Οι ίδιοι δήλωσαν ότι θέλουν να μεταταγούν. Δεν υποχρέωσε κανείς κάποιον. Υπέβαλαν αιτήσεις για μετάταξη οκτακόσιοι σαράντα οκτώ υπάλληλοι. 'Εγιναν δεκτές πεντακόσιες τρεις αιτήσεις. Πού οφείλεται η διαφορά; Οφείλεται στο ότι ο Οργανισμός για τριακόσιους σαράντα περίπου υπαλλήλους δεν είχε τη δυνατότητα να στερηθεί των υπηρεσιών τους. 'Ηταν άνθρωποι οι οποίοι ήταν απαραίτητοι.
Για ένα ποσοστό, λοιπόν, 59,3% έγινε αποδεκτή η αίτησή του για μετάταξη και από τον Ο.Σ.Ε ολοκληρώθηκε πλήρως η διαδικασία. 'Εχουν εκδοθεί όλες εκείνες οι πράξεις και έχουν ολοκληρωθεί ακόμα και οι διαδικασίες, προκειμένου να υπογραφούν οι μετατάξεις αυτές από την Υπουργό Εσωτερικών.
Προαγωγές: Επί πενταετία παρέμεινε παράνομα το προσωπικό στάσιμο βαθμολογικά. 'Εχετε ένα δίκιο σ'αυτό. Υπήρξε μια υστέρηση από το '95 και εντεύθεν. Η υστέρηση αυτή έγινε, διότι υπήρξε μια αλλαγή από τον παλαιό γενικό κανονισμό προσωπικού σε ένα νέο γενικό κανονισμό προσωπικού.

Τι γίνεται, όμως, στην πορεία; Ξεκίνησαν οι διαδικασίες με την
Πανελλήνια Ομοσπονδία Σιδηροδρομικών για ρύθμιση αυτού του θέματος και περιελήφθη όρος στις 6 Ιουνίου του 2000 στην επιχειρησιακή συλλογική σύμβαση εργασίας προσωπικού ΟΣΕ για τα έτη 2000 και 2001 που ανέφερε: "Οι προαγωγές που για οποιοδήποτε λόγο δεν πραγματοποιήθηκαν μέχρι τις 28-10-98 θα διενεργηθούν σύμφωνα με τις διατάξεις της ΓΕΚΑΠ-ΟΣΕ που ίσχυαν μέχρι τη δημοσίευση της νέας ΓΕΚΑΠ και με τις θέσεις του υπηρεσιακού οργανισμού που ισχύει από το έτος 1989".
Τα στοιχεία αυτά, τα οποία σας παρουσιάζουν προφανώς γίνονται -το καταλαβαίνετε νομίζω και μόνοι σας πάρα πολύ εύκολα, να το παραδεχθείτε όμως- διότι επιχειρείται από κάποιους εντός του Ο.Σ.Ε να εξαχθούν συνδικαλιστικά ωφελήματα.
Περί αυτού πρόκειται. Η νέα διοίκηση δρομολόγησε τις διαδικασίες για την πραγματοποίηση των προαγωγών μέχρι το έτος 1998. 'Εχουν γίνει οι προαγωγές των ετών 1996, 1997 για όλους τους κλάδους του προσωπικού. Για μία σειρά κλάδων έχουν γίνει και οι προαγωγές του έτους 1998. Ακομη, πρέπει να τονίσω ότι οι πίνακες των προακτέων καταρτίζονται από τα συμβούλια προαγωγών στα οποία μετέχουν στελέχη του οργανισμού και εκπρόσωποι των εργαζομένων.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
Δώστε μου ακόμα λίγο χρόνο, κυρία Πρόεδρε.
Να σας πω τώρα τι έχει συμβεί σε παλαιότερα έτη; Αναγκάζομαι να κάνω αυτήν την αναφορά παρά το γεγονός, ότι αυτές οι αναφορές μου προκαλούν κάποιον ίλιγγο. 'Ομως, οι τιμητές ήταν οι θήτες για μεγάλα χρονικά διαστήματα. Το 1991-1992 επί εκατόν τριάντα κρινομένων σε κλάδο προήχθη ο έχων αύξοντα αριθμό επετηρίδας 106. Επί εκατόν σαράντα έξι κρινομένων προήχθη ο 113. Επί εκατόν σαράντα επτά ο 145. Επί εκατόν σαράντα εννιά ο 124. Και επί έξι ο έχων τον αριθμό 4. Σε διευθυντική θέση επί έντεκα κρινομένων προήχθη ο έχων αύξοντα αριθμό επετηρίδας 11. Επειδή ενδεχομένως αυτά τα χαρτιά για ευνόητους λόγους δεν σας δόθηκαν, διότι παρουσιάζουν αμαρτίες του παρελθόντος σας τα δίνω εγώ για να μπορέσετε να κρίνετε την αξιοπιστία όσων δημιουργούν εντυπώσεις γι'αυτά τα θέματα. 
(Στο σημείο αυτό ο Υπουργός Μεταφορών και Επικοινωνιών κ. Χρ. Βερελής
καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Είπα στην αρχή ότι εκείνη την περίοδο είχαν πραγματοποιηθεί έξι
χιλιάδες τετρακόσιες τριάντα επτά μεταθέσεις που αφορούσαν πέντε χιλιάδες εξακόσια είκοσι επτά άτομα. Δηλαδή, έγιναν οκτακόσιες δέκα μεταθέσεις παραπάνω από το σύνολο των ατόμων του προσωπικού. Αυτό σημαίνει ότι οκτακόσια δέκα άτομα μετατέθηκαν πάνω από μια φορά μέσα σε μια διετία. 
Αναφέρθηκε κάτι για bonus του προηγούμενου διευθύνοντος συμβούλου. 
Εζητήθη bonus αλλά δεν εδόθη. Αυτό ξέχασαν να σας το πουν. Επίσης,
ζητήθηκε αποζημίωση ύψους διακοσίων εβδομήντα έξι εκατομμυρίων εξακοσίων
είκοσι χιλιάδων δραχμών. Εδόθη αποζημίωση τριάντα πέντε εκατομμυρίων
δραχμών, δηλαδή το 1/8.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, πρέπει να

ρυθμίσετε το χρόνο σας. Πείτε μου, πόση άνεση χρόνου θέλετε.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Θέλω δέκα
λεπτά ακόμα, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Με δέκα λεπτά, κύριε Υπουργέ,
θα πέσουμε πολύ έξω. Δεν γίνεται.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Συνάδελφο που είχε πέντε λεπτά για να μιλήσει τον αφήσατε να μιλήσει επτάμισι. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Πήρε και τη δευτερολογία της η
κυρία συνάδελφος. Εάν θέλετε, μπορείτε να χρησιμοποιήσετε χρόνο από τη δευτερολογία σας. Αλλιώς δέκα λεπτά δεν δίδονται.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Δώστε μου πέντε λεπτά και άλλα τρία από τη δευτερολογία μου. 'Ετσι θα κάνουμε μια καλή συμφωνία.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Καλώς, εφόσον δέχεσθε να
χρησιμοποιήσετε χρόνο από τη δευτερολογία σας.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Νομίζω ότι η
συζήτησή μας εξελίσσεται με στοιχεία. Αυτό είναι σημαντικό.
'Ερχομαι σ'αυτό που ισχυριστήκατε για την απώλεια κοινοτικών
κονδυλίων. Είναι αναληθές. Μέχρι τις 31.12.2000 απερροφήθη ποσόν

τετρακοσίων τριών κόμμα έξι δισεκατομμυρίων δραχμών, το 92,1% του συνολικά εγκεκριμένου ποσού του Β' Κοινοτικού Πλαισίου Στήριξης. Το υπόλοιπο 7,9% συμφωνήθηκε με την Ευρωπαϊκή Επιτροπή να απορροφηθεί εντός του 2001. Ιδού ο συγκεκριμένος πίνακας.
(Στο σημείο αυτό ο Υπουργός Μεταφορών και Επικοινωνιών κ. Χρ. Βερελής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ισχυρισθήκατε ακόμα ότι αγκομαχά ο ΟΣΕ για να απορροφήσει ογδόντα
δισεκατομμύρια ετησίως. Λάθος. Το 2000 παρ' όλο ότι ήταν έτος ανασυγκρότησης για την εταιρεία το ποσό των απορροφήσεων ανήλθε σε 96,1 δισεκατομμύριο δραχμές. Σας παραθέτω το συγκεκριμένο πίνακα.
(Στο σημείο αυτό ο Υπουργός Μεταφορών και Επικοινωνιών κ. Χρ. Βερελής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Το 1998 ήταν 76,5, το 1999 ήταν 87,3 και το 2000 ήταν 96,1.
ΣΤΑΥΡΟΣ ΚΑΛΟΓΙΑΝΝΗΣ: Αφορούν προκαταβολές;
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Σας παρακαλώ, κύριε συνάδελφε! Δέχεσθε τη διακοπή, κύριε Υπουργέ;
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Δεν έχω κανένα πρόβλημα. Κατάλαβα τι ρώτησε ο κ. Καλογιάννης.
Δεν νομίζω ότι ήταν προκαταβολές. Εγώ σας λέω τα ποσά τα οποία εκταμιεύθηκαν. Μπορείτε να με ρωτήσετε. Αυτήν τη στιγμή δεν έχω πρόχειρες πληροφορίες να σας το πω, αλλά με μεγάλη μου χαρά να το κάνω.
Κανένα έργο δεν αποδόθηκε στην εκμετάλλευση. Ψεύδος κι αυτό! Σας δίνω λεπτομερή κατάλογο με τα έργα τα οποία δόθηκαν στην εκμετάλλευση. Είναι συνολικά περί τα είκοσι πέντε έργα.
(Στο σημείο αυτό ο Υπουργός Μεταφορών και Επικοινωνιών κ. Χρ. Βερελής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Στρατιές απίθανων συμβούλων προσλήφθηκαν. Παραπληροφόρηση. Οι σύμβουλοι της ΕΡΓΟΣΕ προσλήφθηκαν μετά από διεθνή διαγωνισμό, που ήταν υποχρέωση της χώρας μας έναντι της Ευρωπαϊκής 'Ενωσης. Να κοιτάξετε το παράρτημα 7 του Ταμείου Συνοχής και η επιστολή του Αναπληρωτή Υπουργού Εθνικής Οικονομίας προς την Ευρωπαϊκή Επιτροπή του έτους 1995. Τα καταθέτω και αυτά.
(Στο σημείο αυτό ο Υπουργός Μεταφορών και Επικοινωνιών κ. Χρ. Βερελής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Η ΕΡΓΟΣΕ έχει προσλάβει μια εταιρεία. Αυτή είναι ο Project Manager που έχει επιλεγεί ήδη από τον ΟΣΕ το 1996. Είναι η κοινοπραξία HRC, η οποία έγινε κατ' επιλογήν την Ευρωπαϊκής Επιτροπής. Και ακόμα έχει προσλάβει τους καθηγητές που μετέχουν στο συμβούλιο εμπειρογνωμόνων. Θα σας καταθέσω και γι' αυτό πρώτον το παράρτημα 7, δεύτερον τη δέσμευση της ελληνικής δημοκρατίας, τρίτον την απόφαση για συγκρότηση ομάδας συμβούλων εμπειρογνωμόνων.
(Στο σημείο αυτό ο Υπουργός Μεταφορών και Επικοινωνιών κ. Χρ. Βερελής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Να σας πω ακόμη, ότι υπάρχουν σημαντικότατα άξια διευθυντικά στελέχη στον ΟΣΕ και στην ΕΡΓΟΣΕ, τα οποία δραστηριοποιούνται και ανήκουν ιδεολογικά στο χώρο σας. Καμία αντίρρηση γι' αυτό. Χρησιμοποιούνται πλήρως. Γιατί, λοιπόν, θέλετε να ρίξουμε τη συζήτησή μας σε αυτό το επίπεδο; Σας μιλώ για πολίτες σε υπεύθυνες θέσεις. 'Εγιναν πολύ συγκεκριμένες προσπάθειες αναβάθμισης της ΕΡΓΟΣΕ, προκειμένου να έχουμε πλήρη αξιοποίηση των χρημάτων του Γ' Κοινοτικού Πλαισίου Στήριξης. Οι συζητήσεις έγιναν με τον αρμόδιο επίτροπο τον κ. Μπερνιέ και την ηγεσία του Υπουργείου Μεταφορών με συμμετοχή του ΟΣΕ και της ΕΡΓΟΣΕ. 'Εγιναν συγκεκριμένες οργανωτικές προσαρμογές και υπάρχει μια νέα οργανωτική δομή στην εταιρεία. Αυτά ήταν προϋποθέσεις τις οποίες έβαλε η Ευρωπαϊκή Επιτροπή και μετά από συζήτηση, διότι όπως φαντάζομαι ότι φαντάζεσθε, δεν είναι δυνατόν η ελληνική δημοκρατία ασμένως να αποδέχεται την οποιαδήποτε
πρόταση ή σκέψη της Ευρωπαϊκής Επιτροπής. Διάλογος γίνεται και λέμε τα επιχειρήματά μας και καταλήγουμε σε μια συμφωνία.
Η νέα, λοιπόν, οργανωτική δομή έχει συντονιστή του προγράμματος, το
οποίο έχει γίνει ήδη, έχει τεχνικούς διευθυντές, έχει τους διευθυντές έργων, έχει το σύμβουλο διαχείρισης, έχει μια σειρά από συγκεκριμένα, εξειδικευμένα στελέχη και κάνει τα μεγαλύτερα τεχνικά έργα σε σήραγγες που έχουν γίνει ποτέ στην Ελλάδα, μια χώρα η οποία όπως σας είπα έχει σαθρά εδάφη -λέγονται στην εργασιακή αργκώ "χωματόβουνα"- τα οποία έχουν κολοσσιαία προβλήματα και τα προβλήματα αυτά δεν έχουν να κάνουν ούτε με το ΠΑΣΟΚ ούτε με τη Νέα Δημοκρατία ούτε με κανέναν, αλλά έχουν να κάνουν με τη γεωλογία των περιοχών. Αυτή είναι η σοβαρή αντιμετώπιση την οποία πρέπει να έχουμε.
Σας κατέθεσα, λοιπόν, όλο το πρόγραμμα, με όλο το οργανόγραμμα όπως
έχει διαμορφωθεί, όπως επίσης και την απόφαση την οποία έχουμε πάρει στις 8/2 για έγκριση του κανονισμού ανάθεσης και εκτέλεσης έργων για την ΕΡΓΟΣΕ.
Υπήρξε μια παρατήρηση σωστή από έναν συνάδελφο για το θέμα του
Κτηματολογίου του ΟΣΕ.
Κύριε συνάδελφε, δεν στάματησε το κτηματολόγιο. Το κτηματολόγιο όμως, επειδή είμαστε σε μια χώρα που έχει μια συγκεκριμένη έννομη τάξη, υπέστη τις ενστάσεις της στα δικαστήρια, όπου κέρδισε σε όλα ο ΟΣΕ. 'Ηταν τέσσερις οι ενστάσεις στον αριθμό και σήμερα κάποιοι από τους μελετητές έχουν καταφύγει στο Ευρωπαϊκό Δικαστήριο και είμαστε υποχρεωμένοι να αναμείνουμε την απόφαση.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ).
Δεν υπάρχει άλλη δυνατότητα πέραν αυτής. Γνωρίζετε ότι η χώρα μας

διαθέτει διαδικασίες περί δικαστικής συνδρομής και δικαστική προστασίας. Γνωρίζετε ότι υπάρχουν οι βαθμίδες της δικαιοσύνης, γνωρίζετε ότι υπάρχει το Συμβούλιο της Επικρατείας. 'Ολα αυτά τα πράγματα είναι διαδικασίες τις οποίες πρέπει απολύτως να σεβόμαστε. Και το κάνουμε. Και βεβαίως αυτά οδήγησαν και οδηγούν σε καθυστερήσεις.
Θα σας πω ακόμη ότι σε μια εταιρεία όπως είναι ο "ΕΡΓΟΣΕ", που
υπάρχει διαχείριση συμβάσεων ύψους περίπου οκτακοσίων δισεκατομμυρίων δραχμών και με όλο αυτό το πλέγμα της έννομης τάξης το οποίο σας περιέγραψα, δεν υπήρξε μέχρι σήμερα καμια καταδικαστική απόφαση. Και αυτό είναι factum, είναι δεδομένο. Δεν βγαίνει από το μυαλό μου. Υπήρξαν μόνο ασφαλιστικά μέτρα τα οποία στο σύνολό της κέρδισε η "ΕΡΓΟΣΕ".
Το συμπέρασμα είναι...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
Τελειώνω, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Αν τελειώνετε, έχει καλώς. Διαφορετικά δεν θα έχετε δευτερολογία.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Τελειώνω,
κύριε Πρόεδρε.
Θα ήθελα να σας πω και άλλα πράγματα. Πιστεύω ότι θα έχουμε πάλι την
ευκαιρία να τα πούμε, διότι πραγματικά η καλόπιστη, η θετική κριτική

είναι μια κριτική η οποία είναι καλοδεχούμενη. Αυτό το οποίο δεν είναι καλοδεχούμενο είναι, όπως είπα προηγουμένως, να γίνεται μια κριτική με παραμόρφωση στοιχείων και κυρίως να θίγονται άξιοι άνθρωποι, οι οποίοι σ' αυτήν την Αίθουσα δεν έχουν τη δυνατότητα να υπερασπιστούν τον εαυτό τους.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Παπαληγούρας έχει το λόγο.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Προέδρε, νομίζω ότι το πιο ανησυχητικό χαρακτηριστικό από την ομιλία του Υπουργού είναι ότι φαίνεται να μην ανησυχεί για τη σημερινή κακή κατάσταση, στην οποία βρίσκεται ο Οργανισμός Σιδηροδρόμων Ελλάδος. Η ανατολή του 21ου αιώνα βρίσκει τον ελληνικό σιδηρόδρομο πολύ κοντά στην εποχή του Τρικούπη, έναν αιώνα πριν. 
Ο ΟΣΕ βρίσκεται στη δεύτερη γενιά των ντιζελοκίνητων τρένων και
ετοιμάζεται πρόχειρα και επικίνδυνα να μπει στην τρίτη γενιά των ηλεκτροκίνητων τρένων, όταν οι ευρωπαϊκοί σιδηρόδρομοι ξεπερνούν την τέταρτη γενιά των τρένων υψηλής ταχύτητας και δοκιμάζουν την είσοδό τους στην πέμπτη γενιά των υπερταχέων μαγνητικών τρένων.
Δόθηκε η ευκαιρία το τεχνολογικό αυτό χάσμα να περιοριστεί τα τελευταία χρόνια με τις σημαντικότατες επιχορηγήσεις των κοινοτικών ταμείων. Και υπήρξαν βάσιμες ελπίδες ανάπτυξης των σιδηροδρόμων, που συνδέθηκαν με το Α' Κοινοτικό Πλαίσιο Στήριξης.
Και για να απαντήσω στην προσπάθεια αμαύρωσης του έργου της τότε διοίκησης, θα αναφέρω ότι επί διοίκησης του αείμνηστου Χάρη Ρέντη και του Δημήτρη Καραπάνου, υπήρξε κατακόρυφη αύξηση της αξιοπιστίας των δρομολογίων με τα νέα τρένα Intercity, αναβάθμιση των προσφερόμενων από τον ΟΣΕ υπηρεσιών προς το κοινωνικό σύνολο, περιορισμός των ατυχημάτων και προώθηση των αναπτυξιακών έργων του σιδηροδρόμου, με κριτήριο την ταχύτερη, τη μέγιστη αποδοτικότητα στην εκμετάλλευσή τους.
Η συνέχεια δεν ήταν ανάλογη. Το Β' Κοινοτικό Πλαίσιο Στήριξης 1994-1999 δεν αξιοποιήθηκε σωστά και είναι ελάχιστα τα έργα, τα οποία πράγματι ολοκληρώθηκαν, παρά το γεγονός ότι δαπανήθηκαν σε σχέση με το Α' Κοινοτικό Πλαίσιο Στήριξης, περίπου πενταπλάσιοι από απόψεως μεγέθους, από απόψεως ύψους, πόροι.
Και να σημειώσω για το Β' Κοινοτικό Πλαίσιο Στήριξης ότι περίπου το 1/3 -κάτι παραπάνω από το 30% των πόρων αυτών -τελικά δεν αξιοποιήθηκεέμειναν αχρησιμοποίητοι οι πόροι αυτοί.
Το χειρότερο όμως, αγαπητοί συνάδελφοι, είναι ότι τα ποιοτικά χαρακτηριστικά και ο βαθμός ασφάλειας των σιδηροδρομικών μεταφορών μειώθηκαν επικίνδυνα. Τα τελευταία έξι χρόνια όλες οι διοικήσεις του ΟΣΕ και κατ' επέκταση ο εποπτεύων Υπουργός των Μεταφορών ευθύνονται για την εγκληματική, πράγματι, εγκατάλειψη της τρέχουσας συντήρησης και του δικτύου και των τρένων και των εγκαταστάσεων. Γιατί η συντήρηση δεν γίνεται με λόγια, κύριε Υπουργέ. Δεν μπορείτε έτσι να ξορκίσετε την έλλειψή της.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Επιχειρήματα
παρέθεσα και στοιχεία.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κι εγώ αντίστοιχα καταθέτω σε απόδειξη της
εγκατάλειψης της συντήρησης.
Η πλειονότητα των ατυχημάτων, των συχνότατων πια ατυχημάτων,
οφείλεται στην πλημμελή συντήρηση της γραμμής και στην πλημμελή συντήρηση των τρένων, αλλά και σε μια σειρά από άλλους παράγοντες -δικές σας μελέτες του Υπουργείου είναι αυτές και του Οργανισμού Σιδηροδρόμων Ελλάδος- όπως στην ανύπαρκτη σηματοδότηση και την κακή λειτουργία των συστημάτων φύλαξης και ασφάλειας των ισόπεδων διαβάσεων.
Στα περισσότερα ατυχήματα, στα οποία ενέχεται ανθρώπινος παράγοντας, 
διαπιστώνεται εκ των υστέρων φευ η ανεπαρκής εκπαίδευση του προσωπικού. Στατιστικά αποδεικνύεται ότι με επαναλαμβανόμενη συχνότητα τα ατυχήματα

πεισματικά επιμένουν να συμβαίνουν στα ίδια σημεία του δικτύου. Και κανένας δεν συνάγει τα πρακτικά συμπεράσματα αυτού.
Πρόσφατα ατυχήματα συνέβησαν και σε μόλις παραληφθέντα τμήματα ανασκευαζόμενων γραμμών, γεγονός που ενοχοποιεί σε μεγάλο βαθμό την κακή ποιότητα των εκτελούμενων έργων γραμμής. Ακόμη, καταγγελίες συνδικαλιστών αναφέρουν ότι επί μια πενταετία παραμένουν αμετάφραστες στα ελληνικά ξενόγλωσσες οδηγίες συντήρησης των κατασκευαστών. Οι παραλήψεις αυτές, θέλω να σημειώσω ότι θέτουν σε κίνδυνο ανθρώπινες ζωές και βέβαια ενέχονται και για την καταστροφή πανάκριβου και πολύτιμου υλικού.
Πριν από δύο μήνες κάηκε ένα ολόκληρο τρένο Interncity στην είσοδο
ενός τούνελ στο Μπράλο και από θαύμα γλιτώσαμε εκατόμβη θυμάτων. Κανένα πόρισμα δεν συντάχθηκε και δεν υπήρξε, κύριε Υπουργέ, καμία συνέπεια. Καμία επίπτωση δεν είχε. Κανείς δεν θεωρήθηκε από τον ΟΣΕ υπεύθυνος -και αυτό είναι καθεστώς που ισχύει στη συντριπτική πλειονότητα των ατυχημάτων. 'Οσα πορίσματα εκδίδονται -και είναι λίγα αυτά, πολύ λιγότερα πάντως από τα ατυχήματα- διαχέουν την ευθύνη μεταξύ πολλών και έτσι κανείς τελικά δεν είναι υπεύθυνος.
Η ανεπάρκεια των διοικούντων τον ΟΣΕ τα τελευταία χρόνια, οδήγησε -σύμφωνα με τα τελευταία διαθέσιμα στοιχεία του πρώτου εξαμήνου του 2000στο πρωτοφανές ρεκόρ να συμβαίνει ένας εκτροχιασμός κάθε τεσσερισήμισι μέρες και να εκδηλώνεται μία πυρκαγιά σε βαγόνι τρένου ανά δεκαπέντε μέρες!
Και μετά επιχειρείτε να πείσετε -τάχα με .... στοιχεία- ότι η συντήρηση γίνεται ανελλιπώς! Θέλω να σημειώσω ότι επωμίζεστε και σεις προσωπικά κύριε Υπουργέ, διτά πια την ευθύνη: όχι απλώς και μόνο ως πολιτικός προϊστάμενος, του ΟΣΕ, αλλά και ως εκ του γεγονότος ότι διατηρείτε κατά
παράβαση της νομοθεσίας και του Κανονισμού της Βουλής μια διοίκηση χωρίς την έγκριση της Βουλής.
Πρόσφατα, κάτω από το βάρος των συνεχών ατυχημάτων, αλλά και των καταλυτικών ευθυνών της, η διοίκηση του ΟΣΕ προέβη στη διενέργεια δεκάδων διαγωνισμών για να αποκαταστήσει σε κάποια ανεκτά επίπεδα την καθυστερημένη επί επτά χρόνια συντήρηση του δικτύου. Διατέθηκαν πάνω από εξήντα δισεκατομμύρια χωρίς ουσιώδες αποτέλεσμα. 'Ομως, θέλω να ρωτήσω -όσο και αν ακούγεται αφελής η ερώτηση, δυστυχώς ανταποκρίνεται στα πράγματα-όταν φύγουν οι εργολάβοι, ποιοι θα συντηρούν το δίκτυο; Γιατί ο ΟΣΕ σταδιακά διέλυσε τις ομάδες και τις υπηρεσίες συντήρησης του δικτύου; Σ' αυτά επιθυμώ να έχω μια απάντηση, κύριε Υπουργέ.
Την ίδια εικόνα εκτροχιασμού παρουσιάζει και η οικονομική κατάσταση
του ΟΣΕ. Είπε ο Υπουργός πριν ότι δεν υπήρχαν χρήματα. Υπήρξαν χρήματα. Υπήρξαν πόροι και από τον ελληνικό προϋπολογισμό, υπήρξαν πόροι και από τα κοινοτικά ταμεία. Το πρόβλημα δεν ήταν αυτό. Το πρόβλημα ήταν ότι υπήρξε κακοδιαχείριση των χρημάτων αυτών, κύριε Υπουργέ.
Το 1998 ψηφίστηκε ο ν. 2671 με τον οποίο μεταξύ των άλλων η Κυβέρνηση επαγγελλόταν την οικονομική εξυγίανση του Οργανισμού Σιδηροδρόμων Ελλάδος με τη διαγραφή όλων των μέχρι τότε σωρευμένων χρεών του. Το 1995 η KPMG που προσλήφθηκε από την Κυβέρνηση προσδιόρισε τα συσσωρευμένα χρέη του ΟΣΕ σε τετρακόσιοι είκοσι εννέα δισεκατομμύρια εκ των οποίων τριακόσιοι πενήντα τέσσερα δισεκατομμύρια ανεξόφλητο υπόλοιπο δανείων. Σε δόξα της εξυγίανσης του νόμου αυτού, μέσα σε τρία χρόνια η Κυβέρνηση οδήγησε τον ΟΣΕ σε νέο δανεισμό τετρακοσίων σαράντα δισεκατομμυρίων και σε δόξα της "χρηστής διαχείρισης" και της "διαφάνειας" ασφαλώς, μέρος του δανείου αυτού, εκχωρήθηκε από τον καταχρεωμένο ΟΣΕ στο Υπουργείο Οικονομικών για την κάλυψη δημοσίων ελλειμμάτων, αφού ως γνωστόν ο δανεισμός των ΔΕΚΟ δεν προσμετράται στο συνολικό δημόσιο χρέος.
Μ'αυτά τα τερτίπια εξασφαλίστηκε η λογιστική σύγκλιση, η είσοδός μας στην ΟΝΕ που μερικές φορές διερωτώμαι, μήπως ήταν λαθραία;
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Διερωτηθήκατε και ενώπιον των Οργάνων της Ευρωπαϊκής 'Ενωσης πριν μπει η χώρα. 
ΑΝΑΣΤΑΣΗΣ ΠΑΠΑΛΗΓΟΥΡΑΣ: Ενώπιον ποίων οργάνων;
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Βεβαίως. ΑΝΑΣΤΑΣΗΣ ΠΑΠΑΛΗΓΟΥΡΑΣ: 'Οχι, κύριε Υπουργέ. Επιφυλάσσω για τα δικά
σας ώτα τις παρατηρήσεις αυτές. Το τραγικό όμως είναι ότι δεν κάνετε τίποτε και όταν τις ακούτε.
'Ηδη ο ΟΣΕ είναι ο βασιλιάς των χρεωκοπημένων ΔΕΚΟ. Το ανεξόφλητο υπόλοιπο των δανείων έφθασε τα οκτακόσια πενήντα δισεκατομμύρια, αφού θέλετε στοιχεία. Και το οποίο μάλιστα σημειώνω, κατά 87%, είναι αποδοτέο σε συνάλλαγμα. Μετά από τρία χρόνια από την προηγούμενη ρύθμιση χρεών, χρειαζόμαστε σήμερα νέα ρύθμιση!
Το μέγεθος της διάλυσης και της ανικανότητας να αντιμετωπίσετε τα
προβλήματα αυτά αποδεικνύεται και από το γεγονός ότι επί έξι χρόνια αδυνατεί η Κυβέρνηση να επιλύσει το πρόβλημα του ΦΠΑ των νέων έργων, τον οποίο ΦΠΑ ως γνωστό η Ευρωπαϊκή 'Ενωση δεν χρηματοδοτεί.
Το τραγελαφικό είναι ότι ούτε η Κυβέρνηση απαλλάσσει τον ΟΣΕ της καταβολής του ΦΠΑ -και δεν μπορεί- ούτε και τον καλύπτει χρηματοδοτικά. Και έτσι έχουμε μια καινούργια μαύρη τρύπα στα έργα του ΟΣΕ, που σήμερα αθροιστικά υπερβαίνει τα εκατό δισεκατομμύρια. Είναι ή δεν είναι έτσι; 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): 'Ετσι είναι σε
γενικές γραμμές, αλλά συνεχίστε.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Τα τέσσερα τελευταία χρόνια τα έσοδα από τις σιδηροδρομικές μεταφορές κυμαίνονται μεταξύ 19,1 και 18,5 δισεκατομμυρίων. Αντίθετα, οι συνολικές δαπάνες με τα γεωμετρικά αυξανόμενα τοκοχρεολύσια αυξήθηκαν από είκοσι οκτώ δισεκατομμύρια σε εκατόν εβδομήντα επτά δισεκατομμύρια, αφήνοντας ένα ημερήσιο έλλειμμα περίπου τετρακοσίων τριάντα πέντε εκατομμυρίων δραχμών. Μέρα μπαίνει-μέρα βγαίνει, έχουμε περίπου μισό δισεκατομμύριο λειτουργικό έλλειμμα.
Και εσείς λέτε ότι υπήρξε αύξηση του έργου του ΟΣΕ; Μα όταν τα έσοδα παραμένουν ίδια, πώς μπορείτε να ισχυρίζεσθε ότι υπάρχει αύξηση του έργου; Πώς το καταφέρνετε αυτό το μαγικό;
Επιθυμώ σήμερα να μην περιοριστούμε στις βαριές αυτές καταγγελίες για διάλυση του ΟΣΕ και θέλω να συμβάλουμε στην αντιμετώπιση των προβλημάτων,
τουλάχιστον με το να εντοπίσουμε τα κρισιμότερα ζητήματα που χρειάζονται άμεση -τώρα!- λύση. Είναι ανάγκη επιτέλους η Κυβέρνηση να πάρει αποφάσεις που έχουν ήδη δραματικά σήμερα καθυστερήσει! Δεν μπορεί να συνεχίσει έτσι ράθυμη και μακάρια να μετράει ενδεχομένως το πολιτικό κόστος και να ολιγωρεί.
Οφείλετε άμεσα να αντιμετωπίσετε: Πρώτον, την προσαρμογή μας και την εναρμόνισή μας προς τις κοινοτικές οδηγίες για την απελευθέρωση των σιδηροδρομικών μεταφορών σε εύλογες προθεσμίες, που βέβαια αυτήν τη φορά πρέπει να τηρηθούν.
Δεύτερον, πρέπει το οργανωτικό σχήμα διοίκησης και διαχείρισης του
ΟΣΕ να επανασχεδιαστεί και να λειτουργήσει καλά με βάση τρεις, πιστεύουμε, παραμέτρους: την ελαχιστοποίηση του κόστους, τη μεγιστοποίηση της απόδοσης και τη στροφή στην τόνωση της εμπορικής πολιτικής, για να προσελκύσει ο ΟΣΕ μεγαλύτερο έργο και να το προσελκύσει κυρίως από τα άλλα μέσα μεταφοράς. Και τα τρία αυτά δεδομένα εντάσσονται στη λογική της εισόδου του ΟΣΕ στην ανταγωνιστική αγορά, έτσι ώστε να πάψει κάποτε -σταδιακά, δεν θα γίνει σε μια μέρα- ο ΟΣΕ να είναι απόλυτα κρατικοδιάτος.
Τρίτον, πρέπει να αντιμετωπίσετε άμεσα τη διασφάλιση της διοικητικής ευρυθμίας μέσα από σαφή οριοθέτηση αρμοδιοτήτων των στελεχών όλης της πυραμίδας, στον ΟΣΕ. Σήμερα αναγνωρίζεται από όλο τον υπηρεσιακό μηχανισμό, ότι υπάρχει μεγάλη σύγχυση αρμοδιοτήτων.
Και βέβαια πρέπει να προχωρήσετε -και είναι κρίσιμο αυτό- στην αναθεώρηση και την κωδικοποίηση σε ένα ενιαίο κείμενο της διάσπαρτης σήμερα σιδηροδρομικής νομοθεσίας.
Θέλω να σημειώσω, για το παράδοξο του πράγματος, ότι εξακολουθούν
σήμερα να ισχύουν διατάξεις, να ισχύουν νόμοι που αναφέρονται στο μεταφορικό έργο των σιδηροδρόμων και τέθηκαν σε εφαρμογή το 1896.

Κυρίως όμως, κύριε Υπουργέ, θέλω να σημειώσω ότι πρέπει να αποσαφηνίσετε την πολιτική σας στους εξής πολύ κρίσιμους τομείς: 
Σε σχέση, πρώτα από όλα, με την έκταση του δικτύου. Ενδεικτικά -δεν
είναι το μόνο- τι θα γίνει με το δίκτυο της νότιας Πελοποννήσου; Πρέπει 
να εκσυγχρονιστεί, αλλιώς δεν έχει νόημα η διατήρηση ενός άθλιου δικτύου. Σήμερα είναι τέτοια η απαξίωσή του, ώστε τις περισσότερες ημέρες είναι λιγότεροι οι επιβάτες του τρένου αυτού από το προσωπικό, το συνοδευτικό, του τρένου.
Πρέπει ακόμη να πάρετε κάποιες κρίσιμες αποφάσεις σε σχέση με τα ποιοτικά χαρακτηριστικά των σιδηροδρομικών μεταφορών, που πρέπει να προκριθούν για να ισχύσουν. Και αυτό σημαίνει σημαντικές επιλογές αναφορικά με τις ταχύτητες, αναφορικά με τις κλήσεις, αναφορικά με την ανισοπεδωποίηση των γραμμών.
'Ολα αυτά είναι στρατηγικές επιλογές, οι οποίες πρέπει κάποτε να
γίνουν και πρέπει αντίστοιχα οι όποιες καθημερινές αποφάσεις διαχείρισης να εντάσσονται στη λογική που θα προκριθεί.
Πρέπει ακόμη να πάρετε κρίσιμες αποφάσεις που έχουν να κάνουν με τη διασφάλιση της διασύνδεσης του τρένου με τα άλλα μέσα μεταφοράς. Σήμερα

το δίκτυο είναι εντελώς ασύνδετο, με μία μόνη εξαίρεση -τη Θεσσαλονίκη-με οποιοδήποτε λιμάνι. Είναι ασύνδετο με αεροδρόμια, συμπεριλαμβανομένου -άλλο καταπληκτικό σας επίτευγμα- και του αεροδρομίου των Σπάτων.
Ακόμη, πρέπει να αποφασίσετε ποιό θα είναι το μοντέλο διαχείρισης που θα υιοθετήσετε. Ιδιωτικοποίηση; Μετοχοποίηση; Θυγατρικοποίηση; Θέλω εδώ να σημειώσω ότι η θυγατρικοποίηση επιχειρήθηκε και απέτυχε, γιατί γνωρίζετε πολύ καλά ότι παρεισέφρησε και εκεί η διαπλοκή...
Απαιτούνται, λοιπόν -και με αυτό θα τελειώσω- άμεσες λύσεις, κύριε 
Υπουργέ, άμεσες απαντήσεις στα προβλήματα που έχουν πλήξει πια τον Ο.Σ.Ε. και προδιαγράφουν το βραδύ του θάνατο. 'Ενα είναι βέβαιο: δεν πάει άλλο

η σημερινή κατάσταση στους σιδηροδρόμους. Χρειάζεται στρατηγική σύλληψη, χρειάζεται στρατηγικό σχέδιο, χρειάζεται ξεκάθαρες από σας πολιτικές, γρήγορες αποφάσεις, χρειάζεται έντιμη και διαφανής διαχείριση. Υπάρχει σε όλα αυτά σήμερα μεγάλο, σπουδαίο έλλειμμα.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): 'Εχει ζητήσει το λόγο ο
Κοινοβουλευτικός Εκπρόσωπος του ΠΑ.ΣΟ.Κ. κ. Ροβέρτος Σπυρόπουλος. ΡΟΒΕΡΤΟΣ ΣΠΥΡΟΠΟΥΛΟΣ: Κυρίες και κύριοι συνάδελφοι, θέλω να κάνω μία
παρατήρηση. Σαφώς, νομίζω, πολιτικά πρέπει να διαχωρίσω την παρέμβαση

Κοινοβουλευτικού Εκπροσώπου, σε σχέση με το συνολικό ύφος που επέλεξαν οι συνάδελφοι της Νέας Δημοκρατίας να δώσουν στην επερώτησή τους. Μπορεί να διαφωνώ σε πολλές από τις διαπιστώσεις του κ. Παπαληγούρα, είμαι όμως υποχρεωμένος να διακρίνω το πολιτικό περιεχόμενο της παρέμβασής του. Με υπευθυνότητα, παρά τις διαφωνίες, επερώτησε την Κυβέρνηση για θέματα τα οποία μάλλον είτε τα αγνοούσαν είτε δεν επέλεξαν οι κατά βάση επερωτώντες συνάδελφοι της Νέας Δημοκρατίας να θίξουν στις αναλυτικές ομιλίες.
Θέλω να επανέλθω λοιπόν, σε σχέση με τις βασικές αιτιάσεις των
συναδέλφων της Νέας Δημοκρατίας...
ΠΡΟΕΔΡΕΥΩΝ (Κωνσταντίνος Βρεττός): Κύριε Σπυρόπουλε, με συγχωρείτε,
να σας διακόψω για ένα λεπτό.
'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000-80 χρόνια από την ενσωμάτωσή της στην Ελλάδα", τριάντα εννέα μαθητές και τέσσερις συνοδοί - καθηγητές από το 2ο Ενιαίο Λύκειο Νέας Ιωνίας Βόλου.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
'Εχετε εδώ και τον Υφυπουργό κ. Βούλγαρη, ο οποίος είναι Βουλευτής Μαγνησίας, καθώς και τον κ. Γκατζή. 'Αρα, λοιπόν, το 50% είναι Βόλος εδώ σήμερα.
Συνεχίστε, κύριε Σπυρόπουλε.
ΡΟΒΕΡΤΟΣ ΣΠΥΡΟΠΟΥΛΟΣ: Θα κάνω κάποιες παρατηρήσεις τώρα στη βάση των όσων άκουσα από τους συναδέλφους της Νέας Δημοκρατίας.
Πιστεύω ότι για μία ακόμη φορά η Νέα Δημοκρατία κινδυνεύει σ' αυτήν την Αίθουσα από εγκαλούσα την Κυβέρνηση να γίνει εγκαλούμενη σε σχέση με το πολιτικό δέον γενέσθαι. Νομίζω ότι πρωτοστατούντως του Αρχηγού της Νέας Δημοκρατίας, όπου απετόλμησε πριν από λίγες ημέρες να εισάγει σε 
αυτήν την Αίθουσα έννοιες ή πολιτικές διαπιστώσεις που δεν τιμούν ούτε το παρελθόν ούτε το παρόν ούτε το μέλλον της πολιτικής της χώρας, λέγοντας ότι προστάτης "πασών των μαφιών" είναι η Κυβέρνηση και ο Πρωθυπουργός, θεωρώ ότι σε μεγαλύτερο πολιτικό ατόπημα, πολιτικός άνδρας τα τελευταία χρόνια στην Ελλάδα, δεν έχει πέσει. Και βέβαια με αξιοθαύμαστη ευγένεια η Κοινοβουλευτική Ομάδα του ΠΑ.ΣΟ.Κ. τον άκουσε και δεν τον διέκοψε. Φαίνεται όμως ότι αυτή η πρακτική είναι μια πρακτική η οποία ή ο Αρχηγός την έχει περάσει στη Νέα Δημοκρατία και ιδιαίτερα στους νέους Βουλευτές...
ΜΑΡΙΟΣ ΣΑΛΜΑΣ: Τώρα κριτική θα μας κάνει ή θα μας απαντήσει στην
επερώτηση; Σας παρακαλώ, διακόψτε τον!
ΠΡΟΕΔΡΕΥΩΝ (Κωνσταντίνος Βρεττός): Βεβαίως, μπορεί να κάνει ό,τι
θέλει. Μπορεί να κάνει κριτική. Γιατί να τον διακόψω;
ΜΑΡΙΟΣ ΣΑΛΜΑΣ: Μα, κριτική θα μας κάνει; Θα τοποθετηθεί πολιτικά ή να φύγουμε;
ΠΡΟΕΔΡΕΥΩΝ (Κωνσταντίνος Βρεττός): Κύριε Σαλμά, σας παρακαλώ! Αν
θέλετε να φύγετε, φύγετε.
ΜΑΡΙΟΣ ΣΑΛΜΑΣ: Σεβαστείτε αυτό που ασκούμε. Να μας απαντήσει συγκεκριμένα. Πολιτικά μαθήματα συμπεριφοράς να μη μας κάνει.

ΠΡΟΕΔΡΕΥΩΝ (Κωνσταντίνος Βρεττός): Πρώτον, μη διακόπτετε, δεύτερον, έχει δικαίωμα...
ΜΑΡΙΟΣ ΣΑΛΜΑΣ: Μα, κάνει κριτική...
ΠΡΟΕΔΡΕΥΩΝ (Κωνσταντίνος Βρεττός): Βεβαίως θα κάνει κριτική προς τη Νέα Δημοκρατία. Τι θα κάνει; Θα σας χαϊδέψει; Τι περιμένετε;

ΜΑΡΙΟΣ ΣΑΛΜΑΣ: Για το τι θα ρωτάμε και για το ύφος μας;
ΠΡΟΕΔΡΕΥΩΝ (Κωνσταντίνος Βρεττός): Περιμένετε να σας χαϊδέψει; 'Οπως κι εσείς δεν τον χαϊδεύετε, το ίδιο κάνει κι αυτός. Σας παρακαλώ πάρα πολύ!
ΜΑΡΙΟΣ ΣΑΛΜΑΣ: Εμείς λέμε γεγονότα του ΟΣΕ. Δεν τον κρίνουμε για τα
σακάκια και για το τι φοράει.
ΠΡΟΕΔΡΕΥΩΝ (Κωνσταντίνος Βρεττός): Το μόνο που μπορώ να πω είναι ότι είστε νέος συνάδελφος και εν πάση περιπτώσει ίσως δεν έχετε συνηθίσει σ' αυτά τα πράγματα.
ΜΑΡΙΟΣ ΣΑΛΜΑΣ: Το "νέος" να το αφήσετε. 'Εχω εκλεγεί με χιλιάδες
ψήφους και το "νέος" να το αφήσετε. Αφήστε αυτήν την ιστορία.

ΠΡΟΕΔΡΕΥΩΝ (Κωνσταντίνος Βρεττός): Εντάξει, τελειώσαμε τώρα. ΜΑΡΙΟΣ ΣΑΛΜΑΣ: Επί της ουσίας να μας πει.
ΠΡΟΕΔΡΕΥΩΝ (Κωνσταντίνος Βρεττός): Τελειώσαμε τώρα. Μη

στενοχωριόμαστε τώρα για τέτοια πράγματα.
Συνεχίστε, κύριε Σπυρόπουλε.
ΡΟΒΕΡΤΟΣ ΣΠΥΡΟΠΟΥΛΟΣ: 'Ετσι, λοιπόν, κύριε Πρόεδρε, ακούσαμε διατυπώσεις ότι τα πάντα καρκινοβατούν στα πλοκάμια της διαπλοκής, ακούσαμε για τα αόρατα και τα ορατά χέρια της διαπλοκής, ότι ο ΟΣΕ κι όχι μόνο ο ΟΣΕ αλλά η χώρα είναι ένα απέραντο εκτροφείο σκανδάλων, ότι τα πάντα καθημερινά εκτροχιάζονται σ' αυτήν τη χώρα κλπ. Τα είπαν συνάδελφοι οι οποίοι είχαν την ευθύνη να διατυπώσουν το λόγο της Νέας Δημοκρατίας σε σχέση με την ουσία της επερώτησής τους.
Θεωρώ ότι αυτό το στυλ της αντιπολίτευσης είναι μία υστερική αντιπολιτευτική τακτική με μοναδικό στίγμα και βασικό καρίκευμα τη διαπλοκολογία και τη διαπλοκή.
Πιστεύω ότι κάθε φορά που οι συνάδελφοι της Νέας Δημοκρατίας θα επιλέγουν αυτή την τακτική στη διαδικασία των επερωτήσεών τους, όλο και πιο πολύ θα επερωτάται ο ελληνικός λαός για την υπευθυνότητα των επερωτώντων. Και βέβαια πιστεύω ότι σαφώς είναι πάρα πολύ ωφέλιμη η διαδικασία του κοινοβουλευτικού ελέγχου.
Και σαφώς είναι μια διαδικασία που μπορεί πράγματι να σηματοδοτήσει προς τη μεριά των κυβερνώντων ευθύνες ή αυξημένη δραστηριότητα, υπευθυνότητα, που πρέπει να επιδείξουν για την προώθηση του κυβερνητικού έργου.

Η χώρα, κύριε Πρόεδρε, νομίζω ότι έχει ανάγκη και από υπεύθυνη
κυβέρνηση και από υπεύθυνη αντιπολίτευση. Και δεν είμαι από αυτούς που δεν αναγνωρίζω ότι το βασικό στοιχείο της ωρίμανσης και της εμπέδωσης μιας δημοκρατίας είναι η εναλλαγή των κομμάτων στην εξουσία. Αλλά φαίνεται ότι η Νέα Δημοκρατία έχει επιλέξει ως βασικό πολιτικό βραχίονα της αντιπολίτευσής της όχι τα θέματα της πολιτικής, τα θέματα της ιδεολογίας, τα θέματα της κατάθεσης διαφορετικής πολιτικής άποψης για το 
δέον γενέσθαι -στοιχεία τέτοιας πολιτικής άποψης είχε η τοποθέτηση του κ. Παπαληγούρα, αλλά έχει επιλέξει, κατά την άποψή μου, η Νέα Δημοκρατία την απουσία της πολιτικής, την απουσία της διατύπωσης εναλλακτικής ή άλλης πολιτικής πρότασης, αναγορεύοντας ως πρώτο, ως μοναδικό βραχίονα της πολιτικής της τη διαπλοκή.
Σε σχέση με όσα είπε ο Κοινοβουλευτικός Εκπρόσωπος της Νέας Δημοκρατίας, θεωρώ, κύριε Παπαληγούρα, ότι κι εσείς αναγνωρίζετε και νομίζω κι εσείς το είπατε -και ο κύριος Υπουργός το είπε- ότι τα

τελευταία δέκα-δεκαπέντε χρόνια καταβάλλεται μια τιτάνια προσπάθεια, επειδή υπάρχουν και οι πόροι, οι οποίοι δεν υπήρχαν πριν, μιας μεγάλης αλλαγής, μιας βαθιάς αναδιάρθρωσης, επιχειρησιακής αναδιάρθρωσης, στους ελληνικούς σιδηρόδρομους. Πιστεύω ότι ο στόχος, όπως έχει διατυπωθεί από τη διοίκηση του ΟΣΕ και από την Κυβέρνηση είναι ένας: Το 2006 να έχουμε τα πιο σύγχρονα τρένα στην Ελλάδα, τα πιο σύγχρονα τρένα της Ευρώπης. 
Πιστεύω ακόμη ότι στην προσπάθεια επιτέλεσης αυτού του στόχου μπορεί
να υπάρχουν και υστερήσεις, μπορεί να υπάρχουν και παραλείψεις. Το έργο είναι τεράστιο, είναι τιτάνιο, και είναι μετά βεβαιότητος η πρώτη φορά που η σημερινή διοικητική δομή του ΟΣΕ βρίσκεται μπροστά στην αναγκαιότητα επιτέλεσης ενός τέτοιου τιτάνιου έργου. Και νομίζω ότι αυτό είναι ένα γενικότερο πρόβλημα, που αφορά συνολικά τη Δημόσια Διοίκηση στην Ελλάδα. Ε, δεν μπορούμε, κύριοι συνάδελφοι, να μηδενίζουμε αυτήν την προσπάθεια, να αναγορεύουμε παραλείψεις ήσσονος σημασίας σε παραλείψεις καταστροφικές, να οικοδομούμε μια εικόνα που σε κάθε περίπτωση δεν είναι η πραγματική και το ξέρετε πολύ καλά.
Αν θέλετε, εγώ εντυπωσιάστηκα, γιατί έχω μια εμπλοκή και με το χώρο
του ΟΣΕ, έχω διαβάσει αρκετές συνδικαλιστικές ανακοινώσεις της ΔΑΚΕ, που έχουν αυτά τα στοιχεία μέσα. Κύριοι συνάδελφοι, επιχειρείτε να μεταφέρετε σ' αυτήν την Αίθουσα με βασικό εργαλείο στην αντιπολιτευτική σας επιχειρηματολογία σαθρά επιχειρήματα ή επιχειρήματα, τα οποία με τη δική τους λογική, σ' έναν άλλο χώρο και για κάποιους άλλους λόγους κάποιοι άλλοι φορείς επιλέγουν να κάνουν. Νομίζω ότι δεν βοηθάτε και, κατά την άποψή μου, δεν συμβάλλετε, μέσα από τις ουσιαστικές δυνατότητες που έχετε, για την επιτάχυνση του κυβερνητικού έργου, για την παραπέρα υπευθυνοποίηση του κυβερνητικού έργου κλπ.
Θέλω να κλείσω με την παρατήρηση που ξεκίνησα: Πιστεύω ότι η Νέα Δημοκρατία είναι δέσμια της πολιτικής της επιλογής να σιωπήσει πολιτικά και να κραυγάζει σκάνδαλα. Αυτή είναι η δική της πολιτική επιλογή. Είναι
μια πολιτική επιλογή που είναι ορατή τους τελευταίους μήνες. Δεν μπορούμε να την ακολουθήσουμε, δεν πρέπει να την ακολουθήσουμε, είμαστε όμως υποχρεωμένοι και να την επισημάνουμε και να την καταγγείλουμε.
Μας καταγγέλλετε σαν προστάτες μαφιών. 'Εχετε συνειδητοποιήσει,
κύριοι συνάδελφοι, το περιεχόμενο και το εύρος της πολιτικής σας καταγγελίας και τολμάτε να διαμαρτύρεστε, όταν σας εντοπίζουμε αυτά που λέτε; Δεν σας λέμε προστάτες μαφιών. Εντοπίζουμε απλώς αυτά που λέτε. 'Ελεος, κύριοι συνάδελφοι! Υπάρχει αλαζονεία παντού, αλλά θαρρώ ότι αλαζονεία που εδράζεται σε επιχειρήματα που υποβαθμίζουν την πολιτική ζωή της χώρας δεν αρμόζει σε κανέναν μας.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, εάν δεν θίγουμε πρόσωπα και αν δεν χρησιμοποιούμε απρεπείς εκφράσεις, μπορούμε να ασκούμε κριτική σε άλλα κόμματα. Αυτό είναι μέσα στο πρόγραμμα της συζήτησης.
Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δυστυχώς για μια ακόμη φορά η Νέα Δημοκρατία και το ΠΑΣΟΚ προσπάθησαν να αναδείξουν αμαρτίες του παρόντος και του παρελθόντος σε σχέση με την πολιτική που ακολουθούν και στην ανάπτυξη και στην πολιτική απέναντι στους εργαζόμενους.
Θα σταθώ όμως στην επερώτηση και σε ορισμένα άλλα βασικά ζητήματα. Πράγματι οι διαπιστώσεις που κάνει στην επερώτησή της η Νέα Δημοκρατία είναι αντικειμενικές στα περισσότερα σημεία, όπως παραδείγματος χάρη για τον προαστιακό σιδηρόδρομο, για τις προμήθειες τροχαίου υλικού, για την καθυστέρηση και παράδοση του επιβατικού και εμπορικού υλικού καθώς επίσης για τα έργα υποδομής στην ΕΡΓΟΣΕ, για τις καθυστερήσεις που υπάρχουν, τις αναθέσεις και όλα τα υπόλοιπα.
Εδώ θα ήθελα να επισημάνω ιδιαίτερα για την ΕΡΓΟΣΕ τη συμφωνία που υπήρχε ανάμεσα στη Νέα Δημοκρατία και στο ΠΑΣΟΚ που ανακηρύχθηκε η ΕΡΓΟΣΕ σαν ο μόνος φορέας, ο οποίος θα υλοποιήσει τα έργα τάχιστα, οικονομικότερα και με ασφαλέστερα μέσα.
Κύριοι Βουλευτές, έχω χάσει πραγματικά ποιο είναι το κύριο ερώτημα
της επερώτησης. Είναι τόσα πολλά αυτά που θίγετε, που δεν ξέρω πού αποσκοπεί πραγματικά η επερώτηση. Αποσκοπεί στη γενικότερη σήμερα αντιπαράθεση που υπάρχει ανάμεσα στη Νέα Δημοκρατία και στο ΠΑΣΟΚ σχετικά με τα σκάνδαλα και το ένα και το άλλο; Αποσκοπεί πραγματικά στον εκσυχρονισμό του ΟΣΕ; Αποσκοπεί στη διατήρηση και στις κατευθύνσεις της Ευρωπαϊκής 'Ενωσης για ιδιωτικοποίηση του ΟΣΕ; Δεν βγαίνει κανένα συμπέρασμα από τα πολλά. Συγχωρείστε με, δεν μπόρεσα να το καταλάβω. 
Κύριοι Βουλευτές, είναι γνωστό και παγκοσμίως πια έχει αναγνωρισθεί
ότι ο σιδηρόδρομος αποτελεί το μαζικότερο, φθηνότερο, ασφαλέστερο και το πιο γρήγορο μεταφορικό μέσο και αν θέλετε με μια πολύ μεγάλη κοινωνική προσφορά στον ελληνικο λαό και ιδιαίτερα στους χρήστες.
Γιατί όμως από όλες τις μέχρι σήμερα κυβερνήσεις έχει απαξιωθεί ο σιδηρόδρομος; Γιατί έχει απασαθρωθεί, θα έλεγα; Και μην πούμε τώρα ότι είναι μόνο η Κυβέρνηση του ΠΑΣΟΚ, αλλά και οι δύο κυβερνήσεις όλα αυτά τα τελευταία πενήντα χρόνια ακολουθείτε μια πολιτική απαξίωσης του ελληνικού σιδηροδρόμου σε όφελος του οδικού δικτύου.
Να σας πω ένα παράδειγμα; Στη γραμμή της Τρίπολης όταν έκαναν μια
επισκευή, κύριε Υπουργέ, η ράγα έγραφε επάνω 1914. Από τότε είχε να συντηρηθεί το υλικό της γραμμής. Από την άλλη πλευρά όμως έγιναν επτά οκτώ ανακαινίσεις του οδικού δικτύου.
Κύριοι Βουλευτές, ήταν πολιτική επιλογή. Και εμείς έχουμε βεβαιωθεί ότι αυτή τη πολιτική επιλογή απαξίωσης του ελληνικού σιδηροδρόμου την επέβαλαν συγκεκριμένα συμφέροντα. Την επέβαλαν οι πετρελαιάδες, οι εταιρείες, οι αυτοκινητοβιομήχανοι, την επέβαλαν τελικά όλοι αυτοί που ζουν γύρω από το αυτοκίνητο, οι μεγάλες εταιρείες κατασκευής έργων, οι λαστιχάδες κλπ.
Είναι αλήθεια αυτό που λέει η Κυβέρνηση ότι δεν έφταναν τα χρήματα ή δεν υπήρχαν χρήματα για να κάνει την ανάπτυξη του σιδηροδρόμου; 'Οχι. Θα μπορούσε παράλληλα, μέσα σε ένα ενιαίο προγραμματισμό μεταφοράς με κοινωνικό χαρακτήρα που θα εξυπηρετούσε τις συγκοινωνιακές και μεταφορικές ανάγκες του ελληνικού λαού, να προγραμματίσει -αφού έχει ανακηρυχθεί ο σιδηρόδρομος παγκόσμια πια σαν το πιο ασφαλές, γρήγορο, μαζικό, φθηνό μεταφορικό μέσο- τις επενδύσεις της μέσα σε ένα γενικότερο
σχεδιασμό.
Πολλοί επικαλούνται ότι δόθηκαν αυτά τα λεφτά. Θα ήθελα να ρωτήσω,
αυτά τα λεφτά της Ευρωπαϊκής 'Ενωσης που λέει η Κυβέρνηση ότι επενδύονται -33.000.000.000 ανέφερε ο κύριος Υπουργός- πού τελικά επενδύονται; Σε αυτό δεν αναφέρεται καθόλου και η Νέα Δημοκρατία. Γιατί έχει εγκαταλειφθεί ο περιφερειακός σιδηρόδρομος; Μήπως μέσα από αυτά τα προγράμματα, μήπως μέσα από αυτές τις επενδύσεις αφιερώνετε κονδύλια για τον επαρχιακό σιδηρόδρομο και κυρίως για το σιδηρόδρομο της Πελοποννήσου; Να πω για το σιδηρόδρομο της Θεσσαλίας, για την ηλεκτροκίνηση Βόλου-Λάρισας, για τη γραμμή Βόλου-Παλαιοφάρσαλου-Καλαμπάκας κλπ.; Να πω ότι έχει τελείως εγκαταλειφθεί η ιδέα της σύνδεσης Βόλου-Ηγουμενίτσας-Ιωαννίνων-Αγρινίου; Να πούμε για τις άλλες γραμμές της Μακεδονίας κλπ.;
'Ολα αυτά έχουν εγκαταλειφθεί. Ποιο έχει προτεραιότητα και πού δίνονται αυτά τα λεφτά; Δίνονται για τον κύριο άξονα, κύριοι Βουλευτές, Πάτρα-Αθήνα-Θεσσαλονίκη-Ιδομένη, διότι αυτό εξυπηρετεί και βρίσκεται μέσα στο πρόγραμμα των διαδικτύων 9 και 10 της Ευρωπαϊκής 'Ενωσης. Την εξυπηρετεί για τη μεταφορά των εμπορευμάτων της και δεν την ενδιαφέρει τι θα γίνει μέσα στην ελληνική επικράτεια. Δεν νοιάζεται επομένως για τίποτα άλλο, παρά μόνο πώς θα διακινήσει τα δικά της συμφέροντα.
Θα πούμε και κάτι άλλο. Τα δισεκατομμύρια, τα οποία δίνονται, κύριοι Βουλευτές -ακούσατε και τον κύριο Υπουργό- πρέπει να εγκριθεί το πού θα διατεθούν και αν εξυπηρετούν τα συμφέροντα της Ευρωπαϊκής 'Ενωσης. Είπε ότι πήρε και συχαρίκια από τον αρμόδιο επίτροπο, γιατί προχωράει ο άξονας αυτός κλπ.
Κύριοι Βουλευτές, εμείς είμαστε βέβαιοι ότι το έργο αυτό, το οποίο γίνεται σήμερα στον ΟΣΕ, ο εκσυγχρονισμός, δηλαδή, που γίνεται σήμερα σε αυτόν τον κεντρικό άξονα και η εγκατάλειψη γενικά της περιφέρειας έχουν σκοπό να ετοιμάσουν έτσι το έδαφος στον ΟΣΕ, ώστε να παραδοθεί στους ιδιώτες.
Μήπως είναι άσχετος ο διαχωρισμός που έγινε μεταξύ υποδομής και
εκμετάλλευσης του ΟΣΕ; Είναι άσχετο ότι έχει παρατηθεί τελείως η συντήρηση του τροχαίου υλικού στις περιφέρειες;
Και επειδή αναφέρθηκαν σε αυτά και ο κύριος Υπουργός, αλλά και οι εισηγητές της Νέας Δημοκρατίας μιλώντας για ατυχήματα κλπ., θα φέρω ένα παράδειγμα που δείχνει πού ακριβώς οδηγεί η εγκατάλειψη, ακόμα και της συντήρησης.
Κύριε Υπουργέ, ξέρετε ότι κοντά στο Λιανοκλάδι έπεσε ένας βράχος και εκτροχίασε ένα τρένο. Ευτυχώς το τρένο έπεσε προς το βράχο και δεν έπεσε προς το γκρεμό. Γιατί έγινε αυτό; Γιατί γίνεται πλημμελέστατα η συντήρηση του τροχαίου υλικού και ο έλεγχος των γραμμών. Το προσωπικό έχει ελαττωθεί. Πρώτα υπήρχε προσωπικό, το οποίο προχωρούσε και παράλληλα κοιτούσε τι υπάρχει πιθανότητα να κατολισθήσει. Σήμερα δεν γίνεται αυτός ο έλεγχος και τα αποτελέσματα θα είναι ακόμα χειρότερα όσο προχωρούμε στην ιδιωτικοποίηση του σιδηροδρόμου.
Γίνονται σήμερα, κύριοι Βουλευτές, οι σωστές επιλογές, όπως λέει η Κυβέρνηση για το σιδηρόδρομο; Εμείς τι λέμε; Εμείς λέμε όχι, διότι αν θέλουμε πραγματικά να υπάρχουν σωστές επιλογές, θα έπρεπε η Κυβέρνηση να έχει ένα ενιαίο γενικό σχεδιασμό των μεταφορών και συγκοινωνιών, μέσα εκεί να εντάξει την ανάπτυξη και το ρόλο του σιδηροδρόμου. Για μας θα μπορούσε να παίξει τον κυρίαρχο ρόλο στις μεταφορές ο ελληνικός σιδηρόδρομος, μέσα σε μια αναπτυξιακή πορεία για φθηνά και ασφαλή μέσα μεταφοράς. 'Οταν, όμως, ο εκσυγχρονισμός γίνεται με βάση κατευθύνσεις και επιλογές μέσα στα διαδίκτυα που αναφέρεται η Ευρωπαϊκή 'Ενωση και που την εξυπηρετούν, δεν είναι δυνατόν να εξυπηρετεί παράλληλα και αυτούς τους στόχους.
Να πούμε και λίγα λόγια για το προσωπικό. 'Ηδη από το νομοσχέδιο το οποίο ψηφίστηκε το '98 και έγινε νόμος αναφερόταν ότι θα χάσουν δυόμισι χιλιάδες περίπου θέσεις εργασίας οι εργαζόμενοι. Με μεταθέσεις, με μετατάξεις στην Τοπική Αυτοδιοίκηση, εδώ, εκεί κλπ. Τι έγινε, όμως; Την πληρώνουν οι εργαζόμενοι και την πληρώνουν πάρα πολύ άσχημα. Και επειδή γίνεται καβγάς για τις προαγωγές που είχε να γίνει από το '95 και που έγιναν τώρα μαζεμένες πριν από ένα μήνα, γιατί παραπονιέσθε, κύριοι της Νέας Δημοκρατίας; Εβδομήντα-τριάντα είναι η αναλογία. Εβδομήντα του ΠΑΣΟΚ, τριάντα δικοί σας. Είδατε κανέναν του ΚΚΕ να γίνει; 'Εναν αν αναφέρετε σε όλες αυτές τις προαγωγές, εμείς θα σας πούμε ότι έχετε
δίκιο.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Κύριοι Βουλευτές, η θέση του κόμματός μας έχει κατ' επανάληψη
ειπωθεί. Εμείς λέμε ότι ο ελληνικός σιδηρόδρομος δεν μπορεί να αναπτυχθεί εις όφελος του λαού και της ελληνικής κοινωνίας γενικότερα με αυτήν την πολιτική των ιδιωτικοποιήσεων που ακολουθεί η Κυβέρνηση σε όλους τους τομείς και ιδιαίτερα στα μέσα μεταφοράς. Εμείς επιμένουμε ότι πρέπει οι εργαζόμενοι αν θέλουν πραγματικά να συμμετέχουν σε μία αναπτυξιακή πορεία εξυπηρέτησης των μέσων μεταφοράς, θα πρέπει να παλέψουν, όχι μόνο στον ελληνικό σιδηρόδρομο, αλλά και στα άλλα μέσα μεταφοράς για ενιαία μεταφορά μαζική, λαϊκή και επί το πλείστον κάτω από τον έλεγχο του κράτους, γιατί είναι υπηρεσία με κοινωνικό χαρακτήρα και κοινωνική προσφορά.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλμάς έχει το λόγο.
ΜΑΡΙΟΣ ΣΑΛΜΑΣ: Κύριε Πρόεδρε, σήμερα ζήσαμε το έργο ότι οκτώ
πολιτικοί μίλησαν και ένας μας είπε τον καημό του. Δεν πειράζει, όμως, τώρα είναι και έξω από την Αίθουσα ...
ΠΡΟΕΔΡΕΥΩΝ (Παναγιώτης Σγουρίδης): Είναι σαν αυτό που λέμε, τρία
πουλάκια κάθονταν και στην κορφή κανέλλα.
ΜΑΡΙΟΣ ΣΑΛΜΑΣ: Δεν πειράζει όμως, κατανοώ τον Κοινοβουλευτικό
Εκπρόσωπο του ΠΑΣΟΚ, διότι δεν είναι ειδικός στα θέματα του ΟΣΕ. Του είπε μερικά ο κύριος Υπουργός, τον οποίο για πρώτη φορά βλέπω να κατεβαίνει από τα Υπουργικά 'Εδρανα για να πάει να του πει κάτι, δεν θα κατάλαβε προφανώς και τι του είπε και αντί να μας απαντήσει στα ερωτήματα, τα οποία του θέσαμε, μας έκανε κριτική, γιατί τον ρωτάμε αυτά και δεν τον ρωτάμε κάποια άλλα.
Είναι μοναδικό φαινόμενο αυτό που ζούμε. Η Κυβέρνηση του ΠΑΣΟΚ δεν
έχει καταλάβει ότι ο ρόλος της Αξιωματικής Αντιπολίτευσης είναι να κρίνουμε την Κυβέρνηση. Δεν το έχει καταλάβει τόσα χρόνια.
ΝΙΚΟΛΑΟΣ ΓΚΑΤΖΗΣ: Καινούριος είναι και αυτός.
ΜΑΡΙΟΣ ΣΑΛΜΑΣ: Μπορεί να είναι καινούριος, αλλά έχει εμπεδώσει τα αρνητικά των παλαιών. Δεν έχει καταλάβει, λοιπόν, η Κυβέρνηση του ΠΑΣΟΚ ότι ο ρόλος μας είναι να ασκούμε κριτική και να προασπίσουμε το ελληνικό κράτος απ' ό,τι κακώς γίνεται από το ΠΑΣΟΚ. Και εμμένει ο κ. Σπυρόπουλος να μας ελέγξει αν τα λέμε σωστά ή δεν τα λέμε σωστά. Και ο κύριος Υπουργός επεκτάθηκε αρκετή ώρα στην κριτική του για το πώς μιλάμε, αν δεν μιλάμε, αν είμαστε νέοι κλπ. Αυτά είναι πρωτοφανή. Και πιστέψτε με, παρότι νέος πολιτικός απογοητεύομαι οικτρά από τις απαντήσεις των κυβερνητικών παραγόντων.
Δεν είναι εδώ ο κ. Σπυρόπουλος, που αναφέρθηκε στον αξιόλογο Κοινοβουλευτικό μας Εκπρόσωπο, ο οποίος σωστά του είπε και ανέφερε στην Αίθουσα τις προτάσεις της Νέας Δημοκρατίας για να λυθούν και τα προβλήματα. Διότι τόσο εμπεριστατωμένη και αξιόπιστη κριτική σας ασκούμε και σας λέμε και τις προτάσεις μας. Δεν κατάλαβε, όμως, ότι ο ρόλος των υπολοίπων συναδέλφων δεν ήταν να κάνει με προτάσεις για τη λύση των προβλημάτων του ΟΣΕ μόνο, ρόλο τον οποίο ανέλαβε ο Κοινοβουλευτικός μας Εκπρόσωπος και τομεάρχης, αλλά ήταν να εκθέσουμε τα σκάνδαλα και τη κακοδιαχείριση του ΟΣΕ. Να εγκαλέσουμε την Κυβέρνηση να μας απαντήσει γιατί δεν περπατά ο ΟΣΕ. Και από εγκαλώντες την Κυβέρνηση, καταντούμε εγκαλούμενοι από τον κάθε ένα ομιλητή από την πλευρά της Κυβέρνησης.
Θα σας απαντήσω πολύ συγκεκριμένα στη δευτερολογία μου, για να πάρω
συγκεκριμένες απαντήσεις. Για τον κ. Ρόβλια. Παραξενεύτηκε ο κύριος Υπουργός και αόριστα έφυγε να λέει ότι δεν πρέπει να αναφέρουμε πρόσωπα που δεν μπορούν να μιλήσουν σ' αυτήν την Αίθουσα. Ακούστε, κύριε Πρόεδρε, πολύ συγκεκριμένα και θα σας καταθέσω και το έγγραφο.
Ο κ. Ρόβλιας, λοιπόν -θα σας καταθέσω ευθύς αμέσως το έγγραφο- όπου είναι δικηγόρος εναντίον του ΟΣΕ- σε εξώδικο υπέρ της εταιρείας ΤΕΡΝΑ σήμερα είναι Γενικός Γραμματέας του Υπουργείου Μεταφορών. Είναι περίεργο που αναρωτιόμαστε σαν νέοι Βουλευτές όπως μας το λέτε ότι ένας δικηγόρος, το δικηγορικό του γραφείο, υπερασπίζετο μία εταιρεία εναντίον του ΟΣΕ και σήμερα είναι Γενικός Γραμματέας του Υπουργείου Μεταφορών; Αν σας φαίνεται περίεργη αυτή η απορία μας, με συγχωρείτε έχουμε διαφορετική αντίληψη για τη Δημοκρατία και τους θεσμούς. Και όχι μόνο αυτό υπέρ της ΤΕΡΝΑ έχει υπερασπιστεί και υπόθεση εναντίον του ΟΣΕ. Και τα δύο έγγραφα θα σας τα καταθέσω.
Για τα στοιχεία της ΠΛΑΝΕΤ και της PRICE WATERHOUSE που προσέλαβε το Υπουργείο, τους ανέθεσε και τα αμφισβήτησε ο κύριος Υπουργός, θα σας καταθέσω και εδώ το έγγραφο που δείχνει την αμφισβήτηση της PRICE WATERHOUSE έτσι, για την αμφισβήτηση της αποπεράτωσης των έργων.
Εννόησε ο κύριος Υπουργός ότι κάποια πρόσωπα που δεν βρίσκονται στην Αίθουσα δεν πρέπει να τα αναφέρουμε. Πιθανόν να εννόησε τον κ. Παπαγεωργίου, τον οποίο εγώ ανέφερα στην πρωτολογία μου και τον οποίο επέπληξε με το χειρότερο τρόπο ο πρώην Υπουργός ο κ. Καστανίδης, δεν είναι εδώ να μας πει με ποιον είναι με τον κ. Παπαγεωργίου ή με την άποψη του πρώην Υπουργού του κ. Καστανίδη για να πάρει και τις πολιτικές του 
ευθύνες. Διότι για ό,τι λέμε, έχουμε τα στοιχεία μας και τα λέμε. Απαντήστε μας πολύ συγκεκριμένα για τα μεγάλα έργα που έγιναν και ας

αφήσει ο κύριος Υπουργός τα είκοσι πέντε μικρά έργα τα οποία παραδόθηκαν. Η σήραγγα του Πλαταμώνα έγινε, η σήραγγα Τεμπών έγινε;
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): 'Εχουν
τελειώσει.
ΜΑΡΙΟΣ ΣΑΛΜΑΣ: Για να μην αναφερθώ και στη γραμμή Κρυονέρι-Αγρίνιο.

Ας προσέξει και για τα Πρακτικά γιατί ο ιστορικός του μέλλοντος -μπορεί να μην είμαστε πολλοί στη Βουλή σήμερα- θα τα συναντήσει. Το 1996-1997 ξαφνικά αναμοχλεύεται το έργο η παλιά σιδηροδρομική γραμμή Κρυονέρι-Αγρίνιο, η οποία έχει το 1970 καταργηθεί. Προσέξτε, χωρίς μελέτη βιωσιμότητας. Και μην το αμφισβητήσετε αυτό διότι σε συζήτηση που είχαμε με το διευθύνοντα σύμβουλο και τον Πρόεδρο του ΟΣΕ στο γραφείο τους παραδέχθηκαν ότι δεν υπήρχε μελέτη βιοσιμότητας έργων και μου είπε ότι θα τα αναθέσουν το Σεπτέμβριο, τέσσερα χρόνια μετά. Και τι έγινε; Ανέλαβε μια κατασκευαστική εταιρεία να εκτελέσει ένα έργο το οποίο δημοπρατήθηκε χωρίς να υπάρχουν χρήματα στον προϋπολογισμό γι' αυτό το έργο. 'Ερχεται η Ευρωπαϊκή Κοινότητα βλέπει ότι τα χρήματα ήρθαν από αλλού, σταματάει το έργο. Απλήρωτος μένει ο εργολάβος. Και ο λαός σήμερα τα βλέπει αυτά. Τι βλέπει; Ράγες χιλιομέτρων στιβαγμένες η μία πάνω στην άλλη στο Μεσολόγγι, στο Κρυονέρι, στο Αιτωλικό χωρίς να έχει στρωθεί και χωρίς να έχει λειτουργήσει το έργο. Διακόπτεται η σύμβαση το 1999, γιατί δεν πληρώθηκε ο εργολάβος. Ερωτώ το διευθύνοντα σύμβουλο και τον Πρόεδρο του ΟΣΕ στο γραφείο τους αν πρέπει να γίνει, συζήτησαν μεταξύ τους πρέπει δεν πρέπει, εσείς τι λέτε, να το κάνουμε, να μην το κάνουμε. Πέντε χρόνια μετά και αφού πλήρωσαν μερικές εκατοντάδες εκατομμύρια, γεγονός που έσυρε και έδωσε το δικαίωμα στην κατασκευάστρια εταιρεία για αθέτηση σημαντικών υποχρεώσεων και χωρίς ευθύνη της διακοπής του έργου να ζητάει σήμερα ένα 
δισεκατομμύριο, τετρακόσια εκατομμύρια δραχμές αποζημίωση, ποινική ρήτρα. Μπροστά σ' αυτήν τη δικαστική διαμάχη η διοίκηση του ΟΣΕ έπρεπε ή να

κάνει πίσω ή να συνεχίσει. Προτίμησε να συνεχίσει γιατί βγάζουν και μερικά δισεκατομμύρια για να γίνει το έργο, χωρίς μελέτη βιωσιμότητας. 'Ετσι τα κάνετε τα έργα. Σας κακοφαίνεται που σας τα λέμε, θεωρείτε ότι σας τα λέμε αόριστα, σας τα λέμε πολύ συγκεκριμένα.
Απολογηθείτε στον ελληνικό λαό στο λαό της Αιτωλοακαρνανίας, τι
γίνεται με αυτό το τρένο. Και μη το ρίχνετε προεκλογικά καραμέλα προς την 'Ηπειρο ότι "θα το επεκτείνουμε". Κάνατε μελέτη ποιοι θα μετακινηθούν από το Κρυονέρι στο Αγρίνιο καθημερινά. Απαντήστε μου τώρα, κύριε Υπουργέ, τι λέει η μελέτη σας, πόσοι άνθρωποι θα μετακινηθούν με αυτό το τρένο από το Κρυονέρι στο Αγρίνιο καθημερινά. Τώρα θα μου απαντήσετε. Αν δεν τα έχετε τα στοιχεία, να πείτε ότι δεν έχουμε μελέτη. Αν θέλατε να κάνετε σιδηροδρομική γραμμή γιατί δεν τη συνδέσατε με το υπόλοιπο δίκτυο; 'Επρεπε να είχατε προβλέψει σιδηροδρομική σύνδεση στη γέφυρα, αλλά ούτε αυτό κάνατε.
Για τα εργατικά ατυχήματα τα οποία ανέφερε ο Υπουργός ότι μειώθηκαν, βεβαίως και μειώθηκαν. Διότι για να υπάρξει εργατικό ατύχημα πρέπει να υπάρξει και συνεργείο συντήρησης. Αφού από τα σαράντα τέσσερις καταργήσατε τα σαράντα ένα συνεργεία, πού να υπάρξει εργατικό ατύχημα; Και αναθέτετε όλο το έργο συντήρησης σε εξωτερικούς εργολάβους. Ε, βεβαίως δεν θα μειωθούν τα εργατικά ατυχήματα.
Για τις προαγωγές που είπε ο κύριος Υπουργός ο οποίος έφυγε,
μπερδεύει και τις μεταθέσεις. Είπε ότι στην περίοδο της Νέας Δημοκρατίας 1989 1993 έγιναν τρεισήμισι χιλιάδες μεταθέσεις. Μπερδεύει τις μεταθέσεις
χωρίς αίτηση και χωρίς επιθυμία του εργαζομένου με αυτές που προκύπτουν από την αλλαγή έργου λόγω προαγωγής. Και να του πω ότι κατά την περίοδο εκείνη έγιναν επτάμιση χιλιάδες προαγωγές και βεβαίως μερικές από αυτές απεκατέστησαν τους διωγμούς του 1981-1989 που είχαν πάει οι άνθρωποι στα σπίτια τους χωρίς να θέλουν.
'Οσον αφορά την αμφισβήτηση της απορροφητικότητας του Β' Κοινοτικού Πλαισίου Στήριξης μας είπε ο κύριος Υπουργός ότι υπάρχει απορροφητικότητα 92%. Να σας πω πώς προκύπτει το τρικ. Σας είπα ότι το μέλος της ΠΑΣΚ και πρόεδρος της ομοσπονδίας εργαζομένων είπε ότι το πρώτο εξάμηνο ήταν 28 δισεκατομμύρια απορρόφηση. Το δεύτερο εξάμηνο δηλώθηκαν 96 δισεκατομμύρια. Να σας πω το τρικ πώς το κάνατε. Δώσατε προκαταβολές για τα έργα και έτσι φανερώνεται ότι ο τζίρος απορροφητικότητας αυξήθηκε. 
Πείτε μου τώρα στην απάντησή σας, ποιο είναι το φυσικό αντίστοιχο
έργο που έγινε στο β' εξάμηνο στον ΟΣΕ. Πολύ συγκεκριμένα σας ρωτάω. Κύριε Πρόεδρε, τελειώνοντας θα ήθελα να επισημάνω ότι η υπόθεση ΟΣΕ
δεν πάει καλά. Λίγη υπευθυνότητα από την Κυβέρνηση να ακουμπήσει το πρόβλημα, να καταλάβει τα σκάνδαλα τα οποία δεν έχω χρόνο τώρα να τα αναλύσω και να ακουμπήσει επάνω στο πρόβλημα για να βρεθεί λύση μήπως και αποκτήσουμε και μεις σύγχρονη σιδηροδρομική συγκοινωνία. Ευχαριστώ.
(Στο σημείο αυτό ο Βουλευτής κ. Σαλμάς καταθέτει για τα Πρακτικά τα
προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΠΡΟΕΔΡΕΥΩΝ (Παναγιώτης Σγουρίδης): Ο κ. Ευριπίδης Στυλιανίδης έχει το
λόγο για τρία λεπτά για να δευτερολογήσει.
ΕΥΡΙΠΙΔΗΣ ΣΤΥΛΙΑΝΙΔΗΣ: Κύριε Προέδρε, μία επισήμανση για τα λεχθέντα 
από τον κ. Λοβέρδο. Δεν θα υπήρχε διαπλοκολογία αν δεν υπήρχε διαπλοκή. Εμείς δεν κάνουμε τίποτε άλλο από το να περιγράφουμε ένα πραγματικό

φαινόμενο της κοινωνίας μας και αν ο κ. Σπυρόπουλος δεν το βλέπει τότε λυπάμαι πολύ, εθελοτυφλεί.
Υπάρχουν μέσα σε αυτήν την Αίθουσα και κάποιοι οι οποίοι δεν έχουν υποταχθεί και μπορούν να καταγγέλουν αυτούς που έχουν σκύψει το κεφάλι. 
Κατανοώ τον άχαρο ρόλο του Υπουργού, ο οποίος προσπαθεί να
δικαιολογήσει τα αδικαιολόγητα. Είμαι βέβαιος ότι δεν τον εκφράζουν αυτά που είπε στο Βήμα διότι διαφορετικά τα λέει στο Υπουργείο του όταν προσπαθεί να διοικήσει και να λύσει προβλήματα. Προσπαθεί το ποτήρι να το παρουσιάσει μισογεμάτο και όχι μισοάδειο. Κατανοεί όμως και ο ίδιος, ότι τα προβλήματα είναι πάρα πολλά. Και βεβαίως εάν ήταν κάποιος εδώ και τον άκουσε, κάποιος που βλέπει την πραγματικότητα εκτός της Αιθούσης, θα νόμιζε ότι ζούμε σε μια χώρα όπου το δίκτυο των σιδηροδρόμων Ελλάδος είναι απλωμένο παντού, όπου οι αμαξοστοιχίες είναι συνεπείς στα ωράριά τους, όπου η ταχύτητα και η ασφάλεια είναι σε ιδανικούς ρυθμούς. Δυστυχώς όμως η πραγματικότητα είναι διαφορετική και δεν διαψεύδεται από την κατάθεση εγγράφων τα οποία εν πολλοίς είναι κατασκευασμένα στα Πρακτικά 
της Βουλής. Ας βγούμε έξω από την Αίθουσα να δούμε την πραγματικότητα. Και τα ατυχήματα έχουν αυξηθεί και ο σιδηρόδρομος είναι ασυνεπής και το

δίκτυο δεν καλύπτει όλα τα μέρη της χώρας και εκεί που είναι καλυπτόμενα τα μέρη δεν έχουμε αξιόπιστο σιδηρόδρομο. Αναφέρομαι στη Θράκη. Προσφάτως ήταν ο Πρωθυπουργός εδώ και έλεγε ότι θα επεκτείνει το σιδηροδρομικό δίκτυο στη Θράκη. Την ίδια στιγμή ο Υπουργός αρνούνταν σε ερώτηση να δεχθεί και να πιστοποιήσει ότι θα υπάρξει διπλή γραμμή στη Θράκη και θα βελτιωθούν οι συνθήκες των σιδηροδρομικών μεταφορών.
Η Κυβέρνηση ένιωσε την ανάγκη να ζητήσει από τη γερμανική εταιρεία
δεύτερο έγγραφο, με το οποίο ουσιαστικά αναζητά να αναιρεθεί το πρώτο έγγραφο, το οποίο εξεδόθη στις 29-8-2000. Στα Πρακτικά της Βουλής είναι κατατεθειμένα και τα δύο και η αξιοπιστία αυτών που είπα στην πρωτομιλία μου προκύπτει από το ίδιο το έγγραφο της γερμανικής εταιρείας που προειδοποιεί ότι δεν θα ασφαλίζει πια το υλικό.
Επίσης όλ' αυτά τα οποία κατέθεσα για τις κατηγορίες των διαφόρων συμβούλων και τις υψηλότατες αμοιβές δεν είναι καταγγελίες δικές μου. Το Νομικό Συμβούλιο του Κράτους με τις αντίστοιχες γνωμοδοτήσεις του -θα καταθέσω στα Πρακτικά μία σχετική, την 576 που επικαλέστηκα του 1997-αλλά και ο ίδιος ο Υπουργός, ο οποίος έχει καταγγείλει διάφορα, είναι αυτοί
που διαψεύδουν την πραγματικότητα που περιγράφουν τα χαρτιά που κατετέθησαν προηγουμένως στα Πρακτικά.
'Οσον αφορά στο Γ' Κοινοτικό Πλαίσιο Στήριξης η λογική προσέγγισής
του είναι διαφορετική από το Β', διότι στο Β' είχαμε τη δυνατότητα μετακίνησης από κωδικό σε κωδικό, την υπέρβαση των χρονοδιαγραμμάτων και είναι πλασματική η απορρόφηση και δεν αντιστοιχεί με την αποτελεσματικότητα, δηλαδή με τα φυσικά έργα που θα έπρεπε να έχουν γίνει. 'Εχουμε την ομολογία του ίδιου του κ. Πάχτα μετά από ένα χρόνο καθυστέρησης, ο οποίος λέει ότι αν οι υποδομές μείνουν όπως είναι, κινδυνεύουμε να χάσουμε το 80% του Γ' Κοινοτικού Πλαισίου Στήριξης. Και ένας από τους άμεσα θιγόμενους θα είναι και ο ΟΣΕ. Γι'αυτό όμως δεν μας είπε τίποτα ο κύριος Υπουργός.
Νομίζω ότι η πραγματικότητα μιλάει από μόνη της και επαληθεύει αυτά
τα οποία καταγγέλλουμε.
(Στο σημείο αυτό ο Βουλευτής κ. Ευριπίδης Στυλιανίδης καταθέτει για
τα Πρακτικά την προαναφερθείσα γνωμοδότηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, η κ. Ντόρα Μπακογιάννη με επιστολή της ζητεί ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα
άδεια.
Ορίστε, κύριε Αγγελόπουλε, έχετε το λόγο για τρία λεπτά για να
δευτερολογήσετε.
ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, ο Υπουργός και ο Κοινοβουλευτικός Εκπρόσωπος του ΠΑΣΟΚ ήλθαν, είπαν και απήλθαν. Μας είπαν ότι για άλλη μια φορά η Αξιωματική Αντιπολίτευση στα πλαίσια άσκησης του κοινοβουλευτικού ελέγχου προσπαθεί να μεταφέρει τα προβλήματα στο επίπεδο της διαπλοκολογίας.
'Ηθελα να ρωτήσω τον Υπουργό -δυστυχώς δεν είναι εδώ- ρωτώ όμως μόνο για την καταγραφή στα Πρακτικά: Η Κυβέρνηση, ο Υπουργός, ο Κοινοβουλευτικός Εκπρόσωπος του ΠΑΣΟΚ συμφωνούν με τον τρόπο με τον οποίο γίνεται η διοίκηση και η διαχείριση στον ΟΣΕ; Εάν ο Υπουργός συμφωνεί, τότε γιατί λίγους μήνες μετά την ημέρα που ανέλαβε τα καθήκοντά του έστειλε στο σπίτι του τον Πρόεδρο του Οργανισμού, τον οποίο μάλιστα πληρώσαμε και με τριάντα πέντε εκατομμύρια (35.000.000) αποζημίωση -πανωπροίκι, όπως λένε στο χωριό μου- για το έργο που επετέλεσε στον Οργανισμό, τη διάλυση και την απαξίωσή του;
Μας είπαν εδώ ότι χρησιμοποιούμε κάποια στοιχεία, τα οποία αναφέρονται σε κάποιες συνδικαλιστικές ανακοινώσεις της ΔΑΚΕ. Τα ίδια και χειρότερα αναφέρονται στις συνδικαλιστικές ανακοινώσεις της ΠΑΣΚΕ. Δεν ξέρω αν τα έχει διαβάσει ο κύριος Υπουργός. Τα ίδια και χειρότερα αναφέρονται στα Πρακτικά της Βουλής από προηγούμενο συνάδελφο του κυρίου Υπουργού, τον κ. Καστανίδη. Δεν ξέρω αν τα έχει διαβάσει και αυτά. Δεν ξέρω αν ο κύριος Υπουργός θα μπει στον κόπο να διαβάσει τις αποφάσεις του διοικητικού συμβουλίου του ΟΣΕ, με τις οποίες παραχωρούνται με ανάθεση κάποια έργα, κάποιες μελέτες, κάποια χρήματα του ελληνικού λαού, τα οποία έπρεπε να πιάνουν τόπο και να συμβάλουν στην ανάπτυξη και τον εκσυγχρονισμό του Οργανισμού αυτού.
Το είπα και στην πρωτολογία μου: Πώς είναι δυνατόν ένας οργανισμός
που έχει πληρώσει τρία δισεκατομμύρια (3.000.000.000) δραχμές για να υπάρχει ανεπτυγμένο σύστημα πληροφορικής σ' αυτόν τον οργανισμό, να αναγκάζεται επειδή δεν υπάρχει αυτό το σύστημα να προσφεύγει στους ιδιώτες και να ενοικιάζει υπηρεσίες και προσωπικό για να μπορέσει να κάνει τη δουλειά του;
Κατέθεσα και στα Πρακτικά τις σχετικές αποφάσεις του διοικητικού
συμβουλίου. Πρόχειρα διαβάζω: "Για εξάμηνη ενοικίαση οκτώ ατόμων κατεβλήθη αμοιβή εβδομήντα έξι εκατομμυρίων πεντακοσίων χιλιάδων (76.500.000) δραχμών.
Για εξάμηνη υποστήριξη δέκα εφαρμογών του πληροφοριακού συστήματος δόθηκαν για πέντε συμβούλους πληροφορικής εβδομήντα τέσσερα εκατομμύρια δραχμές. Εταιρεία μία και μοναδική, η ΣΥΝΤΕΚ του κ. Αθανασούλη, πήρε τετρακόσια εκατομμύρια για μίσθωση υπηρεσιών.
Βλέπουμε εδώ συμβάσεις προμελέτης τεχνικών έργων από διακόσια εξήντα δύο εκατομμύρια με μία απόφαση χωρίς διαγωνισμό, χωρίς διαφάνεια να πηγαίνουν στα τετρακόσια εξήντα δύο εκατομμύρια δραχμές. Και άλλη από τα εκατόν ενενήντα οκτώ εκατομμύρια να πηγαίνει στα τριακόσια σαράντα έξι εκατομμύρια δραχμές. Καθηγητάδες και όλοι αυτοί που τους βλέπουμε στις τηλεοράσεις να κάνουν γνωμοδοτήσεις υπέρ του έργου της Κυβέρνησης, πενήντα εκατομμύρια, εξήντα εννιά εκατομμύρια, εβδομήντα πέντε εκατομμύρια, εκατοντάδες εκατομμύρια.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Είπα για το νομικό σύμβουλο του ΟΣΕ ότι παίρνει καθαρές αποδοχές στο 80% των ακαθαρίστων αποδοχών του Προέδρου του Αρείου Πάγου. Και όταν χρειάζεται νομικές υπηρεσίες ο ΟΣΕ προσφεύγει σε ιδιωτικά γραφεία πληρώνοντας κάποιες δεκάδες εκατομμύρια.
Τελειώνοντας, κύριε Πρόεδρε, θα ήθελα να πω ότι η Κυβέρνηση κάνει ένα τεράστιο λάθος.
ΠΡΟΕΔΡΕΥΩΝ (Παναγιώτης Σγουρίδης): Δεν έχετε παραπάνω χρόνο, κύριε
συνάδελφε.
ΝΙΚΟΛΑΟΣ ΑΓΓΕΛΟΠΟΥΛΟΣ: Στην προσπάθειά της να αποσείσει από πάνω της τις πολιτικές ευθύνες αναγκάζεται πολλές φορές να υπερασπίζεται διοικήσεις οι οποίες δεν ασκούν σωστή διαχείριση και σωστή διοίκηση. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Καλογιάννης έχει το λόγο. ΣΤΑΥΡΟΣ ΚΑΛΟΓΙΑΝΝΗΣ: Κύριε Πρόεδρε, όπως στην πρωτομιλία μου
αναφέρθηκα με συγκεκριμένα στοιχεία, χωρίς δυστυχώς να πάρω καμία απάντηση, συνεχίζω την δευτερολογία μου.
Επανέλαβε ο κύριος Υπουργός κάτι το οποίο κατά κόρο λέει και ο κ. Πάχτας, χωρίς βεβαίως να έχουν δίκιο, ότι δηλαδή δεν έχει χαθεί ούτε μία δραχμή, όχι ΕΥΡΩ αλλά δραχμή, από το Β' Κοινοτικό Πλαίσιο Στήριξης. Αυτό είναι ανακριβές. Ειδικά ο Υπουργός Μεταφορών δεν θα πρέπει να το λέει. 
Στις 28.2.2001 εάν δει τους επίσημους πίνακες δαπανών, όχι
δεσμεύσεων, του πιλοτικού προγράμματος "Λεωφορεία" το οποίο το χειρίστηκε το Υπουργείο Μεταφορών με το Υπουργείο Ανάπτυξης, θα δει ότι αφαιρέθηκαν ήδη δύο εκατομμύρια ευρώ.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Πήγαν
σε άλλα έργα. Δεν χάνονται ποτέ, κύριε συνάδελφε.
ΣΤΑΥΡΟΣ ΚΑΛΟΓΙΑΝΝΗΣ: 'Oχι, αφαιρέθηκαν, χάθηκαν, κύριε Υπουργέ. Δεύτερον, αναφέρθηκα στο έργο Παλαιοφάρσαλα-Λεπτοκαρυά το οποίο
εμφανίζει παράταση χιλίων τριακοσίων ημερών. Συνεχίζω. Ο σταθμός Θριασίου 
Πεδίου έχει παράταση χίλιες μία μέρες χωρίς να έχουν ολοκληρωθεί τα έργα. Η σήραγγα Πλαταμώνα εμφανίζει παράταση χιλίων σαράντα τριών ημερών χωρίς

να έχουν ολοκληρωθεί τα έργα.
Επίσης, κύριε Πρόεδρε, αναφέρθηκα στην επέκταση του δικτύου των σιδηροδρομικών συνδέσεων και αναφέρθηκα στην 'Ηπειρο. Δαπανήθηκαν ενάμισι δισεκατομμύριο δραχμές για μελέτες. 'Εκτοτε καμία ανακοίνωση. Την 1η Οκτωβρίου του 1997 έγινε διεθνές συνέδριο στα Ιωάννινα υπό την αιγίδα του Οργανισμού Σιδηροδρόμων Ελλάδος, όπου ο κ. Γιαννακός, τότε βοηθός γενικός διευθυντής του ΟΣΕ και σήμερα διευθυντής των έργων υποδομής του ΟΣΕ και μέλος της ΕΡΓΟΣΕ, ανέφερε και θα το καταθέσω στα Πρακτικά, κύριε Πρόεδρε, τα εξής: "Σε ό,τι αφορά την επέκταση του σιδηροδρομικού δικτύου στην 'Ηπειρο, ο κ. Γιαννακός είπε ότι η σιδηροδρομική σύνδεση με τα Ιωάννινα θα έχει ολοκληρωθεί το 2004 με προοπτική το 2009 να φθάσει το δίκτυο στο λιμάνι της Ηγουμενίτσας. Το όλο πρόγραμμα έχει ενταχθεί για χρηματοδότηση στο "Πακέτο Σαντέρ", με προϋπολογισμό για το δίκτυο Καλαμπάκας-Ιωαννίνων-Ηγουμενίτσας περίπου διακοσίων ενενήντα δισεκατομμυρίων δραχμών".
(Στο σημείο αυτό ο Βουλευτής κ. Σταύρος Καλογιάννης, καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ο κύριος Υπουργός δεν μας απάντησε και θα παρακαλούσα στη δευτερολογία του να έχουμε μία απάντηση.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο
για δέκα λεπτά.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, κύριοι συνάδελφοι, ο Υπουργός στην πρωτολογία του έδωσε όλα τα
στοιχεία, τα οποία αναφέρονται στην επερώτηση των συναδέλφων της Νέας Δημοκρατίας. Εγώ θα περιοριστώ σε ορισμένες επισημάνσεις και παρατηρήσεις των συναδέλφων στη δευτερολογία τους.
Πριν απ' αυτό όμως θα ήθελα να πω ότι ο ΟΣΕ και η Κυβέρνηση έχουν μία στρατηγική και μία πολιτική, οι οποίες έχουν εγκριθεί από την Ευρωπαϊκή 'Ενωση, προκειμένου να αναπτυχθεί το σιδηροδρομικό δίκτυο στη χώρα κατά τέτοιον τρόπο, που να είναι αποτελεσματικό, να είναι ανταγωνιστικό στα άλλα μέσα μεταφοράς και οπωσδήποτε να εξυπηρετεί και τον εμπορευματικό και τον επιβατικό τομέα στη χώρα μας. Κυρίως όμως -κι αυτός είναι ο μεγάλος στόχος- πρέπει να είναι ανταγωνιστικό στα άλλα μέσα μαζικής μεταφοράς.
Κύριοι συνάδελφοι, αυτή η στρατηγική κι αυτή η πολιτική που υπάρχει -και τη διαπιστώνετε μέρα με τη μέρα- έχει ορισμένους επιμέρους κύριους και βασικούς άξονες:
Ο πρώτος άξονας είναι η διπλή γραμμή και ηλεκτροκίνηση Πάτρας Αθήνας Θεσσαλονίκης και συνόρων. 'Οπως ήδη γνωρίζετε, η γραμμή Θεσσαλονίκη-Ειδομένη είναι διπλή γραμμή με ηλεκτροκίνηση και λειτουργεί. 'Αρα, είναι ένα έργο, το οποίο έχει παραδοθεί σε χρήση.
Ο δεύτερος κύριος άξονας είναι οι συνδέσεις του σιδηροδρομικού δικτύου με τα λιμάνια Πειραιά, Θεσσαλονίκης και Βόλου, καθώς και με τα άλλα λιμάνια εθνικής σημασίας της χώρας και τα οποία θα εξυπηρετήσουν και τους μεγάλους οδικούς άξονες, που εντάσσονται στο διευρωπαϊκό δίκτυο και αφορούν την ΠΑΘΕ, την Εγνατία Οδό, αλλά και το δρόμο Ηγουμενίτσα-Λαμία-Βόλο, που τώρα θα αρχίσει να κατασκευάζεται και που εντάσσεται στο διευρωπαϊκό δίκτυο.
Ο άλλος άξονας είναι οι συνδέσεις του σιδηροδρομικού δικτύου με τα
εμπορευματικά κέντρα και τις βιομηχανικές περιοχές. 'Οπως γνωρίζετε, εκτελείται αυτήν τη στιγμή ένα έργο προϋπολογισμού εκατό δισεκατομμυρίων δραχμών στο Θριάσιο Πεδίο και η σύνδεση του σιδηροδρομικού δικτύου με το λιμάνι του Πειραιά κατά τέτοιον τρόπο, που να εξυπηρετεί με πιο αποτελεσματικό και με πιο ικανοποιητικό, αλλά και οικονομικά ανταγωνιστικό τρόπο τις θαλάσσιες μεταφορές.
'Ενας άλλος στόχος είναι η ενίσχυση του περιφερειακού δικτύου. Πρόσφατα παραδόθηκε σε χρήση ένα κομμάτι του περιφερειακού δικτύου Παλαιοφάρσαλα-Καρδίτσα-Τρίκαλα-Καλαμπάκα.
Κι εδώ, κύριοι συνάδελφοι, θέλω να πω ότι κανένα μέρος του περιφερειακού δικτύου δεν έχει εγκαταλειφθεί στη χώρα μας. 'Αλλα
έργα έχουν μπει σε δεύτερη προτεραιότητα, έχουν ατονίσει και άλλα έργα προχωρούν πιο γρήγορα. Γνωρίζετε πολύ καλά ότι αυτό έχει να κάνει με την ανταγωνιστικότητα, που υπάρχει και την οικονομική απόδοση κάθε γραμμής από το περιφερειακό δίκτυο, εκτός από τον περιφερειακό άξονα, που είναι κυρίαρχος, Πάτρα Αθήνα Θεσσαλονίκη Σύνορα που είναι διπλή γραμμή και έχει ηλεκτροκίνηση. Εκτός, λοιπόν, από τον κύριο κορμό του δικτύου, στα άλλα περιφερειακά δίκτυα, ανάλογα με την ανταγωνιστικότητα, ανάλογα με την οικονομική απόδοση, έχουν μπει και οι προτεραιότητες. Αυτό πρέπει να το κατανοήσουμε. Δεν είναι δυνατόν να δοθεί προτεραιότητα σε ένα κομμάτι του περιφερειακού δικτύου, το οποίο δεν έχει κίνηση και που εκεί τα άλλα μέσα μεταφοράς είναι πιο ανταγωνιστικά από το σιδηρόδρομο.
'Αλλοι κύριοι άξονες είναι η ανανέωση του τροχαίου υλικού, το οποίο
γίνεται με τις προγραμματικές συμφωνίες, οι οποίες, όπως πολύ καλά γνωρίζετε, έχουν συναφθεί με ελληνικές επιχειρήσεις, όπου έχουμε τη δυνατότητα να αυξήσουμε τις θέσεις εργασίας. Είναι μία στρατηγική επιλογή που δίνει λύση και στον τομέα της απασχόλησης.
Κι εσείς, κύριοι συνάδελφοι της Νέας Δημοκρατίας, αμφισβητήσατε όταν ήρθε το νομοσχέδιο στη Βουλή, για να συζητηθεί το θέμα των προγραμματικών συμφωνιών, βέβαια έχοντας ως πρόσχημα την αντίθετη άποψη της Ευρωπαϊκής 'Ενωσης. Παρ' όλα αυτά η Κυβέρνηση του ΠΑΣΟΚ προχώρησε και πέρασε τη νομοθετική ρύθμιση.
'Ετσι μπορούμε σήμερα να πούμε ότι μεγάλες προμήθειες που αφορούν και στις τηλεπικοινωνίες, αλλά και στο σιδηρόδρομο και στα άλλα μέσα μαζικής μεταφοράς, γίνονται από ελληνικές επιχειρήσεις και με ελληνικά χέρια. Θα σας φέρω σαν παράδειγμα το εργοστάσιο "Ν. ΚΕΟΛΟΙΔΗΣ" στο Βόλο, όπου παραδίδει ήδη αυτήν τη στιγμή βαγόνια στον ΟΣΕ. Σε αυτό το εργοστάσιο εργάζονται περίπου διακόσια ογδόντα άτομα, δηλαδή έχουμε διακόσιες ογδόντα νέες θέσεις εργασίας.
Κύριοι συνάδελφοι, αυτή η ανανέωση του τροχαίου υλικού αφορά βαγόνια

και επιβατικά και εμπορευματικά με σύγχρονες προδιαγραφές, με κλιματισμό. Βέβαια μέσα σε αυτό το πρόγραμμα των προμηθειών έχουμε και τις σύγχρονες αυτοκινητάμαξες.
Κύριοι συνάδελφοι, θα σταθώ επίσης, γιατί το θεωρώ πολύ σοβαρό, στο
θέμα της ασφάλειας που θέσατε σχετικά με την αύξηση του
αριθμού των ατυχημάτων. 'Οπως γνωρίζετε ο σιδηρόδρομος είναι το πιο οικολογικό και το πιο ασφαλές μέσο μετακίνησης. Τα στοιχεία που υπάρχουν σήμερα δίνουν ένα δείκτη θανατηφόρων ατυχημάτων σχεδόν μηδενικό, δηλαδή έχουμε τρεις τραυματισμούς ή θανάτους κάθε έτος σε δεκατρία εκατομμύρια επιβάτες.
Αυτό, κύριοι συνάδελφοι, είναι ένα πολύ σημαντικό στοιχείο, που

πρέπει να το λάβουμε υπόψη μας. Αυτές οι συζητήσεις που γίνονται στη Βουλή δεν πρέπει να αποτελέσουν εμπόδιο στην προσπάθεια που κάνει η πολιτεία, στην προσπάθεια που κάνει η Κυβέρνηση, στην προσπάθεια που κάνουμε όλοι μας. Κάποιες φορές μπορεί να κάνουμε και λάθη, αλλά τα διορθώνουμε, γιατί έχουμε την πρόθεση να διορθώνουμε τα λάθη μας. 
Κάνουμε, λοιπόν, μια μεγάλη προσπάθεια να ανεβάσουμε την αξιοπιστία
των ελληνικών σιδηροδρόμων. Μέχρι ένα ποσοστό αυτό το έχουμε πετύχει μέχρι σήμερα. Δε λέμε ότι είναι όλα καλά, όπως και εσείς επισημάνατε στη δευτερολογία σας. Δεν είναι όλα καλά. Δεν μπορούμε, όμως, να μηδενίσουμε έστω και αυτές τις προσπάθειες που γίνονται και οι οποίες γίνονται με συνεχώς αυξανόμενο ρυθμό, γιατί αποκτούμε εμπειρίες, αποκτούμε τεχνογνωσία, η οποία δεν υπήρχε στη χώρα μας και την αποκτούμε και με την βοήθεια των ξένων συμβούλων με διαδικασίες της Ευρωπαϊκής 'Ενωσης.

Αυτήν την τεχνογνωσία και την εμπειρία τη χρησιμοποιούμε για να υπηρετήσουμε το λαό, για να κάνουμε το σιδηρόδρομο ένα πιο αξιόπιστο μέσο.
Αυτό, λοιπόν, θα πρέπει, κύριοι συνάδελφοι, να το πούμε προς τα έξω. Παρά τις όποιες αμφισβητήσεις που διατυπώθηκαν σήμερα εδώ, ο ελληνικός

σιδηρόδρομος αποτελεί σήμερα το ασφαλέστερο μέσο μεταφοράς, διότι έχει μηδενικό δείκτη τραυματισμών ή θανάτων σε μετακινούμενους επιβάτες.
Θα καταθέσω δύο πίνακες, που έχουν αυτά τα στοιχεία. Θα καταθέσω την ετήσια στατιστική συμβάντων που έχουν σχέση με την ασφάλεια της κυκλοφορίας και με τα συμβάντα σε επιβατικές αμαξοστοιχίες σε πορεία. 
(Στο σημείο αυτό ο Υφυπουργός κ. Αλέξανδρος Βούλγαρης καταθέτει για
τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Επίσης, το θέμα της ασφάλειας που αφορά κυρίως στην ασφάλεια από ατυχήματα που μπορούν να συμβούν κατά την κίνηση του σιδηροδρόμου έχει σχέση με τις τοποθετήσεις του αυτόματου συστήματος ισόπεδης διάβασης. 
Αυτό, κύριοι συνάδελφοι, θεωρήθηκε και επιλέχθηκε ως πρώτη επιλογή
από τον Οργανισμό Σιδηροδρόμων Ελλάδος, που προχώρησε στην ανάθεση και την προμήθεια για εγκατάσταση τετρακοσίων νέων αυτόματων συστημάτων ισόπεδης διάβασης. Η εκδήλωση ενδιαφέροντος έγινε τον Ιούνιο του 1997 σε τρεις εταιρείες για τη συνολική προμήθεια και εγκατάσταση τετρακοσίων μέτρων νέων συστημάτων. Μέχρι σήμερα έχουν τεθεί σε λειτουργία τριάντα δύο, από τα οποία τριάντα πέντε στο δίκτυο κεντρικής Ελλάδος, τα δεκαεφτά στο δίκτυο Πελοποννήσου και μέχρι τέλος του Ιουνίου του 2001 θα έχουν τεθεί σε λειτουργία, γιατί έχουν γίνει όλες οι εργασίες, άλλα ενενήντα πέντε σημεία σε όλο το σιδηροδρομικό δίκτυο.
Θα καταθέσω και έναν πίνακα με τις προγραμματικές συμφωνίες γι' αυτά τα συστήματα ασφαλείας.
(Στο σημείο αυτό ο Υφυπουργός κ. Αλέξανδρος Βούλγαρης καταθέτει για
τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού)
Κύριε Πρόεδρε, παρακαλώ να μου δώσετε δύο με τρία λεπτά για να
ολοκληρώσω.
ΠΡΟΕΔΡΕΥΩΝ (Παναγιώτης Σγουρίδης): Ναι, αλλά να σας πω ότι κατά παρέκκλισιν θα σας δώσω πέντε λεπτά, διότι ο Υπουργός κάλυψε στην πρωτολογία του τα δέκα λεπτά.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών):
Ευχαριστώ, κύριε Πρόεδρε.
Επειδή ο κ. Παπαληγούρας αναφέρθηκε σε μια πυρκαγιά στο intercity
πρέπει να πω ότι πρόσφατα είχαμε ένα ατύχημα στην Αυστρία με εκατοντάδες νεκρούς. Και όμως στον αυστριακό τύπο που περιέγραφε το ατύχημα δεν είδαμε μια τέτοια κριτική σαν αυτή που γίνεται εδώ για τον ΟΣΕ. Μ'αυτό θέλω να πω ότι τα ατυχήματα μπορούν να συμβούν από ατέλειες στη συντήρηση των οχημάτων αλλά και για άλλους λόγους.

Βέβαια, η πυρκαγιά στο intercity δεν οφειλόταν σε τέτοιους λόγους. Αυτό πρέπει να το αναγνωρίσουμε. Παρ'όλα αυτά, όποιες ενέργειες
χρειάζεται να γίνουν, έχουν γίνει από τον ΟΣΕ.'Εχουν κληθεί ειδικοί εμπειρογνώμονες για να πετύχουμε καλύτερους όρους ασφάλειας στα intercity.
Στο σημείο αυτό, θα ήθελα να πω ότι από τα 96,1 δισεκατομμύρια το 2000, ούτε μια δραχμή δεν έχει δοθεί ως προκαταβολή. Για το ΦΠΑ που αναφέρθηκε ότι είναι 100 δισεκατομμύρια, πρέπει να πω ότι είναι 59 δισεκατομμύρια. Βρισκόμαστε σε διαδικασία ρύθμισης. Ακόμη, ένα έργο που προβλήθηκε ως σημαντικό έργο της Νέας Δημοκρατίας δηλαδή τα intercity στον ΟΣΕ, παραγγέλθηκαν επί κυβερνήσεως ΠΑΣΟΚ με Πρόεδρο τον

κ. Λαμπρινόπουλο το 1989.
Και όσον αφορά την ποιότητα, επειδή θίξατε και την ποιότητα, πρέπει να πω ότι τα έργα που υλοποιούνται είτε από τον ΟΣΕ είτε από την ΕΡΓΟΣΕ, είναι άριστα ποιοτικώς. Αυτό το επιβεβαιώνουν είκοσι ένας έλεγχοι-εκθέσεις που πραγματοποίησε ο ΕΣΠΕΛ. Είναι ένας μικτός φορέας που αποτελείται από το ΥΠΕΘΟ και από την Ευρωπαϊκή 'Ενωση.
Τέλος, θέλω να ευχαριστήσω τους συναδέλφους της Νέας Δημοκρατίας που υπέβαλαν αυτήν την επερώτηση, διότι έτσι μας έδωσαν τη δυνατότητα να παρουσιάσουμε το έργο που έχουμε πραγματοποιήσει στον τομέα των σιδηροδρομικών μεταφορών. Και αυτό διότι πολιτική σημαίνει έργο και αποτέλεσμα. Γι' αυτόν το λόγο ο ελληνικός λαός μας στηρίζει με την ψήφο του.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαληγούρας έχει το λόγο. ΑΝΑΣΤΑΣΗΣ ΠΑΠΑΛΗΓΟΥΡΑΣ: Θέλω να δώσω μόνο μια απάντηση σ'αυτά τα
οποία είπε ο Κοινοβουλευτικός Εκπρόσωπος του ΠΑΣΟΚ ο κ. Σπυρόπουλος. Θέλω να σημειώσω ότι η άρνηση του φαινομένου σήμερα της εκτεταμένης
διαφθοράς, διαπλοκής και αδιαφάνειας που στοιχειοθετημένα καταγγέλλεται και από τον Πρόεδρο της Νέας Δημοκρατίας και από στελέχη της, μπορεί να γίνεται μόνο από αφελείς ή από ενόχους.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δεν υπάρχει
άλλος που να θέλει να μιλήσει επί της επερωτήσεως.
Κηρύσσεται περαιωμένη η συζήτηση επί της υπ' αριθμόν 35/11.12.2000
επερωτήσεως των Βουλευτών κυρίων Αναστάσιου Παπαληγούρα, Μάριου Σαλμά, Ευριπίδη Στυλιανίδη, Νικολάου Αγγελόπουλου, Σταύρου Καλογιάννη, Χρήστου Ζώη, Μαρίας Κόλλια-Τσαρούχα και Αθανασίου Χειμάρα, προς τον Υπουργό Μεταφορών και Επικοινωνιών, σχετικά με την πολιτική της Κυβέρνησης στον τομέα του ΟΣΕ.
'Εχουν διανεμηθεί τα Πρακτικά της Δευτέρας 19 Φεβρουαρίου 2001 και
ερωτάται το Σώμα αν τα επικυρώνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Δευτέρας
19 Φεβρουαρίου 2001 επικυρώθηκαν.
Στο σημείο αυτό δέχεστε κύριοι συνάδελφοι να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 15.14' λύεται η συνεδρίαση για τη Δευτέρα 5 Μαρτίου 2001 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Υγείας και Πρόνοιας: "Δημιουργία νομικού προσώπου δημοσίου δικαίου νοσηλευτών", σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


