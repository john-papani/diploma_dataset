ΠΙΝΑΚΑΣ  ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΜΕ’

Τετάρτη 7 Δεκεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές, από το Αιατείο Γυμνάσιο Σαλαμίνας, το Γ’ Γυμνάσιο Μεγάρων και το 1ο  Τ.Ε.Ε. Τριπόλεως Αρκαδίας, σελ.
3. Ανακοινώνεται ότι ο Υπουργός Απασχόλησης και Κοινωνικής Προστασίας κατέθεσε τον Κρατικό Προϋπολογισμό έτους 2005, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 8 Δεκεμβρίου 2005, σελ.

Γ. ΝΟΜΟΘΕΤΙΚΗ  ΕΡΓΑΣΙΑ
Συζήτηση επί των άρθρων του σχεδίου νόμου του Υπουργείου Οικονομίας και Οικονομικών: «Φόρος προστιθέμενης αξίας στις νέες οικοδομές, μεταβολές στη φορολογία κεφαλαίου και άλλες διατάξεις», σελ.

2. Κατάθεση Έκθεσης Διαρκούς Επιτροπής
Η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Ανάπτυξης: «Απελευθέρωση Αγοράς Φυσικού Αερίου», σελ.


ΟΜΙΛΗΤΕΣ
Επί του σχεδίου νόμου του Υπουργείου Οικονομίας και Οικονομικών:
ΑΛΟΓΟΣΚΟΥΦΗΣ Γ., σελ.
ΑΝΤΩΝΑΚΟΠΟΥΛΟΣ Π., σελ.
ΒΕΡΓΙΝΗΣ Ξ., σελ.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΓΚΙΟΥΛΕΚΑΣ Κ., σελ. 
ΙΩΑΝΝΙΔΗΣ Ι., σελ.
ΚΑΛΟΓΗΡΟΥ Χ., σελ.
ΜΑΝΩΛΙΑ Χ., σελ.
ΜΠΕΖΑΣ Α., σελ.
ΝΙΚΟΛΑΙΔΟΥ Β., σελ.
ΠΑΠΑΓΕΩΡΓΙΟΥ Γ., σελ.
ΠΟΛΥΔΩΡΑΣ Β., σελ.
ΣΓΟΥΡΙΔΗΣ Π., σελ.
ΤΖΙΜΑΣ Μ., σελ.
ΦΛΩΡΙΔΗΣ Γ., σελ.
ΦΩΤΙΑΔΗΣ Α., σελ.
ΧΡΙΣΤΟΔΟΥΛΑΚΗΣ Ν., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΜΕ΄
     Τετάρτη 7 Δεκεμβρίου 2005
     Αθήνα, σήμερα στις 7 Δεκεμβρίου 2005, ημέρα Τετάρτη και ώρα 10.54΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Χριστιάνα Καλογήρου, Βουλευτή Λέσβου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμαρχος Πεταλιδίου Μεσσηνίας ζητεί οικονομική ενίσχυση για την αποκατάσταση ζημιών από θεομηνία στις υποδομές του Δήμου του.
     2) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία Κάτοικοι των Δημοτικών Διαμερισμάτων Πεντελεήμονα, Πόρων και Πλαταμώνα ζητούν τη δημιουργία  Δήμου  Πλαταμώνα.
     3) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΓΙΑΝΝΗΣ ΤΡΑΓΑΚΗΣ κατέθεσαν αναφορά με την οποία οι εργαζόμενοι και ο Πρόεδρος του Εθνικού Συμβουλίου Ραδιοτηλεόρασης ζητούν την καταβολή του επιδόματος ειδικών συνθηκών και στους εργαζόμενους στο Εθνικό Συμβούλιο Ραδιοτηλεόρασης. 
     4) Οι Βουλευτές Β΄ Θεσσαλονίκης και Α’ Αθηνών κύριοι ΔΗΜΗΤΡΗΣ ΤΣΙΟΓΚΑΣ και ΑΝΤΩΝΗΣ ΣΚΥΛΛΑΚΟΣ αντίστοιχα, κατέθεσαν αναφορά με την οποία Αγρότες της επαρχίας Φαρσάλων  Λάρισας ζητούν τη λήψη μέτρων για τη στήριξη της παραγωγής τους.
     5) Οι Βουλευτές Β’ Αθηνών και Α’ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία κάτοικοι και μαζικών φορείς του Δήμου Αργυρούπολης Αττικής αναφέρονται στα ζητήματα που έχουν σχέση με την περιφερειακή Λεωφόρο Υμηττού, το δάσος του Υμηττού, τη Λεωφόρο Κύπρου, την πεζοδρόμηση οδών και τις Πολεοδομικές Επιτροπές Γειτονιάς.
     6) Οι Βουλευτές Β’ Αθηνών και Α’ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο κ. Θεόδωρος Δεβελέγκας, υπάλληλος του Υπουργείου Εθνικής ’Αμυνας, που είχε εργαστεί  και στον ιδιωτικό τομέα, ζητεί τα χρόνια εργασίας στον ιδιωτικό τομέα να ληφθούν υπόψη στην εξέλιξη των μισθολογικών κλιμακίων στο δημόσιο τομέα, με επιπτώσεις στις μηνιαίες αποδοχές και στη σύνταξή του.
     7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κα Τινιακού Αδαμαντία ζητεί το διορισμό της σε νοσοκομείο.
     8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ερευνητών Δημόκριτου ζητεί την οικονομική και ηθική στήριξη των Ερευνητικών Κέντρων και Ινστιτούτων της χώρας.
     9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Ομοσπονδία Δημοκρατικών Αγροτικών Συλλόγων Νομού Πέλλας ζητεί να  δοθεί  στα μέλη του το δικαίωμα δεύτερης καλλιέργειας.
     10) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία η Ένωση Πληροφορικών Ελλάδας ζητεί να εξασφαλισθεί η διεθνής αναγνώριση του κρατικού πιστοποιητικού πληροφορίας.
     11) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο Σύνδεσμος Γουνοποιών Άργους Ορεστικού και Περιχώρων ζητεί την ίδρυση παραρτήματος ΤΕΒΕ στο ’Αργος Ορεστικό.
     12) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο Δήμος Αγίων Αναργύρων του Νομού Καστοριάς ζητεί να δοθούν στους αγρότες της περιοχής δικαιώματα από το εθνικό απόθεμα.
     13) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο Πανελλήνιος Σύνδεσμος Εκτροφέων Γουνοφόρων Ζώων ζητεί την υπαγωγή των εκτροφείων γουνοφόρων ζώων στον αναπτυξιακό νόμο κ.λπ..
     14) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία το Σωματείο Εργατοτεχνιτών Γούνας Δέρματος Ιματισμού και Κλωστοϋφαντουργίας του Νομού Καστοριάς ζητεί να δοθεί οικονομική ενίσχυση στους ανέργους γουνεργάτες.
     15) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ- ΗΛΙΑΚΗ κατέθεσε αναφορά με την οποία ο Σύλλογος Ελλήνων Γονέων και Κηδεμόνων των μαθητών Μονάχου και Περιχώρων και η Παγγερμανική Συνδιάσκεψη Δασκάλων και Νηπιαγωγών ζητούν την αναβάθμιση της ελληνικής παιδείας των Σχολείων της Βαυαρίας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2203/16-9-05 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 640/30-9-05 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης και σε ό,τι εμπίπτει σε αρμοδιότητα του Υπουργείου Δικαιοσύνης, επισημαίνεται ότι σύμφωνα με το με αριθμ. πρωτ. 409/26-9-2005 έγγραφο της αρμόδιας Εισαγγελίας Πρωτοδικών Αγρινίου, για τα διαλαμβανόμενα στην ερώτηση θέματα, από του έτους 2002 έως και την 22:-9-2005 σχηματίσθηκαν ενενήντα έξι (96) δικογραφίες. Εξ αυτών, μία (1) υπόθεση τέθηκε στο αρχείο, κατ' άρθρο 43 του Κώδικα Ποινικής Δικονομίας και οι υπόλοιπες παραπέμφθηκαν στο ακροατήριο του Μονομελούς Πλημμελειοδικείου Αγρινίου και των Μεταβατικών Πλημμελειοδικείων της εν λόγω δικαστικής περιφέρειας.
     Από τις εκδικασθείσες υποθέσεις εξεδόθησαν σαράντα μία (41) καταδικαστικές και δεκαπέντε (15) αθωωτικές αποφάσεις. Εκκρεμούν προς εκδίκαση (πρωτοείσακτες ή μετ' αναβολή) τριάντα εννέα (39) υποθέσεις.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     2. Στην με αριθμό 2225/16-9-2005 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 641/26-9-05 έγγραφο από τον Υπουργό  Δικαιοσύνης η ακόλουθη απάντηση:
     «Παρακαλούμε να πληροφορήσετε τον κύριο Βουλευτή ότι για την πλήρωση των κενών θέσεων αμίσθων Υποθηκοφυλάκων προκηρύχθηκε διαγωνισμός με την υπ' αριθμ. 31415/14-4-2005 απόφαση μου, ως Υπουργού Δικαιοσύνης. Ο διαγωνισμός διενεργήθηκε στις 4 έως 6-6-2005 και στις 25-6-2005, σύμφωνα με τα οριζόμενα στις διατάξεις του Ν. 2993/2005.
     Η βαθμολόγηση των γραπτών δοκιμίων των υποψηφίων αναμένεται να έχει ολοκληρωθεί σε εύλογο χρονικό διάστημα, το οποίο δεν μπορεί να προσδιοριστεί με απόλυτη ακρίβεια, λόγω της ενδεχόμενης αναβαθμολόγησης των γραπτών.
     Σε κάθε περίπτωση επισημαίνεται ότι η ολοκλήρωση της διαδικασίας και ο διορισμός όλων των επιτυχόντων αποτελεί πρώτη προτεραιότητα της αρμόδιας υπηρεσίας.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     3. Στην με αριθμό 2198/16-9-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 50055/6-10-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Δημήτρης Πιπεργιάς, σχετικά με την κατεδάφιση της δημοτικής αγοράς Χαλκίδας και την αναγκαιότητα ανέγερσης νέας, σας γνωρίζουμε, ύστερα από ενημέρωση που είχαμε από τη Δ/νση Τεχνικών Υπηρεσιών του Δήμου Χαλκιδέων, τα ακόλουθα:
     Με έγγραφο των Τεχνικών Υπηρεσιών του Δήμου, προς τη Νομαρχιακή Αυτ/ση Ευβοίας γνωστοποιείται η επιβάρυνση της κατάστασης των κτιρίων της αγοράς μετά τους τελευταίους σεισμούς και ζητείται έλεγχος και έκδοση βεβαίωσης για την καταλληλότητα στέγασης των καταστημάτων.
     Η αρμόδια Επιτροπή Επικινδύνως Ετοιμόρροπων Οικοδομών, με την αριθμ. 8998/17-8-04 έκθεσή της, αποφαίνεται ότι όλοι οι πρόβολοι του πρώτου τμήματος (Β΄ φάση αγοράς) και το τμήμα του κτιρίου επί της Αρεθούσης 15 είναι επικινδύνως ετοιμόρροπα και κρίνεται επείγουσα η κατεδάφιση τους.
     Με απόφαση του Υπουργείου Πολιτισμού (ΥΠ.ΠΟ/ΔΙΛΑΟ/Γ/664/15075-293-90), το κτίριο της δημοτικής αγοράς Χαλκίδας, χαρακτηρίζεται ως κτίριο που δεν χρειάζεται ειδική κρατική προστασία, διότι δεν καλύπτει τις αναγκαίες προϋποθέσεις που ορίζουν οι διατάξεις του ν. 1469/50.
     Με το αριθμ. 1627/18-5-05 έγγραφο του ιδίου Υπουργείου, γνωστοποιήθηκε στον Δήμο Χαλκιδέων, η επανεξέταση του χαρακτηρισμού του κτιρίου της αγοράς ως νεωτέρου μνημείου.
     Η προγραμματισμένη κατεδάφιση του αναφερόμενου κτιριακού συγκροτήματος ανεστάλη μέχρι την έκδοση της σχετικής απόφασης από το Υπουργείο Πολιτισμού, το οποίο είναι αρμόδιο να ενημερώσει επί του θέματος την Εθνική Αντιπροσωπεία.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     4. Στην με αριθμό 2284/19-9-05 ερώτηση του Βουλευτή  κ. Γεωργίου Παπαγεωργίου δόθηκε με το υπ’ αριθμ. 34296/ΔΕ7193/6-10-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης για την αποκατάσταση των ζημιών του Ιερού Ναού «ΓΕΝΝΗΣΗΣ ΙΩΑΝΝΟΥ ΠΡΟΔΡΟΜΟΥ του Δ.Δ. Βασιλικών Δήμου Αρτεμησίου», σας γνωστοποιούμε ότι σύμφωνα με το άρθρο 18 του Ν.2515/25.7.97 από το Πρόγραμμα Δημοσίων Επενδύσεων, δύναται να επιχορηγούνται σωματεία, συνεταιρισμοί, εταιρείες και λοιπά νομικά πρόσωπα με κοινωφελείς σκοπούς, η δραστηριότητα των οποίων συνδέεται με το δημόσιο συμφέρον και συμβάλλει στην εφαρμογή μέτρων για την οικονομική, κοινωνική και πολιτιστική ανάπτυξη της χώρας, μετά από αιτιολογημένη πρόταση η οποία υποβάλλεται στον Υπουργό από τους ενδιαφερόμενους στην αρμοδιότητα και την εποπτεία του οποίου υπάγονται οι επιχορηγούμενες δραστηριότητες.
     Σημειώνεται πάντως ότι η κατ' έτος έγκριση των πιστώσεων και χρηματοδοτήσεων από το Πρόγραμμα Δημοσίων Επενδύσεων γίνεται στο πλαίσιο των δυνατοτήτων του Κρατικού Προϋπολογισμού ο οποίος είναι ιδιαίτερα βεβαρημένος λόγω ανειλημμένων υποχρεώσεων για το τρέχον έτος.
     Ο Υφυπουργός
     ΧΡΗΣΤΟΣ ΦΩΛΙΑΣ»
     5. Στην με αριθμό 2012/13-9-05 ερώτηση του Βουλευτή  κ. Λεωνίδα Γρηγοράκου δόθηκε με το υπ’ αριθμ. 1388/7-10-05 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
     «Σε απάντηση της ανωτέρω σχετικής Ερώτησης, σας πληροφορούμε ότι η δυνατότητα διάθεσης των πιστώσεων της ΤΕΟ Α.Ε. είναι πολύ περιορισμένη και προορίζεται κυρίως για το Εθνικό Οδικό Δίκτυο και κατά προτεραιότητα για την αντιμετώπιση επειγουσών εργασιών στοιχειώδους συντήρησης Εθνικού Οδικού Δικτύου της Χώρας μας.
     Η αρμοδιότητα συντήρησης και βελτίωσης του επαρχιακού οδικού δικτύου και της απαιτούμενης προς τούτο χρηματοδότησης ανήκει εξ ολοκλήρου στις Νομαρχιακές Αυτοδιοικήσεις και τις Περιφέρειες, οι οποίες διαθέτουν και τις αρμόδιες Δ/νσεις κατασκευής και συντήρησης των έργων (ΔΕΚΕ και ΔΕΣΕ) και τα αντίστοιχα προγράμματα χρηματοδότησης.
     Στην περίπτωση της εν θέματι οδού όπου έχει διατεθεί πίστωση 70.000 € από το ΥΠΕΧΩΔΕ ανεπαρκής για τις ανάγκες της, θα πρέπει να ενταχθεί νέα πίστωση σε Νομαρχιακό ή περιφερειακό Πρόγραμμα.
     Ο Υφυπουργός
     Θ. ΞΑΝΘΟΠΟΥΛΟΣ»
     6. Στην με αριθμό 2260/19.9.05 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./162/13.9.05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 2260/19-9-05 Ερώτησης της Βουλευτού κ. Μ. Δαμανάκη, σχετικά με την επιστροφή φόρου για την ενίσχυση της ελληνικής κινηματογραφίας στους παραγωγούς και στους επιχειρηματίες αιθουσών προβολής ταινιών σύμφωνα με τις διατάξεις του νόμου 1597/86, σας πληροφορούμε τα εξής:
     Στην διεύθυνση Κινηματογράφου εκκρεμεί μία μόνο αίτηση παραγωγού για επιστροφή φόρου σύμφωνα με τις διατάξεις της παρ. 3 του άρθρου 7 του Ν. 1597/86, ενώ κατά το παρελθόν η διάταξη εφαρμόστηκε άπαξ το 1988 χωρίς η συγκροτηθείσα τότε Επιτροπή να καταλήξει σε κάποιο αποτέλεσμα. Έκτοτε επειδή δεν υπήρξε υποβολή αιτημάτων δεν συνεστήθη εκ νέου η από τον Νόμο προβλεπόμενη Επιτροπή.
     Με την υποβολή του ανωτέρω αιτήματος έγινε ερώτημα στο Νομικό Σύμβουλο του Κράτους κατά πόσον εξακολουθεί να υφίσταται ενεργός η παρ.3 του άρθρου 3 του Ν. 1597/86 μετά την ψήφιση του Ν. 3057/2002 που ρύθμιζε γενικώς θέματα κινηματογράφου.
     Το Υπουργείο Πολιτισμού βρίσκεται στη φάση επανασύστασης της εν λόγω Επιτροπής.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     7. Στην με αριθμό 2389/21.9.05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΤΚΕ/Φ2/20088/14.10.05 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης, με αριθμό 2389/21-9-2005, που κατέθεσε στη Βουλή ο βουλευτής Κ. Μιχάλης Καρχιμάκης, που αφορά στην ολοκλήρωση της διαδικασίας μετατροπής συμβασιούχων με το Δήμο Σητείας και να αποσταλούν οι σχετικές αποφάσεις του Α.Σ.Ε.Π. στον εν λόγω Δήμο, προκειμένου να προχωρήσουν οι διαδικασίες μετατροπής των συμβάσεων των ανωτέρω, σας αποστέλλουμε, συνημμένα, το με αριθμ. πρωτ. 36823/6-10-2005 έγγραφο του Α.Σ.Ε.Π..
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 2445/21.9.05 ερώτηση του Βουλευτή κ. Δημητρίου Γεωργακόπουλου δόθηκε με το υπ’ αριθμ. Φ900α/4777/8196/14.10.05 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της ερώτησης υπ' αριθμ. 2445/21-9-05, που κατέθεσε ο Βουλευτής κ. Δημήτρης Γεωργακόπουλος, με θέμα τα συμπτώματα γαστρεντερίτιδας στην 117 Πτέρυγα Μάχης, σας γνωρίζουμε τα ακόλουθα:
     Την 20η Σεπτεμβρίου 2005, κατά τις βραδινές ώρες, το προσωπικό της 117 ΠΜ άρχισε να εμφανίζει συμπτώματα ήπιας τροφική ς δηλητηρίασης (διάρροιες και κωλικοειδή άλγη χωρίς πυρετό). Ο αριθμός των ασθενών που είχαν προσέλθει στο ιατρείο της Μονάδας ήταν περίπου εκατό (100) άτομα. Ένας ασθενής επισκέφθηκε το νοσοκομείο της περιοχής για προληπτικούς λόγους.
     Την 21 η Σεπτεμβρίου 2005, σε εκτέλεση εντολής του Διοικητού του 251 ΓΝΑ, συγκροτήθηκε ομάδα Υγειονομικών, με επικεφαλής Αξιωματικό (ΥΙ) Λοιμωξιολόγο για να εκτιμήσει την εξέλιξη της επιδημίας και να παράσχει τις κατάλληλες οδηγίες αντιμετώπισης. Μετά την άφιξη της ομάδας, την ίδια ημέρα, άρχισε άμεσα η ενημέρωση για την επικρατούσα κατάσταση και μετά από εκτίμηση συστήθηκαν και εφαρμόσθηκαν τα απαραίτητα υγειονομικά μέτρα.
     Παράλληλα ελήφθησαν δείγματα από το προσωπικό και δείγματα ύδατος και τροφίμων του γεύματος. Οι μικροβιολογικές εξετάσεις των δειγμάτων που ελήφθησαν από το προσωπικό ήταν αρνητικές ενώ αναμένονται τα αποτελέσματα των τροφίμων και του ύδατος από το Εργαστήριο Υγιεινής του Πανεπιστημίου Πατρών, όπου και απεστάλησαν.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     9. Στην με αριθμό 2297/19.9.05 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 646/11.10.05 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης και σε ό,τι εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε την κ. Βουλευτή τα κατωτέρω:
     Όπως προκύπτει από το ενημερωτικό σημείωμα του Προϊσταμένου της Γραμματείας του Ελεγκτικού Συνεδρίου (Ελ.Σ), σύμφωνα με το άρθρο 2 του Νόμου 3060/2002 «Έλεγχος Ν.Π.Δ.Δ., συμβάσεων Δημοσίου από Ελ.Σ. κ.α.» η κοινοποίηση των πράξεων του Κλιμακίου γίνεται στον οικείο φορέα (αναθέτουσα αρχή) και στον Γενικό Επίτροπο.
     Με βάση το νομοθετικό αυτό πλαίσιο, η διαλαμβανόμενη στην ανωτέρω ερώτηση Πράξη 364/2005 του Ε' Κλιμακίου του Ελ.Σ., αναφορικά με την εκτέλεση του έργου: «Επέκταση διαδρόμου προσαπογειώσεων αεροσκαφών 10-28 μετά παραλλήλου τροχοδρόμου Κρατικού Αερολιμένα Θεσσαλονίκης Μακεδονία», κοινοποιήθηκε με το υπ' αριθμ. 25545/31-8-2005 έγγραφο στο Υ.ΠΕ.ΧΩ.Δ.Ε. (Γενική Γραμματεία Δημοσίων Έργων) και στο Γενικό Επίτροπο.
     Αντίγραφο της ανωτέρω πράξης κοινοποιήθηκε και στο Δήμο Θερμαϊκού με το με υπ' αριθμ. 27838/19-9-2005 έγγραφο, μολονότι δεν υπήρχε τέτοια υποχρέωση εκ του Νόμου.
     Η αίτηση ανάκλησης του Δήμου Θερμαϊκού κατά της εν λόγω πράξης του Ε' Κλιμακίου, συζητήθηκε την 7-10-2005 ενώπιον του VI Τμήματος του Ελ.Σ, χρεώθηκε σε Εισηγητή και εκκρεμεί προς διάσκεψη στο αρμόδιο Τμήμα.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     10. Στην με αριθμό 2256/19-9-05 ερώτηση του Βουλευτή κ. Άρη Σπηλιωτόπουλο δόθηκε με το υπ’ αριθμ. 645/4.10.05 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης, σας ενημερώνουμε για τα κατωτέρω:
     Αναφορικά με το θέμα της συμμόρφωσης του Δικηγορικού Συλλόγου Αθηνών (Δ.Σ.Α.) με το Κοινοτικό Δίκαιο, η Ευρωπαϊκή Επιτροπή απέστειλε στην Ελληνική Κυβέρνηση την με στοιχεία 2005/2130/5.7.2005 προειδοποιητική επιστολή. Η ειδική νομική υπηρεσία του Υπουργείου Εξωτερικών συνέταξε την με αριθμό πρωτοκόλλου Υπουργείου Εξωτερικών ΕΝΥ-ΕΚ/4446/3-10-2005 απάντηση, κατόπιν συνεργασίας του Δ.Σ.Α. και του Υπουργείου Δικαιοσύνης, της οποίας το κύριο περιεχόμενο έχει ως εξής:
     Η Ευρωπαϊκή Επιτροπή ισχυρίζεται ότι το άρθρο 3 παρ. 3 του ν.δ. 3026/1954 «Κώδικας περί Δικηγόρων» είναι αντίθετο με τα άρθρα 39 και 43 της Συνθήκης ΕΚ, ότι η διοικητική πρακτική του Δ.Σ.Α. παραβιάζει σαφώς τα άρθρα 39 και 43 της Συνθήκης, στο μέτρο που εμποδίζει την εγγραφή στο μητρώο ασκουμένων πτυχιούχων αλλοδαπών πανεπιστημίων και ότι η Ελλάδα επομένως παρέβη τις υποχρεώσεις που υπέχει από τα άρθρα 39 και 43 της Συνθήκης ΕΚ.
     Η ελληνική θέση, όπως διατυπώνεται στο ανωτέρω έγγραφο του Υπουργείου Εξωτερικών είναι ότι η προεκτεθείσα προσέγγιση της Ευρωπαϊκής Επιτροπής είναι εσφαλμένη για τους κάτωθι λόγους:
     1. Το καθεστώς του ασκουμένου Δικηγόρου και οι συνθήκες υπό τις οποίες πραγματοποιείται η άσκηση ρυθμίζονται δεσμευτικά από τα άρθρα 4-12 του ν.δ. 3026/1954.
     Δεδομένων των αναλογιών, τις οποίες και η Επιτροπή παραδέχεται ότι υπάρχουν μεταξύ της απόφασης του ΔΕΚ στην υπόθεση C-313/0l Morgenbesser και της υπό εξέταση ελληνικής περίπτωσης, χρήσιμο φαίνεται να γίνει αντιπαραβολή μεταξύ αφενός του καθεστώτος του ιταλού practicante, όπως αυτό περιγράφεται στην απόφαση του ΔΕΚ στην ανωτέρω υπόθεση (βλ. κυρίως παρ. 14 του σκεπτικού) και αφετέρου του καθεστώτος του Έλληνα ασκούμενου, όπως αυτό προκύπτει από τις διατάξεις του Κώδικα Δικηγόρων.
     Από τις διατάξεις αυτές προκύπτει ότι στην Ελλάδα η άσκηση γίνεται αντιληπτή ως αποτελούσα το πρακτικό μέρος της εκπαίδευσης που απαιτείται για την είσοδο στο επάγγελμα του Δικηγόρου.
     Υπό τις συνθήκες αυτές, η δραστηριότητα του ασκουμένου δεν μπορεί να χαρακτηρισθεί ως «νομοθετικά κατοχυρωμένο επάγγελμα», χωριστό από το επάγγελμα του Δικηγόρου, κατά την έwοια της οδηγίας 89/48/ΕΟΚ «Αναγνώριση ισοτιμίας (επαγγελματικών προσόντων Δικηγόρων». Ως εκ τούτου στην προκειμένη περίπτωση δεν εφαρμόζεται η οδηγία 89/48/Ε.Ο.Κ. (βλ. σχετική απόφαση ΔΕΚ στην υπόθεση C-313/01 Morgenbesser, παράγραφοι 51-55).
     2. Ομοίως δεν εφαρμόζεται ούτε η οδηγία 98/5/ΕΚ «Διευκόλυνση της μόνιμης άσκησης του δικηγορικού επαγγέλματος στην Ελλάδα από Δικηγόρους που απέκτησαν τον επαγγελματικό τους τίτλο σε άλλο Κράτος-Μέλος της Ε.Ε.», δεδομένου ότι αυτή αφορά το Δικηγόρο, στον οποίο είχε πλήρως αναγνωρισθεί η ικανότητα να ασκεί το επάγγελμά του στο κράτος μέλος καταγωγής, οπότε δεν εφαρμόζεται σε όσους δεν έχουν αποκτήσει ακόμα την επαγγελματική αναγνώριση που απαιτείται προς άσκηση του δικηγορικού επαγγέλματος (βλ. απόψεις Morgenbesser, παράγραφος 45).
     3. Τα άρθρα 4-12 του ν.δ. 3026/1954 δεν προβλέπουν αμοιβή για τους ασκουμένους είτε υπό τη μορφή ανταλλάγματος για παρεχόμενες προς πελάτη υπηρεσίες είτε υπό τη μορφή μισθού από το Δικηγόρο ή τον φορέα, στον οποίο εργάζονται.
     Ο ν. 1093/1980, τον οποίο επικαλείται η Ευρωπαϊκή Επιτροπή αφορά αποκλειστικά και μόνο τους Δικηγόρους και δεν έχει εφαρμογή στους ασκούμενους. Ουδέποτε δε έχει νομολογηθεί από τα ελληνικά δικαστήρια τέτοια εφαρμογή.
     Αναφορικά δε με την από 24-9-2002 απόφαση του Δ.Σ.Α., αυτή έχει χαρακτήρα μη δεσμευτικής σύστασης προς τα μέλη του - Δικηγόρους Αθηνών και αποσκοπεί στην αποζημίωση εξόδων που πραγματοποιούν οι ασκούμενοι κατά τη δραστηριότητά τους.
     Συνεπώς, τα άρθρα 39 και 43 της Συνθήκης ΕΚ, τα οποία προϋποθέτουν αμειβόμενη δραστηριότητα (είτε με τη μορφή μισθού είτε με τη μορφή αμοιβής), δεν μπορούν να τύχουν εφαρμογής στην προκειμένη περίπτωση. Τούτο άλλωστε συνάγεται ευθέως και από το σκεπτικό της απόφασης του ΔΕΚ στην υπόθεση Morgenbesser (βλ. παράγραφο 60 επ.).
     4. Άλλωστε, όπως προκύπτει από το άρθρο 10 του ν.δ. 3026/1954, ο ασκούμενος στερείται της δυνατότητας αυτοτελούς άσκησης νομικών δραστηριοτήτων και εκπροσώπησης πελατών, ακόμα και σε μικροδιαφορές, χωρίς την έγγραφη εντολή του Δικηγόρου στον οποίο ασκείται.
     5. Το άρθρο 3 παρ. 3 του ν.δ. 3026/1954 πράγματι καθορίζει τους όρους συμμετοχής στο διαγωνισμό για την άσκηση του δικηγορικού επαγγέλματος, μεταξύ των οποίων περιλαμβάνεται και η κατοχή πτυχίου νομικού τμήματος της Νομικής Σχολής ελληνικού ή αλλοδαπού αναγνωρισμένου ομοταγούς πανεπιστημίου. Όμως, όπως είναι προφανές η διάταξη ορίζει κατ' αρχήν τις προϋποθέσεις συμμετοχής στο διαγωνισμό, διαδικαστικό στάδιο το οποίο έπεται του σταδίου της άσκησης και όχι καθ' αυτές τις προϋποθέσεις εγγραφής στα μητρώα ασκουμένων.
     Είναι ανακριβές το αναφερόμενο ότι ο Δ.Σ.Α. δεν εγγράφει στα μητρώα των ασκουμένων Δικηγόρων πτυχιούχους νομικής σχολής αλλοδαπών πανεπιστημίων, οι οποίοι δεν έχουν λάβει ισοτιμία του πτυχίου τους. Παγίως και επί σειρά ετών ο Δ.Σ.Α. προβαίνει, σε συμμόρφωση και με σχετικές δικαστικές αποφάσεις (ΣτΕ 472/58), στην άμεση εγγραφή στα βιβλία ασκουμένων όλων των πτυχιούχων νομικής σχολής αλλοδαπών πανεπιστημίων με μόνη την προσκόμιση του ακαδημαϊκού τίτλου. Η από 27-9-1999 απόφαση του Δ.Σ.Α, την οποία επικαλείται η Ευρωπαϊκή Επιτροπή, έχει ανακληθεί και μάλιστα αναδρομικά με την από 28-2-2000 απόφαση του Δ.Σ.Α.
     Συμπερασματικά, ο Δ.Σ.Α, αλλά και οι λοιποί Δικηγορικοί Σύλλογοι της χώρας εγγράφουν στα μητρώα ασκουμένων όλους τους πτυχιούχους αλλοδαπών νομικών σχολών με την προσκόμιση του τίτλου τους.
     Επί του εθνικού πλαισίου και της διοικητικής πρακτικής, επισημαίνεται ότι για την εγγραφή στο μητρώο ασκουμένων δεν έχουν εφαρμογή οι οδηγίες 89/48 και 98/5 καθώς και τα άρθρα 39 και 43 της Συνθήκης ΕΚ.
     Σε κάθε δε περίπτωση η από 27-9-1999 απόφαση του Δ.Σ.Α. έχει ανακληθεί και μάλιστα αναδρομικά με την μεταγενέστερη από 28-2-2000 απόφαση του Δ.Σ.Α.
     6. Ενημερώνουμε ακόμη ότι στο Υπουργείο Δικαιοσύνης πρόκειται να συγκροτηθεί Ειδική Νομοπαρασκευαστική Επιτροπή για την επεξεργασία Νέου Κώδικα περί Δικηγόρων, η οποία θα λάβει υπ' όψη της όλες τις δεσμεύσεις της Χώρας που απορρέουν από το κοινοτικό δίκαιο.
     Τέλος, επισημαίνεται ότι σύμφωνα με τις διατάξεις του Κώδικα περί Δικηγόρων, οι Δικηγορικοί Σύλλογοι είναι νομικά πρόσωπα δημοσίου δικαίου, με κατ' εξοχήν επιστημονικό χαρακτήρα, τα οποία ναι μεν υπάγονται στην εποπτεία του Υπουργείου Δικαιοσύνης, απολαύουν όμως διοικητικής, λειτουργικής και περιουσιακής αυτοτέλειας και η Διοίκησή τους δεν ορίζεται, αλλά εκλέγεται από τα μέλη τους.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     11. Στην με αριθμό 2569/26-9-2005 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΤΚΕ/Φ2/20100/14-10-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης, με αριθμό 2569/26-9-2005, που κατέθεσε στη Βουλή ο βουλευτής κ. Μιχάλης Καρχιμάκης, με θέμα «Ένσταση στον ΑΣΕΠ Σταυρουλάκη Δέσποινα», διαβιβάσαμε την ερώτηση στο ΑΣΕΠ και σας αποστέλλουμε, συνημμένα, το με αριθμ. πρωτ.36672/6-10-2005 έγγραφό του.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     12. Στην με αριθμό 2494/22-9-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 356/14-10-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε ο Βουλευτής κ. Β. Κεγκέρογλου, σας διαβιβάζουμε συνημμένα το με αριθμ.πρωτ. 3622/10-10-2005 έγγραφο του Ειδικού Γραμματέα του Γ΄ ΚΠΣ, για θέματα αρμοδιότητας του Υπουργείου Αγροτικής Ανάπτύξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     13. Στην με αριθμό 2423/21-9-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 337/14-10-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε η Βουλευτής κα Ε. Σχοιναράκη - Ηλιάκη, σας διαβιβάζουμε συνημμένα το με αριθ. πρωτ. 3620/10-10-05 έγγραφο του Ειδικού Γραμματέα του Γ' ΚΠΣ για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     14. Στην με αριθμό 2460/22-9-05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 353/14-10-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, για τα θέματα της αρμοδιότητάς μας, σας πληροφορούμε τα εξής:
     Η χαράδρα του Χα, στο Ν. Λασιθίου θεωρείται δημόσια δασική έκταση, η οποία βρίσκεται υπό την εποπτεία της Δ/νσης Δασών Λασιθίου, που ανήκει στη Γεν. Γραμματεία Περιφέρειας Κρήτης, στο πλαίσιο αρμοδιότητάς της για τη διαχείριση δημοσίων δασικών εκτάσεων. Γίνονται δηλαδή όλες οι απαραίτητες ενέργειες για τη διαχείριση, προστασία και φύλαξη του φυσικού περιβάλλοντος της συγκεκριμένης περιοχής. Η δε χρηματοδότηση της αρμόδιας δασικής υπηρεσίες γίνεται σύμφωνα με τα ετήσια προγράμματα έργων και εργασιών και ανάλογα με τις προτεραιότητες, κάθε φορά, του Υπουργείόυ Αγροτικής Ανάπτυξης και Τροφίμων.
     Σε ό,τι αφορά την ανάδειξη και τον χαρακτηρισμό της περιοχής, ως Θεματικού Αρχαιολογικού Πολιτιστικού Πάρκου, η αρμοδιότητα ανήκει στο ΥΠΕΧΩΔΕ σύμφωνα με το Ν. 1650/1986.
     Συμπληρωματικά των ανωτέρω, διαβιβάζεται συνημμένα το με αριθμ. πρωτ. 3623/10-10-2005 έγγραφο του Ειδικού Γραμματέα του Γ΄ ΚΠΣ .
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     15. Στην με αριθμό 2400/21-9-05 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 96876/ΙΗ/18-9-05 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2400/21-9-05, την οποία κατέθεσε ο Βουλευτής κ. Ντίνος Ρόβλιας, και αναφέρεται στους υπαλλήλους του ΥΠ.Ε.Π.Θ. των Νομικών Προσώπων και Οργανισμών που άμεσα ή έμμεσα έχουν σχέση με αυτό .και έχουν προσφύγει στη δικαιοσύνη κατά αποφάσεων επιλογής προϊσταμένων θέσεων ευθύνης, σας καταθέτουμε τα μέχρι σήμερα συγκεντρωθέντα στοιχεία.
     Η Υπουργός
     Μ. ΓΙΑΝΝΑΚΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 8 Δεκεμβρίου 2005.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 272/5-12-2005 επίκαιρη ερώτηση του Βουλευτή της Νέας Δημοκρατίας κ. Άρη Σταθάκη προς την Υπουργό Εθνικής Παιδείας και Θρησκευμάτων, σχετικά με τη διαδικασία του μαθήματος κυκλοφοριακής αγωγής και οδικής ασφάλειας στα σχολεία.
     2. Η με αριθμό 276/5-12-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τους Υπουργούς Οικονομίας και Οικονομικών, Περιβάλλοντος, Χωροταξίας και Δημοσίων Έργων, σχετικά με την απαλλοτρίωση μεγάλων εκτάσεων με ελαιόδενδρα για την κατασκευή του φράγματος Αποσελέμη κ.λπ..
     3. Η με αριθμό 282/5-12-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Πολιτισμού, σχετικά με την επιχορήγηση των θιάσων του ελεύθερου θεάτρου κ.λπ..
     4. Η με αριθμό 280/5-12-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Οικονομίας και Οικονομικών, σχετικά με τις επιπτώσεις από την αύξηση των επιτοκίων της Ευρωπαϊκής Κεντρικής Τράπεζας κ.λπ.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 274/5-12-2005 επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα προς τον Υπουργό Απασχόλησης και Κοινωνικής Προστασίας, σχετικά με την επαγγελματική αποκατάσταση πρώην ανηλίκων κρατουμένων.
     2. Η με αριθμό 275/5-12-2005 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Θεοδώρας Τζάκρη προς τον Υπουργό Αγροτικής Ανάπτυξης και Τροφίμων, σχετικά με τον υπολογισμό της ηρτημένης παραγωγής βάμβακος στο νομό Πέλλας.
     3. Η με αριθμό 281/5-12-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Αγροτικής Ανάπτυξης και Τροφίμων, σχετικά με την καταβολή ολόκληρης της επιδότησης στους δικαιούχους παραγωγούς βρώσιμης ελιάς του Νομού Φθιώτιδας και Μαγνησίας.
     4. Η με αριθμό 279/5-12-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με το χωροταξικό και τον πολεοδομικό σχεδιασμό της χώρας μας.
     ΠΡΟΕΔΡΕΥΩΝ (Ιωάννης Τραγάκης): Εισερχόμεθα στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Φόρος προστιθέμενης αξίας στις νέες οικοδομές, μεταβολές στη φορολογία κεφαλαίου και άλλες διατάξεις».
     Είναι γνωστό ότι στη χθεσινή συνεδρίαση ψηφίστηκε επί της αρχής το νομοσχέδιο του Υπουργείου Οικονομίας και Οικονομικών. Στη σημερινή συνεδρίαση θα συζητηθούν τα άρθρα από 1 έως και 23 του νομοσχεδίου ως ενότητα. 
     Θα ήθελα να παρακαλέσω να προηγηθεί η ειδική αγορήτρια του Κομμουνιστικού Κόμματος Ελλάδας κ. Βαρβάρα Νικολαϊδου, γιατί έχει κάποια πολύ σοβαρή υποχρέωση.
     Συναινεί το Σώμα; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς το Σώμα συναίνεσε.
     Η κ. Νικολαϊδου έχει  το λόγο.
     ΒΑΡΒΑΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
     Κύριε Υπουργέ, κυρίες και κύριοι Βουλευτές, η πρώτη ενότητα των άρθρων που συζητάμε σήμερα ξεκινάει από το άρθρο 1, το Φόρο Προστιθέμενης Αξίας στις νέες οικοδομές. Κατ’ αρχήν, τοποθετηθήκαμε και χθες και τονίσαμε ότι δεν είναι κάτι καινούργιο ως νόμος. Απλά τροποποιεί, συμπληρώνει και ξεκαθαρίζει θα έλεγα, πώς θα εφαρμοσθεί ο Φ.Π.Α. στις νέες οικοδομές. Κάνει αναφορά στην κωδικοποίηση των νόμων του Φ.Π.Α. που έγινε το 2000 με το ν.2859, ο οποίος νόμος προέβλεπε το συγκεκριμένο φόρο στις νέες οικοδομές από 1.1.2002, αλλά έδινε παρατάσεις εφαρμογής το ΠΑ.ΣΟ.Κ. μέχρι 31/12/2005.
     Βεβαίως, και κατά τη χθεσινή συζήτηση φάνηκε για άλλη μια φορά ότι η λογική και της Νέας Δημοκρατίας, αλλά και του ΠΑ.ΣΟ.Κ. δεν είναι διαφορετική στο θέμα της φορολογικής πολιτικής. Απλώς το ΠΑ.ΣΟ.Κ. χαρακτήρισε και χαρακτηρίζει το Φ.Π.Α. εξυγιαντικό μέτρο και δεν συμφωνεί στον τρόπο επιβολής του. Όμως, από την τοποθέτηση του Υπουργού δεν ξεκαθαρίστηκε τι θα γίνει στο άμεσο μέλλον, διότι δεν διαψεύστηκε το αν θα φθάσουμε στο φόρο κατοχής. 
     Σε σχέση με το ίδιο το 19% που από την πρώτη ημέρα του έτους θα εφαρμοστεί και είναι μια πραγματικότητα, αυτό φαίνεται ότι εφαρμόζεται προς το παρόν, αλλά δεν φαίνεται τι θα γίνει παρακάτω. Απαλλάσσεται η πρώτη κατοικία, για την οποία εμείς ζητούμε να απαλλαχθεί τελείως, γιατί πιστεύω ότι μόνο έτσι μπορεί να πει κανείς ότι κάνει κοινωνική πολιτική. Φυσικά, μελλοντικά πρέπει να υπάρξει τρόπος να παρέχεται στους οικονομικά ασθενέστερους δωρεάν κατοικία. 
     Σε αυτήν τη συγκεκριμένη διάταξη, με όσες καινούργιες προσθήκες και αν υπάρξουν, το μόνο που υποστηρίζεται είναι το πώς θα απαλλαγούν κάποιοι μεγάλοι. Υπάρχει γραφειοκρατία στις δηλώσεις του Φ.Π.Α., εκροές και εισροές. Σε αυτές θα υπάγονται και αυτοί που κτίζουν από μόνοι τους, εφόσον το δηλώσουν, δηλαδή κάτι αντίστοιχο με αυτό που γινόταν μέχρι σήμερα με τον κάθε ιδιοκτήτη που δεν ήταν εργολάβος, αλλά φαινόταν σαν εργολάβος στο Ι.Κ.Α. κ.λπ. 
     Στο δεύτερο κεφάλαιο, που αφορά το φόρο αυτόματου υπερτιμήματος μέχρι 20% για τις περαιτέρω μεταβιβάσεις ακινήτων μετά από την πρώτη μεταβίβαση, αυτός φαίνεται ότι θα βαρύνει τον πωλητή, αλλά στην πράξη μετακυλύεται στον αγοραστή και θα αντικαταστήσει το σημερινό φόρο μεταβίβασης που δεν ξεπερνούσε το 11%. 
     Στο άρθρο 3 στην παράγραφο 4 υπάρχει μια αντιφατικότητα με την επιβολή του φόρου. Δηλαδή, μπορεί το ακίνητο να είναι παλιό πριν από είκοσι πέντε χρόνια και η κτήση του από κληρονομιά ή γονική παροχή να είναι πρόσφατη, αλλά υπολογίζεται με υψηλό συντελεστή φόρου αυτόματου υπερτιμήματος. Η όλη εφαρμογή του φόρου θυμίζει το φόρο υπεραξίας που εφαρμόζεται σε διάφορες άλλες φορολογίες, όπως για παράδειγμα στο επαγγελματικό αυτοκίνητο ή παλιότερα ως υπεραξία ακινήτου. 
     Το τρίτο κεφάλαιο έχει σχέση με το τέλος συναλλαγής ακινήτων για τις περαιτέρω μεταβιβάσεις. Αυτό βαρύνει απ’ ευθείας τον αγοραστή και είναι 1%. Στην πράξη, όμως, καταργεί το φόρο μεταβίβασης ακινήτων που ήταν 9% που με επιπλέον τέλη έφθανε στο 11% και το αντικαθιστά με το τέλος συναλλαγής, με σκοπό τη διευκόλυνση για αυτούς που αγοράζουν ακίνητα μετά από την 1η του έτους, οι οποίοι είναι, κυρίως, μεγαλοϊδιοκτήτες. 
     Οι απαλλαγές από το τέλος συναλλαγής, εκτός απ’ αυτές που είναι απαραίτητες και εννοούμε την πρώτη κατοικία, τους σεισμοπαθείς και άλλους, έχει κυρίως διευκολύνσεις υπέρ των μεγάλων, όπως για παράδειγμα εισφορά και μεταβίβαση ακινήτων κατά τη συγχώνευση ή μετατροπή επιχειρήσεων, το μετασχηματισμό ή μεταβίβαση ακινήτων προς εταιρείες επενδύσεων σε ακίνητη περιουσία, τις συγχωνεύσεις ανωνύμων κτηματικών εταιρειών και άλλα. 
     Τέλος, το τέταρτο κεφάλαιο με τον τίτλο «Λοιπές μεταβολές στη φορολογία κεφαλαίου» είναι ο ίδιος νόμος που ισχύει χρόνια τώρα για τη φορολογία κεφαλαίου, δηλαδή για κληρονομιές, δωρεές, γονικές παροχές, μεταβιβάσεις. Απλώς αναπροσαρμόζει μόνο το ύψος των απαλλαγών που, κατά την άποψή μας, είναι τόσο μικρό και θα έλεγα ότι είναι «ασπιρίνες», αφού δεν μειώνει τους συντελεστές κλιμακίων. Για παράδειγμα, στις κληρονομιές, στις δωρεές και στις γονικές παροχές αυξάνει το αφορολόγητο από τις 20.000 ευρώ στις 80.000 ευρώ και την κλίμακα του 5% την εφαρμόζει για αξία. Επιπλέον, έχουμε 20.000 ευρώ σε πρώτο βαθμό συγγενείας που τον διευρύνει και για τα εγγόνια. Για την απαλλαγή φόρου για την πρώτη κατοικία τονίζουμε ότι φαίνεται να εφαρμόζεται προς το παρόν από τη στιγμή που δεν διευκρινίζεται τι θα γίνει παραπέρα. Αυξάνει λίγο τις αξίες. Για τον άγαμο από τις 65.000 ευρώ το πάει στις 75.000 ευρώ και για τον έγγαμο από τις 100.000 ευρώ στις 115.000 ευρώ. Την προσαύξηση ανά τέκνο από τις 8.000 ευρώ για μέχρι δυο παιδιά το πάει στις 10.000, ενώ για το τρίτο παιδί και πάνω το πάει στις 12.000 ευρώ, αντί για 10.000 ευρώ που ήταν προηγουμένως. Στην καταβολή φόρου οι μηνιαίες δόσεις γίνονται διμηνιαίες. Κάνει, επίσης, μια ρύθμιση για τα προσύμφωνα ως προς τη φορολογητέα αξία που μπορεί να ευνοεί αυτήν τη στιγμή κάποιους μη έχοντες, αλλά ταυτόχρονα ωφελούνται περισσότερο κάποιοι κατασκευαστές. Το πιο πιθανό είναι ότι η διάταξη φαίνεται να φωτογραφίζει κάποιους, χωρίς να ξέρουμε ποιους. 
     Αυτά τα κεφάλαια, για τα οποία διεξάγεται η πρώτη συζήτηση, για τους λόγους που ανέφερα τα καταψηφίζουμε. 
     ΠΡΟΕΔΡΕΥΩΝ (Ιωάννης Τραγάκης): Το λόγο έχει η συνάδελφος εισηγητής της Νέας Δημοκρατίας κα Καλογήρου.
     ΧΡΙΣΤΙΑΝΑ ΚΑΛΟΓΗΡΟΥ: Κυρίες και κύριοι συνάδελφοι, θα ξεκινήσω παρουσιάζοντας τα 23 πρώτα άρθρα που συζητούμε σήμερα με τρεις τίτλους. Πρώτον, έχουμε φορολογία για τα νεόδμητα ακίνητα, η οποία ορίζεται σύμφωνα με το άρθρο 1. Τη φορολογία των νεόδμητων ακινήτων θα μπορούσαμε να την ξεχωρίσουμε σε δυο κατηγορίες. Πρώτα απ’ όλα έχουμε την εφαρμογή του φόρου προστιθέμενης αξίας στα νεόδμητα ακίνητα που η ανέγερσή τους γίνεται από κατ’ επάγγελμα κατασκευαστές και που αυτά δεν πωλούνται για πρώτη κατοικία και δεύτερον, έχουμε τα ακίνητα, τα οποία είναι νεόδμητα, πωλούνται ως πρώτη κατοικία και εξακολουθούν να υπάγονται στο φόρο μεταβίβασης ακινήτων. 
     Δεύτερον, τις περαιτέρω μεταβιβάσεις ακινήτων αφορούν τα άρθρα από το 2 έως και το 19. Τα άρθρα 2 έως και 10 ορίζουν τις διατάξεις για το φόρο αυτομάτου υπερτιμήματος και από το άρθρο 11 έως το άρθρο 19  ορίζεται το τέλος συναλλαγής που βαρύνει τον αγοραστή.
     Τρίτον, έχουμε διατάξεις για τη φορολογία κληρονομιών, δωρεών και γονικών παροχών, η οποία καθορίζεται με τα άρθρα 20 έως και το 23. 
     Προτού προχωρήσω στην κατ’ άρθρον ομιλία μου, θα μου επιτρέψετε μια γενική παρατήρηση. Με την υπερψήφιση αυτών των είκοσι τριών πρώτων άρθρων του νομοσχεδίου και ακολούθως με την εφαρμογή τους, από τη μια πλευρά θα αντιμετωπιστεί η εκτεταμένη φοροδιαφυγή στον κλάδο των οικοδομών και από την άλλη θα γίνει πιο ελκυστική η αγορά ακινήτων με την εκλογίκευση των τιμών της στέγης. Με τα συζητούμενα άρθρα του νομοσχεδίου, εκτός των άλλων, επέρχονται με το άρθρο 1 αλλαγές, όπως ήδη προείπα, στον κώδικα ΦΠΑ ο οποίος κυρώθηκε με το ν. 2859/2000. Θα αναφερθώ σε τέσσερις από τις δεκατέσσερις παραγράφους αυτού του άρθρου. 
     Σύμφωνα με την παράγραφο 3, ο Φ.Π.Α. επιβάλλεται στην παράδοση των νεόδμητων οικοδομών, η άδεια κατασκευής των οποίων θα εκδοθεί μετά από την 1η Ιανουαρίου του 2006. Επίσης, ο Φ.Π.Α. επιβάλλεται και στην παράδοση οικοδομών, η άδεια των οποίων θα αναθεωρηθεί μετά απ’ αυτήν την ημερομηνία, εφ’ όσον μέχρι την 1η Ιανουαρίου 2006 δεν έχουν αρχίσει οι εργασίες κατασκευής. Στο σημείο αυτό είναι απαραίτητη και μια επεξήγηση. Στο Φ.Π.Α., πέραν των οικοδομών η άδεια των οποίων έχει εκδοθεί μέχρι τις 31.12.2005, δεν θα υπαχθούν και οικοδομές, των οποίων η άδεια δεν θα έχει εκδοθεί έως το τέλος του τρέχοντος έτους, αλλά όμως θα έχει κατατεθεί στην πολεοδομία ο πλήρης φάκελος έκδοσης άδειας ως τις 25 Νοεμβρίου και υπάρχει υπογεγραμμένο εργολαβικό μέχρι αυτήν την ημερομηνία.
     Με την παράγραφο 5 του άρθρου 1 κλείνουν τα διάφορα «παραθυράκια» του νόμου, μέσω των οποίων επωφελούντο ορισμένοι επιτήδειοι. Έτσι, εφεξής ως φορολογητέα πράξη που εξομοιώνεται με παράδοση ακινήτου θα θεωρείται η ιδιοκατοίκηση, η ιδιόχρηση, ή η παράδοση σε μη φορολογητέα δραστηριότητα του ιδίου υποκειμένου, η μίσθωση, η δωρεάν παραχώρηση της χρήσης του ακινήτου. Αυτός ο φόρος προστιθέμενης αξίας καθίσταται απαιτητός, σύμφωνα με τα όσα ορίζει η παράγραφος 6 του ιδίου άρθρου.
     Με την παρ. 9 ξεκαθαρίζεται ότι από το Φόρο Προστιθέμενης Αξίας εξαιρούνται τα παλαιά ακίνητα, εκείνα δηλαδή που έχουν άδεια οικοδομής εκδοθείσα, πριν την 1η Ιανουαρίου του 2006 όπως επίσης εξαιρείται και η απόκτηση πρώτης κατοικίας. Στο σημείο αυτό, θα ήθελα επειδή πολλά ακούστηκαν στην επί της αρχής συζήτηση να μας πει η Αξιωματική Αντιπολίτευση καθαρά εάν συμφωνεί με την εξαίρεση της πρώτης κατοικίας από το καθεστώς του ΦΠΑ ή εάν διαφωνεί. Δοθείσης δε ευκαιρίας να επαναλάβω και πάλι, ότι ξεκάθαρη θέση δική μας είναι ότι η ρύθμιση αυτή αποτελεί μία έμπρακτη απόδειξη της κοινωνικής ευαισθησίας της Κυβέρνησης της Νέας Δημοκρατίας.
     Στο άρθρο 2 με την παρ. 1 έχουμε μία ακόμη αλλαγή στο καθεστώς της φορολογίας ακινήτων και αυτή είναι ο φόρος αυτομάτου υπερτιμήματος. Τι προβλέπει: Κάθε περαιτέρω μεταβίβαση με επαχθή αιτία ακινήτου, το οποίο αποκτήθηκε με οποιαδήποτε αιτία μετά την 1.1.2006 επιβαρύνεται με το νέο αυτό φόρο. Επιβάλλεται σύμφωνα με το άρθρο 3 παρ. 1 στη διαφορά ανάμεσα στην αξία κτήσης και στην αξία πώλησης του ακινήτου ή του εμπραγμάτου του αυτού δικαιώματος και καταβάλλεται πριν από την υπογραφή του σχετικού συμβολαίου. Με το άρθρο 4 ο φόρος αυτομάτου υπερτιμήματος καθορίζεται ότι βαρύνει τους πωλητές των ακινήτων. 
     Το ύψος των συντελεστών φορολόγησης είναι αντιστρόφως ανάλογο με το χρονικό διάστημα που παρέμεινε το μεταβιβαζόμενο ακίνητο στην ιδιοκτησία του υπόχρεου στο φόρο πωλητή. Έτσι, ο συντελεστής του φόρου ορίζεται σύμφωνα με το άρθρο 6 έως εξής: 20% εάν το μεταβιβαζόμενο ακίνητο παρέμεινε στην ιδιοκτησία του πωλητή για χρονικό διάστημα έως και πέντε έτη. 10% εάν παρέμεινε από πέντε έως δεκαπέντε έτη, 5% εάν παρέμεινε από δεκαπέντε έως είκοσι πέντε έτη και 0% εάν το μεταβιβαζόμενο ακίνητο παρέμεινε στην ιδιοκτησία του πωλητή για χρονικό διάστημα περαιτέρω των είκοσι πέντε ετών.
     Με τη διαφοροποίηση αυτή των φορολογικών συντελεστών επιβαρύνονται συγκριτικά οι βραχυχρόνιες υπεραξίες στις οποίες είναι εντονότερο το φαινόμενο της κερδοσκοπίας. Αντιθέτως, η μεταπώληση ακινήτων στα οποία διατήρησε ο ιδιοκτήτης τους την κτήση για χρονικό διάστημα μεγαλύτερο των είκοσι πέντε ετών απαλλάσσονται πλήρως της φορολογίας. 
     Στο άρθρο 7 ορίζονται με σαφήνεια οι απαλλαγές από το φόρο αυτομάτου υπερτιμήματος. 
     Ακολούθως, με τα άρθρα 11 έως 19 ο φόρος μεταβίβασης ακινήτων, ο οποίος επιβάλλεται σήμερα κατά μέσο όρο με συντελεστή 11%, καταργείται, σταδιακά, για τις περαιτέρω μεταβιβάσεις από 1ης Ιανουαρίου του ερχόμενου έτους και εφεξής. Ο εν λόγω φόρος παύει να επιβάλλεται σε κάθε περαιτέρω μεταβίβαση, με επαχθή αιτία ή εμπραγμάτου δικαιώματος επί ακινήτου που αποκτήθηκε με οποιαδήποτε αιτία μετά την 1.1.2006. 
     Άλλη μία διάταξη με φιλολαϊκό προσανατολισμό καθ’ όσον θεσπίζεται για να ελαφρύνει τους φορολογούμενους κατά την αγορά ακινήτου. Αλλά η κοινωνική και όχι μόνο ευαισθησία δε σταματά εδώ. Αυτό αποδεικνύεται, κυρίες και κύριοι συνάδελφοι, με το άρθρο 16 στο οποίο καθορίζονται οι απαλλαγές από το τέλος συναλλαγής. Απαλλαγές που υπαγορεύονται από λόγους κοινωνικής πολιτικής, φορολογικής ελάφρυνσης των αγροτών, ενίσχυσης της αγροτικής οικονομίας, αλλά και για λόγους αναπτυξιακής πολιτικής και ενίσχυσης της επιχειρηματικότητας. 
     Φιλολαϊκό χαρακτήρα έχει και άλλη μία ρύθμιση του συζητούμενου νομοσχεδίου και αυτή είναι η ρύθμιση που αφορά στη φορολογία, στις κληρονομίες και στις δωρεές. Το άρθρο 20 περιλαμβάνει μία δέσμη στην οποία έχω ήδη αναφερθεί στην επί της αρχής ομιλία μου, θα αναφερθώ όμως, σε δύο από τις παραγράφους αυτές. Ειδικότερα στην παράγραφο 5 με την οποία τροποποιούνται κλίμακες υπολογισμού του φόρου κληρονομιών, δωρεών και γονικών παροχών, με στόχο την ελάφρυνση των φορολογουμένων, ιδίως κατά την απόκτηση μικρών και μεσαίων περιουσιών. 
     Με την ένταξη των εγγονών στην κατηγορία Α΄ του υπολογισμού του φόρου ενισχύεται η οικογένεια και διευκολύνεται στη ρύθμιση της περιουσιακής κατάστασης, χωρίς να απαιτείται να γίνονται διαδοχικές μεταβιβάσεις των ιδίων περιουσιακών στοιχείων από παππούδες σε γονείς και από γονείς σε εγγόνια.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Κύριε Πρόεδρε, σε λιγότερο από ένα λεπτό θα έχω ολοκληρώσει.
     Εδώ θεωρώ σκόπιμο να παρουσιάσω δύο παραδείγματα. Πρώτον, όταν ένας εγγονός κληρονομεί από τη γιαγιά του μία κληρονομία ύψους 80.000 ευρώ μέχρι σήμερα θα πλήρωνε φόρο 8.500 ευρώ, ενώ με τις νέες διατάξεις δεν πληρώνει τίποτα. 
     Δεύτερο παράδειγμα. Για μια κληρονομία ή δωρεά από παππού σε εγγονό αξίας 200.000 ευρώ, ο αναλογούν φόρος μέχρι σήμερα ήταν 35.000 ευρώ, ενώ με το νέο νομοθετικό καθεστώς θα είναι μόνο 11.000 ευρώ. Εξάλλου με την παράγραφο 11 του ιδίου άρθρου προβλέπονται ρυθμίσεις που διευκολύνουν το φορολογούμενο, δοθέντος ότι διπλασιάζεται ο χρόνος εξόφλησης του οφειλόμενου φόρου κληρονομιών, δωρεάν και γονικών παροχών και έτσι επιπλέον επέρχεται μείωση στη μέση μηνιαία επιβάρυνση των οφειλετών. 
     Από όσα προανέφερα, κυρίες και κύριοι συνάδελφοι, προκύπτει αβίαστα το συμπέρασμα ότι η Κυβέρνηση της Νέας Δημοκρατίας μένει προσηλωμένη στους στόχους της και ένας από αυτούς είναι η επίλυση του δημοσιονομικού προβλήματος, χωρίς περαιτέρω επιβάρυνση του συνόλου των φορολογουμένων.
     Με το νομοσχέδιο αυτό αντιμετωπίζεται το φαινόμενο της φοροδιαφυγής στον τομέα των κατασκευών, ενώ παράλληλα προστατεύονται και διευκολύνονται με σαφείς και διαυγέστατες ρυθμίσεις οι πολίτες και ιδίως οι ασθενέστεροι. Πρόκειται για άρθρα που είναι άρτια και εκ προοιμίου αποτελεσματικά από τεχνοκρατικής απόψέως, ενώ παράλληλα αποπνέουν κοινωνική ευαισθησία. Διακρίνονται επίσης ανάγλυφες η ιδεολογία και η πολιτική πρόταση της Νέας Δημοκρατίας.
     Θεωρώ, κυρίες και κύριοι συνάδελφοι, ότι τα συζητούμενα άρθρα του νομοσχεδίου θα μπορούσε να συνυπογράψει ο οποιοσδήποτε στα δημόσια πράγματα που δεν κινείται με παρωπίδες. Για τους λόγους αυτούς, τους στενά τεχνοκρατικούς, αλλά και τους ευρύτερα πολιτικούς, εισηγούμαι την κατ’ άρθρον υπερψήφιση των 23 πρώτων άρθρων του υπό συζήτηση σχεδίου νόμου για τη φορολογία. Σας ευχαριστώ.
     ( Χειροκροτήματα από την πτέρυγα της Νέας Δημοκρατίας )
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε την κυρία συνάδελφο. 
     Ο συνάδελφος εισηγητής του ΠΑ.ΣΟ.Κ. κ. Φωτιάδης έχει το λόγο.
     ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, κυρία και κύριοι συνάδελφοι, πιστεύω ότι έχει γίνει απόλυτα σαφές σε αυτήν την Αίθουσα ότι ένα κατ’ εξοχήν και ομολογουμένως εξυγιαντικό μέτρο, όπως είναι η επιβολή του ΦΠΑ στα ακίνητα, έχει μετατραπεί σε ένα καθαρά αντιλαϊκό μέτρο και αυτό εξαιτίας των ατυχών χειρισμών της Κυβέρνησης.
     Αναφερθήκαμε στην επί της αρχής συζήτηση του νομοσχεδίου για το κλίμα που με ευθύνη της δημιούργησε η Νέα Δημοκρατία, ένα κλίμα το οποίο σε τελική ανάλυση, σύμφωνα με στοιχεία των αρμόδιων φορέων οδήγησε στην αύξηση, μέχρι και 30% σε ορισμένες περιοχές, της τιμής των ακινήτων. 
     Μιλήσαμε για την κατάργηση ουσιαστικά του αντικειμενικού προσδιορισμού και επαναφορά της υπερεξουσίας και πάλι, την ανάθεση υπερεξουσιών στον οικονομικό έφορο, μια πρακτική η οποία καταδικάστηκε στο παρελθόν ως πολύ φαύλη και σήμερα επαναφέρεται όχι από το παράθυρο, αλλά ευθέως. Πρέπει να πούμε πως όπως προκύπτει από την ανάλυση των συγκεκριμένων άρθρων, φαίνεται ότι θα δημιουργήσουμε μία επιπλέον γραφειοκρατία. Φαίνεται ότι όλοι οι φάκελοι που θα ελέγχονται θα είναι προσωρινοί. Θα υπάρχει προσωρινή τιμή, προσωρινή πράξη προσδιορισμού της αξίας των ακινήτων και το πιθανότερο είναι ότι οι περισσότερες από αυτές θα παραπέμπονται στο Σώμα Ορκωτών Εκτιμητών. Φαίνεται, όμως, κύριε Υπουργέ, ότι δεν αναλογιστήκατε ότι το Σώμα Ορκωτών Εκτιμητών σε όλη την Ελλάδα έχει είκοσι πέντε μέλη, τα περισσότερα από τα οποία εδρεύουν στην Αθήνα και ένα παράρτημα που προσφάτως πριν από λίγα χρόνια έγινε στη Θεσσαλονίκη και θα πρέπει να καλύψει γεωγραφικά περίπου τριακόσιες περιφέρειες, όσες είναι δηλαδή και οι εφορίες.
     Πρακτικά δηλαδή θα πρέπει οι πέντε-δέκα ορκωτοί εκτιμητές, να πάρω για παράδειγμα την πατρίδα μου τη βόρεια Ελλάδα- να καλύψουν τις εκατοντάδες εφορίες από την Ήπειρο μέχρι την Ορεστιάδα σε περίπτωση αμφισβήτησης. Και βέβαια δεν αναφέρεται ποιος θα πληρώσει το κόστος. Γιατί το κόστος της εκτίμησης είναι ιδιαίτερα βαρύ, ιδιαίτερα σημαντικό. Από την εμπειρία μου η ενασχόληση των ορκωτών εκτιμητών ήδη είναι βεβαρημένη τώρα και υπάρχει πρόβλημα χρόνου για την υλοποίηση των υποχρεώσεών τους.
     Έτσι λοιπόν, θα πρέπει να δείτε τι ακριβώς θα συμβεί εάν συγκεντρωθούν πολλές τέτοιες υποθέσεις και δεν μπορούν να ανταποκριθούν οι ορκωτοί εκτιμητές και να προβλέψετε τελικώς, ποιος θα επιβαρυνθεί το κόστος της εκτίμησης. Αυτός που θα χάσει, την υπόθεση αυτός που θα δικαιωθεί και με ποια κριτήρια τελικώς, οι ορκωτοί εκτιμητές, θα κρίνουν.
     Μας κάνατε ένα ερώτημα στο οποίο ήδη είχαμε απαντήσει. Ρωτήσατε και πάλι εάν συμφωνούμε από την εξαίρεση για το καθεστώς Φ.Π.Α. για την πρώτη κατοικία ή όχι; Σαφέστατα διαφωνούμε με την εξαίρεση από το καθεστώς του Φ.Π.Α. της πρώτης κατοικίας όπως εσείς σήμερα το φέρνετε. Είμαστε υπέρ της μη καταβολής Φ.Π.Α. από τον αγοραστή πρώτης κατοικίας. 
     Αν είχατε κύριε Υπουργέ, την πρόνοια να διαβάσετε τα Πρακτικά... 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μα κύριε συνάδελφε, δεν καταλάβατε...
     ΑΠΟΣΤΟΛΟΣ ΦΩΤΙΑΔΗΣ: Έχω την εντύπωση ότι εσείς δεν καταλάβατε τι συμβαίνει εδώ πέρα για να επιμένετε και μάλιστα επικριτικά. Δεν καταλάβατε, λοιπόν, τι συμβαίνει.
     Εάν διαβάσετε τα Πρακτικά που ήταν αποτέλεσμα εκατοντάδων ωρών προετοιμασίας της προηγούμενης κυβέρνησης θα δείτε ότι είχατε συγκεκριμένη απάντηση. Με μεμφθήκατε γιατί λέτε ότι ισχυρίστηκα πριν από καιρό με τη δική σας κυβέρνηση ότι δεν είναι δυνατή η εξαίρεση του Φ.Π.Α. για την πρώτη κατοικία. Ε, το λέω και σήμερα ότι δεν είναι δυνατή η εξαίρεση της πρώτης κατοικίας από το Φ.Π.Α., γιατί κάνατε μία τρύπα στο νερό. Και το λέω αυτό γιατί δεν μπορεί να εφαρμοστεί εξαίρεση Φ.Π.Α. στην οικοδομή. Να το κάνω πιο απλό με ένα ακραίο παράδειγμα. Χτίζεται μια οικοδομή πέντε διαμερισμάτων από έναν εργολάβο. Και τα πέντε διαμερίσματα πωλούνται ως πρώτη κατοικία. Πείτε μου, κύριε Υπουργέ, το Φ.Π.Α. του κόστους κατασκευής ποιος θα τον πληρώσει; Θα τον πληρώσει μήπως ο εργολάβος κάνοντας αγαθοεργίες, έτσι φιλανθρωπικά θα τον χαρίσει στον αγοραστή που θα είναι αγοραστής πρώτης κατοικίας; Ασφαλώς θα επιβάλλει το Φ.Π.Α. στη δαπάνη αγοράς από την πρώτη κατοικία, πράγμα το οποίο δεν θα συμβεί εάν είναι δεύτερη κατοικία, γιατί στη δεύτερη κατοικία θα αφαιρέσει το Φ.Π.Α. της κατασκευής, θα το συμψηφίσει με το Φ.Π.Α. που θα εισπράξει.
     Είχαμε λοιπόν, εισηγηθεί όταν συνεδρίαζε η επιτροπή ένα πολύ απλό και αποτελεσματικό μέτρο, να επιβάλλεται Φ.Π.Α. στην πρώτη κατοικία, αλλά να επιστρέφεται την ίδια ώρα ως κοινωνική παροχή. Για να μην υπάρχει όμως γραφειοκρατία αλλά και πρόβλημα για την εξεύρεση χρημάτων από τον αγοραστή πρώτης κατοικίας, να μην καταβάλλεται τοις πράγμασι το ποσό του Φ.Π.Α., αλλά να γίνεται διπλή εγγραφή καταβολής και ταυτόχρονα επιστροφής πάνω στο ίδιο το έντυπο που υποβάλλεται στην εφορία. 
     Έτσι λοιπόν, δεν θα είχε κανένα πρόβλημα η πρώτη κατοικία. Δεν υπάρχει κανένας συνάδελφος εδώ μέσα στη Βουλή και κανένα κόμμα που να λέει να επιβάλουμε Φ.Π.Α. στην οικοδομή. Το ίδιο λέτε κι εσείς κι εμείς. Απλώς εσείς από γκάφα το κάνατε, γιατί δεν πιστεύω –το είπα και στην πρωτομιλία μου επί της αρχής- ότι το κάνατε από πολιτική σκοπιμότητα γιατί θέλετε να εισπράξετε επιπλέον Φ.Π.Α. από τον αγοραστή πρώτης κατοικίας. Είναι θέμα άγνοιας. Παρασυρθήκατε πιθανότατα από εισηγήσεις και ήρθατε να μας πείτε ότι πετύχατε την απαλλαγή από το Φ.Π.Α. της πρώτης κατοικίας. Μα δεν πετύχατε τίποτα απολύτως.
     Εξάλλου η άρνησή σας να καταθέσετε στη Βουλή -και θα επανέλθουμε με ερώτησή μας και αίτηση κατάθεσης εγγράφων- αυτό που είχαμε ζητήσει, κύριε Υπουργέ, την αλληλογραφία με την Ευρωπαϊκή Ένωση, μας προκαλεί δικαιολογημένα κάποιες απορίες τις οποίες θα τις λύσουμε στο μέλλον. 
     Καταγράψτε στο σημειωματάριό σας, γιατί θα βρίσκεται στα Πρακτικά, ότι θα υποχρεωθείτε για την πρώτη κατοικία από την ώρα που θα αρχίσουν οι πρώτες αγορές πρώτης κατοικίας μετά από ένα-δύο χρόνια –γιατί τα πρώτα δύο χρόνια θα πάνε με το παλιό καθεστώς ούτως ή άλλως- να φέρετε τροποποίηση του συγκεκριμένου νόμου, γιατί θα δεχθείτε τις πιέσεις, τις εύλογες διαμαρτυρίες των αγοραστών της πρώτης κατοικίας. 
     Υπάρχει μία σειρά από άλλα πράγματα τα οποία δεν τα έχετε δει. Μιλάτε για υποβολή πλήρους φακέλου για να υπαχθεί κάποιος στο παλιό καθεστώς ή να μην υπαχθεί στο παλιό καθεστώς. Πείτε μας νομικά τι σημαίνει πλήρης φάκελος. Εγώ είμαι δικηγόρος, δεν είμαι πολιτικός μηχανικός, αλλά γνωρίζω ότι μέχρι και την τελευταία στιγμή έκδοση της αδείας η πολεοδομία με γραπτές παρατηρήσεις ζητά να προσκομιστούν κάποια έγγραφα, να γίνουν διορθώσεις. Ποια είναι η νομική έννοια του πλήρους φακέλου; Εάν δηλαδή, μετά την κατάθεση του φακέλου υποβληθεί πίνακας παρατηρήσεων για τη διόρθωση, για τη συμπλήρωση φακέλου οικοδομής, είναι πλήρης ή μη πλήρης. Και ποια θα είναι η ποιότητα των παρατηρήσεων, ουσιαστικές ή τυπικές; Είναι δηλαδή ένα θέμα το οποίο θα δημιουργήσει χωρίς αμφιβολία προβλήματα.
     Όσον αφορά το θέμα των κληρονομιών σας είπα το εξής: Θέλετε να αποδεχθώ την καλή σας διάθεση και την αγαθή πρόθεσή σας; Είπα ότι για τους συζύγους και τα  ανήλικα τέκνα καταργείτε την απαλλαγή των 300.000 ευρώ και καθιερώνετε 80.000 ευρώ. Επιμένετε εσείς. Εγώ δεν θέλω να σας πω ότι εσείς έχετε άδικο. Εγώ θα πρότεινα κάτι ενδιάμεσο. Σε εκείνο το σημείο βάλτε ένα κόμμα και πείτε «επιφυλασσομένων των διατάξεων του άρθρου 25» και τελειώνει το θέμα της ερμηνείας. 
     Εγώ ως νομικός σας λέω ότι ο νεότερος νόμος καταργεί τον προηγούμενο άσχετα εάν δεν αναφέρεται ρητά η κατάργηση. Δεν μπορεί να λέτε ότι η κληρονομική μερίδα που απαλλάσσεται είναι 80.000 ευρώ και να λέτε επίσης ότι εξακολουθεί να ισχύει και το 300.000 ευρώ  και τα 80.000 ευρώ. Από όσα γνωρίζω λόγω επαγγελματικής ενασχόλησής μου νομίζω ότι καλό θα είναι, εάν όντως το εννοείτε, να διευκρινίσετε στο νόμο ότι εξακολουθεί να ισχύει η διάταξη του άρθρου 25 και επομένως τα 300.000 ευρώ ισχύουν για την απαλλαγή για τη σύζυγο και τα ανήλικα τέκνα, αλλά και τα 80.000 ευρώ.
     ΠΡΟΕΔΡΕΥΩΝ (Ιωάννης Τραγάκης):  Παρακαλώ ολοκληρώστε, κύριε συνάδελφε.
     ΑΠΟΣΤΟΛΟΣ ΦΩΤΙΑΔΗΣ: Τελειώνω, κύριε Πρόεδρε. 
     Θα ήθελα τελειώνοντας να πω το εξής. Λέτε ότι ο κρίσιμος χρόνος είναι ο χρόνος κατάρτισης του προσυμφώνου εφόσον εισπραχθεί ολόκληρο το τίμημα. Έχω την εντύπωση ότι εδώ πρέπει να γίνει μία νομοτεχνική διευκρίνιση, γιατί σε τελική ανάλυση είναι στο χέρι των συναλλασσομένων να υπαγάγουν ή να μην υπαγάγουν σε Φ.Π.Α. τη συγκεκριμένη δικαιοπραξία. Δηλαδή, να πουν ότι αφήνουμε ένα 5% του τιμήματος ή το 1%, ή 1 ευρώ για μεταγενέστερο χρόνο και να μην υπαχθεί η συγκεκριμένη δικαιοπραξία στο Φ.Π.Α.. Καλό θα είναι ορισμένα ζητήματα να έχουν ξεκαθαρίσει από τώρα. Να δούμε τι θα συμβαίνει όταν γίνεται μερική προκαταβολή και εν πάση περιπτώσει να μην προκύπτουν ζητήματα τα οποία αφορούν τελικά αμφισβητήσεις. 
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
     ΑΠΟΣΤΟΛΟΣ ΦΩΤΙΑΔΗΣ: Κι εγώ σας ευχαριστώ, κύριε Πρόεδρε. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης):  Θα ήθελα να γνωστοποιήσω στο Σώμα ότι από τα άνω δυτικά θεωρεία παρακολουθούν τη Συνεδρίαση, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους ειδικούς χώρους του Μεγάρου της Βουλής των Ελλήνων, τριάντα ένα μαθητές και μαθήτριες και έξι συνοδοί-καθηγητές από το Αιάτειο Γυμνάσιο Σαλαμίνας, που είναι η περιφέρειά μου. 
     Τους καλωσορίζουμε!
     (Χειροκροτήματα απ΄ όλες τις πτέρυγες της Βουλής)
     Κύριε Υπουργέ, θέλετε να κάνετε κάποιες νομοτεχνικές παρατηρήσεις;
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Ναι, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης):  Πόσο χρόνο θέλετε; Είκοσι λεπτά;
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ναι, κύριε Πρόεδρε. Υπάρχει άλλος εισηγητής;
     ΠΡΟΕΔΡΕΥΩΝ (Ιωάννης Τραγάκης):  Όχι, κύριε Υπουργέ, δεν υπάρχει.
     Ορίστε έχετε το λόγο.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, με το σχέδιο νόμου που συζητούμε σήμερα γίνεται μία πολύ μεγάλη τομή στη φορολογία κεφαλαίου, διότι μετά από δεκαοκτώ χρόνια συνεχών αναβολών προβλέπεται επιτέλους η εισαγωγή του Φ.Π.Α. στις οικοδομές. 
     Είναι μία πρωτοβουλία που είναι εξαιρετικά σημαντική. Δεν πρόκειται να επιβαρύνει  τον κλάδο της οικοδομής, αλλά θα τον εξυγιάνει και θα βοηθήσει στο να αντιμετωπίσουμε την εκτεταμένη φοροδιαφυγή που υπάρχει σ’ αυτόν τον κλάδο, που όλοι μας αναγνωρίζουμε ότι είναι ένας από τους σημαντικότερους κλάδους για την ελληνική οικονομία. Είναι εάν θέλετε για πολλά χρόνια η ατμομηχανή της ανάπτυξης, γιατί μαζί με τον κλάδο της οικοδομής και πάρα πολλοί άλλοι κλάδοι της οικονομίας αναπτύσσονται.
     Υπήρξαν αντιδράσεις -άλλωστε γι’ αυτό και καθυστέρησε επί δεκαοκτώ χρόνια-  όχι από τους πολίτες, γιατί οι πολίτες θα ωφεληθούν απ’ αυτή την αλλαγή, αλλά υπήρξαν αντιδράσεις απ’ αυτούς οι οποίοι δραστηριοποιούνται στον κλάδο της οικοδομής και δεν εννοούν να αποδίδουν τους φόρους που παρακρατούν. 
     Εκτός όμως από την εισαγωγή του Φ.Π.Α. γίνονται κι άλλες αλλαγές. Γίνεται μία πολύ μεγάλη τομή που είναι η κατάργηση, σταδιακά βέβαια του Φόρου Μεταβίβασης Ακινήτων ο οποίος δυσχεραίνει τις συναλλαγές. Είναι σε πάρα πολύ υψηλά επίπεδα και έτσι δυσχεραίνει τις συναλλαγές ακινήτων.
     Με την κατάργηση αυτή θα γίνεται όλο και πιο ελκυστική η αγορά των ακινήτων, διότι οι συναλλαγές θα μπορούν να γίνονται πολύ ευκολότερα. Θα μπορεί μια οικογένεια, για παράδειγμα, που ξεκινά μ’ ένα μικρό σπίτι, να το πουλάει και να μετακινείται σ’ ένα μεγαλύτερο σπίτι χωρίς να επιβαρύνεται με αυτόν το φόρο της μεταβίβασης, που φτάνει έως το 11%. 
     Επίσης, γίνονται σημαντικές ελαφρύνσεις στη φορολογία των κληρονομιών. Στην εισαγωγή του Φ.Π.Α., η οποία έπρεπε να γίνει με τους κανόνες της Ευρωπαϊκής Ένωσης, κάναμε μία σειρά από ρυθμίσεις προκειμένου να διατηρήσουμε κάποια προνόμια που υπάρχουν για την αγορά πρώτης κατοικίας. Η αγορά πρώτης κατοικίας είναι μια σημαντικότατη εξαίρεση από το γενικευμένο φόρο μεταβίβασης, δεν θα επιβαρυνθεί με Φ.Π.Α. και εξακολουθεί να υπόκειται στο φόρο μεταβίβασης ακινήτων, όπως υπόκειντο μέχρι σήμερα. 
     Καταργούμε μια σειρά από φόρους, όπως ο φόρος μεταβίβασης ακινήτων, αλλά αυτό δεν σημαίνει ότι δεν πρέπει να αντικατασταθεί με κάτι. Αντικαθίσταται με το φόρο αυτομάτου υπερτιμήματος, ο οποίος υπολογίζεται πια στη διαφορά της αξίας από την αγορά στην πώληση του ακινήτου. 
     Σημαντικότατο είναι ότι αυξάνουμε και τα αφορολόγητα όρια για το φόρο μεταβίβασης ακινήτου για την αγορά πρώτης κατοικίας κατά 15%, αλλά και το φόρο αυτομάτου υπερτιμήματος τον κλιμακώνουμε έτσι ώστε η φορολογία να είναι αντιστρόφως ανάλογη με το χρονικό διάστημα για το οποίο παρέμεινε το μεταβιβαζόμενο ακίνητο στην ιδιοκτησία του υπόχρεου στον φόρο πωλητή. Οι συντελεστές είναι 20% εάν το ακίνητο παραμείνει στην ιδιοκτησία του πωλητή έως πέντε χρόνια, κατεβαίνει στο 10% εάν το ακίνητο παραμείνει στην ιδιοκτησία μεταξύ πέντε και δεκαπέντε ετών, στο 5% εάν παραμείνει μεταξύ δεκαπέντε και είκοσι πέντε ετών και περισσότερο από είκοσι πέντε χρόνια, δηλαδή αν κάποιος αγοράσει ένα ακίνητο και μείνει σ’ αυτό σ’ όλη του τη ζωή όταν το πουλήσει μετά από είκοσι πέντε χρόνια δεν θα χρειαστεί να πληρώσει κανένα φόρο.
     Μία άλλη σημαντική καινοτομία στην οποία αναφέρθηκα, είναι η φορολογία κληρονομιών και δωρεών. Βασικά αυτό που γίνεται είναι ότι τετραπλασιάζεται το αφορολόγητο ποσό της κληρονομιάς ή δωρεάς από γονείς προς παιδιά και συζύγους. Μέχρι σήμερα το αφορολόγητο ήταν 20.000 ευρώ και τώρα γίνεται 80.000 ευρώ. Εξακολουθεί βεβαίως να είναι χαμηλό σχετικά αυτό το ποσό, διότι ο στόχος είναι να ευνοήσουμε τις χαμηλές κληρονομιές, αυτές που αφορούν τους περισσότερους πολίτες όχι τις μεγάλες κληρονομιές,. 
     Είναι σημαντική καινοτομία ότι οι εγγονοί του κληρονομημένου, οι οποίοι μέχρι σήμερα είχαν βαρύτερη φορολογία από αυτήν των παιδιών, εξομοιώνονται φορολογικά με τα παιδιά. Έτσι υπάρχει μια αύξηση του αφορολόγητου ορίου από 15.000 ευρώ σε 80.000 ευρώ και χαμηλότεροι φορολογικοί συντελεστές σ’ όλη την κλίμακα.
     Αυξάνονται οι γονικές παροχές, αυξάνονται τα όρια για τις γονικές παροχές από 90.000 ευρώ σε 100.000 ευρώ. Βεβαίως, με την αλλαγή που γίνεται τώρα στο φόρο κληρονομιάς, η γονική παροχή έχει πολύ μικρότερη σημασία απ’ ό,τι είχε στο παρελθόν. Δεν θέλαμε να την καταργήσουμε εντελώς, γιατί είναι ένας θεσμός ο οποίος έχει εξυπηρετήσει την ελληνική κοινωνία.
     Κατά τη διάρκεια της συζήτησης επανέλαβε η Αντιπολίτευση κάποια θέματα σχετικά με την επιβολή του Φ.Π.Α. και τις προβλέψεις για τον συνοπτικό φορολογικό έλεγχο, τα οποία απαντήθηκαν και στην επιτροπή, για το κατά πόσο δηλαδή η τιμή που απεικονίζεται στο συμβόλαιο είναι συμβατή με τις αγοραίες τιμές. Ο φορολογικός έλεγχος γίνεται, διότι ο κώδικας του Φόρου Προστιθέμενης Αξίας στην Ευρωπαϊκή Ένωση δεν αναγνωρίζει αντικειμενικές τιμές παρά μόνο αγοραίες τιμές. Και επανέλαβε και ο συνάδελφος κ. Μπέζας κι εγώ επανειλημμένως και στην επιτροπή και δημοσίως, ότι αυτός ο φορολογικός έλεγχος, ο συνοπτικός, θα γίνεται με πολύ απλές διαδικασίες, που στην ουσία θα διαπιστώνεται κατά πόσο η τιμή του συμβολαίου είναι μεγαλύτερη ή ίση με την αντικειμενική τιμή και με το κόστος κατασκευής της οικοδομής, το οποίο προσδιορίζεται από πίνακες αντικειμενικούς. Δεν μπαίνει δηλαδή θέμα συναλλαγής εδώ. Θα είναι πάρα πολύ απλές οι διαδικασίες.
     Επίσης επέρχονται βελτιώσεις στο νομοσχέδιο αυτό σε μια σειρά από άλλα ζητήματα στη φορολογία εισοδήματος, κυρίως στο σύστημα αναγνώρισης των προς έκπτωση δαπανών των επιχειρήσεων. Οι βελτιώσεις αυτές αποσκοπούν στη διενέργεια αντικειμενικότερων φορολογικών ελέγχων.
     Θα κάνω κάποιες αλλαγές με βάση τη συζήτηση, που έγιναν σ’ αυτό το ζήτημα, ειδικά στο άρθρο 24, παράγραφος 1, περίπτωση ω, όπου για συνέδρια αναγνωρίζονται οι δαπάνες που γίνονται μέσα στο Δήμο ή την Κοινότητα. Θα το διευρύνουμε αυτό, ώστε να περιλαμβάνονται συνέδρια που γίνονται στον ίδιο το νομό αλλά όχι σ’ όλη την Ελληνική Περιφέρεια, διότι δε θέλουμε να δίνουμε φορολογικές απαλλαγές σε επιχειρήσεις που θα στέλνουν το προσωπικό τους για διακοπές -για παράδειγμα- σ’ άλλες Περιφέρειες της Ελλάδος και όχι για λόγους επαγγελματικούς, αλλά για άλλους λόγους. Δεν υπάρχει κανένας λόγος ο Έλληνας φορολογούμενος να πληρώνει τις διακοπές των στελεχών των επιχειρήσεων. Θα μιλήσω για τις αλλαγές στο τέλος της ομιλίας μου.
     Εκτός από τα ζητήματα που αφορούν στη φορολογία κεφαλαίου, θα συζητηθεί σε λίγο και το πολύ σημαντικό τμήμα του νομοσχεδίου που αναφέρεται στον τρόπο φορολόγησης επιχειρήσεων αλλοδαπών που έχουν τη βάση τους αλλά όχι τη δραστηριότητά τους στην Ελλάδα. Αυτό είναι μια μεγάλη πρωτοβουλία, μια μεγάλη καινοτομία, διότι ένας από τους στόχους της οικονομικής μας πολιτικής, ιδίως σε μία περίοδο που οι χώρες της περιοχής αναπτύσσονται με ταχείς ρυθμούς, είναι να προσελκύσουμε επενδύσεις και να ενισχύσουμε την εξωστρέφεια της οικονομίας μας.
      Οι χώρες της ευρύτερης περιοχής μας στη Νοτιοανατολική Ευρώπη έχουν συγκριτικά πλεονεκτήματα πολύ διαφορετικά από τη χώρα μας. Συγκεκριμένα έχουν χαμηλό κόστος εργασίας και έτσι προσελκύουν κλάδους και επιχειρήσεις εντάσεως εργασίας, κάτι που δεν μπορεί να κάνει η Ελλάδα. Η χώρα μας θα πρέπει να εκμεταλλευθεί τα δικά της συγκριτικά πλεονεκτήματα. Υπάρχουν πολλές επιχειρήσεις που δείχνουν ενδιαφέρον να εγκαταστήσουν τις διοικητικές υπηρεσίες τους στην Ελλάδα και να έχουν τη δραστηριότητά τους στην ευρύτερη περιοχή. Και επίσης, από το παρελθόν υπάρχουν και κάποιες επιχειρήσεις που έχουν εκμεταλλευτεί παλαιότερους νόμους τους οποίους δεν μπορούμε να διατηρήσουμε στο πλαίσιο της Ευρωπαϊκής Ένωσης. Με το παρόν, λοιπόν, σχέδιο νόμου δημιουργούμε ένα ειδικό καθεστώς φορολόγησης γι’ αυτές τις επιχειρήσεις προκειμένου να προσελκύουμε ξένες επενδύσεις στη χώρας και προκειμένου να καταστεί η χώρα μας, όπως όλοι θέλουμε – πιστεύω – το κέντρο της οικονομικής δραστηριότητας της ευρύτερης περιοχής. Δεν αρκεί μόνο το ότι οι ελληνικές επιχειρήσεις έχουν επενδύσει τα τελευταία χρόνια πάνω από 8.000.000.000 ευρώ στα Βαλκάνια, δεν αρκεί ότι οι ελληνικές τράπεζες έχουν επεκταθεί ιδιαίτερα στα Βαλκάνια, αλλά πρέπει και η χώρα μας να καταστεί και χώρος υποδοχής επενδύσεων από τον υπόλοιπο κόσμο στην Ελλάδα, εάν θέλουμε να διαδραματίσουμε το ρόλο που μας αξίζει και που μας αρμόζει. Να γίνουμε υπό μια έννοια το οικονομικό και διοικητικό κέντρο στη Νοτιοανατολική Ευρώπη. Διότι δεν είμαστε πια μια οικονομία 10 εκατομμυρίων κατοίκων μ’ ένα ακαθάριστο εγχώριο προϊόν της τάξης των 180.000.000.000 με 190.000.000.000 ευρώ, αλλά είμαστε μία οικονομία που εν δυνάμει περιλαμβάνει ολόκληρη την περιοχή, μπορούμε δηλαδή να εξελιχθούμε στο κέντρο μιας οικονομικής περιοχής 160 εκατομμυρίων κατοίκων με σχεδόν τριπλάσιο ακαθάριστο εγχώριο προϊόν και με πολύ μεγάλες αναπτυξιακές δυνατότητες, διότι η ευρύτερη περιοχή μας είναι μια περιοχή που αναπτύσσεται, αποκτά Ευρωπαϊκή προοπτική, βελτιώνει σημαντικά τους θεσμούς της και τα υπόλοιπα είκοσι χρόνια μπορεί η ευρύτερη περιοχή να εξελιχθεί στο οικονομικό θαύμα της Ευρώπης, με την ίδια έννοια που η Ιρλανδία πριν από 20 χρόνια εξελίχθηκε και εξακολουθεί και είναι για μια εικοσαετία το οικονομικό θαύμα της Ευρώπης.
     Με τις ρυθμίσεις λοιπόν που γίνονται, δίνουμε τη δυνατότητα σ’ όλους εκείνους τους επενδυτές και σ’ όλες τις επιχειρήσεις που θέλουν να επενδύσουν στην ευρύτερη περιοχή, εάν θέλουν, να εγκατασταθούν στην Ελλάδα και να έχουν το διοικητικό τους κέντρο ή άλλες εμπορικές δραστηριότητες στη χώρα μας.
     Το ειδικό καθεστώς φορολόγησης προσδιορίζεται με βάση τα έξοδα που θα κάνουν οι επιχειρήσεις αυτές στην Ελλάδα και με βάση αυτά τα έξοδα θα προσδιορισθεί ένα ποσοστό κέρδους, το οποίο θα γίνει με αντικειμενικά κριτήρια και με εισηγήσεις των υπηρεσιών. Θα κάνω και μία σχετικά μικρή αλλαγή στη διατύπωση προκειμένου να μην υπάρχουν οι αμφιβολίες τις οποίες έχετε εκφράσει.
     Γιατί ο Υπουργός Οικονομίας μόνο θα διαπιστώνει το ποσοστό κέρδους μετά από την εισήγηση των υπηρεσιών…
     ΚΩΝΣΤΑΝΤΙΝΟΣ ΓΕΙΤΟΝΑΣ: Αλλάξτε τη διατύπωση. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και  Οικονομικών): Θα μιλήσω και για τη διατύπωση. 
     Στην ουσία στο άρθρο 2, το δεύτερο εδάφιο της πρώτης παραγράφου είναι ότι το εφαρμοζόμενο σε κάθε εταιρεία ποσοστό κέρδους προκύπτει από την εφαρμογή των κριτηρίων της κανονιστικής απόφασης της πρώτης παραγράφου του άρθρου 3 του παρόντος και διαπιστώνεται με την απόφαση της δεύτερης παραγράφου του προηγουμένου άρθρου –η κρίσιμη λέξη είναι το «διαπιστώνεται»- μετά από έλεγχο επιτροπής που συνιστάται στο Υπουργείο αυτό και συγκροτείται με απόφαση του Υπουργού. Η επιτροπή με αντικειμενικά κριτήρια θα εισηγείται και θα διαπιστώνει την επιβολή ο Υπουργός. 
     Καταθέτω αυτές τις αλλαγές, στις οποίες αναφέρθηκα και τις σχετικές αλλαγές που πρέπει να γίνουν στην εισηγητική έκθεση και στα Πρακτικά αλλά και για να διανεμηθούν στους κυρίους συναδέλφους. 
     (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τα προαναφερθέντα έγγραφα, τα οποία έχουν ως εξής: 
     ( Να φωτογραφηθούν τα έγγραφα σελ. 35-40)
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Οι αιτιάσεις που είχε η Αντιπολίτευση είναι αιτιάσεις που παραβιάζουν ανοιχτές θύρες. Είναι προφανές και από τη διατύπωση που υπήρχε αρχικά ότι μετά από εισήγηση της επιτροπής θα αποφάσιζε ο Υπουργός Οικονομικών. Και είναι σαφές ότι για ομοειδείς επιχειρήσεις ο συντελεστής κέρδους που θα προσδιοριστεί α αφορά όλες τις επιχειρήσεις που θα δραστηριοποιούνται στον ίδιο κλάδο. Δεν πρόκειται να υπάρχει δηλαδή διαφορετικό ποσοστό κέρδους ανάλογα με την επιχείρηση. Θα είναι ανάλογα με τον κλάδο και ανάλογα με όλα τα αντικειμενικά κριτήρια. 
     Δε νομίζω ότι κανένας μας εδώ θέλει να μείνει κλεισμένη η χώρα στο καβούκι της. Θα πρέπει να κάνουμε κάθε προσπάθεια για να προσελκύσουμε ξένες επενδύσεις και θα πρέπει να κάνουμε κάθε προσπάθεια για να εκμεταλλευτούμε τις ευρύτερες αναπτυξιακές προοπτικές που ανοίγονται στη Νοτιοανατολική Ευρώπη. Πρέπει να πάψουμε να αποκρούουμε και θα πρέπει να προσελκύουμε νέες επενδύσεις. 
     Αυτό που γίνεται λοιπόν είναι μια σημαντική τομή που επιτρέπει να διατηρήσούμε στην Ελλάδα τις λίγες επιχειρήσεις που είχαν εκμεταλλευτεί τα προηγούμενα καθεστώτα κυρίως το ν. 89, αλλά η μεγάλη σημασία των διατάξεων δεν είναι αμυντική. Είναι να προσελκύσουμε σειρά νέων επενδύσεων που θα γίνουν στην ευρύτερη περιοχή και από τις οποίες η Ελλάδα θα ωφεληθεί. Γι’ αυτό είναι πολύ σημαντικές αυτές οι διατάξεις του νομοσχεδίου. 
     Η Ελλάδα πρέπει να προσελκύσει επιχειρήσεις στον τομέα των υπηρεσιών, στον τομέα των νέων τεχνολογιών, επιχειρήσεις σε κλάδους που είναι εντάσεως κεφαλαίου και τεχνολογίας και όχι εντάσεως εργασίας. 
     Οι γείτονές μας από την άλλη πλευρά για λόγους ιστορικούς, επειδή είναι πολύ φτωχότεροι από  μας, έχουν ακόμη πολύ χαμηλό κόστος εργασίας και δεν μπορούμε να τους ανταγωνιστούμε, ούτε πρέπει να επιδιώξουμε να τους ανταγωνιστούμε στη βάση του χαμηλού κόστους εργασίας. Εμείς θα πρέπει να δούμε τη δική μας πορεία, η οποία είναι πορεία μιας οικονομίας που έχει μεγάλες δυνατότητες ανάπτυξης που θα εξελιχθεί σε μια οικονομία υπηρεσιών, σε μια οικονομία που θα βασίζεται σε νέες τεχνολογίες. Βεβαίως οι παραδοσιακοί μας κλάδοι, όπως είναι ο κλάδος της οικοδομής θα ενισχυθούν και θα εξυγιανθούν με τις διατάξεις του νομοσχεδίου. Θεωρώ ότι με το νομοσχέδιο αυτό γενικά γίνονται μεταρρυθμίσεις οι οποίες θα είναι προς όφελος και της ελληνικής οικονομίας και της ελληνικής κοινωνίας και της οικονομίας γενικότερα και της ευρύτερης περιοχής. Διότι μια ισχυρή Ελλάδα στην περιοχή η οποία θα προσελκύει ισχυρές επιχειρήσεις από τον υπόλοιπο κόσμο θα είναι προς όφελος και της ευρύτερης περιοχής. 
     Αυτά ήθελα να σας  πω και ελπίζω όλοι οι συνάδελφοι να άρουν τις επιφυλάξεις που έχουν να δείξουν περίσσευμα καρδιάς και μυαλού και να ψηφίσουν το νομοσχέδιο. Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ο κ. Αντωνακόπουλος έχει το λόγο. 
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, είναι πλέον συνηθισμένοι οι τίτλοι των νομοσχεδίων να προκαλούν οξύμωρα σχήματα και κατ’  ευφημισμό να έχουν σχέση με το θέμα. 
     Στον τίτλο υπάρχει: «Φορολογία κεφαλαίου». Είναι δυνατόν αυτό να το εννοείτε; Μέχρι τώρα κάθε άλλο παρά φορολογείται το κεφάλαιο. Μέχρι τώρα γνωρίζουμε ότι μειώσατε το φόρο στα διανεμόμενα κέρδη από 35% στο 25% ενώ θα μπορούσατε να το συνδυάσετε με τις επενδύσεις προ της διανομής των κερδών. Μέχρι τώρα το μόνο που κάνατε στα φορολογικά βάρη είναι να τα ρίχνετε στα χαμηλά λαϊκά στρώματα και η εργασία να είναι υπό διωγμό. Αυτή δεν είναι η πραγματικότητα; Οι ειδικοί φόροι καπνού και οινοπνεύματος, αύξηση Φ.Π.Α. στην κατανάλωση. Είναι πολύ χαρακτηριστικό αυτό το μέσο και έχει αξιοποιηθεί σε βάρος των χαμηλών λαϊκών στρωμάτων και υπέρ του κεφαλαίου.
     Έρχομαι στο θέμα τώρα. Δυστυχώς η προαναγγελία επιβολής Φ.Π.Α. από το 2004 και επίσης η προαναγγελία της αύξησης των αντικειμενικών αξιών δημιούργησε μια τεχνητή ζήτηση ιδίως στο φόρο της κατοικίας. Αυτό οδήγησε σε μια φούσκα ακινήτων. Δεν είναι μόνο ελλαδικό φαινόμενο. Στις Η.Π.Α. περίπου έτσι είναι τα πράγματα. Το λέω αυτό, γιατί ακολουθείτε ακριβώς αυτό το μοντέλο του συντηρητικού μεγαλοκρατισμού όσον αφορά τη διοίκηση και τον τρόπο που πολιτεύεστε. 
     Οι πολίτες, λοιπόν, στην αγωνία τους να μην αγοράσουν ακριβότερα μετά την εφαρμογή του νόμου, ήδη αγόρασαν ακριβά. Οι πωλητές βέβαια εκμεταλλεύτηκαν την αυξημένη ζήτηση, πούλησαν ακριβά, οι πολίτες δανείστηκαν για να μπορέσουν να ανταποκριθούν και άρα, λοιπόν, τράπεζες, κατασκευαστές, πωλητές είναι οι πρώτοι κερδισμένοι πριν ακόμα ψηφιστεί ο νόμος σας. 
     Βέβαια το κράτος απ’ αυτή τη διαδικασία εισέπραξε πάρα πολλούς φόρους και προφανώς αυτός ήταν ο στόχος για να πανηγυρίσετε μία αύξηση εσόδων η οποία στηρίχθηκε πάνω σε ένα εκβιαστικό δίλημμα για απόκτηση στέγης μιας οικογένειας. 
     Δυστυχώς, σε δεκαοκτώ μήνες φαίνεται ότι τα δάνεια των νοικοκυριών είναι πάνω από 10.000.000.000 ευρώ, το 5% δηλαδή του Α.Ε.Π., για στεγαστικούς λόγους. Εκεί βεβαίως υποθηκεύτηκαν όλα τους τα περιουσιακά στοιχεία και οι μισθοί τους για τα επόμενα χρόνια. Άρα, λοιπόν, το κράτος των τραπεζών σε πλήρη ανάπτυξη. 
     Παράλληλα έχετε δείξει την αδυναμία σας στο να στηρίξετε με κάθε τρόπο αυτό το κράτος των τραπεζών. Το κάνατε με το νομοσχέδιο για την εισαγωγή του μαύρου χρήματος, ασχέτως του τόπου και του τρόπου που αποκτήθηκε αυτό, διασφαλίζοντας βεβαίως τη μυστικότητα και το απόρρητο μέσω του τραπεζικούς συστήματος στη χώρα, με μόνη παρακράτηση το 3% όταν άλλοι Έλληνες εδώ στη διαφάνεια και με νομιμότητα εργάζονται και φορολογούνται με 25% και 35% μέχρι την κατάργηση βεβαίως της φορολογίας των κερδών που κάνατε. 
     Παράλληλα βάλατε τις τράπεζες ως απαραίτητους εγγυητές στα δημόσια έργα με το νέο νόμο παραγωγής δημοσίων έργων. Και βέβαια με τη σύμπραξη του δημόσιου ιδιωτικού τομέα απαραίτητος εταίρος οι τράπεζες. Άρα, λοιπόν, φαίνεται καθαρά ότι υπάρχει μια πολιτική που υπηρετεί απόλυτα τα συμφέροντα των τραπεζών. 
     Τα νέα μέτρα που παίρνετε έχουν ως αποτέλεσμα την ανησυχία των πολιτών ότι θα αυξηθούν ακόμα περισσότερο οι τιμές και θα μειώσουν τη ζήτηση. Οι ήδη αυξημένες τιμές έχουν αρχίσει να μειώνουν τη ζήτηση, αλλά η ανακοίνωση αυτών των επιπλέον μέτρων θα μειώσει ακόμα περισσότερο τη ζήτηση. Υπάρχει ήδη ένας σχετικός κορεσμός στην αγορά πλέον και φαίνεται από τα δάνεια που έχουν συναφθεί με τις τράπεζες. Υπάρχει βέβαια και ένας κορεσμός αγοραστικής δυνατότητας δανείων από τους πολίτες. Διότι τα δάνεια έχουν ωριμάσει τώρα και καταβάλλονται μέσα από τον οικογενειακό προϋπολογισμό. 
     Επιπλέον είναι σίγουρο ότι θα πάμε σε επιβράδυνση του ρυθμού ανάπτυξης. Διεθνείς οργανισμοί όπως το Δ.Ν.Τ. προβλέπει κάτω από το 3% το ρυθμό ανάπτυξης. Αυτό σημαίνει επιπλέον επιδείνωση της αγοραστικής δυνατότητας των πολιτών. Όλα αυτά θα οδηγήσουν σε μια συμπίεση των τιμών των ακινήτων μετά το 2006 σύμφωνα με εκτιμήσεις κύκλων της Τράπεζας Ελλάδος και του Κ.Ε.Π.Ε.. 
     Αναλογιζόμενος, λοιπόν, τι συνέβη και γιατί φέρατε αυτό το νόμο τώρα, ενώ τον έχετε προαναγγείλει αρκετούς μήνες πριν, οι μόνοι που εξυπηρετήθηκαν είναι οι κατασκευαστές, οι τράπεζες και οι πωλητές. Εξυπηρετηθήκατε και εσείς βεβαίως εισπράττοντας τους φόρους από την αυξημένη αγοραπωλησία. Αλλά στην ουσία έβαλε το τραπεζικό σύστημα στο χέρι μεγάλο κομμάτι της ελληνικής οικονομίας και Ελλήνων πολιτών. 
     Όσον αφορά την αύξηση του αφορολόγητου ορίου αυτό είναι ένας μύθος. Αυτό ακυρώνεται στην πράξη από την αύξηση των αντικειμενικών αξιών κατά 30% στο πρώτο στάδιο εφαρμογής. Για παράδειγμα αν σήμερα ένας έγγαμος αγόραζε ένα σπίτι 140.000 ευρώ θα πλήρωνε 4.100 ευρώ φόρο.
     Λαμβανομένου υπόψη και της αύξησης 15% του αφορολόγητου και του 30% της αντικειμενικής αύξησης το 2006, αυτό το ακίνητο έχει 182.000 ευρώ και ο φόρος που θα πληρώσει είναι 7.070 ευρώ. Καταλαβαίνετε, λοιπόν, ότι η αύξηση φορολογίας σε αυτή την περίπτωση είναι πάνω από 70%. Αφήστε, λοιπόν, τα τρικ και την επιλεκτική προβολή των διατάξεων του νόμου, γιατί πρόκειται περί μιας φορολογικής  επέλασης στα χαμηλά εισοδήματα. 
     Όσον αφορά το Φόρο Αυτόματου Υπερτιμήματος, είναι γνωστό ότι στους πλειστηριασμούς -κυρίως οι τράπεζες βγάζουν στον πλειστηριασμό ακίνητα- οι τιμές πώλησης είναι πάντα χαμηλότερες από τις αντικειμενικές τιμές. Προβλέπεται σε αυτή την περίπτωση ότι ο Φόρος Αυτόματου Υπερτιμήματος δεν θα συνυπολογίζεται από τη διαφορά πώλησης αυτού του ακινήτου που έχει βγει στον πλειστηριασμό και το πήρε η τράπεζα από τη διαφορά που το πήρε από τον πολίτη, αλλά με τη διαφορά της αντικειμενικής τιμής που υπάρχει στην αγορά και τη διαφορά πώλησης εκείνη τη στιγμή. Έτσι, λοιπόν, μηδενίζεται ουσιαστικά η μετρήσιμη υπερτίμηση, το μετρήσιμο οικονομικό υπερτίμημα, με αποτέλεσμα οι τράπεζες πλέον να πληρώσουν μόνο το τέλος συναλλαγής ακινήτων. 
     Και εδώ θα κριθείτε από το πόσο σύντομα θα εφαρμόσετε την αναπροσαρμογή της αύξησης των αντικειμενικών αξιών των ακινήτων. Γιατί αν αυτό χρονικά το σύρετε αρκετά, τότε σημαίνει ότι από μία άλλη σκοπιά πάλι επιδοτείτε και πριμοδοτείτε τα τραπεζικά κέρδη.
     Κύριε Πρόεδρε, δεν έχει κανείς αμφιβολία ότι αυτή η Κυβέρνηση το μόνο που κάνει είναι, υπό το πρόσχημα της ανάπτυξης και προσέλκυσης κεφαλαίων, να ευνοεί την αύξηση κερδών στο κεφάλαιο, αλλά παράλληλα κάνει ένα τραγικό λάθος. Για να υπάρχουν κέρδη, πρέπει να υπάρχει αγορά, πρέπει να υπάρχει κατανάλωση, πρέπει να υπάρχει εργασία. Δυστυχώς, με αυτό που ακολουθείτε συμπιέζετε τις δυνάμεις της εργασίας, συνεχώς συμπιέζετε την κοινωνία, συμπιέζετε το διαθέσιμο εισόδημα, άρα συμπιέζετε προοπτικά και τα δημόσια οικονομικά, συμπιέζετε –αλλά αυτούς δεν τους ενδιαφέρουν, είναι ό,τι πάρουν τώρα στο χρονικό αυτό διάστημα- και τα κέρδη των υγιών επιχειρήσεων. 
     Έτσι, λοιπόν, πιστεύω ότι αυτό το νομοσχέδιο δεν εξυγιαίνει το χώρο των ακινήτων  -εξάλλου, το λέει και το Τεχνικό Επιμελητήριο Ελλάδος που είναι ένας κορυφαίος επιστημονικός θεσμός- και το μόνο που κάνει -όπως έγινε βεβαίως και σε άλλες χώρες που ακολουθήθηκε και αντί να παραδειγματιστείτε εσείς το μιμείσθε απόλυτα, έτσι έγινε και στις Η.Π.Α.- είναι να αυξάνει κατακόρυφα τα κέρδη μέσα από αθέμιτες συνθήκες, τα κέρδη των κατασκευαστών σε βάρος των πολιτών.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο Κοινοβουλευτικός Εκπρόσωπος της Νέας Δημοκρατίας, κ. Βύρων Πολύδωρας, έχει το λόγο.
     ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, παρεμβαίνω στη συζήτηση για να υποστηρίξω το νομοσχέδιο και με αυτήν τη δήλωση δεν είπα τίποτα το πρωτότυπο. 
     Παρεμβαίνω στη συζήτηση, για να υποστηρίξω το νομοσχέδιο, τάσσοντας τον εαυτό μου απέναντι σε εκείνους τους συναδέλφους της Αντιπολίτευσης οι οποίοι δεν εννοούν -και δεν καταλαβαίνω εγώ γιατί δεν εννοούν- οι ίδιοι τις αρετές αυτού του νομοσχεδίου. 
     Έτσι, με την έκφραση γνώμης επί του νομοσχεδίου θέλω να μετάσχω στο διάλογο για να τους προκαλέσω διαλεκτικά πάνω στο θέμα: προάγεται η οικονομία των ακινήτων με το νομοσχέδιο αυτό; Βγαίνει από το τέλμα και από τη σχετική ακινησία, ή όχι; 
     Πρόκειται περί ενός σοβαρού, ριζοσπαστικού, θα έλεγα, εκσυγχρονισμού, διότι δεν είναι μόνο οι ρυθμίσεις στο φορολογικό, όπως είναι όλη η επιφάνεια του νομοσχεδίου. Αυτό που βρίσκει κανείς σε μία ανάγνωση βάθους του νομοσχεδίου είναι πολύ σημαντικό για την εθνική οικονομία, είναι η κίνηση προς τα εμπρός που τίθεται με αυτό το φορολογικό σύστημα, με αυτές τις ρυθμίσεις για τη βιομηχανία της οικοδομής. Η βιομηχανία της οικοδομής ήταν και είναι, παραμένει, και θα γίνει ακόμα πιο δυναμικός κλάδος της οικονομίας μας στο εγγύς μέλλον και μέσα στο ευρωπαϊκό περιβάλλον. Ουσιαστικά είναι ένα άγγιγμα, το οποίο έχει αυτές τις διαστάσεις της κοινωνικής πολιτικής για την αύξηση του αφορολόγητου, για το δικαιότερο φόρο, για την εισαγωγή του Φ.Π.Α. που είναι ένας εξευρωπαϊσμός και ταυτόχρονα, παράλληλα και ουσιαστικότερα αυτή η ρύθμιση είναι το μεγαλύτερο κίνητρο –θα ζητήσω και περισσότερα- για τον αναπτυξιακό βραχίονα της οικοδομής στην οικονομία. Έτσι σας ζητώ να το δούμε και έτσι σας ζητώ να το εκτιμήσουμε. Δηλαδή, βλέπω εγώ ότι αυτό το οικόπεδο που λέγεται Ελλάς μέσα στο ευρωπαϊκό περιβάλλον είναι ένα οικόπεδο με τη μέγιστη δυνατή προοπτική της υπερτίμησης και της υπεραξίας. Σ’ αυτό θα έρθουν δύο γραμμές, δηλαδή, συνοδευτικές για τον ορισμό της ανάπτυξης επ’ αυτού του οικοπέδου: 
     Η μία γραμμή  είναι ο πολίτης που θέλει να κτίσει, θέλει να στεγαστεί και θέλει να οργανώσει τον οικογενειακό και κοινωνικό του βίο, έτσι όπως είναι κουλτουριστικό, πολιτιστικό κεφάλαιο το σπίτι, «το κεραμίδι να βάλω το κεφάλι μου», δηλαδή, η στέγαση. Αυτό είναι η μία διάσταση. Αμφιβάλλει κανείς ότι σε αυτή τη διάσταση είναι απόλυτη, μέσα στις δυνατότητες της οικονομίας, η κοινωνική ευαισθησία της Κυβέρνησης με το αφορολόγητο και με τις απαλλαγές, για να μπορέσει ο μικρός βιοπαλαιστής να κτίσει το σπίτι του, να αποκτήσει τη στέγη του; 
     Ακούστηκαν από τον κ. Αντωνακόπουλο συγκεκριμένα κριτικές γύρω από την τραπεζική παρέμβαση στην ανοικοδόμηση. Σας λέω ότι αυτό είναι νομοτελειακό. Η εποχή που φτιάχναμε με τον τσιμεντόλιθο εμείς οι βιοπαλαιστές την κατοικία μας ή το ένα ή τα δύο δωμάτια στα προάστια των Αθηνών, τη δεκαετία του ’50 και του ’60, παρήλθε ανεπιστρεπτί. Τώρα πρέπει να γίνει συστηματική δόμηση-οικοδόμηση και φυσικά είναι το κεφαλαιοκρατικό σύστημα ο μόνος δρόμος για να περάσει σε αυτήν την αξιοποίηση. Είναι σημαντικά αυτά που επιτυγχάνονται. Δηλαδή, εγώ σας λέω ότι ο εκσυγχρονισμός στη φορολογική διάσταση, όπως εκτυλίσσεται μέσα από τις διατάξεις του νομοσχεδίου, είναι επιβεβλημένος, αναγκαίος και ευδόκιμος, θα πετύχει. Επίσης, σας λέω ότι η τράπεζα και η οικοδομή είναι ένα αλληλένδετο σύστημα για το σύγχρονο τρόπο της οικοδόμησης, της ικανοποίησης αυτών των αναγκών, των βασικών αναγκών, αλλά σας θυμίζω ότι είναι η βαριά βιομηχανία στις περισσότερες χώρες του κόσμου το real estate. 
     Σας θυμίζω ότι το 1929 το μεγάλο κραχ προήλθε από τις μετοχές των ακινήτων της Φλώριδας, όταν δεν είναι τίμια μία κατάσταση. Εδώ εξορθολογίζεται το φορολογικό σύστημα, εξορθολογίζεται το σύστημα της ανοικοδόμησης, γίνεται μια κίνηση, μία ώθηση προς τα εμπρός για την αξιοποίηση της βιομηχανίας της οικοδομής στον τόπο μας.
     Εγώ θα σας έλεγα και δύο παρατηρήσεις. Αν θέλετε, κρατήστε σημειώσεις. 
     Παρατήρηση πρώτη: να κάνετε «κινητρική» πολιτική ακόμα πιο δυνατή. Δηλαδή, αν γνωρίζετε από Θεσπρωτία, θέλω το Φιλιάτι αφορολόγητο τελείως για την οικοδομή. Το ίδιο και στα Τζουμέρκα, το ίδιο και στην ορεινή Ολυμπία. Βρείτε τρόπους.
     (Χειροκροτήματα από την πτέρυγα της Νέας Δημοκρατίας)
     ΗΛΙΑΣ ΦΩΤΙΑΔΗΣ: Και για τη Βέροια, και για τη Νάουσα.
     ΒΥΡΩΝ ΠΟΛΥΔΩΡΑΣ: Το δείγμα το έδωσα. Θέλω «κινητρικά» να βοηθήσω την επανακατοίκηση των περιοχών.
     Αυτό είναι κίνητρο, αν θέλουμε να δουλέψουμε την οικοδομή ως εργαλείο πολλαπλής χρήσεως. Εκεί θα προσκαλέσουμε τον συνταξιούχο που θέλει να καταλύσει τα στερνά του βίου του. Εκεί θα δώσουμε ζωή με τους νέους που θα πάνε με το κίνητρο του σπιτιού στην  επαρχία. Έχουμε πολιτική. 
     ΑΓΓΕΛΟΣ ΤΖΕΚΗΣ: Δώστε τους πρώτα δουλειά! 
     ΒΥΡΩΝ ΠΟΛΥΔΩΡΑΣ: Το έχω ζητήσει σε όλα τα όργανα του κόμματος, το ζητώ και από του Βήματος της Βουλής, σκεφτείτε αυτό.
     Ένα δεύτερο που θέλω να σας πω είναι ότι το κληρονομικό δίκαιο καταστρέφει τον εθνικό πλούτο. Το κληρονομικό δίκαιο το δικό μας, κύριε Φωτιάδη, είναι κάτι το γερασμένο. Δεν έχει δυναμισμό. Επειδή δεν τα βρίσκουν οι κληρονόμοι, ωραία σπίτια σε όλη την Ελλάδα γκρεμίζονται γιατί κανείς δεν αναλαμβάνει να τα συντηρήσει, δεν ξέρει τίνος είναι. 
     Πρέπει να οργανώσουμε το κληρονομικό μας δίκαιο, έτσι ώστε να καταλήγει σ’ έναν το σπίτι, τα άλλα να ρυθμίζονται ενοχικώς, όπως έχουμε περίπου μερικές διατάξεις για το αγροτικό δίκαιο, δηλαδή ο αγρότης που μένει στη γη έχει ένα πλεονέκτημα από τις κείμενες διατάξεις για το κληρονομικό.
     Κυρίες και κύριοι συνάδελφοι, εγώ σας λέω ότι χρειαζόμαστε μία μεταρρύθμιση στο κληρονομικό δίκαιο ώστε να μην χάνεται, να μην ερειπώνεται ο εθνικός πλούτος κτισμάτων και κατοικιών επειδή δεν τα βρίσκουν οι δύστροποι, εγωιστές και συναισθηματικοί κληρονόμοι. 
     Η τρίτη παρατήρησή μου, για να βάλουμε την οικοδομή σαν κίνητρο, σαν ωστική δύναμη, σαν λοκομοτίβα για ανάπτυξη, είναι ότι θέλω αφορολόγητα, θέλω κίνητρα, να προσέρχονται οι συνταξιούχοι του Βορρά να μένουν στον τόπο τους. Αυτό συμβαίνει στην Ισπανία και στην Κύπρο. Εμείς εδώ είμαστε πολύ απαθείς προ του ενδεχομένου να οργανώσουμε ένα σύστημα κινήτρων για να έρχονται από τα ψυχρά κλίματα στο θερμό και πολύτιμο εύκρατο κλίμα της Μεσογείου και της Ελλάδος μέσω της κατοικίας. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θέλω επίσης να επαινέσω ιδιαίτερα δύο άλλες αρετές του νομοσχεδίου και τελειώνω, κύριε Πρόεδρε. Η μία είναι η ρύθμιση του παλαιού νόμου του ‘89 
     -αναγκαστικός νόμος ’89, τον ξέρετε όλοι- μέσα στο ευρωπαϊκό γίγνεσθαι. Είναι άριστες οι ρυθμίσεις, γιατί χρειαζόμαστε, όπως είπε και ο κ. Αλογοσκούφης, αντί για ένταση εργασίας -που δεν μπορούμε εμείς να ανταποκριθούμε με επιχειρήσεις εντάσεως εργασίας- άλλους τρόπους. 
     Παραδείγματος χάρη, η γεωγραφία, η κουλτούρα μας, η ευρωπαϊκή μας οντότητα, το καλό επίπεδο της οικονομίας καλεί πολλές επιχειρήσεις από την Ευρώπη και από την Μέση Ανατολή κυρίως και από τις νέες χώρες να εγκατασταθούν ως επιχειρήσεις όπως ο παλιός νόμος του ‘89… 
     ΑΠΟΣΤΟΛΟΣ ΦΩΤΙΑΔΗΣ: Και από την Ελλάδα.
     ΒΥΡΩΝ ΠΟΛΥΔΩΡΑΣ: Και από την Ελλάδα. Αυτή είναι μία ωραία παρατήρηση, την οποία θα σχολιάσω ως κατακλείδα. 
     Αυτές οι επιχειρήσεις είναι πολύτιμες για εμάς. Όλο το σύστημα των παρεμβάσεων, δηλαδή πώς θα γίνει η εγκατάσταση, ποιο τζίρο πρέπει να έχουν, ποιας μορφής φορολόγηση, ένα έλεγχο για το τι κάνουν αυτές οι επιχειρήσεις, είναι πολύτιμο και για την Ελλάδα, να το πούμε και για τους Βρυξελιώτες εταίρους μας και για την Ευρώπη. 
     Όταν μιλάμε για «φυσικό τόπο» για να έχουμε επιχειρήσεις εδώ, εγκατεστημένες σ’ ένα φιλόξενο κοινωνικά, πολιτισμικά και οικονομικά περιβάλλον, αυτό κάνουμε με το να καλωσορίζουμε τις ξένες επιχειρήσεις στην Ελλάδα, αλλά και τις ελληνικές, όπως προσθέτει ο κ. Φωτιάδης. 
     Επαινώ την ανασυγκρότηση του παλαιού νόμου του ‘89 που ήταν πολύ ευδόκιμος νόμος και έτσι εκσυγχρονισμένα όπως τον στήνουμε εδώ για την φιλοξενία ξένων επιχειρήσεων…
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     ΒΥΡΩΝ ΠΟΛΥΔΩΡΑΣ: Τελειώνω, κύριε Πρόεδρε. 
     …είναι νομίζω πρώτης τάξεως πολιτική και οικονομική παρέμβαση. Οι ρυθμίσεις και οι διευθετήσεις για τον Οργανισμό Ασφάλισης Εξαγωγικών Πιστώσεων, ένα τεχνικό ζήτημα, ήταν αναγκαίες και καλώς πράττετε.
     Κύριε Φωτιάδη, λένε συχνά ότι το χρήμα, το κεφάλαιο δεν έχει πατρίδα. Υπάρχει μία διάσταση την οποία ζητώ από όλους τους συναδέλφους –και φυσικά και από την Κυβέρνηση- να την εκτιμήσουμε και να την αξιοποιήσουμε. Υπάρχει μία συναισθηματική διάσταση στην οικονομία. 
     Χωρίς να πληρούνται λογιστικά όλες οι προσδοκίες για κίνητρα και κέρδη τους, βλέπεις μεγάλο ενδιαφέρον και από Έλληνες για να φέρουν τα χρήματά τους εδώ και να κάνουν εγκατάσταση επιχειρήσεων και οικονομική ανάπτυξη, ενώ δεν έχουμε και το άριστο συγκριτικά οικονομικό περιβάλλον. Έχουμε ένα καλό –και θέλουμε να το κάνουμε καλύτερο- οικονομικό περιβάλλον και οικονομικές συνθήκες. 
     Αυτή είναι μία διάσταση συναισθηματική της οικονομίας, όχι λόγω του απροσώπου χρήματος που κυλάει και φεύγει όταν ακούει φασαρία, γι’ αυτό θέλουμε την ψυχολογία σαν καλό κριτήριο και καλό τοπίο. Γιατί το χρήμα είναι το πιο δειλό πράγμα στον κόσμο. Άμα ακούσει φασαρία φεύγει, κρύβεται. Έτσι έχουμε συναισθηματική διάσταση για τους πολίτες που έχουν τα μικρά ή μεγάλα βαλάντια για επιχειρήσεις.
     Ευτυχώς, έχουμε μεγάλο κατάλογο αιτούντων για να έρθουν να κάνουν επιχειρήσεις εδώ. Στην ευθύνη της Κυβέρνησής μας είναι να τους υποδεχτούμε, έτσι ώστε το μέλλον της οικονομίας μας –το βραχυπρόθεσμο, μεσοπρόθεσμο και απώτερο- να είναι στέρεο, έτσι όπως μας αξίζει και έτσι όπως μπορούμε τολμηρά, με λογικές και καλές παρεμβάσεις σαν το σημερινό νόμο, να το εξασφαλίσουμε.
     (Παρατεταμένα χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι οκτώ μαθητές και μαθήτριες και δύο συνοδοί-καθηγητές από το Γ΄ Γυμνάσιο Μεγάρων.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Ο κ. Ιωαννίδης έχει το λόγο.
     ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, κυρίες και κύριοι συνάδελφοι, θέλω πρώτ’ απ’ όλα να απαντήσω στον κ. Αντωνακόπουλο ότι η Νέα Δημοκρατία δεν γιγάντωσε το τραπεζικό σύστημα. Αυτό έγινε επί εποχής ΠΑ.ΣΟ.Κ. Ας μην ξεχνάμε τα μετοχοδάνεια, με εγγύηση τις μετοχές, τα οποία έπεσαν, έπεσαν οι μετοχές και από εκεί και πέρα ο κόσμος τρέχει και δεν ξέρει πώς θα προφυλαχθεί. 
     Το θέμα της κατοικίας σε σχέση με την τράπεζα είναι ανάλογο. Αν σκεφτεί κάποιος ότι αντί να πληρώνει ενοίκιο με δάνεια –έτσι παίρνει ο καθένας την πρώτη κατοικία- και τα χρήματα που θα πλήρωνε όλα αυτά τα χρόνια για ενοίκιο, να τα πληρώνει για την αποπληρωμή του δανείου και τελικά να καταφέρνει να μείνει και το σπίτι στον ίδιο -αλλιώς θα ήταν στο ενοίκιο- αυτό δείχνει πόσο σοβαρή είναι η προσφορά των τραπεζών στο να πάρουν οι περισσότεροι φτωχοί την πρώτη τους κατοικία.
     Ο κ. Φωτιάδης έχει πει και χθες και σήμερα ότι η έκπτωση της τιμής του Φ.Π.Α. από την πρώτη κατοικία επιβαρύνει περισσότερο την τιμή της κατοικίας αυτής, γιατί δεν θα δοθεί η πρώτη κατοικία στην ίδια τιμή γιατί θα χάσει το Φ.Π.Α. Ήδη όμως το Υπουργείο Οικονομικών αυτά τα έχει προβλέψει. Θα γίνεται έκπτωση του Φ.Π.Α. ούτως ή άλλως και αν πρόκειται για πρώτη κατοικία, το Φ.Π.Α. θα το πληρώνει η πολιτεία. Επομένως, ο κατασκευαστής δεν έχει να χάσει ούτε το Φ.Π.Α., γιατί θα εκπίπτει και θα το γλιτώνει αυτός που θα παίρνει την πρώτη κατοικία. 
     ΑΠΟΣΤΟΛΟΣ ΦΩΤΙΑΔΗΣ: Συμφωνώ μαζί σας αν είναι έτσι τα πράγματα.
     Θα μας πει ο Υπουργός αν είναι έτσι.
     ΙΩΑΝΝΗΣ ΙΩΑΝΝΙΔΗΣ: Έτσι είναι τα πράγματα. 
     Δεν υπάρχει περίπτωση το Υπουργείο Οικονομικών να κάνει λάθος και επειδή αυτό το έχει προβλέψει, σας αφήνω να το πείτε μία-δύο φορές, ώστε να αναγκαστούν στο τέλος να το πουν.
     Δεν είναι όμως δυνατόν να μην σκέπτεται το επιτελείο ότι πράγματι ο κατασκευαστής δεν θα δίνει σ’ έναν άνθρωπο που είναι η πρώτη του κατοικία, γιατί δεν θα μπορεί να εισπράξει τον Φ.Π.Α..
     ΑΠΟΣΤΟΛΟΣ ΦΩΤΙΑΔΗΣ: Δίκιο έχετε, εάν συμφωνεί και το Υπουργείο μαζί σας.
     ΙΩΑΝΝΗΣ ΙΩΑΝΝΙΔΗΣ: Εντάξει.
     Τώρα, για τα κίνητρα. Κι εγώ συμφωνώ, κύριε Υπουργέ, με τα κίνητρα, να επιστρέφουν. Όπως δεν θεωρείται πρώτη κατοικία στο χωριό που έχει κάτω από τρεις χιλιάδες κατοίκους, άρα, λοιπόν, όταν κάνεις στην πόλη την πρώτη κατοικία, αν δεν υπάρχει στο χωριό –αν δεν θέλετε τρεις χιλιάδες, ας βάλουμε  πεντακόσιους, ας βάλουμε τριακόσιους κατοίκους, δηλαδή να βάλουμε ένα όριο μικρό, ώστε να πάει  στο χωριό του, για να μπορεί πλέον η ελληνική ύπαιθρος να ζωντανέψει και να μην ερημώσουν τα χωριά μας. Να υπάρχει πράγματι το κίνητρο  να είναι αφορολόγητο, σε μικρά χωριά τα οποία έχουν διακόσια-τριακόσια σπίτια. 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Υπάρχει αυτό το κίνητρο.
     ΙΩΑΝΝΗΣ ΙΩΑΝΝΙΔΗΣ: Είναι; Μπράβο, εντάξει. Αυτό είναι πολύ βασικό, ώστε για κάποιον ο οποίος θέλει να πάει στις ρίζες του, για να μην αποκοπούμε, να μπορεί πράγματι να είναι αφορολόγητο.
     Τώρα αυτό το οποίο δεν καταλαβαίνω από την Αντιπολίτευση είναι το εξής: Τι θέλει δηλαδή; Να μην καταπολεμήσουμε τη φοροδιαφυγή; Η καταπολέμηση της φοροδιαφυγής ήταν προεκλογική δέσμευση της Νέας Δημοκρατίας και εντάσσεται στο σύνολο των μεταρρυθμιστικών πρωτοβουλιών της Κυβέρνησης. Αυτή η φοροδιαφυγή εμφανίζεται στον κατασκευαστικό τομέα. Και είναι γνωστό ότι, αν πάτε να δείτε τα δάνεια που δίνουν οι τράπεζες, τα 2/3 του δανείου δεν υπάρχουν στο συμβόλαιο το οποίο κάνει ο αγοραστής με τον κατασκευαστή. Είναι «μαύρο» χρήμα, το οποίο χάνεται από την πολιτεία και επομένως δεν μπορεί να κάνει και την κοινωνική πολιτική που πρέπει να κάνει.
     Αυτή λοιπόν η εισαγωγή του Φ.Π.Α. στις οικοδομές καθυστερούσε επί δεκαοχτώ χρόνια. Τώρα προβλέπεται ότι η επιβολή του Φ.Π.Α. στις νεόδμητες οικοδομές θα εφαρμοστεί από την 1.1.2006, δημιουργώντας ένα νέο τοπίο και νέες συνθήκες στην αγοραπωλησία ακινήτων. Η σταδιακή εφαρμογή του Φ.Π.Α. στις νέες οικοδομές, σε συνδυασμό με την σταδιακή κατάργηση του φόρου μεταβίβασης ακινήτων, καθιστά την αγορά ακινήτων ακόμα πιο ελκυστική, καθώς είναι γεγονός ότι ο φόρος μεταβίβασης ακινήτων αποτελούσε σημαντικό αντικίνητρο στις συναλλαγές. Και, όπως είπε και ο Κοινοβουλευτικός μας Εκπρόσωπος κ. Πολύδωρας ...
     ΗΛΙΑΣ ΦΩΤΙΑΔΗΣ: Ο άξιος!
     ΙΩΑΝΝΗΣ ΙΩΑΝΝΙΔΗΣ: Όχι ο άξιος, ο πανάξιος. Όπως λοιπόν, είπε ο κ. Πολύδωρας, είναι «το καλύτερο οικόπεδο της γης». Δηλαδή έχουμε την τύχη να έχουμε το καλύτερο οικόπεδο της γης. Και αντί να τρέχουν όλοι οι ξένοι για να έρθουν εδώ, όλα αυτά που συμβαίνουν -τα «μαύρα» χρήματα, τα φορολογικά που δεν τα καταλαβαίνουν και η αναρχία που συνέβαινε μέχρι τώρα- ήταν αντικίνητρα για να έλθουν. Έρχονταν, ήθελαν να αγοράσουν και ξαφνικά, μόλις έμπαιναν στη διαδικασία, έφευγαν τρεχάτοι.
     Ο φόρος λοιπόν μεταβίβασης των ακινήτων, ο οποίος επιβάλλεται σήμερα με συντελεστή που φτάνει μέχρι 11%, καταργείται σταδιακά από την 1η Ιανουαρίου, καθώς παύει να επιβάλλεται σε κάθε περαιτέρω μεταβίβαση ακινήτου. Με άλλα λόγια, κάθε μεταβίβαση ακινήτου δεν θα υπόκειται σε φόρο μεταβίβασης ακινήτων. Αυτές οι μεταβιβάσεις υπόκεινται σε τέλος συναλλαγής, το οποίο ορίζεται σε 1% επί της αξίας του ακινήτου ή του εμπράγματου δικαιώματος και βαρύνει τον αγοραστή, καθώς και σε φόρο αυτόματου υπερτιμήματος, εφόσον το ακίνητο μεταπωληθεί εντός είκοσι πέντε ετών από την αγορά του. Ο φόρος αυτός βαρύνει τον πωλητή. Είπε λοιπόν, ο Υπουργός που μίλησε προηγουμένως, ότι αν τυχόν έχει ξεπεράσει τα είκοσι πέντε χρόνια, από εκεί και πέρα πλέον μένει και στη μεταβίβαση αφορολόγητο. Επομένως όποιος το παίρνει και πράγματι θέλει να το έχει αυτός, ξέρει ότι από εκεί και πέρα, μετά από είκοσι πέντε χρόνια, δεν θα υπάρχει στη μεταβίβαση φορολογία. 
     Εδώ αξίζει να σημειωθεί ότι το ύψος των συντελεστών φορολόγησης είναι αντιστρόφως ανάλογο με το χρονικό διάστημα που ήταν το μεταβιβαζόμενο ακίνητο στην ιδιοκτησία του υπόχρεου στο φόρο πωλητή. Δεδομένου ότι το φαινόμενο της κερδοσκοπίας είναι συνηθέστερο και εντονότερο στις μεταπωλήσεις ακινήτων που διατήρησε ο ιδιοκτήτης τους για μικρό χρονικό διάστημα, είναι λογικό να επιβαρύνονται περισσότερο οι βραχυχρόνιες υπεραξίες. 
     Επιπλέον αυξάνεται το αφορολόγητο όριο του φόρου μεταβίβασης ακινήτων κατά 15% για την αγορά πρώτης κατοικίας. 
     Τώρα, σε ό,τι αφορά τον Φ.Π.Α., θα επιβάλλεται από το νέο έτος στην παράδοση νεόδμητων οικοδομών, η άδεια κατασκευής των οποίων θα εκδοθεί μέχρι την 1 Ιανουαρίου, αν, όπως προαναφέρθηκε, υπάρχει πλήρης φάκελος της πολεοδομίας μέχρι 25.11.2005. Υπόχρεοι για την καταβολή του φόρου στο δημόσιο είναι οι κατ’ επάγγελμα κατασκευαστές, ενώ παρέχεται και η δυνατότητα υπαγωγής στο καθεστώς Φ.Π.Α. και σε φυσικά και νομικά πρόσωπα που ασχολούνται περιστασιακά ή μεμονωμένα με την ανέγερση και πώληση οικοδομών.
     Η αγορά πρώτης κατοικίας δεν επιβαρύνεται με Φ.Π.Α., –το αναλύσαμε προηγουμένως- εξακολουθεί όμως να υπόκειται στο φόρο μεταβίβασης ακινήτων. Άρα εδώ το καθεστώς δεν αλλάζει. Υπάρχει φοροαπαλλαγή μέχρι ένα ποσό, ανάλογα με το μέγεθος της οικογένειας. 
     Αυτό που επίσης αξίζει να πούμε αναφορικά με το υπό συζήτηση νομοσχέδιο, είναι οι ευνοϊκές διατάξεις που προβλέπονται για τις μεταβιβάσεις από γενιά σε γενιά. Τετραπλασιάζεται το αφορολόγητο ποσό της κληρονομιάς και δωρεάς από γονείς προς παιδιά και συζύγους, από 20.000 ευρώ -που ισχύει σήμερα- στα 80.000 ευρώ.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε. 
     Όπως είπε και ο Υπουργός προηγουμένως, πάλι αυτό είναι λίγο, αλλά γίνεται μία προσπάθεια και ήδη το έχουμε τετραπλασιάσει. Τα εγγόνια του κληρονομούμενου, που μέχρι σήμερα είχαν μεγαλύτερη φορολογική επιβάρυνση από τα τέκνα, εξομοιώνονται φορολογικά με τα τέκνα. Πρακτικά αυτό σημαίνει ότι αυξάνεται το αφορολόγητο όριο από 15.000 ευρώ στα 80.000 ευρώ για τα εγγόνια. Άρα, η αύξηση είναι ακόμα μεγαλύτερη από τον τετραπλασιασμό για τα τέκνα.
     Επιπλέον, σε ό,τι αφορά τις γονικές παροχές αυξάνεται το ποσό επί του οποίου προβλέπεται φορολογική μεταχείριση, από 90.000 ευρώ σε 100.000 ευρώ, ενώ διπλασιάζεται –σημειωτέον- και ο χρόνος καταβολής του φόρου κληρονομιάς.
     Σε ό,τι αφορά τώρα τη φορολογία εισοδήματος –και ολοκληρώνω με αυτό- προβλέπονται σημαντικές βελτιώσεις στο σύστημα, βάσει του οποίου αναγνωρίζονται ως φορολογικά εκπεστέες ορισμένες κατηγορίες δαπανών των επιχειρήσεων. Αναφέρω ενδεικτικά ορισμένες τέτοιες δαπάνες: Έξοδα ταξιδιού, διαμονής, διατροφής των στελεχών της επιχείρησης, όταν μεταβαίνουν στην αλλοδαπή για σκοπό της εταιρείας, παροχές σε είδος ή χρήμα που παρέχει η επιχείρηση σε εργαζομένους της για την επιβράβευση της απόδοσής τους, καθώς και  τα ποσά που καταβάλλει η επιχείρηση για την οργάνωση ενημερωτικών ημερίδων και συναντήσεων.
     Επίσης ανεφέρθη εδώ από την Αντιπολίτευση ότι, όταν γίνονται συνέδρια, και πάλι εκπίπτουν οι δαπάνες. Και θα ήθελα να δώσω συγχαρητήρια στον κύριο Υπουργό, ο οποίος από τα όρια του δήμου το μετέφερε στα όρια του νομού, άρα δίνεται ακόμα περισσότερο στην περιφέρεια η δυνατότητα να κάνει διάφορα συνέδρια. Και εξήγησε αυτό το οποίο είπατε χθες, για ποιο λόγο δεν επεκτείνεται σε όλη την περιφέρεια. Διότι δεν πρέπει να πληρώνει ο Έλληνας φορολογούμενος τις «διακοπές» των διαφόρων επιχειρήσεων. Γιατί το τόνισε ο κ. Φωτιάδης, νομίζω.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     ΙΩΑΝΝΗΣ ΙΩΑΝΝΙΔΗΣ: Γι’ αυτό το λόγο μέσα στο πνεύμα αυτό της Κυβέρνησης και του οικονομικού επιτελείου...
     ΑΓΓΕΛΟΣ ΤΖΕΚΗΣ: Για τα δωράκια στους καναλάρχες δεν ακούσαμε.
     ΙΩΑΝΝΗΣ ΙΩΑΝΝΙΔΗΣ: Για τα δωράκια στους καναλάρχες θα τα πείτε εσείς μαζί με το Συνασπισμό. Το ΠΑ.ΣΟ.Κ. ...
     ΠΡΟΕΔΡΕΥΩΝ (Ιωάννης Τραγάκης): Μη διακόπτετε, παρακαλώ. 
     ΙΩΑΝΝΗΣ ΙΩΑΝΝΙΔΗΣ: Πάντα σ’ ένα νομοσχέδιο τέλειο, υπάρχει το καλύτερο, που είναι το τελειότερο. Άρα, λοιπόν, αυτό το νομοσχέδιο είναι τέλειο, γιατί αντιμετωπίζει όλα αυτά τα οποία γίνονταν για χρόνια. Έχω ασχοληθεί πάρα πολύ με την οικοδομή, έχω χτίσει πάρα πολλά, είχα εταιρεία και ξέρω για το Φ.Π.Α. τι γινόταν. Και δεν το αναφέρει η Κυβέρνηση –που είπατε- από το 2004. Το ακούω έξι χρόνια επί κυβερνήσεως ΠΑ.ΣΟ.Κ. ότι θα έλθει, αλλά δυστυχώς δεν ερχόταν.
     Ευχαριστώ.
     ( Χειροκροτήματα από την πτέρυγα της Νέας Δημοκρατίας )
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, όταν μίλησα προηγουμένως για δέκα λεπτά, μου κάνατε παρατήρηση. Τώρα γιατί δεν το κάνετε με το συνάδελφο που μίλησε για δώδεκα λεπτά; 
     ΠΡΟΕΔΡΕΥΩΝ (Ιωάννης Τραγάκης): Τώρα μην με προκαλείτε, γιατί θα με υποχρεώσετε να κρατώ ακριβώς το οκτάλεπτο.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εγώ ζήτησα τήρηση του Κανονισμού.
     ΠΡΟΕΔΡΕΥΩΝ (Ιωάννης Τραγάκης): Υπάρχει μία ανοχή σήμερα και θα σας εξηγήσω το γιατί. Σήμερα είναι έντεκα οι εγγεγραμμένοι και υπάρχει μια άνεση. Χθες ήταν τριάντα και θα πηγαίναμε μέχρι τις 2.00΄. Γι’ αυτό είπαμε αυτό που συνηθίζεται πάντοτε…
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Και αν σήμερα πήγαιναν από δώδεκα λεπτά και οι έντεκα, τι θα γινόταν; 
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Φλωρίδης.
     (Στο σημείο αυτό την Προεδρική Έδρα καταλαμβάνει ο Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
     ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, ο κ. Πολύδωρας προσφυώς ομιλών, ως συνήθως, έκανε πάλι μια έξυπνη τρίπλα. Διείδε, λοιπόν, ότι αυτό το νομοσχέδιο το οποίο συζητάμε είναι ένα ακόμα νομοσχέδιο το οποίο οργανώνει την υπεράσπιση των συμφερόντων των μεγάλων, των εργολάβων, πως αυτοί θα κλέβουν πάλι το κράτος με την οργάνωση της φοροδιαφυγής, της φοροκλοπής του Φ.Π.Α. και λέει, εγώ που εκλέγομαι από το λαό στη Β΄ Αθηνών σ’ αυτό το νομοσχέδιο πάλι λαό δεν βλέπω. Πάλι εργολάβους βλέπω, ας κάνω τρεις προτάσεις για το λαό που δυστυχώς όμως, κύριε Πολύδωρα, δεν συμπεριλαμβάνονται στο νομοσχέδιο το οποίο συζητάμε. 
     Μιλήσατε λοιπόν, για τους φτωχούς, για τους συνταξιούχους, για τις ορεινές και μειονεκτικές περιοχές. Σας λέω ευθέως τώρα πείτε στον Υπουργό σας –αυτά όλα που είπατε είναι τρεις σειρές- να τα εξαιρέσει από τη διαδικασία επιβολής Φ.Π.Α.. Έτσι θα το ψηφίσουμε. Δεν θα το κάνει όμως, και ξέρετε γιατί; Γιατί θα σας πει, δεν έχω την έγκριση της Ευρωπαϊκής Ένωσης. Για άλλα βρίσκουν τρόπους. Γι’ αυτό λοιπόν, λέω «άλλα λόγια ν’ αγαπιόμαστε» ήσασταν για το νομοσχέδιο...
     ΒΥΡΩΝ ΠΟΛΥΔΩΡΑΣ: Θα γίνουν αυτά.
     ΓΕΩΡΓΙΟΣ ΦΛΩΡΙΔΗΣ: ...αλλά ήσασταν σωστός και προσεκτικός για όσα το νομοσχέδιο δεν περιλαμβάνει. 
     Κύριε Υπουργέ, διάβασα χθες στις εφημερίδες –και παρεμπιπτόντως σας ερωτώ- ότι προτίθεστε να στείλετε, αν δεν έχετε στείλει στον εισαγγελέα ένα πόρισμα το οποίο ολοκληρώθηκε για μία έρευνα στα τελωνεία Δοϊράνης και Νίκης για την ύπαρξη του λαθρεμπορίου και απ’ ό,τι διάβασα αναφέρονται στο πόρισμα αυτό ευθύνες υπαλλήλων οι οποίοι επέτρεψαν να ασκείται λαθρεμπόριο εκεί. Αυτό που θέλω να σας ρωτήσω είναι το εξής: Αυτό που πιθανώς να έκαναν οι υπάλληλοι προέκυψε μετά από απόφαση του Υπουργείου σας, μετά από απόφαση της πολιτικής ηγεσίας του Υπουργείου που επετράπη στα τελωνεία αυτά μονομερώς να κάνουν δήθεν εξαγωγές ενώ οι Σκοπιανοί από απέναντι δεν είχαν τελωνείο εισαγωγών. Είχαν απαγορεύσει οι Σκοπιανοί από απέναντι τα τελωνεία εισαγωγών. Αυτό για να μπορέσουν να το κάνουν οι υπάλληλοι υπήρξε απόφαση της πολιτικής ηγεσίας του Υπουργείου Οικονομικών. Εντοπίζετε λοιπόν, ευθύνες στην πολιτική ηγεσία του Υπουργείου Οικονομικών για ό,τι έχει συμβεί; Αυτό το ερώτημα αν θέλετε το απαντάτε μετά. 
     Αγαπητοί συνάδελφοι, δεν υπάρχει νομοσχέδιο της Νέας Δημοκρατίας το οποίο να μην έχει μία διπλή κατεύθυνση όσον αφορά τη φορολογία. Η μία κατεύθυνση είναι η συστηματική επιβάρυνση των εργαζομένων, των συνταξιούχων, των αγροτών και των μικρομεσαίων επιχειρηματιών και η άλλη είναι η συστηματική ελάφρυνση των μεγάλων εισοδημάτων, των τραπεζιτών και των μεγάλων επιχειρήσεων. Για να μη μιλώ αφηρημένα υπενθυμίζω εν συντομία την αύξηση των τελών κυκλοφορίας κατά 15%, την αύξηση της παρακράτησης του φόρου σε μισθωτούς και συνταξιούχους, την αύξηση του Φ.Π.Α. στα προϊόντα ευρείας λαϊκής κατανάλωσης από το 8% στο 9% και από το 18% στο 19%, την αύξηση του φόρου στα τσιγάρα χαμηλής τιμής, αυτά που αγοράζουν οι εργαζόμενοι και συνταξιούχοι, την αύξηση του φόρου στα ποτά. Επιβάρυνση; Περισσότερο από 1.000.000.000 ευρώ σ’ αυτούς. Και για τους μεγάλους μείωση της φορολογίας από το 35% στο 25% στα κέρδη που διανέμονται. Για πολλοστή φορά θα σας πούμε σταματήστε αυτήν την παραπλάνηση που λέει ότι δήθεν μειώνετε τη φορολογία στα κέρδη των επιχειρήσεων για να γίνουν επενδύσεις. Ξέρετε πολύ καλά εσείς ότι όταν οι επιχειρήσεις επενδύουν, αν μεν έχουν υπαχθεί στο ν. 2601 όλα τα κέρδη τους μπορούν να επενδυθούν χωρίς να φορολογηθεί ούτε ένα ευρώ, αν δεν είναι σ’ αυτό το νόμο αν επενδύσουν το 1/3 των κερδών τους είναι απολύτως αφορολόγητες. Ξέρετε εσείς καμία επιχείρηση στην Ελλάδα να επενδύει περισσότερο από το 1/3 των κερδών της κάθε χρόνο; Μπορείτε, λοιπόν, να εξηγήσετε στους Έλληνες εργαζόμενους πως ένας εργαζόμενος που έχει ετήσιο εισόδημα 25.000 ευρώ φορολογείται με 40% και ένας που θα πάρει 1.000.000 ευρώ μέρισμα και θα το βάλει στην τσέπη του θα φορολογηθεί με 25% κι αν αυτό εμπεριέχει ένα στοιχειώδες έστω ψήγμα κοινωνικής δικαιοσύνης; Απ’ αυτήν τη μείωση της φορολογίας –σας έχουμε πει πάρα πολλές φορές- το δημόσιο ταμείο θα χάσει στην τριετία αυτή περίπου 3.000.000.000 ευρώ δηλαδή 1.000.000.000.000 δραχμές και χθες είπατε στις οικογένειες που έχουν τρία παιδιά, ξέρετε, λεφτά δεν έχουμε για σας. Έχετε να χαρίσετε 1.000.000.000.000 δραχμές στα μεγάλα εισοδήματα όμως.
     Τα κέρδη τα τραπεζικά, κύριε Υπουργέ, φέτος αυξάνονται με ρυθμούς ιλιγγιώδεις. Η Εθνική έφτασε στο 85%, στο 55% η ΑLPHA, η EUROBANK κ.λπ.. Θέλετε να μεγιστοποιήσετε ακόμα περισσότερο τα κέρδη τους μειώνοντας τη φορολογία σ’ αυτούς; Στους άλλους όμως δεν έχετε να δώσετε. Επίδομα θέρμανσης 200.000.000 ευρώ δεν έχετε να δώσετε και τις οικογένειες με τρία παιδιά συνεχίζετε να τις κοροϊδεύετε λέγοντας ότι με αυτά που θα γλιτώσουν, ένα 25%, από τη μείωση της φορολογίας για το αυτοκίνητο που θα αγοράσουν, θα μπορέσουν να μεγαλώσουν το τρίτο παιδί. Μεγάλη παροχή. Θα αγοράσει ένας ένα αυτοκίνητο, θα γλιτώσει ένα χιλιάρικο κι απ’ αυτό θα μεγαλώσει ένα τρίτο παιδί το οποίο εσείς καλείτε να κάνει για να αντιμετωπιστεί το δημογραφικό πρόβλημα της χώρας!
     Τώρα, στο συγκεκριμένο νομοσχέδιο: Έχετε καμία αμφιβολία ότι αυτό το νομοσχέδιο έγινε μόνο και μόνο για να οργανώσει τη φοροδιαφυγή στις μεγάλες κατασκευαστικές επιχειρήσεις; Και πώς το κάνετε αυτό; Με δύο τρόπους: 
     Πρώτον, επαναφέρετε ξανά το φαύλο καθεστώς όπου ο έφορος προσδιορίζει αυτός τη φορολογητέα αξία του μεταβιβαζομένου ακινήτου. Δεν υπήρχε μεγαλύτερο καθεστώς διαφθοράς στην Ελλάδα απ’ αυτό. Υπήρξε το αντικειμενικό σύστημα το οποίο έβγαλε από τις συναλλαγές των πολιτών με τις οικονομικές υπηρεσίες του κράτους ένα μεγάλο τμήμα παραοικονομίας και διαφθοράς και το έβγαλε απ’ έξω. Το πήγε στην απόλυτη νομιμότητα και τη διαφάνεια. Το ξαναφέρνετε. Άρα λοιπόν, εγώ σας ερωτώ: Όλοι αυτοί, οι γνωστοί αυτοί, κάθε εποχής αυτοί –για να μη τα χρεώνουμε μόνο στην τωρινή περίοδο- δεν θα είναι ευάλωτοι σ’ όλους εκείνους οι οποίοι θα αναλάβουν πλέον επιχειρηματικά να χτίζουν τις οικοδομές προκειμένου να προσδιοριστεί η φορολογητέα αξία; Και το άλλο: Εσείς έχετε καμία αμφιβολία ότι στο τέλος της χρονιά το δημόσιο θα χάσει τρομακτικά έσοδα μέσα απ’ τη διαδικασία εισροών – εκροών όσον αφορά το Φ.Π.Α.; Ότι αυτοί θα εμφανίζουν ότι στο τέλος έχουν και να πάρουν και θα τα έχουν πάρει και από τον αγοραστή θα τα παίρνουν κι από το κράτος; Κι εσείς πιστεύετε ότι έτσι εξυγιαίνεται η διαδικασία της παρακολούθησης του Φ.Π.Α. στην Ελλάδα; Σας είπα ο κ. Φωτιάδης και πολλοί συνάδελφοι εδώ: Έχετε καμία αμφιβολία ότι με την εξαίρεση της πρώτης κατοικίας από το Φ.Π.Α., αυτοί που θα αγοράζουν πρώτη κατοικία θα την αγοράζουν ακριβότερα απ’ αυτούς που θα αγοράζουν δεύτερη κατοικία;
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν θέλετε δηλαδή να την εξαιρέσουμε;
     ΓΕΩΡΓΙΟΣ ΦΛΩΡΙΔΗΣ: Όχι. Αυτό που θέλουμε να κάνετε είναι να σοβαρευτείτε! 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Πείτε μας τι θέλετε να κάνουμε.
     ΓΕΩΡΓΙΟΣ ΦΛΩΡΙΔΗΣ: Αυτό που θέλουμε να κάνετε, είναι να σοβαρευτείτε. Ένα κράτος που δεν έχει αυτήν τη στιγμή καμία υποδομή για το Φ.Π.Α. δεν μπορεί να βάζει σε περιπέτεια τη χώρα και χιλιάδες ανθρώπους μόνο και μόνο για να οργανώσει τους κατασκευαστές. Διότι αυτό το νομοσχέδιό σας δεν θα υποστηρίξει τίποτε άλλο παρά μόνο τους μεγάλους κατασκευαστές. Κανέναν άλλον δεν θα βάλουν. Διότι...
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μα είναι… οι μόνοι που αντιδρούν!
     ΓΕΩΡΓΙΟΣ ΦΛΩΡΙΔΗΣ: ...ο μεγάλος κατασκευαστής κύριε Υπουργέ, μέσα από τη διαδικασία επιστροφής Φ.Π.Α. θα κάνει τα λεφτά. Και ξέρετε πολύ καλά τι σημαίνει επιστροφή Φ.Π.Α.. Ακόμη είναι νωπές οι υποθέσεις της Θεσσαλονίκης όπου έκλεψαν 120.000.000.000 εξαγωγικού Φ.Π.Α. για εξαγωγές που δεν υπήρξαν ποτέ και τις οποίες εσείς ρυθμίσατε. Η Κυβέρνησή σας.
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Επί εποχής σας έγιναν.
     ΠΡΟΕΔΡΕΥΩΝ (Παναγιώτης Κοσιώνης): Κύριε Υπουργέ, μη διακόπτετε γιατί θα αρχίσει ο διάλογος.
     ΓΕΩΡΓΙΟΣ ΦΛΩΡΙΔΗΣ: Επί εποχής μας, τους πιάσαμε όμως. 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εμείς τους πήγαμε στον εισαγγελέα.
     ΓΕΩΡΓΙΟΣ ΦΛΩΡΙΔΗΣ: Κάνετε ένα μεγάλο λάθος, κύριε Υπουργέ. Δεν σας ενημέρωσαν καλά. Το μόνο που κάνατε εσείς είναι να τους αμνηστεύσετε, να τους υπαγάγετε σε ευνοϊκές ρυθμίσεις και να αφαιρέσετε την ποινική ευθύνη του λήπτη εικονικών τιμολογίων. Πού τα λέτε τώρα αυτά; 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ήδη δύο από αυτούς έχουν απολυθεί.
     ΓΕΩΡΓΙΟΣ ΦΛΩΡΙΔΗΣ: Κι αυτούς τους έπιασε το Σ.Δ.Ο.Ε. επί ημερών μας, το οποίο Σ.Δ.Ο.Ε. εσείς καταργήσατε κι αφήσατε τη χώρα ανεξέλεγκτη.
     Και θέλω να σας ρωτήσω και κάτι άλλο. Βγήκε ο Υπουργός σας τις τελευταίες μέρες και είπε, έχουμε μεγάλη φοροδιαφυγή. Μα, τι μας λέτε; Μήπως τη φοροδιαφυγή αυτήν την κάνουν οι πολίτες που κάθε μέρα πηγαίνουν στα μαγαζιά και αγοράζουν το οποιοδήποτε προϊόν; Αυτοί όταν αγοράζουν το προϊόν δεν πληρώνουν το 19%; Κάθε μέρα δέκα εκατομμύρια Έλληνες κάτι αγοράζουν και το 19% το πληρώνουν. Μπορείτε εσείς να μας πείτε γιατί αυτό δεν φτάνει στα κρατικά ταμεία; Μπορείτε να μας πείτε γιατί την τελευταία διετία οι εισπράξεις από το Φ.Π.Α. έχουν μειωθεί κατά 6,5 δισεκατομμύρια ευρώ; Φταίει το ΠΑ.ΣΟ.Κ. γι’ αυτό; Φταίει ότι τα διαλύσατε όλα; Φταίει ότι στη θέση πτυχιούχων και κατόχων διδακτορικών φέρατε αποφοίτους λυκείου που δεν ξέρουν που πάνε τα τέσσερα, δεν ξέρουν τι τους γίνεται, δεν ξέρουν πως να δώσουν εντολές για να γίνουν έλεγχοι; Σας φταίμε εμείς ότι ανοίξατε τα τελωνεία του λαθρεμπορίου και κάνατε εσείς έρευνα τώρα; Εσείς προσωπικά, καλά κάνατε, αλλά η Κυβέρνησή σας δεν τα άνοιξε; Η Κυβέρνησή σας δεν τα ανέχτηκε επί δύο χρόνια; Μονομερώς δεν κατήργησε τη συμφωνία με τα Σκόπια ενώ οι Σκοπιανοί τηρούν τη συμφωνία; 
     Λοιπόν, σε ποιον τα λέτε αυτά; Σε ποιον λέτε σήμερα ότι, ξέρετε δεν έχουμε λεφτά; Σας φταίει κανένας που δεν έχετε λεφτά; Σας φταίει κανένας όπου δέκα ολόκληρα χρόνια ο Φ.Π.Α. ήταν σε μία σταθερή σχέση με το Α.Ε.Π. 15% και πήγε στο 13% και χάσατε 6,5 δισεκατομμύρια ευρώ; Σας ανάγκασε κανένας να χάσετε 3.000.000.000 ευρώ από τη μείωση της φορολογίας στα μεγάλα κέρδη; Αν τα είχατε αυτά δεν θα μπορούσατε τώρα να δώσετε στο λαό χρήματα; Αλλά δεν το θέλατε.
     	Άλλα πράγματα θέλατε, να ευνοήσετε τους φοροφυγάδες, τους φοροκλέφτες, τους μεγαλοαπατεώνες, αυτό θέλατε να κάνετε.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Παναγιώτης Κοσιώνης): Τελειώνετε, κύριε Φλωρίδη.
     ΓΕΩΡΓΙΟΣ ΦΛΩΡΙΔΗΣ: Τώρα έρχεστε και λέτε στον ελληνικό λαό: «Δεν έχουμε λεφτά». Σας φταίει το ΠΑ.ΣΟ.Κ. γι’ αυτό; Γιατί επί δέκα χρόνια ο Φ.Π.Α. ήταν σταθερός όσον αφορά τα έσοδά του προς το κράτος και τα δύο αυτά χρόνια κατέρρευσε; Αυτά ήταν τα μηνύματα που στέλνατε στον κόσμο και δυστυχώς πολύ φοβάμαι ότι μ’ αυτό το νομοσχέδιο δίνετε ένα ακόμα σήμα φοροδιαφυγής στα μεγάλα εισοδήματα και δυστυχώς επειδή θα χάσετε λεφτά από κει, θα έλθετε πολύ σύντομα να επιβάλετε ξανά αύξηση του Φ.Π.Α. στα προϊόντα ευρείας λαϊκής κατανάλωσης για να μπορέσει ξανά ο κόσμος να πληρώσει τη δική σας πολιτική.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Παναγιώτης Κοσιώνης): Ο κ. Βεργίνης έχει το λόγο.
     ΞΕΝΟΦΩΝ ΒΕΡΓΙΝΗΣ: Ευχαριστώ, κύριε Πρόεδρε.
     Κύριε Υπουργέ, κυρίες και κύριοι συνάδελφοι, ο προλαλήσας ήταν και Υπουργός Οικονομικών. Κύριε Φλωρίδη, αφορά εσάς αυτό το θέμα. Λίγο πριν πραγματικά σας παρακολουθήσαμε με στεντόρεια τη φωνή να μιλάτε για φοροφυγάδες, για φοροαπαλλαγές, για τα μεγάλα κεφάλαια, σάμπως εσείς δεν είχατε την ίδια κοινωνία που εμείς έχουμε σήμερα, σάμπως η δική σας κυβέρνηση κυνηγούσε τους φοροφυγάδες μόνο και δεν τους κυνηγάμε εμείς σήμερα.
     Εσείς υπήρξατε Υπουργός Οικονομικών και δεν είδαμε κανένα νομοσχέδιο της προκοπής, έτσι ώστε πραγματικά να σας «βγάλουμε κι εμείς το καπέλο» και να πούμε ότι επί της εποχής σας πραγματικά κυνηγήθηκαν όλοι οι φοροφυγάδες, το μεγάλο κεφάλαιο κ.λπ.. Τα παρακολουθήσαμε αυτά -εγώ παρακολουθώ πάρα πολύ στενά την οικονομική κατάσταση- αλλά, κυρίως, τα μέτρα που λαμβάνονται για την εξυγίανση της οικονομίας και ιδιαίτερα για τη λειτουργία της αγοράς και το γνωρίζετε πολύ καλά αυτό. Εκείνο, λοιπόν, που έχει σημασία είναι να δίνουμε τις «κορώνες» αναμφισβήτητα, αντιπολιτευτικές ή μη, αλλά από την άλλη μεριά να αναφερόμαστε και στο νομοσχέδιο.
     Είναι γεγονός -και το παραδεχθήκατε και πολλοί από σας που μιλήσατε- ότι αυτό το νομοσχέδιο έχει τρεις διαστάσεις. Έχει την οικονομική διάσταση, έχει την κοινωνική διάσταση και βεβαίως έχει και την εισπρακτική διάσταση, όμως την εισπρακτική διάσταση στη νομιμότητα, έτσι ώστε πράγματι να μην υπάρχει διάκριση μεταξύ των πλουσίων και των φτωχών εις βάρος των δεύτερων. 
     Επομένως, λοιπόν, η οικονομική διάσταση του νομοσχεδίου είναι προφανής. Εξορθολογίζεται το όλο σύστημα των συναλλαγών έτσι ώστε πράγματι να υπάρξει εκσυγχρονισμός της φορολογικής νομοθεσίας και καθαρά πλέον να γνωρίζουμε τι προκύπτει κατά τις συναλλαγές, όχι μονάχα ως προς το αποτέλεσμα, αλλά και κατά τη διάρκεια των διαδικασιών. Συνεπώς και η παρεμβολή του τραπεζικού συστήματος, αλλά και όλων των οικονομικών ενδιάμεσων συναλλαγών εξορθολογίζεται με βάση αυτό το νομοσχέδιο. 
     Επομένως, έχουμε μία μεγαλύτερη διαφάνεια, μία κατεύθυνση προς την αναπτυξιακή της μορφή και διάσταση, άρα λοιπόν η οικονομική παράμετρος του νομοσχεδίου είναι προφανής.
     Σ’ ό,τι αφορά την κοινωνική διάσταση, γιατί, κύριοι συνάδελφοι του ΠΑ.ΣΟ.Κ., δε βλέπετε ότι έχει κοινωνική διάσταση το άρθρο 16 με τις απαλλαγές; Δεν αναφέρεται στην απαλλαγή πρώτης κατοικίας; Δεν είναι κοινωνική διάσταση αυτό; Το θέμα σχετικά με τους αγρότες κατά την αγορά και ανταλλαγή γεωργικών ή κτηνοτροφικών εκτάσεων δεν έχει κοινωνική διάσταση;
     Συνεχίζει: «Σ’ ό,τι αφορά την εισφορά και μεταβίβαση ακινήτων κατά τη συγχώνευση ή μετατροπή επιχειρήσεων. Η εισφορά και η μεταβίβαση ακινήτων κατά το μετασχηματισμό επιχειρήσεων και ακόμη οι αγορές ακινήτων από αγροτικές συνεταιριστικές οργανώσεις για τη δημιουργία επιχειρήσεων». Αυτό δεν έχει κοινωνική και αναπτυξιακή συγχρόνως διάσταση; 
     Όλες οι άλλες απαλλαγές έχουν πράγματι τη μορφή και της αναπτυξιακής, αλλά και της λεγόμενης κοινωνικής διάστασης υπέρ των μικρομεσαίων, αλλά και κυρίως υπέρ των μικρότερων σε εισοδηματική διάσταση συναλλασσομένων.
     Άρα, λοιπόν, ας μην έχουμε τέτοιες θέσεις οι οποίες αναμφισβήτητα μπορεί να έχουν μία αληθοφάνεια, αλλά από το άλλο μέρος νομίζω ότι αποκρύπτουν την πραγματική διάσταση και την πραγματική υπόσταση αυτού του νομοσχεδίου.
     Σ’ ό,τι αφορά την εισπρακτική, έχω την άποψη ότι πράγματι εδώ απαλλάσσεται εκείνος που είναι δικαιούχος, δηλαδή ο οικοπεδούχος, ενώ πράγματι επιβαρύνεται ο κατασκευαστής, αλλά πάντα με το μέτρο της προστιθέμενης αξίας. 
     Τι θα πρέπει να απαλλάξουμε, τη φορολόγηση της προστιθέμενης αξίας; Το θέμα είναι εδώ πράγματι –και θα συμφωνούσα- να προσεχθεί έτσι ώστε η μεταβίβαση του φόρου από τον κατασκευαστή να μη γίνεται απροσχημάτιστα προς τον αγοραστή. Πρέπει πράγματι να προσεχθεί αυτό διότι η μετακύλιση θα είναι παράνομη και βεβαίως και αντισυμβατική και βεβαίως και αντιοικονομική, διότι έτσι θα πάμε ενάντια στο αναπτυξιακό μέρος του νομοσχεδίου.
     Επίσης, θα πρέπει να δούμε, όπως αναφέρθηκε πριν, τη διαστρέβλωση των όλων συναλλαγών στην οικονομία και στην αγορά των ακινήτων. Εκεί πρέπει πράγματι να δει κανείς το αναπτυξιακό μέρος και να μπορούμε, αν γίνεται –και νομίζω ότι γίνεται πάρα πολλές φορές αυτό στη μορφή της αναπτυξιακής διάστασης- να απαλλάξουμε ορισμένα μέρη όπου θέλουμε πράγματι όχι μόνο να επιτρέψουμε, αλλά να αναπτύξουμε την οικονομική δραστηριότητα. Αυτήν τη διάσταση πρέπει να δούμε, όχι μονάχα μεταξύ φτωχών και πλουσίων, αλλά και από πλευράς ευρύτερης αναπτυξιακής διάστασης σε διάφορα μέρη.
     Άλλωστε, το Σύνταγμα σ’ ό,τι αφορά την ισότητα των φορολογουμένων στο άρθρο 4 είναι σαφέστατο. Επιβάλλει την εν γένει φορολογική υποχρέωση των Ελλήνων να φέρουν τα δημόσια βάρη, δηλαδή να καλύπτουν τις δημόσιες δαπάνες προς δημόσιο όφελος. Επί λέξει λέει: «Οι Έλληνες πολίτες συνεισφέρουν χωρίς διακρίσεις στα δημόσια βάρη», αλλά προσθέτει «ανάλογα με τις δυνάμεις τους», δυνάμεις όχι μονάχα, κύριε Υπουργέ, εισοδηματικές, αλλά θα έλεγα και αναπτυξιακές, διότι όταν θέλουμε να αναπτύξουμε συγκεκριμένες περιοχές, πρέπει επίσης ένα από τα κίνητρα ή η αφαίρεση αντικινήτρων να είναι και η φορολογία. Όλα αυτά τα φορολογικά μέτρα τα λεγόμενα δημοσιονομικά πρέπει να λαμβάνονται και στην κατεύθυνση των αναπτυξιακών μέτρων.
     Σ’ ό,τι αφορά ορισμένες παρατηρήσεις, θα σας έλεγα να προσέξετε πάρα πολύ την καταστρατήγηση των φορολογικών απαλλαγών ή, αν θέλετε, καταστρατηγήσεων κατά τους πλειστηριασμούς όπου επικρατεί η καταδολίευση των ορθών όρων της κατευθείαν συναλλαγής. Αυτό είναι πάρα πολύ σημαντικό και μεταξύ δημοσίου και ιδιωτών, αλλά και μεταξύ ιδιωτών.
     Δεύτερον, ο Φ.Π.Α., κύριε Υπουργέ, νομίζω ότι πρέπει να ακολουθεί την προστιθέμενη αξία και όχι τη βασική αξία του οικοπέδου.
     Τρίτον, όταν θα ανακοινωθούν οι αντικειμενικές αξίες, πρέπει να προσέξουμε, κύριε Υπουργέ, να εφαρμοστούν, αν είναι δυνατόν, αυτές οι αντικειμενικές αξίες ίσως όχι άμεσα για ν’ αποφύγουμε πιθανώς μία καταστρατήγηση των όρων αντικειμενικότητας. Μήπως αυτές θα έπρεπε να εφαρμοστούν μετά τρίμηνο ή και εξάμηνο, έτσι ώστε να εξομαλυνθεί κατ’ αρχήν η αγορά; Επιπλέον, μήπως ανάλογα με το ποσοστό που θα μπει από πλευράς αύξησης αντικειμενικών αξιών, μήπως πρέπει να ισχύσει τμηματικά και αυτό να ανακοινωθεί εκ των προτέρων; Δηλαδή, αν είναι 30% να ισχύσει 15% και 15% ή 10%, 10% και 10% κατά εξάμηνο ή κατ’ έτος. Αυτό νομίζω ότι θα μας δώσει μεγαλύτερη ευχέρεια για να μη σταματήσουμε τις συναλλαγές που τελευταία μάλιστα έχουν αυξηθεί.
     Κύριε Πρόεδρε, κυρίες και κύριοι συνάδελφοι, νομίζω ότι πρέπει να ψηφίσουμε το παρόν νομοσχέδιο γιατί διευκολύνει και τις συναλλαγές και τους συναλλασσόμενους και εξορθολογίζει το λεγόμενο θεσμικό φορολογικό σύστημα.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Παναγιώτης Κοσιώνης): Ο κ. Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, εν αρχή ήταν η απογραφή. Αποτέλεσμα; Επιτήρηση από τις Βρυξέλλες. Για πρώτη φορά και για το μοναδικό κράτος στην Ευρωπαϊκή Ένωση ο προϋπολογισμός πάει κι έρχεται μεταξύ Αθηνών και Βρυξελλών και δεν καταλήγουμε. Στη συνέχεια η επιτήρηση έφερε ύφεση. Μοιραία επήλθαν η μείωση της κατανάλωσης, η πτώση του τζίρου, η μείωση των εσόδων του δημοσίου.
     Είπε ο κ. Πολύδωρας ότι το χρήμα είναι δειλό και κρύβεται. Φυσικά, το χρήμα γεννάει όταν γυρνάει. Όμως μέσα από την ύφεση την οποία δημιουργήσατε γιατί να γυρίσει το χρήμα; Κρύβεται. Με την κατάρρευση των εσόδων και των μηχανισμών παρά την αύξηση λόγω καυσίμων, παρά την αύξηση του Φ.Π.Α., απέχετε πολύ από το να επιτύχετε τους στόχους που βάλατε για τον προϋπολογισμό του 2005. Και στο 2006 στοχεύετε σε τόσα έσοδα που δεν υπάρχει καμιά, μα καμιά, των περιπτώσεων να τα επιτύχετε.
     Η λάθος οικονομική συνταγή πού οδηγεί, κύριοι συνάδελφοι; Στον εισπρακτικό πανικό, χαρτάκια προς όλους, κλείσιμο υποθέσεων, πληρωμές με απειλές. Αυτό ξέρετε τι μου θυμίζει; Αυτό που λέει ο λαός: «Ο Εβραίος όταν χάνει, τα παλιά τεφτέρια πιάνει» –λαϊκό γνωμικό απολύτως ταιριαστό για το οικονομικό επιτελείο της Κυβέρνησης. 
     Έρχομαι τώρα στο νομοσχέδιο, κύριοι συνάδελφοι, που το παρουσιάζετε ως ελαφρυντικό φορολογικών βαρών και εξυγιαντικό. Μάλιστα. Το παρουσιάζετε ως ένα νομοσχέδιο που επιβάλλει το Φόρο Προστιθέμενης Αξίας σε νέες οικοδομές και με μεταβολές πάνω στις φορολογικές διατάξεις. Επίσης, υπάρχει και η προσθήκη κάποιων άλλων άρθρων. Θα αναφερθώ σε τρία σημεία του νομοσχεδίου που είναι και μέσα στα άρθρα 1 – 23 που συζητούμε:
     Πρώτο σημείο. Επαναφορά στον οικονομικό έφορο της εκτίμησης για την αξία της αγοράς των ακινήτων. Πού οδηγεί αυτό το πράγμα, κύριοι συνάδελφοι, αναρωτιέστε; Οδηγεί στη συναλλαγή υπηρεσιών και φορολογουμένων, στην πελατειακή σχέση υπηρεσιών και φορολογουμένων, στη φαυλότητα, στην κομματική εξάρτηση να κτυπά το τηλέφωνο και να ακούγεται: «Κύριε Βουλευτά, πάρε τον έφορο τηλέφωνο μήπως και κατεβάσουμε λίγο την αξία».
     Τι άλλο γίνεται; Αυτό που προσπαθούμε όλοι να αποφύγουμε και εσείς το κάνατε σημαία σας, το λάδωμα. Αυτό είναι. Αναφέρονται τα περί ορκωτών εκτιμητών, ποιος είναι πρώτος και ποιος τελευταίος. Εικοσιπέντε είναι όλοι κι όλοι μες στην Ελλάδα. Τι θα προλάβουν να δουν; Ποιες υποθέσεις θα πάνε σ’ αυτούς; Θα πάνε σε γενική κατάσταση; Ποιος παπάς, ποιος κουμπάρος;
     Δεύτερο σημείο. Πανηγυρίζετε για την αύξηση των αφορολογήτων στις κληρονομιές, στις γονικές παροχές, στις δωρεές κ.λπ. Όλα αυτά έχουν να κάνουν με την ακίνητη περιουσία. Μάλιστα. Για να πανηγυρίσω κι εγώ μαζί σας και να πω «μπράβο, καλά το κάνετε». Πείτε μου όμως τι θα γίνει με τις αντικειμενικές αξίες και τις ζώνες. Ποιες θα είναι οι αυξήσεις; Θέλετε να σας αναφέρω δέκα τουλάχιστον παραδείγματα στα οποία η αύξηση των αφορολογήτων ορίων δεν καλύπτεται από την αύξηση των αντικειμενικών αξιών; Δεν έχω το χρόνο. Μπορώ να σας πω δέκα περιπτώσεις που μπορούν αυτό το μέτρο, το οποίο πανηγυρίζετε, να το φέρουν ανάποδα!
     Τρίτο σημείο. Επιβολή Φόρου Προστιθέμενης Αξίας στις οικοδομές. Είναι τραγικό πώς ένα εξυγιαντικό πραγματικά μέτρο με τον τρόπο που το επιβάλλετε, δημιουργείτε τέτοιες συνθήκες για να οδηγήσουν σε καταποντισμό της οικονομίας, διότι, πρώτον, η προαναγγελία του μέτρου δημιούργησε το μπάχαλο στις εφορίες και στις πολεοδομίες. Το τι γίνεται αυτήν τη στιγμή με τα χαρτάκια και με τους αριθμούς πρωτοκόλλου και «ποιος θα δει πρώτος τον Κύριον», αυτό είναι έξω από αυτά που μπορείτε να φανταστείτε!
     Δεύτερον, το μεικτό σύστημα επιβολής κατά βάση στρεβλώνει την αγορά. Η πρώτη κατοικία πιθανόν να καταστεί ακριβότερη από τη δεύτερη κατοικία, δηλαδή είναι προτιμότερο να αγοράσεις δεύτερη κατοικία, παρά να πας σε πρώτη κατοικία, εκτός του ότι αφήνεται μια ρωγμή για τη φοροδιαφυγή. Ξέρετε πολύ καλά ότι ένα σύστημα για να λειτουργήσει αποτελεσματικά πρέπει να είναι κλειστό. Αν αφήσεις την παραμικρή ρωγμή μέσα στο σύστημα, αυτόματα όλη η φοροδιαφυγή, όλη η οικονομία θα περάσει μέσα από εκεί. Και εσείς το κάνετε μ’ ένα μεικτό σύστημα, το οποίο –εγώ σας λέγω ότι- κακώς δεν το κάνετε ολοκληρωτικά και δεν λέτε να υπάρχει ο Φ.Π.Α. παντού στην οικοδομή. Βρείτε έναν άλλον τρόπο να επιδοτήσετε την πρώτη κατοικία.
     Τρίτον, επιβάλλετε δύο νέους φόρους, το αυτόματο υπερτίμημα χωρίς να αφαιρείτε τον πληθωρισμό -ναι, να υπάρχει αυτόματο υπερτίμημα αύξησης, αλλά αφαιρέστε τον πληθωρισμό, το 3%, το 3,5%, όσο είναι κάθε φορά, αλλά δεν το κάνετε. Επιβάλλεται επίσης το τέλος συναλλαγής 1%. Αυτά δεν επιβαρύνουν την οικοδομή;
     Η πολιτική που εφαρμόζει η Νέα Δημοκρατία είναι σαν να μην έχει ιδέα για το θέμα της αγοράς και της κατασκευής των ακινήτων. Και επειδή ο κ. Πολύδωρας με προκάλεσε, θα πω μόνο αυτά. Οι στόχοι που πρέπει να διέπουν την πολιτική ακινήτων κατά την άποψή μου είναι τρεις:
     Πρώτον, η εξασφάλιση της στέγασης των κατοίκων και των υπηρεσιών με τρόπο που να αναβαθμίζει την ποιότητα ζωής. Αυτό είναι το κυρίαρχο για μια πολιτεία.
     Δεύτερον, η ενίσχυση της οικονομικής δραστηριότητας και της ανάπτυξης και της εργασίας που δημιουργείται γύρω από την κατασκευή, διότι η κατασκευή γενικώς και η αντιπαροχή είναι, αν θέλετε, η ατμομηχανή της οικονομίας της χώρας και γύρω από αυτήν την ατμομηχανή αναπτύσσονται τα επαγγέλματα και δίδεται εργασία.
     Τρίτον, η αναδιανομή του παραγόμενου πλούτου μέσω των εσόδων του δημοσίου από την οικοδομική δραστηριότητα. 
     Εδώ θα προσέθετα ακόμα έναν στόχο, ο οποίος αναφέρθη, το real estate, στα πλαίσια του να δημιουργήσουν μια ευχάριστη Ελλάδα, για να μπορείς να κατοικείς, να εργάζεσαι και να επιχειρείς.
     Δυστυχώς, τα μέσα που έχει το δημόσιο για να μπορέσει ν’ ανταποκριθεί σ’ αυτές τις πολιτικές για την κατοικία είναι δύο: η χωροταξική πολιτική και η φορολογική πολιτική. Εμείς μέχρι τώρα, μηδεμιάς εξαιρουμένης και των δικών μας κυβερνήσεων, το μόνο που κάναμε ήταν να έχουμε μια φορολογική πολιτική γύρω από το θέμα των ακινήτων, αλλά καμία χωροταξική. Το μεγαλύτερο βάρος στα ακίνητα είναι η αξία της γης. Το 50% των ακινήτων βαρύνεται από την αξία της γης, η οποία είναι και πλαστή. 
     Άρα λοιπόν αν δεν προχωρήσουμε σε φθηνή πολεοδομημένη γη για να μπορέσει να πέσει η αξία του ακινήτου, δεν πρόκειται να εξυγιανθεί η οικοδομή. Στην Ελλάδα έχουμε τις υπέρογκες αξίες της γης που οδηγούν στην αυθαίρετη δόμηση και στην παθογένεια των επαγγελμάτων της οικοδομής σε θέματα εισφοροδιαφυγής και φοροδιαφυγής. 
     Κατά τη δική μου λοιπόν άποψη, κύριοι συνάδελφοι, θα μπορούσατε με το μέτρο αυτό και με μια άλλη χωροταξική πολιτική να δώσετε μια ώθηση στην οικονομία. Δυστυχώς, δεν το κάνετε. Δυστυχώς, η Κυβέρνηση αυτή απέδειξε και στα σωστά μέτρα μπορεί να τα θαλασσώσει.
     	(Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Παναγιώτης Κοσιώνης): Ο Υπουργός κ. Μπέζας έχει το λόγο.
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, δεν υπάρχει αμφιβολία –αυτό γίνεται απ’ όλους αποδεκτό- ότι η επιβολή του Φ.Π.Α. στα νεόδμητα ακίνητα είναι ένα εξυγιαντικό μέτρο. Σ’ αυτό συμφωνούμε όλοι. 
     Εκείνο το οποίο μας μέμφεστε ως Αντιπολίτευση είναι ότι με τον τρόπο με τον οποίο εισάγουμε το Φ.Π.Α. μέσα από τις διατάξεις του συγκεκριμένου νομοσχεδίου, στην ουσία το μέτρο αυτό θα είναι ένα αντιλαϊκό μέτρο. Μας κατηγόρησε ο εισηγητής της Αξιωματικής Αντιπολίτευσης, ο κ. Φωτιάδης –άκουσα και τον κ. Φλωρίδη- ότι το μέτρο είναι αντιλαϊκό, ότι εξυπηρετούμε τα συμφέροντα των εργολάβων μέσα από την επιβολή του Φ.Π.Α.. Δεν μας είπε όμως μέσα στον παροξυσμό του ο κ. Φλωρίδης, ότι αν είναι έτσι, για ποιο λόγο τότε οι εργολάβοι είναι εκείνοι οι οποίοι αντιδρούν για την επιβολή του συγκεκριμένου μέτρου; Οι κατασκευαστές εργολάβοι είναι εκείνοι, οι οποίοι φέρουν αντιρρήσεις για την υπαγωγή στο καθεστώς του Φ.Π.Α. των νεόδμητων οικοδομών. Πώς λοιπόν συμβιβάζεται, να εξυπηρετούμε εμείς τα συμφέροντα των εργολάβων, όταν οι εργολάβοι είναι εκείνοι οι οποίοι αντιδρούν σθεναρά στην επιβολή αυτού του μέτρου;
     Όπως επίσης δεν μας είπε μέσα στον αντιπολιτευτικό παροξυσμό του ο κ. Φλωρίδης, ο οποίος μας κατηγόρησε ότι υποθάλπουμε τους φοροφυγάδες, ότι από τους ελέγχους που κάνει η Ειδική Υπηρεσία Ελέγχων το τελευταίο διάστημα διαπιστώνει ότι υπήρχε όργιο πλαστών και εικονικών τιμολογίων στην αγορά τις χρονιές από το 1997 ως το 2000. Αυτή είναι η πραγματικότητα.
     Όπως, επίσης, δεν μας είπε μέσα στον παροξυσμό του ο κ. Φλωρίδης για …
     ΠΡΟΕΔΡΕΥΩΝ (Παναγιώτης Κοσιώνης): Κύριε Υφυπουργέ, μην επαναλαμβάνετε τη λέξη, σας παρακαλώ. Τη λέτε τρίτη φορά. Μην επαναλαμβάνετε τη λέξη «παροξυσμός». 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Είναι παροξυσμός αντιπολιτευτικός. Πολιτική έκφραση είναι, κύριε Πρόεδρε. Λίγα ακούστηκαν εδώ πέρα; Εδώ μας κατηγορούν για αρχιερείς της διαπλοκής και για φαυλότητα στις διατάξεις του νομοσχεδίου. 
     Μέσα σε αυτόν –επαναλαμβάνω- τον αντιπολιτευτικό παροξυσμό του, δεν θυμήθηκε τη σκληρή φορομπηχτική πολιτική, η οποία εφαρμόστηκε από τις κυβερνήσεις του ΠΑΣΟΚ όλη τη δεκαετία του 1990 και ιδιαίτερα τα τελευταία χρόνια 1998, 1999 και 2000 με το πρόσχημα της εισαγωγής της χώρας στην Ο.Ν.Ε.. 
     Λοιπόν, το μέτρο αυτό δεν είναι αντιλαϊκό. Είναι ένα μέτρο, το οποίο ενισχύει τα χαμηλά στρώματα, διότι απαλύνει τη φορολογία των ακινήτων για τους αγοραστές ακινήτων. Στρέβλωση υπάρχει σήμερα με το καθεστώς που λειτουργεί η αγορά. Δηλαδή, ο Φ.Π.Α. σήμερα ούτως ή άλλως επιβαρύνει το κόστος κατασκευής και από την άλλη μεριά ο κατασκευαστής στερείται της δυνατότητας να εκπέσει του φόρου των εισροών. Αφού, λοιπόν, θα υπάρχει έκπτωση του φόρου των εισροών, εκείνο το οποίο θα συμβεί είναι ότι τελικά θα υπάρχει λιγότερη επιβάρυνση στον αγοραστή της κατοικίας. Επομένως, είναι ένα κατ’ εξοχήν φιλολαϊκό μέτρο –η επιβολή του Φ.Π.Α.- θα λειτουργήσει εξυγιαντικά στο χώρο της κατασκευής και της αγοράς κατοικίας και θα αναιρέσει –η υπαγωγή των οικοδομών στο Φ.Π.Α.- τη στρέβλωση που υπάρχει σήμερα στην αγορά. 
     Ειπώθηκε από την εισηγήτρια του Κ.Κ.Ε. ότι δεν πήραμε θέση στο θέμα του φόρου κατοχής. Δεν υπάρχει ζήτημα επιβολής φόρου κατοχής. Το σύστημα το οποίο δημιουργείται πλέον στη φορολογία των ακινήτων είναι απλό και λειτουργικό σύστημα. Σε κάθε πρώτη μεταβίβαση για τα νεόδμητα ακίνητα θα έχουμε την επιβολή του Φ.Π.Α., για τα παλιά ακίνητα θα έχουμε την επιβολή του Φόρου Μεταβίβασης και σε κάθε περαιτέρω μεταβίβαση είτε πρόκειται για νεόδμητα, είτε πρόκειται για παλιά, θα έχουμε την επιβολή του Φόρου Αυτομάτου Υπερτιμήματος και του Τέλους Συναλλαγής. 
     Δεν υπάρχουν πρόσθετοι νέοι φόροι, γιατί εκεί όπου υπάρχει Φ.Α.Υ. (Φόρος Αυτομάτου Υπερτιμήματος) και Τέλος Συναλλαγής δεν υπάρχει Φ.Μ.Α. ή Φ.Π.Α. και το αντίστροφο. Επομένως, εκείνο το οποίο δημιουργούμε είναι ένα καινούργιο, απλό και λειτουργικό σύστημα και δεν τίθεται θέμα για επιβολή φόρου κατοχής. 
     Ειπώθηκε από τον εισηγητή της Αξιωματικής Αντιπολίτευσης, τον κ. Φωτιάδη, ότι αμφισβητείται η έννοια της πληρότητας φακέλου και ότι με τον τρόπο με τον οποίο εισάγουμε τη μεταβατική διάταξη, δημιουργούμε σύγχυση στις πολεοδομίες. 
     Θέλω να σας πληροφορήσω, κύριε συνάδελφε, ότι με βάση την πολεοδομική νομοθεσία, η οποία ισχύει για την έκδοση οικοδομικής άδειας, μία αίτηση οικοδομικής αδείας μπορεί να γίνει αποδεκτή και να πάρει αριθμό πρωτοκόλλου εφ’ όσον έχει κάποια κατ’ ελάχιστον δικαιολογητικά, τα οποία προβλέπονται από το π.δ. 8/1993. Επομένως είναι ξεκάθαρο ποια είναι η έννοια της πληρότητας των φακέλων. Έχουν γίνει ενέργειες από το Υπουργείο μας και από το Υπουργείο Εσωτερικών, ώστε να μην υπάρχει καμία καταστρατήγηση σ’ αυτά τα οποία προβλέπει η πολεοδομική νομοθεσία. 
     Έρχομαι τώρα στο θέμα του ελέγχου από τον έφορο και στις αιτιάσεις που υπάρχουν από την Αντιπολίτευση ότι επαναφέρουμε ένα καθεστώς φαυλότητας.
     Δεν επαναφέρουμε, κύριοι συνάδελφοι, κανένα καθεστώς φαυλότητας. Φαυλότητα θα έλεγα ότι υπάρχει στις εντυπώσεις, τις οποίες προσπαθείτε να δημιουργήσετε μέσα από τον αντιπολιτευτικό σας λόγο. Οι ρυθμίσεις του Φ.Π.Α. έχουν γίνει μετά από επαρκή διαβούλευση με τις υπηρεσίες της Ευρωπαϊκής Ένωσης. Οι ρυθμίσεις του Φ.Π.Α. έχουν γίνει μετά από συνεννόηση, έχει συζητηθεί το προτεινόμενο καθεστώς και δεν υπάρχουν αντιρρήσεις για το καθεστώς, το οποίο προτείνουμε. Η επιφύλαξη που υπήρχε από την Ευρωπαϊκή Ένωση ήταν ότι δεν μπορούμε να χρησιμοποιήσουμε αυτόματα προκαθορισμένες τιμές, όπως είναι οι αντικειμενικές τιμές. Δεν υπήρχε καμία αντίρρηση στις διαβουλεύσεις που κάναμε με την Ευρωπαϊκή Ένωση για τη διενέργεια φορολογικών ελέγχων και τον προσδιορισμό των τιμών των ακινήτων μέσα από ελέγχους. Ο έλεγχος, επομένως, θα λαμβάνει υπ’ όψιν του όλα τα διαθέσιμα στοιχεία, και τα ποιοτικά και όλα τα λοιπά χαρακτηριστικά του ακινήτου. Αυτό έγινε αποδεκτό από την Ευρωπαϊκή Ένωση. Ουσιαστικά η ίδια το πρότεινε. Αυτό ακριβώς προβλέπεται και στο νομοσχέδιο, το οποίο κατατέθηκε. Δίνεται η δυνατότητα με Υπουργική Απόφαση να καθορίζονται τα κριτήρια αυτού του ελέγχου. Τα κριτήρια αυτά θα είναι διαφανή και αντικειμενικά.
     Σας παραπέμπω και στη διατύπωση της παραγράφου 12 του άρθρου 1, που αναφέρει μεταξύ άλλων ότι «ο κάθε προϊστάμενος της Δ.Ο.Υ. ελέγχει άμεσα την ακρίβεια της υποβαλλόμενης δήλωσης λαμβάνοντας υπ’ όψιν του τις αξίες, όπως αυτές ισχύουν στη φορολογία μεταβίβασης ακινήτων ...».
     Η διατύπωση αυτή νομίζω ότι είναι σαφέστατη. Η διατύπωση αυτή σε συνδυασμό με την υπουργική απόφαση, η οποία θα εκδοθεί, θα οδηγήσει σε εντελώς αντικειμενικά κριτήρια ελέγχου. Δεν υπάρχει καμία πρόθεση για να έχουμε αδιαφανείς διαδικασίες. Οι διαδικασίες θα είναι διαφανείς και δεν υπάρχει περίπτωση μέσα απ’ αυτήν τη διαδικασία του ελέγχου να υπάρχει καθεστώς φαυλότητας. 
     Έρχομαι στο θέμα της μη υπαγωγής στο Φ.Π.Α. της πρώτης κατοικίας. Εσείς είχατε πει ότι κάτι τέτοιο είναι αδύνατο. Εμείς το πετύχαμε μέσα από τις διαπραγματεύσεις που κάναμε με την Ευρωπαϊκή Ένωση. Είναι μία επιτυχία μας διαπραγματευτική, το ότι δεν υπάγεται σε Φ.Π.Α. το καθεστώς της πρώτης κατοικίας.
     Δεν θέλω να χρησιμοποιώ τέτοιου τύπου εκφράσεις, αλλά θα με συγχωρέσετε, κύριε συνάδελφε –αναφέρομαι σε σας, κύριε Φωτιάδη- «τρύπα στο νερό» δεν κάναμε εμείς. Μία τρύπα στο νερό και μία φούσκα είναι αυτό το οποίο προτείνετε εσείς. Αν είναι δυνατόν! Δηλαδή, με την πρότασή σας να καταβάλει Φ.Π.Α. ο αγοραστής πρώτης κατοικίας και αυτό το Φ.Π.Α. να το δίνει πάλι πίσω το κράτος με τη μορφή κάποιας κοινωνικής ενίσχυσης, μας οδηγείτε σ’ ένα καθεστώς ατελείωτης γραφειοκρατίας και σ’ ένα καθεστώς, το οποίο θα δημιουργήσει τεράστια προβλήματα στους πολίτες. Αυτή είναι η πραγματικότητα. Γι’ αυτό σας λέω ότι είναι φούσκα στο νερό αυτό το οποίο προτείνετε. 
     ΑΠΟΣΤΟΛΟΣ ΦΩΤΙΑΔΗΣ: Μάλλον δεν καταλάβατε τίποτα από αυτά που είπα. 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα σας πω και κάτι άλλο. Αυτό το οποίο προτείνετε είναι και αντικοινοτικό, διότι η επιστροφή του Φ.Π.Α. στους αγοραστές πρώτης κατοικίας με την μορφή οποιασδήποτε παροχής, κοινωνικής παροχής κ.λπ. συνιστά στην ουσία άμεση επιδότηση μέσα από το καθεστώς του Φ.Π.Α., που αυτό ρητά και ξεκάθαρα –και πρέπει να το ξέρετε αυτό- είναι αντικοινοτική διάταξη. 
     Επαναλαμβάνω, λοιπόν, ότι δεν προτείνετε στην ουσία τίποτα. Αυτό το οποίο εμείς έχουμε μεθοδεύσει είναι η πραγματική λύση στο ζήτημα της πρώτης κατοικίας. Κατ’ αρχήν, ο Φ.Π.Α. που αφορά την πρώτη κατοικία είναι εκπεστέος για τον εργολάβο. Ο εργολάβος τη στιγμή που κατασκευάζει το κτήριο και τα διαμερίσματά του, δεν ξέρει αν αυτά θα πουληθούν για πρώτη κατοικία ή όχι. Δεν το γνωρίζει αυτό στη φάση κατασκευής. Αρχικά, λοιπόν, το Φ.Π.Α. αυτών των εισροών είναι εκπεστέο. Όταν μεταγενέστερα στις πωλήσεις που θα γίνουν προκύψουν απαλλαγές πρώτης κατοικίας, ο αρχικός φόρος ο οποίος θα έχει εκπέσει, θα πρέπει να διακανονίζεται σύμφωνα με τα ισχύοντα στο σύστημα Φ.Π.Α.. Αυτή είναι η κατάσταση η οποία θα υπάρχει. 
     Αυτή είναι η πρόταση την οποία έχουμε συζητήσει με την Ευρωπαϊκή Ένωση και δεν υπάρχει κανένα πρόβλημα γύρω από αυτό. Αυτή είναι η λύση και όχι αυτό το οποίο προτείνετε εσείς που –επαναλαμβάνω- είναι αντικοινοτικό. Οι συνθήκες εκμετάλλευσης για τον εργολάβο θα είναι καλύτερες. Δεν θα αυξηθεί το κόστος πρώτης κατοικίας. Το κόστος θα είναι μικρότερο και αυτό θα επιμεριστεί σε όλα τα διαμερίσματα. Κανένα πρόβλημα δεν θα υπάρχει. Η λειτουργία της αγοράς θα δημιουργήσει ομαλές συνθήκες για τη ζήτηση της πρώτης κατοικίας. 
     Κανένα απολύτως πρόβλημα –επαναλαμβάνω- δεν θα υπάρχει για την αγορά πρώτης κατοικίας, εκτός αν θέλετε –και πέστε το ξεκάθαρα εδώ σ’ αυτήν την Αίθουσα και στη συζήτηση του νομοσχεδίου- να υπαχθεί στο καθεστώς του Φ.Π.Α. η πρώτη κατοικία. Να πληρώνουν, δηλαδή, αυτοί οι οποίοι αγοράζουν πρώτη κατοικία Φ.Π.Α.. Εμείς δεν το θέλουμε και προτείνουμε αυτή τη λύση, η οποία είναι απόλυτα συμβατή με την κοινοτική νομοθεσία. 
     Επίσης, θα ήθελα να αναφερθώ στο θέμα του πληθωρισμού και στις αιτιάσεις ότι δεν λαμβάνεται υπ’ όψιν ο πληθωρισμός, όπως ελαμβάνετο υπ’ όψιν στην επιβολή του Φόρου Αυτομάτου Υπερτιμήματος που είχε γίνει τα προηγούμενα χρόνια. Αναφέρομαι στην εποχή του 1990. Τότε όμως, λαμβανόταν υπ’ όψιν ο πληθωρισμός, αλλά ο πληθωρισμός έτρεχε με διψήφια νούμερα. Αυτό δεν υπάρχει σήμερα. Επιπλέον αν γινόταν αποπληθωρισμός στο σύστημα, το σύστημα θα ήταν ακόμα πιο πολύπλοκο όχι μόνο για το Υπουργείο, αλλά και για τους ίδιους τους πολίτες. Γενικά πρέπει να σας πω –γιατί υπάρχει φόρος υπεραξίας σε πάρα πολλές χώρες- ότι αφού πλέον ο πληθωρισμός δεν τρέχει με διψήφια νούμερα, δεν λαμβάνεται υπ’ όψιν σε όλες σχεδόν τις χώρες όπου εφαρμόζεται αυτό το σύστημα.
     Το ίδιο αποτέλεσμα και με πολύ πιο ευκολότερο τρόπο θα μπορούσαμε να το πετύχουμε κρατώντας χαμηλότερους φορολογικούς συντελεστές. Αυτό, λοιπόν, κάνουμε. Κρατάμε χαμηλότερους τους φορολογικούς συντελεστές. Στη φορολογία εισοδήματος οι συντελεστές κυμαίνονται από 15% μέχρι 40%, ενώ στον Φ.Α.Υ., οι συντελεστές κυμαίνονται από 20% -όπου έχουμε τη μεγάλη υπεραξία- μέχρι 5%. Επομένως αντιμετωπίζεται το θέμα του πληθωρισμού μέσα από τις ρυθμίσεις που έχουμε προβλέψει για τον Φ.Α.Υ.. 
     Τώρα, δεν νομίζω ότι χρειάζεται να πω κάτι περισσότερο. Εγώ δεν είμαι δικηγόρος βέβαια αλλά, κύριε Φωτιάδη, δεν αντιλαμβάνομαι τους νομικούς ακροβατισμούς σας, τους νομικούς συλλογισμούς σας. Νομίζω ότι ήμασταν σαφέστατοι σ’ αυτό που είπαμε. Και στην επιτροπή το ανέφερα και χθες εδώ στην Ολομέλεια. Δηλαδή, η περίπτωση –και το επαναλαμβάνω για να είμαι ξεκάθαρος- της παραγράφου 2 του άρθρου 25 του νόμου 2961/2001 εξακολουθεί να ισχύει.
     Εμείς τροποποιούμε το άρθρο 29 και δεν τροποποιούμε το άρθρο 25 του ν. 2961/2001. Το άρθρο 25 εξακολουθεί να ισχύει, όπως έχει τροποποιηθεί και συμπληρωθεί μέχρι σήμερα. Δηλαδή, θα διατηρείται η απαλλαγή από το φόρο κληρονομιάς μέχρι ποσού 300.000, εφόσον δικαιούχος είναι σύζυγος και ανήλικα τέκνα του κληρονομουμένου. Είμαστε νομίζω σε αυτό σαφέστατοι.
     Τελειώνω, κύριε Πρόεδρε. Θα ήθελα μόνο για ένα λεπτό την ανοχή σας.
     Θα ήθελα να κάνω μία αναφορά στο άρθρο 22, το οποίο αναφέρεται στη σύνταξη οριστικών συμβολαίων σε εκτέλεση προσυμφώνου. Μέχρι το 1997 είχαν συνταχθεί πολλά προσύμφωνα με δικαίωμα κατάρτισης οριστικού συμβολαίου με αυτοσύμβαση. Μετά το 1997, το 1998, λόγω του ν. 2515/1997 προβλέπεται ότι για την κατάρτιση των οριστικών συμβολαίων σε περίπτωση που έχουμε προσύμφωνα, είναι υποχρεωτική η προσκόμιση αποδεικτικού φορολογικής ενημερότητας του πωλητή και αναγραφή του Α.Φ.Μ. του πωλητή.
     Είναι φανερό ότι έχουμε εκατοντάδες αιτήματα από όλη την Ελλάδα για πολλές περιπτώσεις, στις οποίες είναι δυσχερής η κατάρτιση των οριστικών συμβολαίων λόγω της αδυναμίας που έχει ο αγοραστής να προσκομίσει αυτά τα στοιχεία τα οποία ζητούνται από τον πωλητή.
     Επομένως, δεν υπάρχει καμία φωτογραφική διάταξη. Έχετε μία εμμονή να αναζητείτε φωτογραφικές διατάξεις. Σας λέω, λοιπόν, ότι και σ’ αυτήν την ενότητα των άρθρων και στην επόμενη ενότητα που θα συζητήσουμε αύριο, δεν υπάρχει καμία φωτογραφική διάταξη από το Υπουργείο Οικονομίας και Οικονομικών. 
     Είναι εκατοντάδες οι περιπτώσεις, εκατοντάδες τα αιτήματα που υπάρχουν σ’ ολόκληρη την Ελλάδα και στα αιτήματα αυτά δίνεται πλέον με αυτήν τη ρύθμιση του άρθρου 22, δυνατότητα να συντάξουν οι πολίτες οριστικά συμβόλαια, εφόσον τα προσύμφωνα έχουν συνταχθεί έως την 31/12/1997.
     Σας ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Παναγιώτης Κοσιώνης): Η κ. Μανωλιά έχει το λόγο.
     ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε.
     Πριν από οποιαδήποτε επιμέρους αναφορά στο σημερινό νομοσχέδιο, θα ήθελα να κάνω δύο επισημάνσεις που έχουν σχέση με τα ποιοτικά χαρακτηριστικά του τρόπου με τον οποίο μας έχει συνηθίσει να νομοθετεί η Κυβέρνηση.
     Η πρώτη επισήμανση αναφέρεται στο περιεχόμενο του νομοσχεδίου. Έχουμε ένα νομοσχέδιο που αποτελείται συνολικά από σαράντα εννέα άρθρα. Απ’ αυτά, πρέπει να τονιστεί ότι μόνο τα είκοσι τρία αναφέρονται στο Φ.Π.Α. Τα υπόλοιπα είκοσι έξι αναφέρονται σε άλλα ποικίλα οικονομικά θέματα που δεν είναι εύκολο να τα παρακολουθήσει κανείς. 
     Πρόκειται, δηλαδή, για ένα πολυνομοσχέδιο με διατάξεις για τις οποίες έχω σοβαρές επιφυλάξεις για το κατά πόσο και η ίδια η πολιτική ηγεσία του αρμόδιου Υπουργείου έχει πλήρη επίγνωση του βάθους και των μελλοντικών επιπτώσεων όλων αυτών των διατάξεων. 
     Κάποια μάλιστα απ’ αυτά τα ζητήματα θα μπορούσε και θα έπρεπε να αποτελούν ξεχωριστό νομοσχέδιο. Αυτή η πρακτική είναι προφανές ότι πρέπει να σταματήσει γιατί απαξιώνει και το ίδιο το νομοθετικό έργο του Κοινοβουλίου.
     Η δεύτερη επισήμανση έχει να κάνει με το απαράδεκτο γεγονός ότι η εισηγητική έκθεση στερείται παντελώς οποιουδήποτε πολιτικού σκεπτικού, οποιασδήποτε πολιτικής φιλοσοφίας για τους στόχους που υπηρετεί το ίδιο το νομοσχέδιο. Πρόκειται για ένα κείμενο καθαρά γραφειοκρατικό, χωρίς καμία πολιτική αναφορά στα προβλήματα που υποτίθεται ότι φιλοδοξεί να λύσει στον κρίσιμο τομέα της οικονομίας. 
     Έρχομαι τώρα, αγαπητοί συνάδελφοι, στην ουσία του νομοσχεδίου. Είκοσι χρόνια μετά την καθιέρωση του Φ.Π.Α., είναι προφανές ότι έχουν ωριμάσει οι συνθήκες για την εισαγωγή του και στο χώρο της οικοδομικής δραστηριότητας. Μάλιστα, η  καθιέρωσή του θα μπορούσε να συνδυαστεί και με μία σειρά από πρόσθετες ρυθμίσεις και τροπολογίες στο φορολογικό μας σύστημα, έτσι ώστε να συμβάλει στον εξορθολογισμό του όλου συστήματος της οικοδομικής δραστηριότητας.
     Επίσης, έχει σημασία να επισημανθεί ότι ο τομέας των οικοδομών και γενικότερα των ακινήτων δεν είναι απλά μία επιχειρηματική δραστηριότητα, δεν είναι μόνο ένα σοβαρό οικονομικό μέγεθος. Ιδιαίτερα η κατοικία αποτελεί σημείο αναφοράς, πάνω στο οποίο δοκιμάζεται ο κοινωνικός χαρακτήρας του συστήματος, αλλά και η ευαισθησία για μια καλύτερη ποιότητα ζωής από κάθε άποψη. 
     Δυστυχώς, κύριε Υπουργέ, είμαι υποχρεωμένη να επισημάνω και να τονίσω ότι αντιμετωπίσατε ένα πρώτιστο κοινωνικό πρόβλημα, όπως τα ακίνητα και μεταξύ αυτών και η κατοικία, με μία απαράδεκτη λογική καθαρά εισπρακτικού χαρακτήρα. 
     Επί ένα χρόνο τώρα παίχτηκε ένα μεγάλο πολιτικό παιχνίδι γύρω από τα ακίνητα, με διαρροές, με φημολογία, με αμφιλεγόμενες δηλώσεις κυβερνητικών παραγόντων. Δημιουργήθηκε ένα έντονο κλίμα ζήτησης ιδιαίτερα στην απόκτηση κατοικίας. Το πρόσχημα ήταν η απαλλαγή των ενδιαφερομένων από ένα μέρος της φορολογίας για αγορά ακινήτων μέχρι 31/12/2005. Ο πραγματικός, όμως, στόχος είναι η ενίσχυση των εισπράξεων για τον κρατικό κορβανά, για τη δημιουργία προσωρινών εντυπώσεων στον τομέα της ανάπτυξης.
     Φοβάμαι, όμως, κύριε Υπουργέ, ότι μ’ αυτή την πολιτική σας οδηγείτε την αγορά ακινήτων και τον αντίστοιχο κατασκευαστικό τομέα σε μία δύσκολη πορεία, καθώς από αγοραστές, πωλητές και κατασκευαστές αναλαμβάνονται υποχρεώσεις που στο μέλλον μπορεί να καταλήξουν σε αδυναμία εκπλήρωσης των υποχρεώσεών τους.
     Φοβάμαι, κύριε Υπουργέ, ότι η ανορθόδοξη τακτική σας, η προχειρότητα και η έλλειψη μελέτης όλων των παραμέτρων της καθιέρωσης του Φ.Π.Α. στα ακίνητα θα οδηγήσει σε φοβερές στρεβλώσεις όλο το σχετικό σύστημα. 
     Ήδη, με τον αιφνιδιαστικό καθορισμό της ημερομηνίας κατάθεσης του νομοσχεδίου ως τελικής ημερομηνίας για την έκδοση των αδειών που θα απαλλαγούν από το Φ.Π.Α., δημιουργήσατε τεράστιο πρόβλημα. Μ’ αυτήν την ενέργειά σας, να ξέρετε ότι κουβαλήσατε αρκετό νερό στο μύλο της αδιαφάνειας και της διαφθοράς, όσο και αν ενοχλήστε, κύριε Υπουργέ και η ρητορική σας είναι περί του αντιθέτου. Δυστυχώς, ζήσαμε όλοι μας τα τραγελαφικά γεγονότα που διαδραματίστηκαν σε όλες σχεδόν τις πολεοδομίες της χώρας με τον περιβόητο αριθμό πρωτοκόλλων. 
     Όμως και σε όλη τη διαδικασία των ρυθμίσεων, κύριε Υπουργέ, βαδίζετε σχεδόν με μισές αλήθειες για τη δημιουργία φυσικά εντυπώσεων. Εισάγετε το Φ.Π.Α. για τον εξορθολογισμό του συστήματος των ακινήτων, προσθέτετε όμως και δύο νέους φόρους, το φόρο υπερτιμήματος και το τέλος συναλλαγής, που επιβαρύνουν περισσότερο το κόστος των οικοδομών και γενικότερα των ακινήτων.  Επιχειρείτε κατανομές των φόρων άλλοτε στους εργολάβους, άλλοτε στους ιδιοκτήτες, άλλοτε στους αγοραστές. Γνωρίζετε, όμως, ότι όλα αυτά είναι εικονικά, γιατί στο τέλος η αξία όλων αυτών των φόρων επιβαρύνει τον αγοραστή με διάφορους τρόπους, άμεσα ή έμμεσα. 
     Επαίρεστε ότι εσείς θα απαλλάξετε από το Φ.Π.Α την πρώτη κατοικία, ενώ ξέρετε ότι το ίδιο ίσχυε και με το προηγούμενο σύστημα απαλλαγής της πρώτης κατοικίας από το Φόρο Μεταβίβασης Ακινήτων. 
     Καταργείτε το αντικειμενικό σύστημα προσδιορισμού της αγοραίας αξίας των ακινήτων και επαναφέρετε την υποκειμενική αξιολόγηση του εφόρου και του σώματος των Ορκωτών Εκτιμητών. 
     Προβάλλετε ως σπουδαία και ευνοϊκή ρύθμιση την αύξηση στα κατώτερα όρια των απαλλαγών σε δωρεές, κληρονομιές και γονικές παροχές. Δεν προσδιορίζετε, όμως, το ύψος των νέων αντικειμενικών αξιών και αυτό είναι μία άλλη μισή αλήθεια ότι θα έχουμε μείωση της φορολογίας.
     Στην πράξη, με όλα αυτά, δεν πρόκειται να υπάρξουν φορολογικές ελαφρύνσεις. Αντίθετα, είναι βέβαιο ότι στο τέλος θα έχουμε φορολογική επιβάρυνση της κατοικίας.
     Όμως, μέσα σε όλα αυτά δεν ξεχνάτε τις υποχρεώσεις σας προς τους ευνοημένους του συστήματος. Συνεχίζετε να χαρίζετε φόρους ανορθολογικά και ατεκμηρίωτα, μειώνετε το τέλος των διαφημίσεων για τα Μέσα Μαζικής Ενημέρωσης, επεκτείνετε χαριστικές ρυθμίσεις σε επιχειρήσεις.
     Εν κατακλείδι, κύριε Υπουργέ, με όλα αυτά τα πρόχειρα και μεροληπτικά μέτρα, είναι βέβαιο ότι η καθιέρωση του Φ.Π.Α. στα ακίνητα θα δημιουργήσει προβλήματα και θα φέρει ανατιμήσεις στο χώρο των ακινήτων και της κατοικίας. 
     Πριν κλείσω, κύριε Υπουργέ, θα ήθελα ως Βουλευτής που ζω την πραγματικότητα της Θράκης, να εκφράσω την έντονη αντίθεσή μου στην πρακτική σας συρρίκνωσης των αναπτυξιακών κινήτρων της Θράκης. Κάνω αυτή την αναφορά με αφορμή τη ρύθμιση του νομοσχεδίου, με την οποία εντάσσετε και τους νομούς της Δράμας και της Καβάλας στην Δ΄ ζώνη των αναπτυξιακών κινήτρων. 
     ΜΑΡΓΑΡΙΤΗΣ ΤΖΙΜΑΣ: Εσείς το κάνατε αυτό.
     ΧΡΥΣΑ ΜΑΝΩΛΙΑ: Επισημαίνουμε για άλλη μια φορά ότι μετά την ισοπέδωση κυριολεκτικά των κινήτρων μέσω των ρυθμίσεων του αναπτυξιακού νόμου που τόσο επιβαρυντικά λειτούργησε για την επιχειρηματική δραστηριότητα και την ανάπτυξη στη Θράκη, συνεχίζετε με παρωπίδες αυτήν την πρακτική αφαίρεσης στην ουσία κινήτρων από τη Θράκη, με εμφανή πια τα αρνητικά αποτελέσματα. 
     Πού είναι τελικά ο παράδεισος και ο οργασμός επενδύσεων εγχώριων και ξένων που υποσχεθήκατε μεγαλόστομα και αφειδώλευτα ακόμα και δια στόματος του Πρωθυπουργού προεκλογικά στους Θρακιώτες;
     Έχει αλήθεια τελειωμό και επιστροφή αυτή η αντιαναπτυξιακή σας πρακτική για τη Θράκη; Οι Θρακιώτες σας ρωτούν με απόγνωση.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
      ΜΑΡΓΑΡΙΤΗΣ ΤΖΙΜΑΣ: Η περιφερειακή συνείδηση τι έγινε, όμως;
     ΠΡΟΕΔΡΕΥΩΝ (Παναγιώτης Κοσιώνης):  Παρακαλώ, κύριοι συνάδελφοι, δεν καταγράφονται αυτά στα Πρακτικά.
     ΧΡΥΣΑ ΜΑΝΩΛΙΑ: …
     ΠΡΟΕΔΡΕΥΩΝ (Παναγιώτης Κοσιώνης): Ο κ. Γείτονας έχει το λόγο.
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
     Κύριοι συνάδελφοι της Νέας Δημοκρατίας, για να αποδώσουν ριζοσπαστικά μέτρα χρειάζονται προετοιμασία, κατάλληλο περιβάλλον και ορθές ρυθμίσεις. Γι’ αυτό είμαστε αντίθετοι στο νομοσχέδιο. Και με αναγκάζετε, με όσα άκουσα, να επαναλάβω ορισμένα που είπα και χθες επί της αρχής, για να τα εμπεδώσετε. Η Κυβέρνηση εισάγει αυτό το νομοσχέδιο για το Φ.Π.Α., που είναι ένας φόρος εξυγιαντικός, σε μια τελείως ακατάλληλη συγκυρία σε σχέση με την κατάσταση της αγοράς κατοικίας. Η αγορά είναι σε αβεβαιότητα, εξελίχθηκε ένα γαϊτανάκι κερδοσκοπίας. Και δεν είναι δικά μας λόγια, είναι λόγια όλων των φορέων. Το εισάγετε χωρίς την κατάλληλη προετοιμασία και με προβληματικές διατάξεις. Αφού, μάλιστα, πυροδότησε έκρηξη στην αγορά και όργιο συναλλαγής με τη διαβλητή –εγώ θα επιμείνω- ημερομηνία κατάθεσης, αλλά και με αμφίβολα κριτήρια σε σχέση με την ημερομηνία εξαίρεσης, όπως ο πλήρης φάκελος.
     Η έννοια του πλήρους φακέλου, κύριε Υπουργέ, ξέρετε καλύτερα και από μένα –είμαστε συνάδελφοι μηχανικοί- είναι μαχητό τεκμήριο. Έτσι, λοιπόν, επιτυγχάνει η Κυβέρνηση με το νομοσχέδιο αυτό το ακατόρθωτο. Πρώτον, να έχουμε ήδη έκρηξη ανατιμήσεων στην αγορά, άρα να επιβαρύνεται η κατοικία του Έλληνα πολίτη εξ υπαρχής –θα αγοράζει ακριβότερη κατοικία, το λέω για να το καταλάβουν όλοι. Και από την άλλη μεριά δεν διασφαλίζετε τα έσοδα του δημοσίου. Τα τακτικά έσοδα του δημοσίου από οικοδομές –τα ΝΣ πρέπει να εκτιμούν την εξέταση του προϋπολογισμού και για το μέλλον- τα βάζετε σε πλήρη αβεβαιότητα για μια τριετία. Για να ισορροπήσει όλο αυτό το σύστημα εκεί που το φέρατε, θέλει μια τριετία. Άξιος ο μισθός σας! Εκεί είναι οι αντιρρήσεις μας. Δεν είναι οι αντιρρήσεις μας σε σχέση με την αξία του Φόρου Προστιθέμενης Αξίας, που είναι ένας εξυγιαντικός φόρος σε όλο το κύκλωμα φορολόγησης  της κατοικίας.
     Μίλησα και χθες, κύριε Πρόεδρε, για ορισμένες βασικές διατάξεις του νομοσχεδίου που είναι προβληματικές. Απάντηση δεν πήρα. Έφερα ως παράδειγμα το άρθρο 1 παράγραφος 12. Υπάρχει πρόβλημα, κύριε Υπουργέ. Άκουσα προηγουμένως και τον κύριο Υπουργό Οικονομίας να προσπαθεί να μας πει ότι δεν είναι έτσι. Υπάρχει το πρόβλημα επιστροφής στο φαύλο καθεστώς της υποκειμενικής εκτίμησης, όσον αφορά τη φορολόγηση κατά την μεταβίβαση, με την παρέμβαση του εφόρου. Αλλά ταυτόχρονα –ούτε εδώ πήραμε απάντηση- υπάρχει πρόβλημα με την Κοινότητα, με την Ευρωπαϊκή Επιτροπή, διότι ο κοινοτικός αυτός φόρος μπαίνει στη συναλλαγή και υπολογίζεται στο πραγματικό τίμημα. Εδώ, λοιπόν, έχουμε και αντικειμενικές αξίες και λέμε ταυτόχρονα ότι υποκειμενικά ο έφορος θα προσδιορίσει αγοραίες αξίες. Κατ’ αρχάς, αυτό δεν είναι διαφάνεια.
     Δεύτερον,  πώς θα λειτουργήσει αυτό το σύστημα; Θα έχουμε περιπλοκές. Ρώτησα τον κύριο Υπουργό επανειλημμένα, αν διαβουλευτήκατε με την Ευρωπαϊκή Ένωση. Η επιστημονική έκθεση της Βουλής αμφισβητεί το αν είναι σύμφωνες με το πνεύμα της έκτης οδηγίας αυτές οι διατάξεις. Αν σας είπαν «ναι» στην κοινότητα, δώστε μας την αλληλογραφία.
     Ξέρετε, κύριε Υπουργέ, τι κρύβεται –το είπα και χθες, θα το πω και πιο καθαρά σήμερα- πίσω από αυτό το μεσοβέζικο σύστημα που προτείνετε; Το ξέρετε ίσως καλά. Θα βρείτε αντιδράσεις στην Ευρωπαϊκή Ένωση και μετά ξέρετε πού θα καταλήξετε; Θα καταλήξετε ουσιαστικά να αυξήσετε τις αντικειμενικές αξίες, τόσο πολύ, ώστε να φθάσουν στις αγοραίες αξίες, παρά όσα λέτε περί ήπιας προσαρμογής. Τι θα έχει αυτό ως αποτέλεσμα; Θα είναι πραγματικά αβάσταχτη η φορολόγηση των ανθρώπων, οι οποίοι ενδιαφέρονται να αγοράσουν κατοικία. Αυτό θα είναι τελικά το αποτέλεσμα. Δεν μπορεί να είναι άλλο.
     Αντίστοιχο πρόβλημα, κύριε Υπουργέ είναι στη ρύθμιση για την πρώτη κατοικία. Προσπαθήσατε σήμερα να αποκτήσετε, δεν το καταφέρατε, όμως και υποκριτικά ρωτάτε εμάς αν είμαστε υπέρ της απαλλαγής της πρώτης κατοικίας. Ασφαλώς πρέπει η πρώτη κατοικία να επιδοτείται ουσιαστικά από το κράτος, αλλά δεν μπορεί να γίνει με αυτόν τον τρόπο. Διότι με τον τρόπο που το κάνετε, υποτίθεται ότι θα έχουμε άλλο κόστος για την πρώτη, άλλο για τη δεύτερη. Η τιμή όμως της πώλησης θα είναι ενιαία. Άρα και εκείνος που θα αγοράσει πρώτη κατοικία, θα την αγοράσει στην υψηλή τιμή. Θα κερδίσει ουσιαστικά ο οποιοσδήποτε έμπορος ή κατασκευαστής και έτσι χάνει και ο πολίτης και το κράτος. Αυτό το «ακατόρθωτο» επιτυγχάνετε με τις διατάξεις σας.
     Προχωρώ στο κεφάλαιο Β΄, για τον φόρο αυτομάτου υπερτιμήματος. Υπολογίζεται επί της διαφοράς, όπως λέτε, μεταξύ κόστους και αξίας πώλησης. 
     Κύριε Υπουργέ, θα κάνω μία παρένθεση και θα πω το εξής: Υπάρχει και σχετική παρατήρηση του Τεχνικού Επιμελητηρίου. Στον πλειστηριασμό τα ακίνητα αγοράζονται σε χαμηλές τιμές. Είναι γνωστό αυτό. Εκεί, λοιπόν, λέτε ότι ο φόρος θα υπολογίζεται στη διαφορά μεταξύ της τελευταίας τιμής πώλησης και όχι της τιμής αγοράς που είναι η χαμηλή συνήθως τιμή πλειστηριασμού, ώστε η μεγάλη διαφορά και να φορολογηθεί, αλλά της τιμής της υποτιθέμενης αντικειμενικής αξίας του ακινήτου κατά την εποχή του πλειστηριασμού. 
     Σε ποιον χαρίζετε εδώ; Στις τράπεζες και σε ειδικές εταιρείες –θα πούμε περισσότερα όταν χρειασθεί γι’ αυτές- που ασχολούνται με ακίνητα από πλειστηριασμούς. Εξαιρείτε ορισμένους, ουσιαστικά τις εταιρείες, και βάζετε στους ιδιώτες κατά βάση το φόρο υπερτιμήματος. Επίσης, βάζετε ΦΑΥ ακόμα και στις απαλλοτριώσεις από το δημόσιο και στη μεταφορά συντελεστού δόμησης. Λέτε, βέβαια, εδώ ότι εξαιρείτε την πρώτη μεταβίβαση. Είναι αυτή ενιαία λογική; Οδηγούν οι ρυθμίσεις αυτές σε φορολογική δικαιοσύνη ή σε εξυγίανση του φορολογικού συστήματος; Όχι. 
     Αν είναι έτσι να εξαιρείτε επιλεκτικά, τότε θα σας θυμίσω μια πρόταση που έχει κάνει η Ομοσπονδία Κινητικά Αναπήρων για να περιληφθούν και μέλη τους στις εξαιρέσεις του άρθρου 7. Εγώ ξέρω ότι δεν μπορεί να γίνονται έτσι, με απαλλαγές από το Φ.Π.Α., και το είπαμε σαφώς. Αλλά εάν επιμείνετε σε εξαιρέσεις, γιατί δεν εξαιρείτε και τους βαριά κινητικά αναπήρους σύμφωνα με την πρόταση από την Ομοσπονδία. Για να μας δείξετε ότι δεν νομοθετείτε όπως σας κατηγορούμε, με δύο μέτρα και με δύο σταθμά; Δυστυχώς, νομοθετείτε με μέτρα σε βάρος των πολλών, των αδυνάτων και με σταθμά υπέρ των ολίγων.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     θα τελειώσω, κύριε Πρόεδρε, σε μισό λεπτό. Μη με πιέζετε. 
     ΠΡΟΕΔΡΕΥΩΝ (Παναγιώτης Κοσιώνης): Μα, το κουδούνι είναι αυτόματο. Χρόνια ήσασταν Πρόεδρος και το ξέρετε.
     ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, το ξέρω, κύριε Πρόεδρε. Πράγματι, το κουδούνι είναι αυτόματο, εγώ έκανα λάθος, σας αδίκησα.
     Δεν θέλω να καταναλώσω πολύ χρόνο. Να μιλήσουν και άλλοι συνάδελφοι.
     Επειδή μιλούσα για δύο μέτρα και σταθμά, θα πάρω ένα ακόμα παράδειγμα όσον αφορά το άρθρο 22. Θα πούμε πολύ περισσότερα σε άλλες διατάξεις, πολλές από τις οποίες θα τις συζητήσουμε αύριο, και είναι σκανδαλώδεις. Αλλά θα σταθώ στο άρθρο 22 που είναι στην ενότητα που συζητάμε. 
     Γιατί, αλήθεια, εξαιρείτε τα συμβόλαια μέχρι 31.12.97; Εκεί ουσιαστικά κάνετε μια αναδρομική ρύθμιση. Πού τη βρήκατε την ημερομηνία; Είναι φωτογραφία; Γιατί επίσης αποποιείσθε το δικαίωμα να εισπράξετε τον οφειλόμενο φόρο από τον πωλητή; Θέλω μια απάντηση και στα δύο ερωτόμενα. Πώς προσδιορίσατε την ημερομηνία 31/12/97; Δεν μοιάζει φωτογραφική; Φωτογραφικά συνήθως κινείσθε σε πολλές ρυθμίσεις.
     Σας λέγαμε –και μ΄ αυτό τελειώνω- ότι στο νόμο για το ξέπλυμα του χρήματος -όπου ορίσατε ως πρόεδρο της επιτροπής μόνο επί τιμή δικαστικό- φωτογραφίζετε συγκεκριμένο πρόσωπο και το ονομάσαμε. Και είδαν όλοι οι Έλληνες σήμερα με τον ορισμό του την φωτογραφία. Και εννοώ τον κ. Ζορμπά.
     Έχουμε φωτογραφικές πολιτικές υπέρ συγκεκριμένων και των ολίγων που αποτυπώνονται σε όλα σας τα νομοσχέδια, σε όλες σας τις πράξεις και τις δράσεις. Γι’ αυτό και ο ελληνικός λαός, είδατε την τελευταία μέτρηση, ιδιαίτερα σε ό,τι αφορά την οικονομική πολιτική, κύριε Υπουργέ, σε ποσοστό 65% την απορρίπτει. 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, απάντησα μόλις πριν από λίγο γι’ αυτά τα θέματα, αλλά δεν ήσασταν στην Αίθουσα.
     ΚΩΝΣΤΑΝΤΙΝΟΣ ΓΕΙΤΟΝΑΣ: Απορρίπτει συνολικά την πολιτική σας και σε ποσοστό περίπου 80% πιστεύει ότι οι ημέρες της διακυβέρνησής σας είναι χειρότερες. Μάλιστα, είναι τόσο απαισιόδοξοι οι πολίτες, που φοβούνται ότι θα δουν ακόμα χειρότερες μέρες. Γι’ αυτό και παίρνει ο λαός τα μέτρα του. Όταν θα έρθει η ώρα, θα σας πάει πάλι για μαθητεία στα έδρανα της Αντιπολίτευσης. 
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο συνάδελφος κ. Παπαγεωργίου. 
     ΓΕΩΡΓΙΟΣ ΠΑΠΑΓΕΩΡΓΙΟΥ: Κυρία και κύριοι συνάδελφοι, πριν αναφερθώ δι’ ολίγον στο υπό ψήφιση νομοσχέδιο, θέλω πριν απ’ όλα να απαντήσω στον κύριο Υπουργό και να του πω ότι ως κοινοβουλευτικό εκπρόσωπο του ευβοϊκού λαού και για δεύτερη θητεία με ενόχλησε πάρα πολύ -για να μην πω ότι προσεβλήθην- όταν αντιλαμβάνεται, όπως είπε πριν, στα λόγια της Αντιπολίτευσης φαυλότητα. Δεν ξέρω, αν κάποιοι συνάδελφοι μίλησαν και έκαναν αναφορές ότι μπορεί αυτό το νομοσχέδιο να έχει ψήγματα προοπτικής φαυλότητας ή εκδηλώσεων φαινομένων φαυλότητας, αλλά θεωρώ ταπεινώς ότι αυτό εντάσσεται μέσα στα πλαίσια του αντιπολιτευτικού λόγου. Το να φθάνετε, όμως, κύριε Υπουργέ, στο σημείο να λέτε ότι βρίσκετε φαυλότητα στον αντιπολιτευτικό μας λόγο, θα σας απαντήσω πάρα πολύ απλά ότι στο καθεστώς της ελεύθερης δημοκρατίας που ζούμε και της ελεύθερης διακίνησης των ιδεών, το φρόνημα και η σκέψη δεν τιμωρούνται και δεν ελέγχονται ποτέ. Οι πράξεις είναι εκείνες που και ελέγχονται και τιμωρούνται και αξιολογούνται. Το φρόνημα δεν μπορεί ποτέ να έχει στοιχεία φαυλότητας και σας παρακαλώ πολύ να ανασκευάσετε. Σας λέω ότι αυτό το θεωρώ το ελάχιστο ατόπημα, πολύ περισσότερο όταν κρίνετε το φρόνημα και το λόγο μέσα σε αυτήν την κοινοβουλευτική Αίθουσα.
     Δεύτερον, θέλω να σας απαντήσω το εξής εντελώς απλά και μάλλον απλουστευμένα. Είπατε ότι το νομοσχέδιό σας δεν έχει να κάνει σε τίποτα με φαυλότητα και με οτιδήποτε το μη δεοντολογικό εκ του γεγονότος ότι αντιδρούν οι ίδιοι οι εργολάβοι. Δεν μας εξηγήσατε και δεν άκουσα, όμως, το λόγο για τον οποίο αντιδρούν οι εργολάβοι, όπως είπατε προηγουμένως. Δεν είπατε τίποτα περί αυτού. Θα σας απαντούσα, λοιπόν, ότι εγώ αντιλαμβάνομαι την ουσία των πραγμάτων ως εξής: Εκείνο που είναι το ζητούμενο, είναι αύριο να υπάρχουν αγορά, συναλλαγή, κέρδος. Πολύ φοβούμαι ότι δεν αποκλείεται αυτό να είναι ένα από τα κίνητρα –εγώ δεν είμαι, βέβαια, υποστηρικτής των εργολάβων- αυτών των ανθρώπων που είναι άνθρωποι της αγοράς και που κατ’ ανάγκη δεν είναι όλοι προνομιούχοι. Υπάρχουν άνθρωποι που αγωνίζονται, αλλά και άνθρωποι που είναι κολοσσοί και κερδίζουν πολλά. Εσείς θα ξέρετε ως τεχνικός που είστε, ως πολιτικός μηχανικός, ότι πράγματι συμβαίνει έτσι. 
     Επίσης, θα σας πω το πολύ απλό που νομίζω ότι το αντιλαμβάνεστε. Εσείς είπατε –και σας άκουσα πολύ προσεκτικά- ότι ουσιαστικά ο Φ.Π.Α. υπάρχει στα υλικά, σε κάθε τι. Μέχρι σήμερα φαντάζομαι ότι είναι αυτονόητο πως ο κάθε εργολάβος, όταν έρχεται σε συναλλαγή με τον πελάτη του που θα αγοράσει το ακίνητο, ασφαλώς στη διαμορφωμένη τιμή των τόσων ευρώ ανά τετραγωνικό μέτρο είναι ενσωματωμένη και αυτή η αξία των υλικών, του Φ.Π.Α. και των άλλων εργασιών που έχουν γίνει, ώστε να έχουμε ένα νεόδμητο έτοιμο προς κατοίκηση διαμέρισμα ή κατοικία ή οτιδήποτε άλλο. 
     Τώρα, τι θα γίνει, κύριε Υπουργέ; Επ’ αυτού θα τοποθετείται ακόμα ένα 18%, το οποίο εν πάση περιπτώσει θα μετατίθεται και αυτό στις πλάτες του πολίτη, στις πλάτες αυτού που ονειρεύεται, όπως είπε ο Κοινοβουλευτικός Εκπρόσωπος της Νέας Δημοκρατίας, να αποκτήσει ένα κεραμίδι πάνω από το κεφάλι του για να στεγαστεί. Αυτό, οπωσδήποτε, θα δημιουργήσει μία περαιτέρω ύφεση στην αγορά, διότι πράγματι γύρω από την αγορά των ακινήτων και με τα δάνεια που έχουν ληφθεί υπάρχει ένας μεγάλος εγκλωβισμός.
     Σας προτάθηκε από την Αξιωματική Αντιπολίτευση και από συναδέλφους μου ότι σε αυτόν τον περιβόητο φόρο του υπερτιμήματος πρέπει να λάβετε πολύ σοβαρά υπ’ όψιν σας και να εκπέσετε το μέγεθος του πληθωρισμού. Απαντήσατε ότι ναι μεν υπήρχε στο νόμο του 1990, πλην όμως τότε ο πληθωρισμός ήταν πάρα πολύ μεγάλος. Εγώ, όμως, θα σας πω πάρα πολύ απλά ότι και σήμερα που είναι πιο μικρός χρειάζεται ο υπολογισμός του για την προσέγγιση του υπερτιμήματος. 
     Επίσης, εκείνο που θέλω να σας πω πολύ απλά είναι ότι το ζήτημα του υπερτιμήματος, δηλαδή του κέρδους που έχει ένας οποιοσδήποτε πολίτης που, είτε αγόρασε ένα ακίνητο για να επενδύσει και αύριο να το μεταπουλήσει είτε χρειάζεται λόγω ανάγκης ή κάποιας άλλης προσωπικής του στρατηγικής να το μεταπουλήσει, δεν είναι ζήτημα αριθμητικό, αλλά ζήτημα πραγματικής αξίας του χρηματικού προϊόντος το οποίο εισπράττει, τι δηλαδή θα μπορεί να αγοράσει με αυτά τα λεφτά που παίρνει. Εάν θα μπορεί να ξαναγοράσει πάλι ένα ίδιο ακίνητο, είναι προφανές ότι δεν έχει κάποιο κέρδος. Αυτή είναι μια λογική της πράξης, της αλλαγής της ζωής και δεν μπορείτε να την αντιπαρέρχεστε, φορολογώντας στην ουσία ανθρώπους που ενδεχομένως να μην έχουν αποκτήσει και λόγω του πληθωρισμού καμία άλλη υπεραξία. Συνεπώς, λοιπόν, θα πρέπει αυτό το ζήτημα να το ξαναδείτε.
     Επίσης, σας άκουσα να αρνείστε το γεγονός ότι μπορεί να ανοίξει χαραμάδα -για να το πω έτσι απλά- συναλλαγής στο ζήτημα της παρέμβασης του οικονομικού Εφόρου. Δεν θα ήθελα να προβλέψω τα μελλούμενα, αλλά θέλω να πω ότι, όταν επεμβαίνει και κατά την υποκειμενική του κρίση ενάντια στον αντικειμενικό καθορισμό της αξίας ενός ακινήτου ο έφορος και διαμορφώνει αυτός την όποια τιμή, αντιλαμβάνομαι σαν ένας άνθρωπος που ήμουν στην συναλλαγή και στην κοινωνία για χρόνια και χρόνια και ως νομικός εκπρόσωπος πελατών μου έζησα για χρόνια τους προθαλάμους των γραφείων της εφορίας, όπου πήγαινες στον ελεγκτή, μετά στον υποδιευθυντή, μετά στον διευθυντή και καθένας έκοβε και έραβε ό,τι ήθελε, ότι ξαναγυρίζουμε ενδεχομένως στο ίδιο σύστημα. Δεν πρέπει να σας ξεφεύγει ο σκοπός, η ουσία, αυτό το οποίο θέλει να εξυπηρετηθεί με τον αντικειμενικό προσδιορισμό και το οποίο θέσπισε η πολιτεία, χωρίς να έχει σημασία ποια κυβέρνηση το θέσπισε. Αυτό έχει δύο λόγους, κύριε Υπουργέ. Ο ένας είναι να μας προστατεύσει από αυτήν τη φαυλότητα που υπήρχε μέσα στις υπηρεσίες, τη διαφθορά και τη συναλλαγή, και ο άλλος είναι ότι εκκαθαρίζονται αντικειμενικά, στέρεα και ξεκάθαρα τα φορολογικά έσοδα του δημοσίου και αυτό εισπράττει άμεσα χρήματα. Καθένας ξέρει πού βαδίζει και πού κινείται.
     Τώρα, όσον αφορά την ουσία του νομοσχεδίου, που πιστεύετε ότι εν πάση περιπτώσει αυτό θα εξυγιάνει την οικοδομή, τα είπαν οι συνάδελφοί μου και επαναλαμβάνω κάποια πράγματα πολύ γρήγορα. Ίσως η οικοδομή είναι ο πιο νευραλγικός τομέας της οικονομίας. Κανείς δεν γνωρίζει και χρειάζεται πολλή ώρα, για να απαριθμήσει τα επαγγέλματα που ασχολούνται με την οικοδομή. Αυτή είναι η βασική πτυχή της οικοδομής σαν μέρος, σαν κύτταρο της οικονομίας μας.
     Από την άλλη πλευρά, η οικοδομή για πάρα πολλούς ανθρώπους έχει και μία κοινωνική ευαισθησία, έναν κοινωνικό μανδύα και, συνεπώς, αφορά όλους αυτούς τους ανθρώπους, οι οποίοι θέλουν πράγματι να αποκτήσουν ένα ακίνητο, προκειμένου σήμερα να στεγαστούν. Όπως σας εξήγησα πριν, αυτοί οι άνθρωποι ξαφνικά θα βρεθούν μπροστά στο καπέλο του 18%, μπροστά στον άδικο, κατά τον υπολογισμό του, τρόπο και μέτρο του αυτομάτου υπερτιμήματος και επιπλέον θα κληθούν να πληρώσουν και το τέλος χαρτοσήμου. 
     Σας διαβεβαιώ -και δεν πιστεύω ότι κανείς που είναι μέσα σε αυτήν την Αίθουσα είναι άμοιρος για το τι συμβαίνει στις συναλλαγές- ότι τα πάντα μετακυλίονται στον αγοραστή. Αυτό είναι δεδομένο. Ακόμα και το δικηγόρο της άλλης πλευράς ο πωλητής δεν τον πληρώνει, αλλά τον πληρώνει ο αγοραστής. Αντιλαμβάνεστε, λοιπόν, ότι ένας απλός πολίτης που θα θέλει να αγοράσει ένα διαμέρισμα θα βρεθεί μπροστά σε ένα αβάστακτο οικονομικό μέγεθος, σε μία φούσκα -όπως λέγεται σήμερα- των ακινήτων, όπου πραγματικά τα ακίνητα έχουν εκτιναχθεί στα ύψη. Έχουμε ήδη πάρα πολλούς ανθρώπους εγκλωβισμένους και δεν θα οδηγήσει τελικά και σε αυτό που θέλετε να ενισχύσετε, δηλαδή στην περαιτέρω ανάπτυξη και την εξυγίανση της οικοδομής, αλλά πολύ φοβούμαι ότι μετά από λίγο μάλλον δεν θα βρίσκονται αγοραστές. 
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο κ. Τζίμας.
     ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, φαίνεται ότι εξαθλιώθηκαν τόσο πολύ οι Έλληνες από την εικοσάχρονη διακυβέρνηση της χώρας, ώστε βρίσκονται στα πρόθυρα χιλιάδων πλειστηριασμών.  Γι’ αυτό και η παρατήρηση του κ. Γείτονα, για το γεγονός ότι η Κυβέρνηση με το νομοσχέδιο δεν λαμβάνει μέριμνα για τους πλειστηριασμούς. 
     Εάν εγώ ως αγοραστής σήμερα προχωρήσω στην αγορά ενός ακινήτου αξίας 100.000 ευρώ –και σας πληροφορώ ότι στην περιφέρεια της Δράμας το τετραγωνικό κοστίζει 1.000 ευρώ- και εκατό τετραγωνικών περίπου, με την ισχύουσα νομοθεσία θα πληρώσω 11% φόρο μεταβίβασης ακινήτου, δηλαδή 11.000 ευρώ. Με το νέο νομοσχέδιο καλούμαι να πληρώσω πολύ λιγότερα ποσά που πλήρωνα με τα ισχύοντα μέχρι σήμερα. Θα πληρώσω 1% τέλος συναλλαγής, δηλαδή 1.000 ευρώ και 20%, αν το ακίνητο είναι μέχρι πενταετίας επί της διαφοράς τιμής κτίσης και πώλησης. Αν λοιπόν, αγοράσω ένα σπίτι τριετίας, που αγοράστηκε το σπίτι αυτό με 100.000 ευρώ και η τιμή πώλησης είναι 130.000 ευρώ, θα πληρώσω 20% περίπου στη διαφορά των 30.000 ευρώ δηλαδή 6.000 ευρώ και συν τα 1.000 ευρώ τέλος συναλλαγής μας κάνουν 7.000 ευρώ που θα είναι η επιβάρυνση του αγοραστή από 11.000 ευρώ που ήταν μέχρι σήμερα. Αυτά είναι μαθηματικά στοιχεία, τα οποία κατά την άποψή μου δεν μπορούν να αμφισβητηθούν. Μη μου πείτε δε ότι μέσα σε μία τριετία η αγορά και η πώληση θα είναι πάνω από 30%. 
     Προσέξτε τώρα, πως πληρωνόταν  η κοινωνική σας ευαισθησία στο θέμα της αγοραπωλησίας ακινήτων. Έστω λοιπόν, ότι ένας Έλληνας γονέας ήθελε να δώσει στο παιδί του κάποιο ακίνητο με απαλλαγή φόρο κληρονομιάς ή δωρεάς. Εσείς του λέγατε ότι δικαιούται αφορολόγητο μέχρι 20.000 ευρώ. Στην επαρχία τα 20.000 ευρώ είναι ένα δωμάτιο είκοσι τετραγωνικών. Αυτό απαλλάσσεται από το φόρο γονικής παροχής ή φόρο κληρονομιάς. Από ένα σπίτι δηλαδή εκατό τετραγωνικών, ο γονιός είχε δικαίωμα να μεταβιβάσει αφορολόγητο στο παιδί του μόνο είκοσι τετραγωνικά. Ερχόμαστε όμως εμείς και τετραπλασιάζουμε αυτό το αφορολόγητο για το φόρο κληρονομιάς και γονικής παροχής.
     Ο φόρος γονικής παροχής για ένα μέγεθος κληρονομιάς 100.000 ευρώ με τα ισχύοντα μέχρι σήμερα, είναι 3.500 ευρώ και με το νέο νομοσχέδιο που προτείνεται είναι 500 ευρώ. Είναι κοινωνική ευαισθησία της σημερινής Κυβέρνησης ή δεν είναι; 
     Ας πάμε τώρα στον παππού και τη γιαγιά -που ευτυχώς υπάρχουν ακόμα στην ελληνική ζωή- και στη διάθεσή τους να κάνουν δωρεά στα εγγόνια τους. Ευτυχώς αυτό το χώρο τον αφήσατε λίγο έξω από τη σοσιαλιστική λαίλαπα. Σ’ αυτούς λοιπόν, λέγατε ότι όταν το μέγεθος της κληρονομιάς είναι 80.000 ευρώ θα πλήρωναν 8.500 ευρώ φόρο και τώρα ερχόμαστε και λέμε εμείς μηδέν φόρο. Αυτή είναι η κοινωνική ευαισθησία του νομοσχεδίου. Αφενός τετραπλασιάζεται το αφορολόγητο ποσό της κληρονομιάς ή της δωρεάς, τα εγγόνια του κληρονομημένου που μέχρι σήμερα είχαν βαρύτερη φορολογική επιβάρυνση απ’ αυτή των τέκνων, εξομοιώνονται φορολογικά με τα τέκνα, αφού αυξάνεται το αφορολόγητο από 15.000 ευρώ σε 80.000 ευρώ και αφετέρου αυξάνονται οι γονικές παροχές στο ποσό, επί του οποίου προβλέπεται προνομιακή φορολογική μεταχείριση από 90.000 ευρώ σε 100.000 ευρώ. Επίσης αυξάνεται το αφορολόγητο ποσό μιας κληρονομιάς πρώτης κατοικίας κατά 15% και διπλασιάζεται ο χρόνος καταβολής του φόρου κληρονομιάς από είκοσι τέσσερις μηνιαίες δόσεις σε διπλάσιο χρόνο, δηλαδή σε είκοσι τέσσερις διμηνιαίες δόσεις.
     Τι στόχο έχει η Κυβέρνηση και το Υπουργείο Οικονομικών με τις αλλαγές αυτές; Έχει στόχο να εξυγιάνουμε, να μεταρρυθμίσουμε το τοπίο της αγοραπωλησίας ακινήτων και κυρίως να εξασφαλίσουμε και τον αγοραστή αλλά και τον πωλητή και να επιβάλουμε κανόνες στην αγορά ακινήτων ευελπιστώντας να προκαλέσουμε το ενδιαφέρον ξένων θεσμικών επενδυτών.
     Γι’ αυτό, το νομοσχέδιο αυτό είναι μεταρρυθμιστικό. Γι’ αυτό και κάθε μεταρρύθμιση της Κυβέρνησης που κινείται προς τη σωστή κατεύθυνση προκαλεί την αντίδραση του ΠΑ.ΣΟ.Κ..
     Έρχομαι τώρα, όμως, και σ’ ένα ζήτημα που αφορά το νομό Δράμας και το οποίο εθίγει προηγουμένως από τη συνάδελφο από το νομό Ροδόπης. Η Περιφέρεια Ανατολικής Μακεδονίας και Θράκης έχει πέντε νομούς, Δράμας, Καβάλας και τους τρεις νομούς της Θράκης. Από το 1987 που έγινε η διοικητική διαίρεση της χώρας ο νομός Δράμας, αν και ανήκε στην ίδια διοικητική περιφέρεια με τη Θράκη, είχε κίνητρα 35% και η Θράκη 55%. Το δεχθήκαμε για πολλούς ουσιαστικούς και εθνικούς λόγους. Δεν υπάρχει λόγος όμως να συντηρείται αυτή η ενδοπεριφερειακή ανισότητα στην ευαίσθητη διοικητική περιφέρεια Ανατολικής Μακεδονίας και Θράκης. Έτσι έρχεται αυτή η Κυβέρνηση, όπως δεσμεύτηκε προεκλογικά, και εντάσσει ολόκληρο το νομό Δράμας στην ίδια περιοχή κινήτρων με τους τρεις υπόλοιπους νομούς της Θράκης, κάνοντας πράξη την περιφερειακή συνείδηση, κάνοντας πράξη την άρση ενδοπεριφερειακών ανισοτήτων.
     Το μέτρο αυτό σε συνδυασμό με το νέο αναπτυξιακό νόμο, τη διάνοιξη του τελωνείου Εξοχής που δίνεται η δυνατότητα και στο νομό Δράμας να αποκτήσει πρόσβαση στα Βαλκάνια, εγκαίνια που γίνονται την προσεχή Παρασκευή, είμαι βέβαιος πως θα σημάνουν την αναπτυξιακή άνοιξη στο νομό Δράμας και στην ευρύτερη περιοχή με την προσέλκυση επενδύσεων και την καταπολέμηση ανεργίας.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Παναγιώτης Κοσιώνης): Ο κ. Γκιουλέκας έχει το λόγο.
     ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Ευχαριστώ κύριε Πρόεδρε.
     Ζήτησα το λόγο, γιατί θεωρώ ότι το παρόν νομοσχέδιο πραγματικά ανήκει στη σειρά των μεταρρυθμιστικών τομών που επιχειρεί η παρούσα Κυβέρνηση και κυρίως σε έναν τομέα που θα έλεγα ότι μας αφορά όλους, στον τομέα των ακινήτων, στην αγορά των ακινήτων. Και όταν πρόκειται για ένα νομοθέτημα όπως το παρόν, το οποίο έρχεται πέρα από τον αναπτυξιακό του χαρακτήρα, να ελαφρύνει ουσιαστικά τα πιο χαμηλά εισοδήματα, να δώσει δηλαδή ουσιαστικά κίνητρα στους χαμηλόμισθους της πατρίδας μας, τους ανθρώπους που έχουν τα χαμηλότερα εισοδήματα να μπορέσουν πλέον να προσεγγίσουν αυτό που για τους περισσότερους Έλληνες καλώς ή κακώς αποτελεί το όνειρο ζωής, δηλαδή κάποια κατοικία, τότε θα λέγαμε ότι αξίζουν διπλά συγχαρητήρια στην Κυβέρνηση και τα εκφράζω διά του αρμόδιου Υφυπουργού Οικονομικών κ. Μπέζα. Διότι μέσα σε ένα χρονικό διάστημα δεκαοκτώ μηνών, αυτό το νομοσχέδιο, που ακολουθεί τη σειρά και των υπολοίπων μεταρρυθμίσεων -σε λίγο θα συζητήσουμε και το νομοσχέδιο για τις Δ.Ε.Κ.Ο.- πραγματικά ανατρέπει στρεβλώσεις του παρελθόντος.
     Όσον αφορά στο συγκεκριμένο νομοσχέδιο θα ήθελα επιγραμματικά και μετά από προσεκτική παρατήρηση των σημειώσεων που έκανε και στην πρωτομιλία της η εισηγήτρια της Πλειοψηφίας κ. Καλογήρου, να επισημάνω ότι θεωρώ πολύ σημαντικό πλέον την επιβολή του Φ.Π.Α. στις νεόδμητες οικοδομές και βεβαίως το γεγονός ότι διαχωρίζεται εδώ το ζήτημα και ότι οι υπόχρεοι για την καταβολή του Φ.Π.Α. είναι οι κατασκευαστές.
     Και βεβαίως και οι ιδιώτες που δεν ασκούν κατ’ επάγγελμα την οικονομική δραστηριότητα, εφ’ όσον επιθυμούν να υπαχθούν σε κάποιες ειδικές διατάξεις.
     Όσον αφορά στους κατασκευαστές, δηλαδή στους ασχολούμενους με την επιχειρηματική δράση στο χώρο της οικοδομής,  ο συνδυασμός αυτών των διατάξεων που προβλέπει το παρόν νομοσχέδιο, δηλαδή η δυνατότητα έκπτωσης του Φ.Π.Α. από τις δαπάνες τους, επιφέρει πραγματικά ένα μειωμένο κόστος κατασκευής, με αποτέλεσμα ο επιβαλλόμενος Φ.Π.Α. να έρχεται σ’ ένα συνολικό κόστος που έχει υποστεί μία σημαντική μείωση και άρα ο τελικός αγοραστής, δηλαδή ο Έλληνας πολίτης, να μπορεί να απολαμβάνει το αγαθό αυτό, δηλαδή την απόκτηση στέγης σε σημαντικά μειωμένες τιμές απ’ ό,τι συνέβαινε στο παρελθόν. 
     Εδώ θα πρέπει να σημειώσουμε και τη δυνατότητα που έχουν οι πολίτες, αν το επιθυμούν και οι ίδιοι, να υπαχθούν στην υποχρέωση καταβολής του Φ.Π.Α., εφ’ όσον βεβαίως θελήσουν να εκπέσει ο Φ.Π.Α. κατ’ αρχήν από τις κατασκευαστικές δαπάνες, όταν οι ίδιοι αναλαμβάνουν το εγχείρημα να εγείρουν, να ανεγείρουν το σπίτι τους, την οικοδομή τους.
     Ένα πολύ σημαντικό σημείο, στο οποίο  θα ήθελα να μείνω στα άρθρα που συζητούνται σήμερα στην Αίθουσα αυτή, είναι η αγορά πρώτης κατοικίας. Είναι πολύ σημαντικό το ότι δεν επιβαρύνεται με Φ.Π.Α., ενώ εξακολουθεί, βέβαια, να υπόκειται στο Φόρο Μεταβίβασης Ακινήτων.
     Σε ό,τι αφορά στο Φόρο Μεταβίβασης Ακινήτων προβλέπεται η σταδιακή μείωσή του σε κάθε περαιτέρω μεταβίβαση. Ουσιαστικά, δηλαδή, η κάθε δεύτερη μεταβίβαση δεν θα υπόκειται στο Φόρο Μεταβίβασης Ακινήτων. Πρόκειται πραγματικά για μία σημαντική πτυχή αυτής της μεταρρυθμιστικής αλλαγής, την οποία επιχειρεί η Κυβέρνηση.
     Πέρα, όμως, από το οργανωτικό και αναπτυξιακό χαρακτήρα του νομοσχεδίου, θα πρέπει να επισημάνουμε ιδιαιτέρως το φιλολαϊκό χαρακτήρα, όπως είπα και στην αρχή της εισήγησής μου. 
     Αναφέρομαι κυρίως στο άρθρο 16 του παρόντος νομοσχεδίου με τις απαλλαγές. Προτείνονται περιορισμοί στις απαλλαγές από το τέλος συναλλαγής για λόγους -όπως ακριβώς γράφει το άρθρο και διαβάζω επί λέξει- που υπαγορεύονται από λόγους κοινωνικής πολιτικής, φορολογικής ελάφρυνσης των αγροτών, ενίσχυση της αγροτικής οικονομίας, από λόγους αναπτυξιακής πολιτικής και ενίσχυσης της επιχειρηματικότητας. Και, βεβαίως, είναι πολύ σημαντικό ότι απαλλάσσονται και τα Ν.Π.Δ.Δ. και οι Ο.Τ.Α., αλλά και οι ιεροί ναοί, οι ιερές μονές από το τέλος αυτό.
     Με άλλα λόγια, δηλαδή, οι δεύτερες και από κει και πέρα οι περαιτέρω μεταβιβάσεις των ακινήτων θα υπόκεινται σε τέλος συναλλαγής που βαρύνει τον αγοραστή  και ανέρχεται στο 1% της αξίας του ακινήτου και στο φόρο αυτομάτου υπερτιμήματος που βαρύνει τον πωλητή, εφ’ όσον το ακίνητο μεταπωληθεί εντός είκοσι πέντε ετών από την ημερομηνία της αγοράς του. Κατά τα λοιπά, ισχύει αυτό που προηγουμένως ανέγνωσα, δηλαδή το περιεχόμενο της παραγράφου 1 του άρθρου 16 του παρόντος νομοσχεδίου, που πραγματικά δείχνει το φιλολαϊκό χαρακτήρα των μέτρων αυτής της Κυβέρνησης. Και  σημειώνω στο σημείο αυτό, κύριε Πρόεδρε, ότι η Κυβέρνηση επιθυμεί ουσιαστικά να ελαφρύνει τα χαμηλά εισοδήματα, γιατί, δυστυχώς, σήμερα βρισκόμαστε μπροστά σε μια πρωτόγνωρη πολιτική κατάσταση στην πατρίδα μας Τα περισσότερα βάρη τα σηκώνουν οι ασθενέστεροι. 
     Βεβαίως, εδώ πρέπει να κάνω και κάποιες γενικές παρατηρήσεις. Η Αξιωματική Αντιπολίτευση εγκαλούσε την Κυβέρνηση, τους πρώτους μήνες που αναλάβαμε την ευθύνη της διακυβέρνησης του τόπου, για ατολμία και για έλλειψη προτάσεων και νομοθετικών πρωτοβουλιών. Σήμερα, λοιπόν, στους μήνες εκείνους που ακολούθησαν την Ολυμπιάδα, με μία σειρά νομοθετικών πρωτοβουλιών που έφερε, εγκαλείται η ίδια η Κυβέρνηση ακριβώς για την σπουδή με την οποία γιατί παίρνει πάρα πολλές πρωτοβουλίες. Και αξίζει τον κόπο ν’ αναφερθεί και να στιγματιστεί σ’ αυτήν την Αίθουσα αυτή η τακτική; Απορώ: αφ’ ενός μεν γιατί μας εγκαλούν. Διότι προσπαθούμε να διορθώσουμε στρεβλώσεις, που εκείνοι μας κατέλειπαν εγκατέλειψαν όταν αποχωρούσαν από την εξουσία μετά τις εκλογές της 7ης Μαρτίου του 2004. Και από την άλλη πλευρά είναι απίθανο -και θα έλεγα ότι αγγίζει τα όρια της πολιτικής υποκρισίας- να ακούγεται από τα έδρανα της Αξιωματικής Αντιπολίτευσης το επιχείρημα ότι στους δέκα οκτώ μήνες δεν προλάβαμε να διορθώσουμε όλα εκείνα τα οποία κατέλειπε, ως βαριά κληρονομιά, τουλάχιστον στον τομέα της οικονομίας, το κόμμα του ΠΑ.ΣΟ.Κ. 
     Και το λέω αυτό, διότι -έχουμε και τη συζήτηση του προϋπολογισμού, η οποία ακολουθεί σε λίγες μέρες- ούτε λίγο ούτε πολύ ακούσαμε -όλα αυτά έχουν άμεση σχέση και με το παρόν νομοσχέδιο- να μας εγκαλεί η Αξιωματική Αντιπολίτευση γιατί το δημόσιο χρέος – πού είχε φθάσει στο 120% το ποσοστό του Α.Ε.Π. περίπου επί ημερών τους- δεν μειώθηκε στους δεκαοκτώ - δεκαεννέα μήνες διακυβέρνησης του τόπου από τη Νέα Δημοκρατία πάρα πολύ δραστικά. Γιατί το έλλειμμα του 6,6% -το έκρυβαν επιμελώς και από τον ελληνικό λαό και από τα όργανα της Ευρωπαϊκής Ένωσης- δεν καταφέραμε να το κατεβάσουμε κάτω από το 4,4%, γιατί δεν περιορίσαμε ακόμη περισσότερο κάποιους άλλους δείκτες. Και από την άλλη, μας κατηγορείτε, κύριοι συνάδελφοι της Αξιωματικής Αντιπολίτευσης, γιατί δεν ανεβάσαμε τους δείκτες ευημερίας του Έλληνα πολίτη σε υψηλότερο βαθμό σ’ αυτούς τους δεκαοκτώ μήνες από εκεί που τους βρήκαμε όταν μας παραδώσατε την εξουσία. Με άλλα λόγια, δηλαδή, μας κατηγορείτε γιατί ήταν η Ελλάδα που είναι τελευταία στους δεκατρείς από τους δεκαπέντε δείκτες ευημερίας στην Ε.Ε. –μιλώ για την απορροφητικότητα κοινοτικών κονδυλίων, για την ανάπτυξη, για τα χαμηλά εισοδήματα, για την ανεργία –δείκτες που μας χαρακτηρίζουν σε σχέση με τον αντίστοιχο μέσο όρο των Ευρωπαϊκών εισοδημάτων- δεν προχώρησε ακόμη περισσότερο και δεν ανέβηκε θεαματικά στους δείκτες. 
     Τους ζητούμε συγνώμη, γιατί δεν προλάβαμε στους δεκαοκτώ μήνες πράγματι να φέρουμε μια μεγαλύτερη ανάπτυξη στον τόπο. Πάντως, εμείς βαδίζουμε συνεπέστατα, σύμφωνα με όσα δεσμευτήκαμε απέναντι στον ελληνικό λαό. Και, νομίζω, ότι δεν υπάρχει πιο χαρακτηριστική δήλωση απ’ αυτή, την οποία έκανε ο Πρωθυπουργός της χώρας, κ. Καραμανλής, λέγοντας ότι έως το τέλος της τετραετίας το πρόγραμμά μας θα τηρηθεί στο ακέραιο. Και αυτό κάνουμε και με το παρόν νομοσχέδιο.
     Κλείνοντας, θα ήθελα να απευθύνω για άλλη μία φορά τα ειλικρινή μου συγχαρητήρια στην Κυβέρνηση, όπως εκπροσωπείται σήμερα διά του Υφυπουργού Οικονομικών, γι’ αυτήν τη νομοθετική πρωτοβουλία.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Κοσιώνης): Τελείωσαν οι πρωτολογίες.
     Ο κ. Χριστοδουλάκης έχει το λόγο για προτασσόμενη δευτερολογία.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ πολύ, κύριε Πρόεδρε.
     Θέλω κατ’ αρχήν να κάνω μία παρατήρηση με αφορμή αυτά που είπε ο προηγούμενος, λαμπρός συνάδελφος. Το ΠΑ.ΣΟ.Κ. δεν έκανε ποτέ κριτική στη Νέα Δημοκρατία ότι δεν διόρθωσε τα κακώς κείμενα της οικονομίας, διότι γνωρίζει πολύ καλά το ΠΑ.ΣΟ.Κ. ότι η Νέα Δημοκρατία δεν μπορεί να το κάνει. Η κριτική του ΠΑ.ΣΟ.Κ. προς τη Νέα Δημοκρατία είναι γιατί τόσο γρήγορα ξεχαρβαλώνει την οικονομία, ξεχαρβαλώνει τις υγιείς, δυναμικές επιχειρήσεις, όπως είδαμε το δράμα της Δ.Ε.Η. να εκτυλίσσεται επί είκοσι μήνες με παντελή απουσία της Κυβέρνησης και με ολόκληρη την πολιτική ευθύνη την οποία φέρει.
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Έρχομαι τώρα στο θέμα της φορολογίας ακινήτων. Κατ’ αρχάς, θέλω να πω ότι και το ΠΑ.ΣΟ.Κ. είχε ετοιμάσει έναν παρόμοιο νόμο -και τον περιελάμβανε στο πρόγραμμά του- για επιβολή Φ.Π.Α. στα ακίνητα, γιατί -δεν υπάρχει αμφιβολία- με κατάλληλες τεχνικές πολιτικές και αγοραίες προϋποθέσεις μπορεί να είναι ένα σημαντικό εργαλείο εξυγίανσης της παραοικονομίας και του παρακυκλώματος της οικοδομής. Χρειάζονται, όμως, μερικές προϋποθέσεις. Ποια είναι η βασική προϋπόθεση: Είναι το δόγμα της οικονομικής πολιτικής που λέει ότι σε μία αγορά που ανεβαίνουν οι τιμές δεν πας να προσθέσεις φόρους προστιθέμενης αξίας. Ο Φ.Π.Α. μπαίνει σε μία περίοδο πτωτικών τάσεων στην αγορά. Γι’ αυτόν ακριβώς το λόγο το ΠΑ.ΣΟ.Κ., εν όψει των Ολυμπιακών Αγώνων που ήταν φυσικό να προκαλέσουν μια ανοδική τάση στις τιμές των ακινήτων, ανέστειλε την εφαρμογή του νόμου, παρά το γεγονός ότι τον είχε ετοιμάσει, έτσι ώστε να περιμένει την μεταολυμπιακή περίοδο όταν θα υπήρχε μία φυσιολογική αποκλιμάκωση, θα φθήναιναν τα διαμερίσματα και τα οικόπεδα και τα σπίτια και σε εκείνη την περίοδο θα έμπαινε ο Φ.Π.Α. στα ακίνητα, προκαλώντας ήπιες μεταβολές στην αγορά ακινήτων. 
     Σεβάστηκε καμία απ’ αυτές τις προϋποθέσεις η Κυβέρνηση; Καμία απολύτως. Τι έκανε; Ακριβώς το αντίθετο. Πυροδότησε με εκβιαστικό, με κυνικό τρόπο την αγορά ακινήτων, βγαίνοντας κάθε τρις και λίγο το οικονομικό επιτελείο να λέει ότι από 1.1.2006 θα μπει Φ.Π.Α. στα ακίνητα. Επειδή ο κόσμος δεν ξέρει τον μηχανισμό επιβολής του Φ.Π.Α. και τι σημαίνει, πανικοβλήθηκε, εγκλωβίστηκε στην παγίδα που του έστησε η Κυβέρνηση και έτρεξε να βγάλει σωρηδόν άδειες, οι οποίες έφτασαν στον πρωτοφανή αριθμό των εκατόν είκοσι χιλιάδων σε λίγους μήνες. 
     Έτσι, βέβαια, η Κυβέρνηση είχε δύο οφέλη:
     Πρώτον, ενίσχυσε την ανάπτυξη του κατασκευαστικού τομέα και σήκωσε το ρυθμό ανάπτυξης σ’ όλη την οικονομία στο 3,6% -που δεν θα έφθανε ποτέ, θα έμενε στο αναιμικό επίπεδο του 3%, όπως προβλεπόταν- και τροφοδότησε με παροξυσμό τους ενδιαφερόμενους να αποκτήσουν στέγη.
     Τους εξώθησε σε συναλλαγές, οι οποίες είναι τώρα προς διερεύνηση από τα δικαστικές αρχές και δημιούργησε μία αίσθηση οικοδομικής ευφορίας από την οποία και πάλι θα ωφεληθεί στα έσοδα του κράτους τους πρώτους μήνες του 2006 και θα επουλώσει εν μέρει την καταβαράθρωση των φυσιολογικών φορολογικών εσόδων που θα έπρεπε να έχει.
     Άρα, η Κυβέρνηση επέλεξε με έναν προκλητικό και πολιτικά σκόπιμο τρόπο να εφαρμόσει το Φ.Π.Α. στα ακίνητα με τις δυσμενέστερες δυνατές προϋποθέσεις εισαγωγής ενός νέου φόρου στην αγορά. Έτσι αχρηστεύει στη συνείδηση των πολιτών αυτό το πράγματι εξυγιαντικό εργαλείο, ωθεί ακόμα περισσότερο στη φοροδιαφυγή του κύκλου της οικοδομής, διότι όλοι ψάχνουν τώρα πώς θα εξοικονομήσουν κάποιες δαπάνες από τις πολλές που υποχρεώνονται να δίνουν, και στην πραγματικότητα υπονομεύει την πολιτική αξιοπιστία του μέτρου.
     Αυτό λοιπόν, το οποίο θα μπορούσε να είναι μία συναινετική τομή στην παραοικονομία στη χώρα μας αποβαίνει άλλο ένα εργαλείο πίεσης, εγκλωβισμού, αλλά και ταχύτατης λήψης φορολογικών εσόδων από τους άμοιρους που θέλουν να αγοράσουν ένα σπίτι βιαστικά και όπως-όπως, ακριβώς επειδή δεν έχει καμία απολύτως αξιοπιστία η πολιτική της Νέας Δημοκρατίας. 
     Υπονομεύσατε και αυτό το μέτρο, κύριοι συνάδελφοι, και νομίζω ότι θα έπρεπε να ακούσετε με μεγαλύτερη σύνεση και φρόνηση τις συμβουλές ορισμένων υπεύθυνων κοινωνικών φορέων και να σχεδιάσετε την εφαρμογή του σωστού πράγματι αυτού μέτρου σε ευθετότερο χρόνο, χωρίς να προκαλείτε πανικό και παροξυσμό για να λύσετε βραχύβια και αναποτελεσματικά τα δικά σας μείζονα προβλήματα τα οποία οξύνονται. 
     Σας ευχαριστώ πολύ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε. 
     Ο συνάδελφος κ. Γεωργακόπουλος έχει το λόγο και κλείνει ο κατάλογος.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, η πρώτη κατοικία φαίνεται ότι απαλλάσσεται από τον Φ.Π.Α. και υπάγεται στο καθεστώς του Φόρου Μεταβίβασης Ακινήτου, όμως εξ ου και το «φαίνεται» που σας λέω, η σχετική διατύπωση είναι θολή και αντίκειται στην κοινοτική οδηγία. Σας το ξαναλέμε αυτό, θα τη βρείτε μπροστά σας. 
     Για τον Φ.Π.Α. αναφέρεται ο όρος «απαλλαγή» της πρώτης κατοικίας από Φ.Π.Α., αλλά ουσιαστικά περιγράφεται στη συνέχεια η μη υπαγωγή στον Φ.Π.Α. Αυτή είναι η μία διαφορά. Όμως οι δυο όροι καθόλου δεν σημαίνουν το ίδιο πράγμα. Στην κοινοτική οδηγία οι δυνατότητες απαλλαγής είναι συγκεκριμένες και εκεί δεν χωράει –σας το λέω με μαύρα γράμματα αυτό- καθόλου η περίπτωση της πρώτης κατοικίας. Υπό τα δεδομένα μάλιστα της υπερεπάρκειας κατοικίας στην Ελλάδα, 1,7 κατοικίες ανά οικογένεια, με ιδιοκατοίκηση άνω του 70% και μαζί με την έμμεση ιδιοκατοίκηση, οι μισθωτές που έχουν ιδιόκτητη μικρότερη κατοικία στην ίδια πόλη, υπερβαίνει το 80%. Αυτά τα στοιχεία δίνει η Εθνική Στατιστική Υπηρεσία της Ελλάδος. 
     Επίσης, δεν φαίνεται να έχει ζητηθεί από τις κοινοτικές αρχές η μη υπαγωγή. Εάν έχετε αυτό το έγγραφο που σας δίνει τη δυνατότητα η Ευρωπαϊκή Ένωση να μην υπαγάγετε την πρώτη κατοικία στον Φ.Π.Α., να μας το καταθέσετε. Δεν το έχετε. Προηγούμενο μη υπαγωγής ειδικά για την πρώτη κατοικία, κατ’ εξαίρεση, δεν υπάρχει σε καμία ευρωπαϊκή χώρα.
     Πέραν των ανωτέρω, η μη υπαγωγή της πρώτης κατοικίας στο καθεστώς Φ.Π.Α., δημιουργεί πρόσθετα προβλήματα στην αγορά. Οι αναλογούσες στην πρώτη κατοικία εισροές των τιμολογίων κατασκευής δεν εμπίπτουν και επιπίπτουν στο κόστος. Συνεπώς, δεν συμφέρει στην πράξη τον πωλητή που υπόκειται σε Φ.Π.Α. η πώληση. Δεν θα συμφέρει τον εργολάβο να πουλήσει διαμέρισμα ως πρώτη κατοικία. Ή θα προβάλει υψηλότερη τιμή ή θα αρνηθεί να πουλήσει. Να μία ακόμη στρέβλωση της αγοράς, γιατί εφόσον αυτός δεν θα εισπράττει πίσω τον Φ.Π.Α., θα τον επιρρίψει με υψηλότερη τιμή στον αγοραστή. Θα πληρώσει ο εργολάβος τον Φ.Π.Α. της πρώτης κατοικίας; Δηλαδή δεν καταλαβαίνω πώς το εννοείτε αυτό το πράγμα. 
     Πολύ απλά, εάν θέλετε υπάρχουν τρόποι. Και αν θέλετε, να σας πούμε τρόπους, υπάρχει ο τρόπος της κοινωνικής παροχής στην πρώτη κατοικία. Να μην υπάρχει στρέβλωση της αγοράς και να δίδεται υπό τη μορφή κοινωνικής παροχής σε όσους αγοράζουν πρώτη κατοικία. Δεν σας απαγορεύει κανένας να δώσετε κοινωνική παροχή στην πρώτη κατοικία. 
     Τώρα να έρθουμε σε ένα άλλο θέμα. Μας λέτε εδώ πέρα ότι αυξάνεται το απαλλασσόμενο ποσό κατά 15% και στις κληρονομιές και στις δωρεές κατά τέσσερις φορές πάνω. Επί ποίων τιμών κάνουν τους λογαριασμούς οι συνάδελφοι οι οποίοι βγαίνουν εδώ και μας λένε ότι θα πληρώνουμε από 3.500 ευρώ 500 ευρώ και από 11.000 ευρώ 7.000 ευρώ; Επί των υπαρχουσών αντικειμενικών αξιών. Εάν δεν δούμε τις αντικειμενικές αξίες επί των οποίων θα γίνονται οι υπολογισμοί, δεν μπορείτε να μιλάτε για φοροαπαλλαγές. 
     Να πω τώρα αυτό το οποίο σας είπα και χθες. Ο φόρος αυτομάτου υπερτιμήματος τους μόνους που ευνοεί είναι τα «κοράκια», αυτούς οι οποίοι στους πλειστηριασμούς θα αγοράζουν και θα πουλάνε γιατί θα πληρώνουν μηδέν φόρο ενώ όλοι οι άλλοι θα πληρώνουν φόρο περίπου 9%. Γιατί, λοιπόν, δεν καθιερώνετε έναν φόρο 9% ως φόρο μεταβίβασης ακινήτων; Μειώστε το συντελεστή του 11%, κάντε τον 9%, κάντε τον 8%, κάντε τον 7% εάν θέλετε να είστε κοινωνικά δίκαιοι. Και έτσι αποφεύγουμε τη γραφειοκρατία, αποφεύγουμε τη συναλλαγή και αποφεύγουμε και κάποιοι να μείνουν αφορολόγητοι. Αυτοί οι κάποιοι θα είναι ή οι τράπεζες οι οποίες θα γεμίσουν ακίνητα λόγω του ότι αυξάνονται τα επιτόκια από την Ευρωπαϊκή Κεντρική Τράπεζα και κάποιοι θα βρεθούν σε αδυναμία να πληρώσουν τις δόσεις τους, οπότε το ακίνητο θα περιέλθει στην τράπεζα ή στα «κοράκια» που παίρνουν στη μισή τιμή. Και το χειρότερο απ’ όλα ξέρετε ποιο είναι; Ότι δεν υπολογίζεται στο αυτόματο υπερτίμημα η τιμή που πήρε στον πλειστηριασμό το ακίνητο αλλά υπολογίζεται η αντικειμενική τιμή την οποία είχε το ακίνητο σαν να το αγόραζε κανονικά και η αφαίρεση θα είναι πάντοτε μηδέν, έτσι ώστε να μείνουν αφορολόγητα. 
     Αποκαλύπτεται, λοιπόν, ότι ο στόχος σας είναι να ευνοηθούν αυτοί και μόνο.
     Κύριε Υπουργέ, μήπως έχετε να μας πείτε κάτι για το Χρηματιστήριο; Μήπως έχετε να μας πείτε κάτι για την αθώωση όλων όσοι κατηγορήθηκαν της εταιρείας Δ.Ε.Κ.Α.; Γιατί εάν δεν το ξέρετε, σας το λέω ότι αθωώθηκαν όλοι παμψηφεί. Μία σημαία την οποία την κάνατε φλάμπουρο κατά του ΠΑ.ΣΟ.Κ., έρχεται σήμερα η ελληνική δικαιοσύνη και τους αθωώνει όλους και μάλιστα παμψηφεί. Αυτά για να αποκατασταθεί η αλήθεια σ’ αυτή την Αίθουσα. 
     ΠΡΟΕΔΡΕΥΩΝ (Ιωάννης Τραγάκης): Η συνάδελφος κ. Καλογήρου έχει το λόγο.
     ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε.
     Στη δευτερολογία μου θα ήθελα να ξεκινήσω από μία επισήμανση. 
     Αυτό το οποίο διαπιστώσαμε σήμερα είναι ότι οι συνάδελφοι της Αξιωματικής Αντιπολίτευσης διαφωνούν συμφωνώντας. Μίλησαν όλοι για ένα εργαλείο εξυγίανσης. Ακούσαμε πάρα πολλές φορές ότι ο Φ.Π.Α. είναι όντως ένα μέτρο εξυγιαντικό. Πέρα απ’ αυτό όμως, είχαμε καταστροφολογία και τίποτε περισσότερο. Μίλησαν οι συνάδελφοι για υπονόμευση, για πανικό, για παροξυσμό, ότι δήθεν είναι υπέρ των εργολάβων. Και έρχομαι και εγώ να ρωτήσω το εξής: Εάν είναι όντως υπέρ των εργολάβων, τότε γιατί οι εργολάβοι και οι μεγαλοκατασκευαστές σαφώς έχουν ταχθεί εναντίον του συγκεκριμένου νομοσχεδίου; Δεν ακούσαμε καμία πρόταση.
     ΑΠΟΣΤΟΛΟΣ ΦΩΤΙΑΔΗΣ: Δεν το κατάλαβα αυτό. 
     ΧΡΙΣΤΙΑΝΑ ΚΑΛΟΓΗΡΟΥ: Η ερώτησή μου είναι η εξής σαφέστατη ερώτηση: Για ποιον λόγο είναι εναντίον του νομοσχεδίου οι εργολάβοι και οι μεγαλοκατασκευαστές από τη στιγμή κατά την οποία λέτε ότι είναι και υπέρ τους. Αυτό εγώ δεν το καταλαβαίνω, κύριε εισηγητά της Αξιωματικής Αντιπολίτευσης.
     Δεν ακούσαμε καμία πρόταση. Ακούσαμε φοβερή καταστροφολογία…
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κάναμε πολλές προτάσεις, αλλά δεν θέλετε να τις ακούσετε. 
     ΧΡΙΣΤΙΑΝΑ ΚΑΛΟΓΗΡΟΥ: …δεν ακούσαμε όμως καμία συγκεκριμένη πρόταση. Αντιθέτως, κύριε συνάδελφε, ο κ. Χριστοδουλάκης είπε ότι το ΠΑΣΟΚ θα επέβαλε το Φ.Π.Α. στη μεταολυμπιακή περίοδο. Μα, τώρα τι περίοδο έχουμε, για να καταλάβω, κύριε Πρόεδρε; Δεν είμαστε σε μεταολυμπιακή περίοδο; 
     Θα ήθελα να κάνω μία παρατήρηση σε σχέση με τη μη υπαγωγή της πρώτης κατοικίας στο καθεστώς του Φ.Π.Α.. Θέλω να πω, κύριε Πρόεδρε, και θα μου το επιτρέψετε αυτό, ότι εδώ υπάρχει μία λαϊκή παροιμία, η οποία είναι ό,τι πρέπει για την περίσταση: «Όσα δεν φτάνει η αλεπού τα κάνει κρεμαστάρια». Αυτό το οποίο τόσα χρόνια δεν κατάφερε να κάνει το ΠΑ.ΣΟ.Κ., έρχεται τώρα με το συγκεκριμένο νομοθέτημα και μάλιστα, δεν το παραδέχονται ότι ήταν κάτι που το επιδίωκαν επί τόσο καιρό. 
     Τελειώνοντας, θα ήθελα να τονίσω ότι στόχοι οικονομικής ανάπτυξης, στόχοι κοινωνικής συνοχής, στόχοι οικιστικής και πολεοδομικής ανασυγκρότησης υπαγόρευσαν τα είκοσι τρία πρώτα άρθρα του συγκεκριμένου νομοθετήματος. Όλοι αυτοί οι στόχοι εκπληρώνονται στο ακέραιο και γι’ αυτόν το λόγο εισηγούμαστε την υπερψήφισή τους. 
     Σας ευχαριστώ, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ, κυρία συνάδελφε. 
     Κύριε Φωτιάδη, έχετε τα λόγο για τρία λεπτά. 
     ΑΠΟΣΤΟΛΟΣ ΦΩΤΙΑΔΗΣ: Κύριε Υπουργέ, έχω την εντύπωση ότι δεν καταλάβατε τίποτα απ’ αυτά που είπαμε εμείς ή προσποιείστε ότι δεν καταλάβατε, ένα από τα δύο.  
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Καλύτερα έτσι. 
      ΑΠΟΣΤΟΛΟΣ ΦΩΤΙΑΔΗΣ:  Ναι, καλύτερα έτσι. 
     Αν ορθώς αντιλήφθηκα, σε μια παραπομπή του λόγου σας είπατε ότι τον Φ.Π.Α. της πρώτης κατοικίας ήδη θα τον έχει πάρει πίσω ο εργολάβος. Ορθώς το κατάλαβα; Καλό θα είναι να πείτε ότι δεν μπορεί ο κατασκευαστής να συμψηφίσει Φ.Π.Α. σε μια διαδικασία η οποία δεν υπάγεται, εξαιρείται από τον Φ.Π.Α.. 
     Θα ήθελα να κάνω κάποιες παρατηρήσεις τις οποίες δεν πρόλαβα να κάνω, ελλείψει χρόνου. Λέτε για το Φόρο Αυτόματου Υπερτιμήματος ότι υπάγεται η ανάκληση απαλλοτρίωσης. Μια από τις αιτίες της ανάκλησης της απαλλοτρίωσης είναι και η μη καταβολή του τιμήματος από το ελληνικό δημόσιο ή τον υπέρ ου γίνεται η απαλλοτρίωση. 
     Εσείς έρχεστε σ’ αυτήν την περίπτωση παρά το γεγονός ότι δεν θα έχει λάβει το τίμημα ο καθ’ ου η απαλλοτρίωση και θα έχει ανακληθεί με υπαιτιότητα του υπέρ ου η απαλλοτρίωση και να υπαγάγετε την περίπτωση στην καταβολή φόρου υπερτιμήματος. Δείτε το λίγο, γιατί είναι πραγματικά μια άδικη ρύθμιση. 
     Αντίστροφα, δεν υπάγετε στο φόρο αυτόματου υπερτιμήματος τη μεταγραφή των δικαστικών αποφάσεων. Θέλω μόνο έτσι να υπενθυμίσω περισσότερο στους συνεργάτες σας που έχουν μεγάλη εμπειρία ότι αυτή η διαδικασία καταργήθηκε, γιατί γινόταν κατάχρηση από την πλευρά των δικηγόρων, με εικονικές δίκες στα δικαστήρια, απλά και μόνο για να αποφευχθεί μέχρι τώρα η καταβολή του φόρου μεταβίβασης ακινήτων. Είπαμε ότι είναι πάρα πολύ καλά να γίνονται όλες οι δίκες. Δεν καταργούμε ούτε χρησικτησίες ούτε τίποτε άλλο, αλλά η καταβολή του φόρου θα γίνεται στο ακέραιο ως αν γινόταν μεταβίβαση. 
     Θέλω επίσης να κάνω και μία τρίτη παρατήρηση, την οποία είχα κάνει στην πρωτολογία αλλά δεν είχα πάρει απάντηση. Κύριε Υπουργέ, στο Φόρο Αυτόματου Υπερτιμήματος, η αξία της κτήσης υπολογίζεται με την αντικειμενική αξία, όπως και η αξία της πώλησης. 
     Στην περίπτωση του πλειστηριασμού και ειδικότερα στις εταιρείες που κατ’ επάγγελμα ασχολούνται -έχουν ως αντικείμενο ενασχόλησης κάποιες ανώνυμες εταιρείες την συμμετοχή σε πλειστηριασμούς- θα παίρνουν το ακίνητο σε τίμημα αποδεδειγμένα χαμηλότερο της αντικειμενικής αξίας, θα υπολογίζεται όμως  με την αντικειμενική αξία. Αποδεδειγμένα δηλαδή θα έχουν υπερτίμημα, αλλά και αποδεδειγμένα θα μπορούν να απαλλάσσονται από τον φόρο υπερτιμήματος, χωρίς να φορολογούνται για τη διαφορά, εφόσον έχει γίνει η μεταβίβαση στον κρίσιμο χρόνο που δεν έχει γίνει η αλλαγή των αντικειμενικών αξιών. Με μηδέν δηλαδή αλλαγή αντικειμενικής αξίας, με αποδεδειγμένο το υπερτίμημα με δημόσιο έγγραφο, τελικώς θα απαλλάσσονται. 
     Πιστεύω ότι αν δεν είναι από λάθος, είναι μια ευνοϊκή ρύθμιση υπέρ συγκεκριμένων εταιρειών. Δεν θα πω μόνο τραπεζικών, υπάρχουν και ιδιωτικές εταιρείες, οι οποίες έχουν συσταθεί αποκλειστικά για την εκμετάλλευση των ακινήτων. Σας παρακαλώ πολύ να το δείτε με προσοχή, γιατί αν παραμείνει έτσι, αυτό σημαίνει ότι υπάρχει μια πολύ ευνοϊκή, που φθάνει στα όρια του σκανδάλου, μεταχείριση συγκεκριμένων ιδιωτικών κυρίως εταιρειών. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Κύριε Υφυπουργέ, έχετε το λόγο για τέσσερα λεπτά για να κλείσουμε τη συνεδρίαση. 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα ήθελα πρώτα απ’  όλα, κύριε Πρόεδρε, να κάνω μία διευκρίνιση. Δεν προέκυψε από τη συζήτηση, αλλά θεωρώ ότι πρέπει να κάνω τη διευκρίνιση για να υπάρχει σαφήνεια στο ζήτημα. 
     Αναφέρομαι στους μειωμένους συντελεστές που ισχύουν στα νησιά μας. Είναι γνωστό ότι στη χώρα μας υπάρχει μειωμένος συντελεστής στα νησιά από ό,τι στην υπόλοιπη Ελλάδα, σε συγκεκριμένους νομούς Λέσβου, Χίου, Σάμου κ.λπ. κατά 30%. 
     Θέλω να διευκρινίσω ότι οι διατάξεις του άρθρου 21 του κώδικα του Φ.Π.Α., που προβλέπουν αυτούς τους μειωμένους συντελεστές, θα εξακολουθήσουν να ισχύουν και μετά την 1-1-2006 στις οικοδομικές εργασίες και στις πωλήσεις οικοδομών που θα γίνονται σ’ αυτά τα νησιά. Δηλαδή με απλά λόγια, η παράδοση νεόδμητων οικοδομών στα νησιά αυτά, όπου ισχύει ο μειωμένος συντελεστής, θα υπόκειται σε Φ.Π.Α. 13% και όχι 19%. 
     Αναφορικά με το θέμα που έθεσε ο κ. Φωτιάδης για τους αναγκαστικούς πλειστηριασμούς και ότι δεν υπάρχει φόρος αυτόματου υπερτιμήματος σ’ αυτούς τους πλειστηριασμούς, πρέπει να σας πω ότι αυτή η μεταβίβαση έχει αναγκαστικό χαρακτήρα. 
     Ο οφειλέτης που είναι ο πωλητής, γίνεται πωλητής, χωρίς τη θέλησή του. Το τίμημα είναι συνήθως μικρότερο της πραγματικής αξίας και θα υπήρχε πρόβλημα εδώ να επιβάλλουμε Φ.Α.Υ. στον πωλητή-οφειλέτη. Γι’ αυτόν ακριβώς το λόγο δεν προβλέπεται κάτι τέτοιο στις διατάξεις του νομοσχεδίου. 
     Σε σχέση με την πρώτη κατοικία…
     ΑΠΟΣΤΟΛΟΣ ΦΩΤΙΑΔΗΣ: Στον υπερθεματιστή που ακολούθως πωλά, αναφέρομαι. 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ο Φ.Α.Υ. επιβαρύνει τον πωλητή και όχι τον αγοραστή και πωλητής είναι ο οφειλέτης. 
     Σε σχέση με την πρώτη κατοικία, θέλω να επαναλάβω ότι εμείς θεωρούμε πως η μη υπαγωγή της πρώτης κατοικίας σε καθεστώς Φ.Π.Α. είναι μια επιτυχία της Κυβέρνησης, η οποία έγινε μετά από διαβούλευση και διαπραγμάτευση με την Ευρωπαϊκή Ένωση. Πετύχαμε δηλαδή αυτό που εσείς δεν πετύχατε, τη μη υπαγωγή στο καθεστώς Φ.Π.Α. της πρώτης κατοικίας και αυτή η επιτυχία της Κυβέρνησης αποδεικνύει την κοινωνική της ευαισθησία για την προστασία αυτού του πολύτιμου αγαθού που είναι η πρώτη κατοικία για τους πολίτες. 
     Η εφαρμογή του Φόρου Μεταβίβασης στην πρώτη κατοικία –διότι επαναλαμβάνω ότι δεν θα υπόκειται σε καθεστώς Φ.Π.Α. αλλά στο παλιό καθεστώς, δηλαδή στο Φόρο Μεταβίβασης- σε συνδυασμό με τα αυξημένα κατά 15% αφορολόγητα όρια, τα οποία προβλέπονται από τις διατάξεις του νομοσχεδίου για την πρώτη κατοικία, όπως επίσης σε συνδυασμό με τη σταδιακή και ήπια προσαρμογή που θα κάνουμε στην αύξηση των αντικειμενικών αξιών -οι αντικειμενικές αξίες θα αυξηθούν με ορίζοντα τριετίας, όπως έχουμε πει από την αρχή του έτους- νομίζω ότι θα έχει ως αποτέλεσμα να εξακολουθήσει να υπάρχει το υφιστάμενο ευνοϊκό φορολογικό καθεστώς για την πρώτη κατοικία και αυτό αποτελεί ένα πολύ θετικό στοιχείο για το νομοσχέδιό μας. 
     Θα σας επαναλάβω ότι η πρόταση που μας παρουσιάσατε για την πρώτη κατοικία είναι μια πρόταση που δεν μπορεί να εφαρμοστεί, δηλαδή να καταβάλλεται Φ.Π.Α. από τον αγοραστή και αυτός ο Φ.Π.Α. να επιστρέφεται πίσω με τη μορφή κοινωνικής παροχής, διότι απλούστατα αυτή η κοινωνική παροχή θα έχει στην ουσία το χαρακτήρα μιας έμμεσης επιδότησης, πράγμα το οποίο είναι αντικοινοτικό. Δεν μπορεί να γίνεται, με βάση τη κοινοτική νομοθεσία, μέσα από το σύστημα του Φ.Π.Α..
     ΑΠΟΣΤΟΛΟΣ ΦΩΤΙΑΔΗΣ: Ήδη επιδοτούμε την πρώτη κατοικία. 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Επομένως, η λύση η οποία έχει προταθεί μέσα από τις διατάξεις του νομοσχεδίου είναι μία λύση συμβατή με τη κοινοτική νομοθεσία και είναι προς όφελος των αγοραστών πρώτης κατοικίας. 
     Κύριε Πρόεδρε, τελειώνω με το εξής: Άκουσα από τον προηγούμενο Υπουργό Οικονομίας και Οικονομικών κ. Χριστοδουλάκη να λέει ότι η κυβέρνηση του ΠΑ.ΣΟ.Κ. ανέστειλε την εφαρμογή του καθεστώτος Φ.Π.Α., διότι θεώρησε ότι είναι δυσμενείς οι προϋποθέσεις, γιατί είχαμε τους Ολυμπιακούς Αγώνες και θα υπήρχε μεγάλη αύξηση στις αξίες των ακινήτων. Επομένως, γι’ αυτόν το λόγο, η κυβέρνηση του ΠΑ.ΣΟ.Κ. δεν προχώρησε στην επιβολή του συστήματος Φ.Π.Α.. 
     Νομίζω ότι αυτό είναι ένα οικονομίστικο ευφυολόγημα χωρίς ουσία. Η πραγματικότητα ποια είναι; Η πραγματικότητα είναι ότι δεν τολμήσατε να προχωρήσετε σε καθεστώς υπαγωγής Φ.Π.Α., διότι δεν σας άφηναν τα συμφέροντα των εργολάβων-κατασκευαστών οι οποίοι ακόμα και σήμερα αντιδρούν. Αυτή είναι η πραγματικότητα και γι’ αυτό οι ευθύνες και του κ. Χριστοδουλάκη και συνολικά όλων σας –αναφέρομαι στην προηγούμενη κυβέρνηση- είναι τεράστιες. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
     Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι μαθητές και μαθήτριες και τρεις συνοδοί του 1ου Τ.Ε.Ε. Τριπόλεως Αρκαδίας.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Επίσης, θα ήθελα να σας ανακοινώσω ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Απελευθέρωση Αγοράς Φυσικού Αερίου».
     Επίσης, έχω την τιμή να ανακοινώσω στο Σώμα ότι ο Υπουργός Απασχόλησης και Κοινωνικής Προστασίας κατέθεσε τον Κοινωνικό Προϋπολογισμό έτους 2005.
     Κυρία και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 23 και θα γίνει η ψήφισή τους χωριστά. 
     Ερωτάται το Σώμα: Γίνεται δεκτό το άρθρο 1 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 2 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 3 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 4 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 5 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 6 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 7 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 8 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 9 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 9 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 10 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 10 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 11 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 11 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 12 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 12 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 13 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 13 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 14 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 14 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 15 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 15 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 16 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 16 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 17 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 17 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 18 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 18 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 19 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 19 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 20 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 20 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 21 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 21 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 22 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 22 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 23 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 23 έγινε δεκτό ως έχει κατά πλειοψηφία.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.04΄ λύεται η συνεδρίαση για αύριο, ημέρα Πέμπτη 8 Δεκεμβρίου 2005 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Φόρος προστιθέμενης αξίας στις νέες οικοδομές, μεταβολές στη φορολογία κεφαλαίου και άλλες διατάξεις», σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 		ΣΕΛ2

