
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΙΖ΄
Πέμπτη 26 Ιουλίου 2001
ΘΕΜΑΤΑ 
Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών,
Β΄ ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Περιβάλλοντος Χωροταξίας και Δημοσίων Έργων "Συσκευασίες και εναλλακτική διαχείριση των συσκευασιών και άλλων προϊόντων -Ίδρυση Εθνικού Οργανισμού Εναλλακτικής Διαχείρισης Συσκευασιών και άλλων προϊόντων (Ε.Ο.Ε.Δ.Σ.Α.Π.) και άλλες διατάξεις", σύμφωνα με την συμπληρωματική ημερήσια διάταξη,
2. Συζήτηση πρότασης νόμου Βουλευτών της Νέας Δημοκρατίας αρμοδιότητας Υπουργείου Υγείας και Πρόνοιας: "Μέτρα για την προστασία της Δημόσιας Υγείας",
3. Κατάθεση σχεδίου νόμου: Οι Υπουργοί Δικαιοσύνης, Εθνικής Οικονομίας και Οικονομικών, Περιβάλλοντος, Χωροταξίας και Δημοσίων Έργων και Δημόσιας Τάξης κατέθεσαν σχέδιο νόμου: "΄Εκτιση ποινών εμπόρων ναρκωτικών και άλλες διατάξεις αρμοδιότητας του Υπουργείου Δικαιοσύνης",
ΟΜΙΛΗΤΕΣ
Α. Επί της πρότασης νόμου αρμοδιότητας Υπουργείου Υγείας και Πρόνοιας.
ΑΜΠΑΤΖΟΓΛΟΥ Γ.,
ΑΥΓΕΡΙΝΟΣ Π.,
ΘΑΝΟΣ Δ.,
ΚΟΣΙΩΝΗΣ Π.,
ΚΩΝΣΤΑΝΤΟΠΟΥΛΟΣ Γ.,
ΜΑΤΖΑΠΕΤΑΚΗΣ Σ.,
ΠΑΥΛΟΠΟΥΛΟΣ Π.,
ΣΠΥΡΟΥ Σ.,
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΙΖ'
Πέμπτη 26 Ιουλίου 2001

Αθήνα, σήμερα στις 26 Ιουλίου 2001, ημέρα Πέμπτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση), για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Ψήφιση στο σύνολο του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: "Συσκευασίες και εναλλακτική διαχείριση των συσκευασιών και άλλων προϊόντων - ΄Ιδρυση Εθνικού Οργανισμού Εναλλακτικής Διαχείρισης Συσκευασιών και άλλων προϊόντων (Ε.Ο.Ε.Δ.Σ.Α.Π.) και άλλες διατάξεις", σύμφωνα με τη συμπληρωματική ημερήσια διάταξη.
Κύριε Υπουργέ, υπάρχει καμία νομοτεχνική διόρθωση ή βελτίωση του νομοσχεδίου;
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όχι, κύριε Πρόεδρε. Το δεχόμαστε όπως έχει.
ΠΡΟΕΔΡΕΥΩΝ (Κωνσταντίνος Γείτονας): Ερωτάται το Τμήμα: Γίνεται δεκτό το νομοσχέδιο και στο σύνολο;
ΠΟΛΛΟΙ ΒΟΥΛΕΥΤΕΣ Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΠΑΝΑΓΙΩΤΗΣ ΚΟΣΙΩΝΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο έγινε δεκτό κατά πλειοψηφία και στο σύνολο.
Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων Έργων : "Συσκευασίες και εναλλακτική διαχείριση των συσκευασιών και άλλων προϊόντων - Ίδρυση Εθνικού Οργανισμού Εναλλακτικής Διαχείρισης Συσκευασιών και άλλων προϊόντων (Ε.Ο.Ε.Δ.Σ.Α.Π.) και άλλες διατάξεις" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(το κείμενο του νομοσχεδίου βρίσκεται στο τεύχος των Πρακτικών)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα εξουσιοδότηση.
Μόνη συζήτηση επί της αρχής, των άρθρων και του συνόλου της πρότασης νόμου της Νέας Δημοκρατίας αρμοδιότητας του Υπουργείου Υγείας και Πρόνοιας: "Μέτρα για την προστασία της Δημόσιας Υγείας".
Για τη σημερινή συζήτηση από το Κομμουνιστικό Κόμμα Ελλάδας ορίζεται ως Κοινοβουλευτικός Εκπρόσωπος ο Βουλευτής και Ε΄ Αντιπρόεδρος της Βουλής κ. Παναγιώτης Κοσιώνης.
Το λόγο έχει ο εισηγητής της Νέας Δημοκρατίας κ. Γεώργιος Κωνσταντόπουλος.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κύριοι συνάδελφοι, συζητούμε σήμερα την πρόταση νόμου της Νέας Δημοκρατίας με θέμα: "Μέτρα για την προστασία της δημόσιας υγείας".
Σύμφωνα με την Παγκόσμια Οργάνωση Υγείας: δημόσια υγεία είναι η επιστήμη και η τέχνη της πρόληψης της νόσου, της επιμήκυνσης της ζωής και της προαγωγής της υγείας και της αποδοτικότητας του ατόμου μέσα από την οργανωμένη προσπάθεια της κοινότητας.
Τα παραπάνω επιτυγχάνονται με την εξυγίανση του περιβάλλοντος, τον έλεγχο των μεταδοτικών νοσημάτων, την εκπαίδευση του ατόμου στην ατομική υγιεινή, την οργάνωση των ιατρικών και νοσηλευτικών υπηρεσιών υγείας για την έγκαιρη διάγνωση και την προληπτική θεραπεία των νόσων, την ανάπτυξη του κοινωνικού μηχανισμού, έτσι ώστε να εξασφαλίζεται σε κάθε άτομο ένα επίπεδο διαβίωσης επαρκές για τη διατήρηση της υγείας του.
Από τον ορισμό αυτόν που υιοθετήθηκε το 1952 μέχρι σήμερα συντελέστηκαν αφ' ενός μεν σημαντικές κοινωνικές και πολιτικές αλλαγές, αφ' ετέρου δε η πρόοδος της ιατρικής και γενικότερα της επιστήμης συνέτειναν στη διεύρυνση του ενδιαφέροντος της δημόσιας υγείας πέρα από την εξυγίανση του περιβάλλοντος σε τομείς όπως η υγειονομική μηχανική, η προληπτική ιατρική, η κοινωνική συμπεριφορά, η παροχή ολοκληρωμένων υπηρεσιών υγείας σε όλους.
Ειδικότερα οι δραστηριότητες και οι τομείς παρέμβασης της δημόσιας υγείας διακρίνονται στις ακόλουθες κατηγορίες:
Παρεμβάσεις σε επίπεδο κοινότητας, όπως έλεγχος τροφίμων, νερού, εντόμων, ζώων, έλεγχος για τη ρύπανση του περιβάλλοντος κλπ.
Πρόληψη νόσων, ανικανότητας και πρόωρου θανάτου, όπως λοιμώδη και άλλα νοσήματα, προβλήματα συμπεριφοράς, αλκοολισμός, ναρκωτικά, ψυχική υγεία, νεοπλάσματα, καρδιαγγειακά και μεταβολικά νοσήματα, επαγγελματικές νόσοι, ατυχήματα.
Τρίτον, προγράμματα φροντίδας για την υγεία, όπως παροχή υπηρεσιών υγείας, επιμόρφωση επαγγελματιών υγείας, επιμόρφωση και θέσπιση μέτρων για τους χειριστές τροφίμων-ποτών, μέτρα για το υγιεινό τρόφιμο και ποτό, όπως επίσης συλλογή και ανάλυση στατιστικών δεδομένων, προγράμματα αγωγής υγείας, σχεδιασμός και αποτίμηση προγραμμάτων υγείας, έρευνα σε τομείς επιστημονικούς, τεχνικούς και διοικητικούς, οι οποίοι άπτονται του χώρου της δημόσιας υγείας και προστασία του κοινού με μέτρα που οδηγούν στην προστασία της δημόσιας υγείας.
Στη χώρα μας ο υγειονομικός κανονισμός που εκδόθηκε το έτος 1938 αποτέλεσε σημαντικό για την εποχή του νομοθέτημα, το οποίο έθεσε τις βάσεις για τα μέτρα που επιβάλλεται να λάβει η χώρα μας για την πρόληψη, την προστασία και την προαγωγή της δημόσιας υγείας.
Το 1940 με την έκδοση του αναγκαστικού νόμου 2520 αντιμετωπίστηκε κατά πρωτοποριακό τρόπο η ανάγκη λήψης μέτρων για τον παραπάνω σκοπό.
Οι διατάξεις του είναι μέχρι σήμερα λειτουργικές χάρη στην ευελιξία του να παρέχει πάγια φραστική εξουσιοδότηση στον Υπουργό Υγείας -Πρόνοιας, ο οποίος εκδίδει κοινωνικές διατάξεις, όταν για οποιονδήποτε λόγο κρίνει ότι κινδυνεύει η δημόσια υγεία. Από τότε μεσολάβησαν πολλά. Η διοικητική αναδιάρθρωση της χώρας μας, αρμοδιότητες της Νομαρχιακής Αυτοδιοίκησης, των Οργανισμών Τοπικής Αυτοδιοίκησης, μεταβίβαση αρμοδιοτήτων σε άλλες υπηρεσίες, επέβαλαν σημαντικές τροποποιήσεις αρκετών άρθρων, όπως τα άρθρα 2,3,8, 10 και 13. Αποτέλεσμα όλων αυτών είναι η δύσκολη πλέον εφαρμογή του ως ενιαίο νομοθετικό πλαίσιο. Επιπλέον η διεύρυνση του φάσματος των δραστηριοτήτων της δημόσιας υγείας που αναφέραμε, για τις οποίες θα πρέπει να εκδίδονται κοινωνικές διατάξεις σε συνδυασμό με την υποχρέωσή μας να εναρμονισθεί η νομοθεσία μας με την αντίστοιχη της Ευρωπαϊκής Ένωσης και την ανάγκη επίσης ενοποίησης των ισχυουσών διατάξεων, καθίσταται πλέον αναγκαία η αναδιατύπωση και βελτίωση των διατάξεων του αναγκαστικού νόμου 2520/40.
Όπως όλοι γνωρίζουμε μέχρι τα μέσα της δεκαετίας του 1980 η δημόσια υγεία στην περιφέρεια ασκείτο από τις νομαρχιακές υπηρεσίες δημόσιας υγείας με το ν.1397/83. Με αυτό το νομοθετικό πλαίσιο μεταβιβάσθηκε σημαντικό μέρος των υπηρεσιών δημόσιας υγείας στα κατά τόπους κέντρα υγείας. Το σχήμα αυτό όμως δεν ήταν επιτυχές με συνέπεια τη σταδιακή υποβάθμιση και αποδιοργάνωση των περιφερειακών υπηρεσιών της δημόσιας υγείας. 
Θα πω τους κύριους λόγους αποτυχίας. Φταίνε, η ανεπαρκής στελέχωση σε επιστημονικό προσωπικό, γιατροί επισκέπτες υγείας, οι οποίοι λόγω φόρτου εργασίας ασκούσαν κυρίως θεραπευτική ιατρική και ελάχιστα πρόληψη και δημόσια υγεία, με εξαίρεση τις οδοντιατρικές υπηρεσίες ορισμένων κέντρων υγείας, η ανεπαρκής εκπαίδευση των λειτουργών υγείας σε θέματα δημόσιας υγείας, η συνεχής αναβολή και τελικά μείωση των αστικού τύπου κέντρων υγείας, οι συνεχείς μεταβολές πολιτικής για την υγεία στο σύνολο και ως συνέπεια όλων αυτών η σταδιακή υποβάθμιση και αποδιοργάνωση των περιφερειακών υπηρεσιών δημόσιας υγείας. 
Το 1994 ο τότε Υπουργός Υγείας κάλεσε τους λεγόμενους σοφούς με τον ΄Ειμπερ Σμιθ και τους συνεργάτες του, οι οποίοι έκαναν μια έκθεση της ειδικής επιτροπής των ξένων εμπειρογνωμόνων για τις ελληνικές υπηρεσίες υγείας, στις οποίες επισημαίνονται τα προβλήματα των υπηρεσιών δημόσιας υγείας στη χώρα μας και προτείνονται λύσεις.
Για να δούμε μερικά από αυτά που είχαν προτείνει από τα προβλήματα που είχαν εντοπίσει οι ξένοι εμπειρογνώμονες. ΄Ηταν ο ανεπαρκής αριθμός ειδικευμένων γιατρών δημόσιας υγείας, χαμηλό γόητρο της κοινωνικής θέσης των γιατρών δημόσιας υγείας σε σχέση με τους νοσοκομειακούς γιατρούς, ανεπαρκής προπτυχιακή εκπαίδευση στη δημόσια υγεία, ξεπερασμένες αντιλήψεις οι οποίες διέπουν το ρόλο της δημόσιας υγείας με έμφαση στο γραφειοκρατικό και διεκπεραιωτικό χαρακτήρα της. Απουσία ουσιαστικών αρμοδιοτήτων των υπηρεσιών δημόσιας υγείας σε συγκεκριμένες πληθυσμιακές μονάδες. Ανεπαρκής λειτουργική και επιχειρησιακή διασύνδεση των υπηρεσιών δημόσιας υγείας με τις υπόλοιπες υπηρεσίες υγείας. Ελλείψεις σε εργαστηριακή και υλικοτεχνική υποδομή, αδυναμία επαρκούς παρακολούθησης της φυσικής κίνησης ελέγχου της δημόσιας υγείας και εκτίμησης των αναγκών υγείας του πληθυσμού και απουσίας σαφούς και συστηματικής πολιτικής δημόσιας υγείας.
Είναι απορίας άξιον, κύριε Υπουργέ, γιατί δεν αξιολογήθηκαν και δεν έτυχαν της προσοχής του Υπουργείου Υγείας -Πρόνοιας μέχρι σήμερα. Δεν αρκεί η διαβεβαίωση της Υφυπουργού επτά χρόνια μετά ότι το Υπουργείο Υγείας και Πρόνοιας επεξεργάζεται το νομοσχέδιο "δημόσια υγεία", το οποίο σύντομα λέτε ότι θα προωθήσετε στη Βουλή. Και ακόμη κάτι πολύ σημαντικό, το οποίο γεννά ερωτηματικά και προσβάλλει τη νοημοσύνη όλων μας, το γεγονός ότι κάθε φορά από την Αντιπολίτευση ακόμη και Βουλευτές της Συμπολίτευσης καταθέτουν προτάσεις νόμων όπως η αντιμετώπιση του δημογραφικού προβλήματος η θέσπιση κοινωνικού χάρτη, η δημιουργία νομικού προσώπου δημοσίου δικαίου για τους νοσηλευτές, ο κώδικας νοσηλευτικής δεοντολογίας, ο κοινωνικός χάρτης, όπως είπα προηγουμένως. Η Κυβέρνηση απέρριψε συλλήβδην όλες αυτές τις προτάσεις με το αιτιολογικό ότι σύντομα θα προωθήσει στη Βουλή αντίστοιχα σχέδια νόμου.
Κύριε Πρόεδρε, στις 26 Οκτωβρίου, του Αγίου Δημητρίου, εδώ μέσα συζητούσαμε την πρόταση νόμου Βουλευτών του ΠΑΣΟΚ για την αντιμετώπιση του δημογραφικού προβλήματος της χώρας.
Στο τέλος ζητήσαμε να γίνει ονομαστική ψηφοφορία. Από τις 26 Οκτωβρίου 2000, σχεδόν δέκα μήνες -γελάτε, κύριε Υπουργέ- περιμένουμε να γίνει αυτή η ονομαστική ψηφοφορία πάνω στην πρόταση που υποβάλαμε. 
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, με συγχωρείτε. Καθ' όσον αφορά το Προεδρείο, αυτό το θέμα έχει απαντηθεί. Είναι το άρθρο 73, παράγραφος 3 του Συντάγματος που δεν επιτρέπει συζήτηση και απόφαση πάνω σ' αυτό το ζήτημα. Έχει λυθεί αυτό το ζήτημα. Συνεπώς προχωρήστε στο θέμα της πρότασης νόμου. 
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Αλλά και στις υπόλοιπες προτάσεις νόμων που καταθέσαμε μονίμως το Υπουργείο Υγείας, αφού τις επαινεί, τις απορρίπτει με το σκεπτικό, με τη δικαιολογία ότι σύντομα θα καταθέσει ολοκληρωμένα σχέδια νόμου, πάνω στα ζητήματα αυτά. Φυσικά ακόμη περιμένουμε για τους νοσηλευτές, για τον κώδικα νοσηλευτικής δεοντολογίας, ακόμη περιμένουμε για όλες τις υπόλοιπες προτάσεις νόμου που έχουμε καταθέσει. Ειλικρινά, δεν μπορούμε να κατανοήσουμε τη νέα άρνηση του Υπουργείου στην πρόταση νόμου Βουλευτών της Νέας Δημοκρατίας, με την οποία επιτυγχάνεται η έκδοση νέου, σύγχρονου και λειτουργικού νομοθετικού πλαισίου, σχετικά με την πάγια εξουσιοδότηση του Υπουργού Υγείας και Πρόνοιας να καθορίζει με άμεσα μέτρα την προστασία της δημόσιας υγείας με αποφάσεις του, με υγειονομικές διατάξεις, ευέλικτη ρύθμιση την οποία και ο προηγούμενος αναγκαστικός νόμος περιελάμβανε, καθώς επίσης και η εύκολη εφαρμογή του από τις κρατικές υπηρεσίες.
Η παρούσα πρόταση νόμου που καταθέτουμε, άπτεται καθαρά όλων των σύγχρονων θεμάτων της δημόσιας υγείας. Αναφέρεται στις δραστηριότητες που ζούμε όλοι καθημερινά, σχετικά με τη διάθεση των απορριμμάτων, την καθαριότητα των δημόσιων χώρων, το περιβάλλον, τις διάφορες μονάδες ζωοσφαγής, τα εργαστήρια και εργοστάσια τροφίμων, τα γυμναστήρια, τα ραδιενεργά απόβλητα και τα απόβλητα των νοσοκομείων, όπου η πολιτεία έχει καθιερώσει άλλο καθεστώς για τον ιδιωτικό τομέα και άλλο για τα δημόσια νοσοκομεία. 
Ο έλεγχος σταυλισμού και επιχειρήσεων επεξεργασίας ζωικών προϊόντων, που πρέπει να δραστηριοποιούνται εντός των κτηνοτροφικών ζωνών, πεντακόσια μέτρα δηλαδή από τις κατοικήσιμες περιοχές, είναι ανεπαρκής με ευθύνη και των Ο.Τ.Α., με αποτέλεσμα οι κίνδυνοι για τη δημόσια υγεία να είναι καθημερινοί και η πολιτεία να είναι μόνιμα στη θέση του θεατή τοπικών συγκρούσεων για θέματα απομάκρυνσης κτηνοτροφικών μονάδων από κατοικήσιμες περιοχές. 
Με σχετική ρύθμιση της πρότασης νόμου δημιουργούνται ευέλικτες και σύγχρονες επιτροπές για τον έλεγχο σταυλισμού και επιχειρήσεων επεξεργασίας ζωικών προϊόντων. Επίσης ρυθμίζεται ο τρόπος απομάκρυνσης των ζώων από εγκαταστάσεις των οποίων διατάσσεται το κλείσιμο, επιλύοντας έτσι ένα διαιωνισμένο απαράδεκτο καθεστώς. 
Κυρίες και κύριοι συνάδελφοι, αναφορικά με το θέμα αυτό ζούμε καθημερινά τραγελαφικές καταστάσεις. Πρόσφατα στην περιοχή μου απασχόλησε τα Μέσα Μαζικής Ενημέρωσης τουλάχιστον της βόρειας Ελλάδος, το θέμα μόλυνσης του νερού της περιοχής από κτηνοτροφική μονάδα, η οποία ήταν μέσα στην κατοικήσιμη περιοχή. Για πάνω από δέκα ημέρες οι κάτοικοι της περιοχής Κάτω Μηλιάς δεν είχαν νερό να πιουν, εξαιτίας αυτού του προβλήματος. 
Τα προβλήματα είναι υπαρκτά, χρειάζονται λύση και είναι προβλήματα τα οποία απασχολούν καθημερινά τον πολίτη.
Ένα άλλο θέμα είναι τα επιδημικά και λοιμώδη νοσήματα, τα οποία θα πρέπει να δηλώνονται. Σ' αυτό το σημείο δεν υπάρχει κανένας έλεγχος. Δεν ελέγχονται οι καταστηματάρχες κι εκείνοι που έρχονται σε άμεση επαφή με το κοινό για λοιμώδη και μεταδοτικά νοσήματα. Ακόμη, δεν λαμβάνονται υπόψη και τα άτομα που απασχολούνται στα εργαστήρια και στα παρασκευαστήρια τροφίμων και ποτών.
Αλήθεια, γνωρίζουμε σήμερα είτε σε καταστήματα τροφίμων και ποτών είτε εκεί που σερβίρονται ποτά είτε εκεί που σερβίρονται τρόφιμα είτε εκεί που παρασκευάζονται τρόφιμα, αν έχουμε κρούσματα λοιμώδους ή εγγενούς ηπατίτιδας ή άλλων λοιμωδών και μεταδοτικών νοσημάτων; Ελέγχει κανένας αυτούς που μας σερβίρουν το ποτό μας, τα τρόφιμά μας; Και το γεγονός ότι ένας μεγάλος αριθμός μεταναστών, τους οποίους σέβομαι απόλυτα, δουλεύει σε τέτοιες επιχειρήσεις και ουδείς έλεγχος γίνεται, καταλαβαίνετε ότι το πρόβλημα επιτείνεται στις μέρες μας. Πρέπει να δούμε αυτά τα προβλήματα που είναι προβλήματα καθημερινότητας κι όχι μόνο, προβλήματα δημόσιας υγείας τα οποία, κύριε Υπουργέ, πρέπει να δείτε με ένα διαφορετικό τρόπο. 
Από τον αναγκαστικό νόμο του 1940, τον 2520, έχουν αλλάξει, κύριε Υπουργέ, πάρα πολλά πράγματα. 
Πρέπει να παρακολουθήσετε τι έγινε στην Άλμα Άτα, στην Οτάβα, τι σημαίνει ο όρος νέα δημόσια υγεία. Πρέπει να δείτε όλες τις συνιστώσες. Ο τόπος έχει ανάγκη ένα νέο νομοθετικό πλαίσιο για τη δημόσια υγεία. Είναι γεγονός ότι οι υπηρεσίες που ασχολούνται με τον έλεγχο τροφίμων και ποτών ανήκουν σε πολλά Υπουργεία. Είναι απαραίτητο κατά τα πρότυπα των χωρών της Ευρωπαϊκής ΄Ενωσης να συσταθεί ένα συντονιστικό όργανο στο Υπουργείο Υγείας και Πρόνοιας με πρόβλεψη δημιουργίας γενικής διεύθυνσης τροφίμων και ποτών, ώστε να καθιερωθεί και στη χώρα το υγιεινό τρόφιμο και ποτό ως ο σημαντικότερος παράγοντας στην πρόληψη, προστασία, και προαγωγή της υγείας. 
Πόσο άνετα αισθάνεστε, κύριε Υπουργέ, όταν βλέπετε τον Υπουργό Υγείας να κάνει ανακοινώσεις για τη νόσο "Κρόϊτσφελ- Γιάκομπς", για τη σπογγώδη εγκεφαλοπάθεια των βοοειδών; Πόσο άνετα αισθάνεστε να λειτουργούν υπηρεσίες σε άλλα Υπουργεία, όπως το Υπουργείο Ανάπτυξης; Θα σας πω ένα παράδειγμα για τα τρόφιμα που έχουν μέσα παιχνίδια. Ξέρετε πόσα ατυχήματα έχουν γίνει από τα kinder eggs που κυκλοφορούν από την εταιρεία "Kinder", τα οποία το αμερικάνικο FDA έχει απαγορεύσει; ΄Εχουμε κάνει επερωτήσεις στην Υπουργό Ανάπτυξης κα Αποστολάκη, έχει κινηθεί η διαδικασία αλλά τα θέματα αυτά δεν λύνονται. Είχαμε οκτώ θανάτους πέρσι στην Ευρωπαϊκή ΄Ενωση και έναν στην Ελλάδα. ΄Απειρα ατυχήματα σε μικρά παιδιά. Το παιχνίδι που υπάρχει μέσα ο περιέκτης είναι πολύ μεγάλος. Η εταιρεία "Ferrero" στην Ιταλία δεν συμμορφώνεται. Η επίτροπος απαντά αρνητικά συνέχεια εκφράζοντας τα συμφέροντα της χώρας της σε κάθε προσπάθεια αλλαγής των διατάξεων. 
Το Υπουργείο Υγείας τι κάνει; Υπάρχει κάποιος οργανισμός που ελέγχει αυτά; Επίσης υπάρχουν παιχνιδάκια μέσα σε παιδικές τροφές. Στις Βρυξέλλες είχαμε θάνατο μιας κυρίας μεγάλης ηλικίας η οποία έτρωγε γαριδάκια βλέποντας τηλεόραση το βράδυ και κατάπιε και το παιχνιδάκι. Τι θα κάνουμε για όλα αυτά; Δεν πρέπει να υπάρχει αρμόδια υπηρεσία στο Υπουργείο Υγείας για τα θέματα αυτά; Αρκούν οι υπηρεσίες του Υπουργείου Ανάπτυξης, του Υπουργείου Εμπορίου; Νομίζω ότι πρέπει να τα δούμε κάτω από μια άλλη σφαίρα. Η δημόσια υγεία έχει διευρυνθεί πλέον αλλά πώς να γίνουν όλα αυτά όταν υπάρχουν τεράστιες ελλείψεις στο χώρο αυτό; Δεν υπάρχουν επόπτες υγείας. Σε όλες τις νομαρχίες της χώρας μας υπάρχουν σοβαρές ελλείψεις από 50% και πάνω. Φτάνουν μέχρι και 100% οι ελλείψεις. Δεν υπάρχουν όργανα να κάνουν τους απαραίτητους ελέγχους. Ακόμη και αυτοί που βγαίνουν από τις σχολές δημόσιας υγείας δεν επανδρώνουν τις υπηρεσίες. Γιατροί του ΕΣΥ αναλαμβάνουν νομίατροι σε πολλούς νομούς της χώρας. Δεν ξέρω με τι γνώσεις. Προπτυχιακή εκπαίδευση στη δημόσια υγεία δεν υπάρχει.
ΠΡΟΕΔΡΕΥΩΝ (Κωνσταντίνος Γείτονας): Συγγνώμη που παρεμβαίνω αλλά ο θεσμός του "παλιού" νομιάτρου έχει καταργηθεί ουσιαστικά μετά το ν. 2519/97 και το γνωρίζετε αυτό. Έχει γίνει κλάδος γιατρών δημόσιας υγείας. Είχα την τιμή ως Υπουργός Υγείας και Πρόνοιας να εισηγηθώ το νόμο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Επαναλαμβάνω ότι στις διευθύνσεις υγιεινής υπάρχουν υπάλληλοι απόφοιτοι σχολών δημόσιας υγείας και στην πλειοψηφία υπάρχουν σήμερα γιατροί του ΕΣΥ και επόπτες υγείας που είναι λίγοι. Ο έλεγχος δεν μπορεί να γίνει με το προσωπικό που υπάρχει σήμερα.
Προπτυχιακή εκπαίδευση στη δημόσια υγεία δεν υπάρχει. Αν ψάξετε σήμερα να βρείτε βιβλίο δημόσιας υγείας για προπτυχιακή εκπαίδευση, δεν υπάρχει. Η όλη κατάσταση ρυθμίζεται από τη σχολή δημόσιας υγείας, την παλιά υγειονομική σχολή, τα στελέχη όμως της οποίας δεν επανδρώνουν τις υπηρεσίες υγείας σε όλη τη χώρα. 
Οι σύγχρονες εξελίξεις επίσης που οδήγησαν στην έλλειψη εμπιστοσύνης της κοινωνίας μας στη διατροφή μας σε συνδυασμό με τη φιλολογία που καλλιεργείται για την αξιοπιστία και υγιεινή τροφίμων και ποτών καθιστά αναγκαία τη δημιουργία της ως άνω διεύθυνσης του Υπουργείου Υγείας και Πρόνοιας. Η ίδρυση φορέα ελέγχου τροφίμων στο Υπουργείο Ανάπτυξης, αν κρίνει κανείς από τη μέχρι σήμερα πορεία του, υπήρξε μάλλον ατυχής επιλογή. 
Ένα άλλο θέμα που πρέπει να μας απασχολήσει είναι ότι μέχρι σήμερα οι εργαζόμενοι σε όλο το φάσμα των επιχειρήσεων τροφίμων και ποτών από την παραγωγή ως την κατανάλωση δεν έχουν την ελάχιστη εκπαίδευση πάνω σε θέματα χειρισμού τροφίμων και ποτών. Ο οποιοσδήποτε μπορεί να εργαστεί σε επιχείρηση τροφίμων και ποτών. Με την προτεινόμενη ρύθμιση απαραίτητη προϋπόθεση είναι η άσκηση επαγγέλματος για τη δυνατότητα απασχόλησης και λειτουργίας τέτοιων επιχειρήσεων. Αυτό συμβαίνει σε όλες τις χώρες της Ευρωπαϊκής ΄Ενωσης.
Πρέπει να σκεφθεί το Υπουργείο σας σε όλες τις επιχειρήσεις, είτε αυτές είναι απλά εργαστήρια είτε είναι βιοτεχνίες είτε είναι βιομηχανίες, πώς μπορούμε να φέρουμε την αξιοπιστία του κοινού στα τρόφιμα και ποτά όταν οι χειριστές, οι παρασκευαστές, όλοι αυτοί οι εργαζόμενοι οι οποίοι υπάρχουν μέσα πολλές φορές είναι από τρίτες χώρες, όταν έρχονται φτηνά εργατικά χέρια, όταν δεν υπάρχει κανένας ουσιαστικός έλεγχος σ' όλον αυτόν τον κόσμο, όταν δεν ζητείται καμία άδεια ασκήσεως του επαγγέλματος του χειριστού τροφίμων και ποτών. Και τα αποτελέσματα φυσικά τα πληρώνουμε όλοι με την έλλειψη αξιοπιστίας προς τα τρόφιμα.
Και μην ξεχνάτε ότι η χώρα μας είναι κατ΄ εξοχήν χώρα εξαγωγής. Αν κάτι εξάγει είναι τα τρόφιμά της, είτε είναι οι ελιές της είτε είναι τα λάδια της είτε είναι άλλα γεωργικά τρόφιμα, τα οποία επεξεργαζόμαστε, τα μεταποιούμε και τα εξάγουμε. Η αξιοπιστία μας σ' αυτόν τον τομέα νομίζω ότι είναι ο ακρογωνιαίος λίθος πάνω στον οποίον πρέπει να στηριχθούμε. Και πρέπει να λάβετε μέτρα προστασίας της δημόσιας υγείας, μέτρα προστασίας του καταναλωτή, είτε αυτός είναι παιδί καταναλωτής είτε είναι ενήλικας καταναλωτής. Και πρέπει να σεβαστούμε και τον Έλληνα και τον Ευρωπαίο καταναλωτή.
Στα συρτάρια του Υπουργείου Ανάπτυξης λιμνάζει εδώ και δύο με τρία χρόνια τουλάχιστον το νομοσχέδιο για την προστασία του καταναλωτή σε σχέση με τα τρόφιμα. Κι εδώ είναι ένα οξύμωρο σχήμα: Στα συρτάρια του Υπουργείου Ανάπτυξης. Κι εδώ υπάρχει ένα άλλο φαινόμενο, μοναδικό νομίζω, όπου ένα σωρό Υπουργεία -οκτώ τουλάχιστον- έχουν σχέση με την υγεία και μπαίνουν στα χωράφια του Υπουργείου Υγείας. Τουλάχιστον σε θέματα δημόσιας υγείας, κύριε Υπουργέ, πρέπει να διασφαλίσετε τα του οίκου σας. 
Η Γενική Διεύθυνση Τροφίμων και Ποτών είναι μια αναγκαιότητα. Έχετε δικαίωμα να μην ψηφίσετε τη σημερινή πρόταση νόμου, να την αρνηθείτε. Οι κομματικές αγκυλώσεις ίσως του παρελθόντος δεν σας επιτρέπουν να ψηφίσετε τη σημερινή πρόταση νόμου. Θα μπορούσατε να την ψηφίσετε επί της αρχής και να φέρετε τις αναγκαίες τροποποιήσεις και βελτιώσεις στις όποιες παραλείψεις έχουμε. Δεν διεκδικούμε δάφνες μιας τέλειας πρότασης νόμου. Πιστεύουμε όμως ότι αυτά τα θέματα δεν λύνονται ούτε με το γενικό κανονισμό του 1938 ούτε με τον αναγκαστικό νόμο του 1940. Χρειάζεται να κάνουμε ένα βήμα μπροστά. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε. 
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Πιστεύω ότι λύνουμε τα χέρια και της Τοπικής και της Νομαρχιακής Αυτοδιοίκησης και του εκάστοτε Υπουργού Υγείας και Πρόνοιας με την παρούσα πρόταση νόμου. Νομίζω ότι κάνουμε ένα βήμα μπροστά ή τουλάχιστον σε αρκετά θέματα δίνουμε ουσιαστικές λύσεις. Και μόνο με τη λύση που προτείνουμε με το όργανο το οποίο υπάρχει, την πρωτοβάθμια και τη δευτεροβάθμια επιτροπή στις νομαρχίες, για τον έλεγχο σταυλισμού, για τον έλεγχο των επιχειρήσεων ζωικών προϊόντων κτηνοτροφικών μονάδων, νομίζω ότι λύνουμε τα χέρια της Νομαρχιακής και Τοπικής Αυτοδιοίκησης με ένα ευέλικτο όργανο. 
Το όργανο το οποίο υπάρχει σήμερα με τα επτά μέλη, έτσι όπως υπάρχει, δεν λειτουργεί. Οι κυρώσεις έτσι όπως υπάρχουν σήμερα στους παραβάτες της υγειονομικής νομοθεσίας είναι ανεφάρμοστες. Αυτές οι καταστάσεις διαιωνίζονται στα δικαστήρια. Αυξάνονται οι κυρώσεις. Εμείς σας δίνουμε ένα ευέλικτο όργανο, ένα νομοθετικό πλαίσιο, το οποίο μπορούμε να το βελτιώσουμε στο κάτω-κάτω.
Πιστεύω ότι θα έχετε την τόλμη να το ψηφίσετε επί της αρχής τουλάχιστον και να φέρετε τις αναγκαίες βελτιώσεις στις όποιες παραλείψεις έχουμε. Εμείς έχουμε καλή διάθεση συνεργασίας. Νομίζω ότι πρέπει να την επιδείξετε κι εσείς, ώστε η συζητούμενη πρόταση νόμου να γίνει νόμος για να μπορέσουν να λειτουργήσουν καλύτερα οι τοπικές αυτοδιοικήσεις, οι υγειονομικές υπηρεσίες των νομαρχιών, για να μην υπάρχει αυτή η αναρχία και να μπορέσουμε να πούμε ότι είμαστε μια ευρωπαϊκή χώρα ισότιμη με τις άλλες της Ευρωπαϊκής Ένωσης με μια νομοθεσία εναρμονισμένη με τη νομοθεσία των υπολοίπων χωρών. 
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι από το Συνασπισμό της Αριστεράς και της Προόδου ορίζεται για τη σημερινή συζήτηση της πρότασης νόμου ως ειδικός αγορητής ο Βουλευτής κ. Γεώργιος Αμπατζόγλου.
Το λόγο έχει ο εισηγητής του ΠΑΣΟΚ κ. Ματζαπετάκης.
ΣΤΕΛΙΟΣ ΜΑΤΖΑΠΕΤΑΚΗΣ: Κύριε Πρόεδρε, κύριοι συνάδελφοι, έχουμε ίσως συνηθίσει να δεχόμαστε τα πολλά στραβά και ανάποδα που συμβαίνουν στη χώρα μας σχετικά με την ποιότητα των παρεχομένων υπηρεσιών είτε αυτές προέρχονται από το κράτος είτε από τους ιδιώτες. 
Μπορεί βέβαια να αγανακτούμε από τις πολλές και απαράδεκτες κακοτεχνίες στα δημόσια ή δημοτικά έργα ή στις οικοδομές ιδιωτών που αυθαιρέτως πολλές φορές ξεφυτρώνουν υπό μορφή σκελετών και που για χρόνια παραμένουν σκελετοί προσβάλλοντας την αισθητική μας και δοκιμάζοντας την υπομονή μας. Βλέπετε, όμως, πως δυστυχώς αυτό το ανεχόμαστε. Γιατί; Αυτό είναι μια άλλη περίπτωση.
Πείτε μου, όμως, έχουμε το δικαίωμα να αγνοήσουμε εάν η στέγαση παραδείγματος χάρη των σφαγείων είναι σε ακατάλληλα κτίρια και η λειτουργία τους γίνεται με συνθήκες που μπορεί να έχουν δυσμενείς επιπτώσεις στην υγεία των καταναλωτών; Εδώ δεν είναι θέμα αισθητικής. 
Δεν είναι, όμως, επίσης θέμα αισθητικής αν σε μαγειρεία, εργαστήρια τροφίμων και ζαχαροπλαστικής η παραγωγή τυχαίνει να γίνεται χωρίς κανόνες καθαριότητας ή αν ο καθένας από εμάς πετάει όπου και όποτε θέλει τα σκουπίδια του και τις ακαθαρσίες του; Διότι από το σημείο που οι πράξεις αυτές ή οι παραλείψεις έχουν επιπτώσεις στο πολυτιμότερο αγαθό του ανθρώπου, την υγεία, τότε δεν σηκώνει πια επιείκεια. Χρειάζεται πάταξη και τιμωρία. 
Και εδώ συμφωνώ, αγαπητέ συνάδελφε κύριε Κωνσταντόπουλε, με τα πολλά ενδιαφέροντα και αναλυτικά που αναφέρατε. Ίσως θα μπορούσα να πω και εγώ και ο καθένας από εμάς πολλά περισσότερα που τυχαίνει καθημερινά να τα αντιλαμβανόμαστε.
Καλό βέβαια θα ήταν αντί της πάταξης να υπήρχε η συναίσθηση της ευθύνης, που είναι στοιχείο καλλιέργειας και πολιτισμού. Μακάρι, η αλήθεια του Θεού, κάποτε να καταφέρουμε και να συμβάλουμε όλοι μαζί, να υπάρξει πρόοδος στον τομέα αυτό στοχεύοντας στην πρόληψη φθάνοντας κάποτε στο ιδανικό εκείνο σημείο που αν κάποιος προβεί σε υγειονομική ή άλλη παράβαση να το συναισθάνεται και να νιώθει ντροπή και όχι να κομπάζει ότι τα κατάφερε να ξεγελάσει τις αρχές.
Τις τελευταίες ημέρες βουίζουν τα ραδιόφωνα κάτω στην Κρήτη, που κάποιος κτηνοτρόφος στα όρια του νομού μου με το Ρέθυμνο σταβλίζει τα πρόβατά του σε περιοχή μολύνοντας τα νερά ενός χωριού και παρά τις διαμαρτυρίες των αγανακτισμένων κατοίκων αλλά και τη σφράγιση του χώρου από την Αστυνομία εκείνος επανεγκαταστάθηκε.
Σε αυτές τις περιπτώσεις, που δεν σηκώνει ο λόγος, πρέπει να πίπτει η ράβδος, όπως μας έλεγαν παλιά στο σχολείο. Πρέπει κάποια στιγμή να εφαρμόζεται ο νόμος. Διότι εκεί τελικά είναι το πρόβλημα, να εφαρμόζεται ο νόμος και όχι στο αν υπάρχουν νόμοι έστω και πεπαλαιωμένοι. Στο πώς και αν εφαρμόζονται.
Ερχόμαστε σήμερα, αγαπητοί συνάδελφοι, να συζητήσουμε την πρόταση νόμου που φέρνει στο Τμήμα η Νέα Δημοκρατία για τα μέτρα προστασίας της δημόσιας υγείας. Και θα μπορούσε ίσως να θεωρηθεί πως είναι μια ευκαιρία να αντιμετωπιστούν τα προβλήματα που έχουν να κάνουν με υγειονομικές παραβάσεις. 
Σπεύδω εδώ να τονίσω ότι προσωπικά δεν διακατέχομαι από το σύνδρομο εκείνο που θέλει τον κυβερνητικό Βουλευτή να αρνείται δογματικά την οποιαδήποτε πρόταση δεν προέρχεται από το κόμμα του. Αντιθέτως, πιστεύω ότι σε αυτόν το χώρο, στο Κοινοβούλιο, έχουν κατά καιρούς καταθέσει τόσοι και τόσοι εξαίρετοι συνάδελφοι, απ' όλες τις παρατάξεις και απ' όλα τα κόμματα, προτάσεις και εμπειρίες που τελικά αποδείχθηκαν πολύτιμες στη σύνταξη νομοσχεδίων.
Είμαι, όμως, εδώ υποχρεωμένος να δηλώσω σαν εισηγητής ότι αυτή η πρόταση δεν πρόκειται να γίνει αποδεκτή από το κόμμα μου και τούτο γιατί η πρόταση αυτή έρχεται να κρούσει ανοικτές θύρες. Έρχεται με δυο λόγια σε μια περίοδο που το Υπουργείο Υγείας και Πρόνοιας βρίσκεται σε προχωρημένη φάση επεξεργασίας σχεδίου νόμου με το ίδιο και μάλιστα πιο διευρυμένο αντικείμενο. 
Και επιτρέψτε μου να τονίσω ότι το ΠΑΣΟΚ με την τόση έντονη παρουσία και προσφορά στον τομέα της υγείας δεν θα μπορούσε να αφήσει στο χώρο αυτό να υπάρχει αδυναμία ή νομοθετικό κενό.
Άλλωστε δεν υπάρχει κενό γιατί κατά καιρούς -και αυτό πρέπει να το θυμόμαστε- είτε με τους ισχύοντες νόμους που αναφερθήκατε προηγουμένως είτε με το ν. 2519/97 που μάλιστα ψηφίστηκε επί υπουργίας του κ. Γείτονα, υπήρξαν αρκετά άρθρα που έχουν σχέση με τη δημόσια υγεία. 
Είναι κοινά παραδεκτό ότι το ΠΑΣΟΚ από γενέσεώς του επιδεικνύει ιδιαίτερο ενδιαφέρον για ό,τι έχει σχέση με την υγεία, που τη θεωρεί εκτός από μέγιστο αγαθό και αδιαπραγμάτευτο δικαίωμα του κάθε πολίτη, είτε διαθέτει τα μέσα να την αποκτήσει είτε δεν τα διαθέτει. Είναι γνωστές άλλωστε οι επιτυχίες του στον τομέα αυτόν. Ως κόμμα κοινωνικό και φιλολαϊκό ταύτισε την πολιτική του με ανοίγματα και παροχές στην υγεία, που άφησαν εποχή. 
Κρίνω σκόπιμο για την ιστορία να πω ότι μερικά πράγματα που σήμερα θεωρούνται αυτονόητα, κάποια χρόνια πριν δεν ήταν και τόσο αυτονόητα. Το δικαίωμα της νοσηλείας παραδείγματος χάρη και της άνευ παρεμβάσεων πολιτικών εξασφάλισης κρεβατιού σε νοσοκομείο δεν έγινε με μάγια αλλά με σκληρή προσπάθεια που έκανε στο τέλος το όραμα πράξη, το ΕΣΥ. Στο τεράστιο αυτό έργο συνέβαλαν Υπουργοί όπως ο Απόστολος Κακλαμάνης, ο Παρασκευάς Αυγερινός...
ΠΡΟΕΔΡΕΥΩΝ (Κωνσταντίνος Γείτονας): Ο οποίος και γιορτάζει σήμερα. Να του πούμε όλοι χρόνια πολλά. Είναι εδώ παρών. 
ΣΤΕΛΙΟΣ ΜΑΤΖΑΠΕΤΑΚΗΣ: Να ζήσετε. 
Σ' αυτό το έργο συνέβαλαν επίσης ο Κώστας Γείτονας, ο Δημήτρης Κρεμαστινός, ο Λάμπρος Παπαδήμας αλλά και ο Γιώργος Γεννηματάς με το όνομα του οποίου συνδέθηκε η μεταρρύθμιση στον τομέα της υγείας. 
Πρέπει όμως να τονίσω, χωρίς να θέλω να προσκρούσω στη γνωστή σεμνότητα που τον διακρίνει, ότι ο Υπουργός κ. Αλέκος Παπαδόπουλος -και οι συνεργάτες του στο κυβερνητικό επιτελείο- εργάζεται με συστηματικό τρόπο και φιλοδοξεί να αφήσει, όπως και στα άλλα Υπουργεία που πέρασε, έργο μοναδικό. Έχει ήδη φέρει στη Βουλή νομοσχέδια όπως εκείνο του ΠΕΣΥ που παρά τις όποιες αντιδράσεις εφαρμόζεται με πάρα πολύ καλά αποτελέσματα. Πρόκειται όμως να φέρει σύντομα προς ψήφιση και άλλα ένα εκ των οποίων θα είναι εκείνο για τη δημόσια υγεία. Πέρα από την κωδικοποίηση που επιχειρεί πράγματι η πρόταση που συζητάμε και τις αρκετές αλλά όχι πλήρεις προτάσεις που εμπεριέχονται στο σχέδιο νόμου που θα έλθει σύντομα στη Βουλή, θα είναι πλήρες εναρμονισμένο με τις ευρωπαϊκές διατάξεις λαμβάνοντας όμως υπόψη και τις ελληνικές ιδιαιτερότητες. Μπορώ να πω ότι έχουμε έτοιμη μια συνολική προσέγγιση για τη δημόσια υγεία που προβλέπει τη ρεαλιστική αντιμετώπιση, την οργάνωση εργαστηρίων και τη σχέση του Υπουργείου με τους άλλους φορείς, τη συγγραφή επίσης βιβλίου σχετικού με τη δημόσια υγεία. Αυτό όμως πιστεύω ότι θα είναι πολύ σύντομα που θα κληθούμε στην επιτροπή για να το συζητήσουμε. Αυτός είναι ο λόγος, αγαπητοί συνάδελφοι της Νέας Δημοκρατίας, που δεν στηρίζουμε την πρότασή σας.
Καταλήγοντας, αφού και πάλι θέλω να εκφράσω την εκτίμησή μου για τη φιλότιμη προσπάθειά σας και για τις όποιες σοβαρές και ενδιαφέρουσες προτάσεις περιλάβατε σ' αυτήν, να είσθε σίγουροι ότι θα ληφθούν υπόψη στην τελική διαμόρφωση του σχεδίου που σύντομα θα κατατεθεί και είναι σίγουρο ότι θα έχει τέτοια πληρότητα που να φιλοδοξεί να καταστεί πολύ πιο μακροβιότερο από το ν.2520/40 και του κανονισμού το 1938.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας και Αντιπρόεδρος της Βουλής κ. Κοσιώνης.
ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής): Ευχαριστώ, κύριε Πρόεδρε.
Κύριοι συνάδελφοι, θα θυμόσασταν όταν συζητιόταν η πρόταση νόμου της Αξιωματικής Αντιπολίτευσης στην επιτροπή ότι είχαμε πάρει μια συγκεκριμένη θέση που είχε εκφραστεί από τη συνάδελφο κα Κανέλλη. Επειδή δεν θεωρώ σκόπιμο και δεν είναι του χαρακτήρα μου να επαναλάβω, θα προσθέσω ορισμένα πράγματα για να μην τρώω και το χρόνο των συναδέλφων.
Είναι μια πρόταση νόμου αποσπασματικού χαρακτήρα και κάνει μια αναδιατύπωση του υγειονομικού πλαισίου που υπήρχε από το 1940. Έχει δύο συγκεκριμένους στόχους: Ο ένας είναι η εναρμόνιση με την Ευρωπαϊκή Ένωση -αυτή είναι μια θεωρία που δεν θέλω να την κρίνω- και ο άλλος είναι ότι προσθέτει ορισμένα πράγματα, τα οποία κοιτάζοντας καθένα ξεχωριστά δεν θα έλεγε κάποιος ότι είναι ώρα να τα απορρίψει.
Παραδείγματος χάρη την ανάγκη απόκτησης άδειας άσκησης επαγγέλματος χειριστού τροφίμων και ποτών. Μπορεί να γίνει. Χρειάζεται κάποια εκπαίδευση για να μπορεί να κρίνει κανείς καταστήματα ή άλλες υπηρεσίες υγειονομικού ενδιαφέροντος. Όπως επίσης το ότι δεν μπορεί να τα κάνει πλέον όλα η Αστυνομία. Θετικό είναι και θετική είναι η συλλογιστική σε ορισμένα άλλα πράγματα. Εμείς γιατί δεν το κάνουμε αποδεκτό; Γιατί αποδέχεται το γενικότερο πλαίσιο που υπάρχει. Παραδείγματος χάρη αποδέχεται τις οργανωτικές ρυθμίσεις που έχουν γίνει τα τελευταία χρόνια με μια μεταφορά αρμοδιοτήτων του κράτους και της κεντρικής εξουσίας στη Νομαρχιακή Αυτοδιοίκηση και στην πρωτοβάθμια Τοπική Αυτοδιοίκηση. Γιατί, εμείς δεν είμαστε υπέρ της αποκέντρωσης; Αποκέντρωση δεν είναι αυτό, διότι στην πραγματικότητα αν αρκετές νομοθετικές ρυθμίσεις που έχουν σχέση με την Τοπική Αυτοδιοίκηση γενικότερα μάλλον την υποβαθμίζουν παρά της δίνουν τη δυνατότητα για να λειτουργήσει σαν Τοπική Αυτοδιοίκηση. Και έχουν μεταφερθεί σοβαρές αρμοδιότητες και στη Νομαρχιακή και στην Τοπική Αυτοδιοίκηση με κριτήρια πολλές φορές και ιδιωτικοοικονομικά. Αλλά αυτό δεν είναι το κυρίαρχο. Το κυρίαρχο είναι ότι η κεντρική εξουσία, το κράτος βγάζει την ευθύνη συγκεκριμένων αποφάσεων και τρόπων λειτουργίας από πάνω του και το μεταφέρει εκεί που δεν μπορεί να λειτουργήσει σωστά. Αυτό είναι το ένα χαρακτηριστικό.
Το άλλο είναι ότι λέει π.χ. πώς θα κάνεις προσφυγή στις υγειονομικές υπηρεσίες; Ακόμη και ο καταγγέλλων πολίτης πρέπει να πληρώσει ένα παράβολο. Και εκείνο που ζητάει μια υγειονομική εξέταση είναι ότι πρέπει να πληρώσεις ένα παράβολο. Και αυτό στο όνομα των καλύτερων οικονομικών της Τοπικής Αυτοδιοίκησης. Δεν πρόκειται να αποδώσει. 
Το κυριότερο όμως απ' όλα είναι αυτή η φιλοσοφία την οποία προβάλλουμε και νομίζω ότι δεν μπορεί να αμφισβητηθεί και εύκολα ότι το υγειονομικό επίπεδο μιας χώρας -δεν μιλάω για την επιδιορθωτική ιατρική, είναι αυτό στο θέμα της πρόληψης γενικότερα- αποτελεί την έκφραση παραγόντων συγκεκριμένων, π.χ. κοινωνικών οικονομικών και πολιτικών. Και θα ήθελα να το εξηγήσω αυτό γιατί κατά τη γνώμη τη δική μου εκεί επικεντρώνεται το όλο θέμα. Ένα, παραδείγματος χάρη, που έχει πάρει κοινωνικά χαρακτηριστικά είναι η εμπορευματοποίηση των πάντων, μπροστά στο κέρδος φεύγει και η γη από τη μέση, φεύγει και αυτό που λέγεται άνθρωπος, φεύγουν τα πάντα. Αυτό όμως δεν είναι συνείδηση που δημιουργείται κάτω στον κόσμο, στις λαϊκές μάζες, στο μικρομεσαίο έμπορο κλπ. Έτσι από μόνο του. Η συγκεκριμένη πολιτική που υπάρχει θα μου επιτρέψετε να πω και μέσα από την Ευρωπαϊκή Ένωση είναι που δημιουργεί τέτοιου είδους συνειδήσεις. Θα σας πω σε ορισμένα παραδείγματα τα οποία βέβαια μπορεί να τα ξέρετε εσείς αλλά εμένα με έχουν εντυπωσιάσει και γι' αυτό επικεντρώνομαι σε αυτό το σημείο που λέω ότι έχει κοινωνικές οικονομικές και πολιτικές παραμέτρους.
Δεν ξέρω αν έχετε παρατηρήσει -που μπορείτε να το ξέρετε εξάλλου, γιατί δεν γράφονται όλα- εκεί στο Νομό Αχαΐας γίνεται σφαγή για την εναπόθεση σκουπιδιών για τους ΧΥΤΑ. Κανένας δήμος δεν δέχεται ΧΥΤΑ στη δική του περιοχή. Κανένας δεν δέχεται βιολογικό καθαρισμό. Δεν έχω δει κανένα ΧΥΤΑ που να λειτουργεί σωστά. Πείτε σε έναν οποιοδήποτε χωριό ότι εκεί δίπλα του θέλουν να κατασκευάσουν ΧΥΤΑ. Δεν το θέλει και δεν το θέλει με το δίκιο του, γιατί δεν έχει δει να γίνεται τίποτε σωστό. 
Βιολογικός καθαρισμός της βιομηχανικής περιοχής της Πάτρας. Προϋπολογισμός δαπάνης τριακόσια πενήντα εκατομμύρια και έγινε με τριάντα πέντε. Και έχυνε αυτό που έβγαινε από εκεί μέσα στα ρέματα και στις ρεματιές. Λόγω της αντίδρασης των κατοίκων της περιοχής έκαναν ένα έργο, όχι διόρθωση αυτού μέχρι τριτοβάθμιο τρόπο καθαρισμού των λυμάτων. Έφτιαξαν έναν αγωγό υποθαλάσσιο μέσα στη θάλασσα κόστους ενός δισεκατομμυρίου δραχμών. Τα πήραν οι εργολάβοι. Και πέφτουν τα λύματα στον Πατραϊκό έχοντας μόνο τον πρωτοβάθμιο καθαρισμό.
Ένα άλλο θεώρημα, ιδεολόγημα θα έλεγα, μπορεί να ήθελε -και δεν ξέρω αν ήταν ο Κώστας Γείτονας τότε- να διορθώσει κάτι επί μέρους, αυτό που είχε γίνει τη δεκαετία του '80, αν θυμάμαι καλά, "ο ρυπαίνων πληρώνει". 
Ε, και τι διορθώθηκε απ' αυτό; Πάλι εκεί στη βιομηχανική ζώνη η μπόχα είναι φοβερή σε χιλιόμετρα απόσταση. Πληρώνουν κάθε φορά τα πρόστιμα. Τα πληρώνουν! Εξακολουθούν και ρυπαίνουν όμως.
Επομένως το πρόστιμο τι να κάνει μόνο του; Πού είναι οι κρατικές υπηρεσίες, οι οποίες από την κορυφή μέχρι το τελευταίο χωριό ή, αν θέλετε, μέχρι την τελευταία κωμόπολη ή το δήμο, μπορούν να λειτουργήσουν με έναν τρόπο συγκεκριμένο, με μια συγκεκριμένη κατεύθυνση από την αρχή μέχρι το τέλος; Η Νομαρχιακή Αυτοδιοίκηση στην κατάντια που είναι τώρα, στο χάλι της, τι να κάνει; 
Όπως και στην Ψυττάλεια. Στην Ψυττάλεια τώρα έγιναν τα εγκαίνια από τον Υπουργό. Έγινε το έργο, όταν Υπουργός Δημοσίων Έργων ήταν ο σημερινός Υπουργός Εθνικής Άμυνας, το 1983 ή το 1984 -η μνήμη είναι κακό πράγμα μερικές φορές βέβαια- και λειτουργούσε έτσι μέχρι τώρα. Τριτοβάθμιος καθαρισμός θα γίνει ή δεν θα γίνει; 
Δημιουργούνται, λοιπόν, και κοινωνικές αντιδράσεις, που έχουν και οικονομικά χαρακτηριστικά. Γιατί ο άλλος να δεχθεί εύκολα να πάνε να του κρίνουν το σταυλισμό των ζώων, όταν βλέπουμε στην Ευρωπαϊκή Ένωση ότι κάνει καταγγελίες η Μεγάλη Βρετανία ότι δεν υπάρχει σπογγώδης εγκεφαλοπάθεια; Μετά από λίγο παραδέχονται ότι υπάρχει. Σε όλες τις χώρες της Ευρώπης παραδέχθηκαν ότι υπάρχει. Ποιος είναι ο συγκεκριμένος λόγος; Είναι τα οικονομικά οφέλη τα οποία προέκυψαν. Και στη χώρα μας το ίδιο.
Εάν, λοιπόν, αυτό το γενικότερο πλαίσιο δεν λυθεί, οι επί μέρους διατάξεις, που πολλές από αυτές που αναφέραμε πιο πριν μπορεί να είναι σωστές, δεν πρόκειται να αποδώσουν. 
Γι αυτό εμείς το απορρίπτουμε έχοντας και μια συγκεκριμένη πρόταση βέβαια για τον τρόπο με τον οποίον πρέπει να είναι διαρθρωμένες οι κρατικές υπηρεσίες ελέγχου υγειονομικών καταστάσεων σε ολόκληρη τη χώρα από το μικρό καταστηματάρχη που κάνει ηχορύπανση μέχρι και ευρύτερου χαρακτήρα.
Δεν λειτουργεί, όμως, έτσι. Και δεν λειτουργεί, γιατί το κράτος θέλει να αφήνει να παίρνουν τις αποφάσεις άλλοι και να βγαίνει να κάνει πιθανόν μια καταγγελία ή κάποιο συμψηφισμό κάποιων αποφάσεων.
Χρειάζεται βέβαια και ο ανάλογος επιστημονικός, τεχνολογικός εξοπλισμός για να μπορούν να λειτουργούν αυτές οι υπηρεσίες. Όποιος έχει δουλέψει λίγο στην Τοπική Αυτοδιοίκηση -θα μου επιτρέψετε να πω ότι το έκανα για είκοσι πέντε χρόνια- θα πει ότι δεν έχει γίνει ποτέ. 
Πώς να λειτουργήσουν αυτές οι υπηρεσίες; Τι να αποφέρουν, όταν η γενικότερη πολιτική κατάσταση και οι άλλοι παράγοντες που ανέφερα, εξακολουθούν να παραμένουν οι ίδιοι.
Για τους λόγους αυτούς, όπως είχαμε πει και στην επιτροπή, δεν ψηφίζουμε την πρόταση νόμου της Νέας Δημοκρατίας.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Συνασπισμού της Αριστεράς και της Προόδου κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, κύριοι συνάδελφοι, για να περιφρουρείται η υγεία των πολιτών μιας χώρας χρειάζεται ένα πλέγμα υπηρεσιών υγείας, εκτός προφανώς των νοσοκομείων, που ασχολούνται με την αντιμετώπιση των ασθενειών. Εκεί ανήκει η σύσταση, η οργάνωση και η στελέχωση υπηρεσιών δημόσιας υγείας.
Εκ μέρους της Κυβέρνησης επανειλημμένα στο παρελθόν έγινε αναφορά για την οργάνωση των υπηρεσιών δημόσιας υγείας, όμως μόλις το 1997 υπήρξε νομοθετική πρωτοβουλία, που περιελήφθη στο ν. 2519, ειδικό κεφάλαιο για την οργάνωση και λειτουργία των υπηρεσιών της δημόσιας υγείας.
Στο άρθρο 3 αυτού του κεφαλαίου αναφέρονται οι σκοποί οργάνωσης και λειτουργίας των υπηρεσιών, που είναι κατά τη γνώμη μας πλήρεις.
Τα υπόλοιπα άρθρα αναφέρονται στην κεντρική υπηρεσία της δημόσιας υγείας, στις υπηρεσίες δημόσιας υγείας της περιφέρειας, στη σύσταση θέσεων ιατρών δημόσιας υγείας, στις υπηρεσίες σχολικής υγείας, στη σύσταση εργαστηρίων κατά περιφέρεια και στη σύσταση Ινστιτούτου Έρευνας και Ελέγχου Ποιότητας των υπηρεσιών υγείας.
Κατά τη γνώμη μας δεν χρειάζεται νέος νόμος. Αυτό όμως που επείγει είναι η εφαρμογή του υπάρχοντος. Ελέγχεται το Υπουργείο Υγείας, γιατί τέσσερα χρόνια μετά την ψήφιση του νόμου παραμένει ανενεργός και δεν προχώρησε στην αναγκαία στελέχωση των υπηρεσιών, καθώς επίσης και στη δημιουργία της αναγκαίας υποδομής, ώστε να γίνονται οι απαραίτητοι έλεγχοι και να υπάρχει η άμεση παρέμβαση σε σοβαρά θέματα, όπως για παράδειγμα είναι αυτό της σπογγώδους εγκεφαλοπάθειας, στο ιστορικό του οποίου αποδείχθηκε η υστέρηση της χώρας μας στο θέμα του ελέγχου και της έγκαιρης παρέμβασης.
Παράλληλα και με αφορμή αυτό το περιστατικό αναδεικνύεται και η πολυδιάσπαση των ελεγκτικών μηχανισμών σε διάφορα Υπουργεία και η έλλειψη συντονιστικού φορέα. Θα ήθελα στο σημείο αυτό να αναφέρω ότι εκτός από το πρόβλημα της σπογγώδους εγκεφαλοπάθειας, που έχει άμεσες επιπτώσεις στους καταναλωτές, υπάρχουν και άλλα σοβαρά θέματα που ταλανίζουν την ελληνική κοινωνία, θέματα που η ελληνική πολιτεία δεν δείχνει να τα αντιμετωπίζει με την πρέπουσα σοβαρότητα.
Στην περιοχή στην οποία εκλέγομαι, στη Δυτική Αττική, υπάρχει η βιομηχανική περιοχή του Ασπροπύργου, όπου υπάρχουν γεωργικές καλλιέργειες αλλά και βιομηχανική δραστηριότητα. Αποδεδειγμένα εκλύονται τοξικές ουσίες, διοξίνες, οι οποίες επικάθηνται στις γεωργικές καλλιέργειες. Καλλιέργειες υπάρχουν δίπλα στο ρέμα του Αγίου Γεωργίου, που είναι αποδέκτης βιομηχανικών αποβλήτων. Ρυπαίνεται με τοξικές ουσίες και η χώρα μας ενάγεται γι' αυτήν την κατάσταση από την Ευρωπαϊκή Ένωση. Αυτό το ρέμα έχει ρυπάνει τον υδροφόρο ορίζοντα, από τον οποίον αρδεύονται οι καλλιέργειες. Μέχρι στιγμής δεν έχει γίνει ούτε μία ανάλυση των οπωρολαχανικών αυτής της περιοχής, τα οποία προφανώς δεν χρησιμοποιούνται μόνο από τους κατοίκους αυτής της περιοχής αλλά διατίθενται και στην αγορά των Αθηνών. Ποιος θα εξασφαλίσει τους καταναλωτές από πιθανές αιτίες τέτοιων περιστατικών ρύπανσης; 
Η πρόταση νόμου της Νέας Δημοκρατίας, παρ' ότι περιέχει θετικά στοιχεία, υπολείπεται του υπάρχοντος νόμου. Νομίζουμε ότι γίνεται μέσα στα πλαίσια της γενικότερης πολιτικής τακτικής, την οποία ασκεί το κόμμα της Αξιωματικής Αντιπολίτευσης εκμεταλλευόμενο τις αδυναμίες και τις ασυνέπειες της κυβερνητικής πολιτικής. Παρά τα θετικά στοιχεία της πρότασης είναι αρνητικό το ότι η πρόταση διατηρεί τη γενικευμένη εξουσιοδότηση προς τον Υπουργό Υγείας, που είχαν και τα προηγούμενα νομοθετήματα.
Νομίζουμε ότι πρέπει να πάμε σε συλλογικότερες αποφάσεις, οι οποίες δεν θα παίρνονται μόνο από τον εκάστοτε Υπουργό, διότι είναι γνωστό ότι αυτές οι γενικευμένες εξουσιοδοτήσεις και μάλιστα προς τον αρμόδιο Υπουργό, πάρα πολλές φορές έχουν ως αποτέλεσμα να υποχωρεί το ενδιαφέρον προστασίας της δημόσιας υγείας μπροστά σε ευρύτερες πολιτικές και μάλιστα μπροστά σε κυβερνητικές σκοπιμότητες. 
Μια δεύτερη επισήμανση είναι αυτή που αφορά τις διοικητικές κυρώσεις. Θεωρώ ότι είναι εξαιρετικά ήπιες και ότι δεν είναι ικανές, όπως προβλέπονται απ' αυτό το νομοθέτημα, να αποτρέπουν παραβάσεις που αφορούν στη λήψη μέτρων προστασίας της δημόσιας υγείας. Θεωρώ ότι αποτελεί παράλειψη του νομοθετήματος η παράλληλη ποινική πρόβλεψη για εκείνους που παραβιάζουν τα μέτρα προστασίας της δημόσιας υγείας.
Εάν συντρέχουν ποινικές με διοικητικές κυρώσεις και μάλιστα αυστηρές, είναι δυνατόν να έχουμε σε μεγαλύτερο βαθμό απ' ό,τι σήμερα αποτροπή παραβίασης των σχετικών μέτρων. 
Μια τρίτη επισήμανση είναι η εξής: Το πλαίσιο του ν. 2520/40 στο οποίο και πάλι γίνεται αναφορά, ήταν πλαίσιο χρήσιμο και επαρκές για την εποχή του. Σήμερα όμως τα όρια έχουν διευρυνθεί με την επισήμανση ότι η δημόσια υγεία καλύπτει πολύ περισσότερους τομείς απ' όσους ο ν. 2520. Έτσι, λοιπόν, μία ειδική κατηγορία, που έχει ενταχθεί στα καταστήματα υγειονομικού ενδιαφέροντος, είναι οι επιχειρήσεις και δραστηριότητες όπως είναι τα αναψυκτήρια και τα μπαρ.
Στο σημείο αυτό θα ήθελα να σταθώ ιδιαίτερα, διότι παρά την ύπαρξη ειδικών αποφάσεων του 1983, όπως είναι η απόφαση ΑΙΒ 8577 ή η υπουργική απόφαση Α5/3010/1985 για τους θορύβους, ζούμε σε μια εποχή που όλοι διαμαρτύρονται, διότι τα καταστήματα υγειονομικού ενδιαφέροντος καταστρατηγούν τη νομοθεσία. Είμαι και δημοτικός σύμβουλος. Έχω δει δημότες να έρχονται με κλάματα στην αίθουσα του δημοτικού συμβουλίου, διότι δεν μπορούν να κοιμηθούν ή διότι δεν μπορούν τα παιδιά τους να διαβάσουν για να δώσουν πανελλήνιες εξετάσεις, αφού κάποιοι καταστηματάρχες υπερβαίνουν κάθε όριο.
Γνωρίζετε βέβαια ότι τη σχετική άδεια τη δίνει το δημοτικό συμβούλιο, αφού συγκεντρωθούν όλα τα αναγκαία έγγραφα και το έγγραφο της αρμόδιας Υπηρεσίας Δημόσιας Υγείας. 
Το δημοτικό συμβούλιο μετά από παραβίαση που θα διαπιστώσει το αστυνομικό όργανο έχει τη δυνατότητα να αφαιρέσει προσωρινά την άδεια και μετά από τρεις παραβάσεις να την αφαιρέσει οριστικά. Ο ιδιοκτήτης έχει το δικαίωμα να κάνει προσφυγές και έτσι η υφιστάμενη διαδικασία δεν έχει τελεσφορήσει.
Πριν από δύο εβδομάδες ο Νομάρχης Δυτικής Αττικής πρακτικά υποχρεώθηκε να χειροδικήσει εναντίον μιας τέτοιας περίπτωσης. Την άλλη μέρα στα κανάλια κατήγορος ήταν ο ιδιοκτήτης και οι σωματοφύλακές του, γιατί νυχτερινή ζωή συνεπάγεται και αυτές τις διαδικασίες, ο δε νομάρχης ήταν κατηγορούμενος και μάλιστα με ένταλμα σύλληψης εναντίον του.
Δεν μπορεί να συνεχιστεί αυτή η κατάσταση, πρέπει να προβλεφθούν άμεσα μέτρα. Είναι καλοκαιρινή περίοδος, όλοι θέλουν την αναψυχή και τη διασκέδαση, δεν μπορεί όμως αυτό να γίνεται με ένα καθεστώς ασυδοσίας. Απαγορεύεται τα μεγάφωνα να είναι στους υπαίθριους χώρους. Μα όλοι έχουν. Δεν μπορεί να απολαύσει κανείς τη μουσική σε ένα γειτονικό κατάστημα ούτε να κοιμηθεί σε παρακείμενο σπίτι. Καταντάει βασανιστήριο. Αυτό το καθεστώς ασυδοσίας δεν μας τιμά. 
Πληροφορήθηκα ότι τελευταία ενημερώθηκε η Τοπική Αυτοδιοίκηση πως θα λάβει ορισμένα όργανα μέτρησης του θορύβου. ΄Ομως η όλη διαδικασία θα πρέπει να αλλάξει μορφή, ώστε οι ποινές να είναι άμεσα εκτελεστές. 
Στη συζήτηση στην αρμόδια κοινοβουλευτική επιτροπή η παριστάμενη Υφυπουργός κα Σπυράκη ανεγνώρισε ότι στη χώρα μας σύμφωνα με τα διεθνώς κρατούντα και με τις νέες απαιτήσεις δεν έχει αναπτυχθεί η αναγκαία νομοθετική παρέμβαση. Δεν αναφέρθηκε όμως καθόλου και δεν ξέρουμε αν θα αναφερθεί ο παριστάμενος Υφυπουργός στην πορεία εφαρμογής του ν. 2519/97 για τη δημόσια υγεία, γιατί μέχρι σήμερα μείνανε ανενεργά σημαντικά άρθρα του νόμου αυτού.
Επίσης αναγνωρίζουμε ότι αποτελεί σοβαρό θέμα η πολυδιάσπαση σχετικών αρμοδιοτήτων σε διάφορα Υπουργεία που επί δεκαετίες κατάτρωει τη δημόσια διοίκηση και την αποτελεσματικότητά της.
Κύριε Υφυπουργέ, γνωρίζετε ότι σε όλες τις ευρωπαϊκές χώρες διαμορφώνεται μια κεντρική διεύθυνση λήψης και τήρησης των μέτρων προστασίας της δημόσιας υγείας. Υποχρέωση του Υπουργείου είναι στο συντονισμό για λήψη και τήρηση όλων των αναγκαίων μέτρων υγείας και αυτήν την υποχρέωση εμείς τη θεωρούμε εκ των ων ουκ άνευ. Παρά το ότι υπάρχουν θετικά σημεία στην πρόταση νόμου της Νέας Δημοκρατίας εμείς την κρίνουμε ανεπαρκή για τη σημερινή αντιμετώπιση του προβλήματος σήμερα και δεν θα την ψηφίσουμε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κυρίες και κύριοι συνάδελφοι, συζητάμε σήμερα την πρόταση της Νέας Δημοκρατίας "μέτρα για την προστασία της δημόσιας υγείας". Η πρόταση από ένα κόμμα της Αντιπολίτευσης και μάλιστα της Μείζονος που για λίγες χιλιάδες ψήφους θα ήταν σήμερα κυβέρνηση, δεν έχει σκοπό να υποκαταστήσει την Κυβέρνηση στην άσκηση της νομοθετικής της πρωτοβουλίας, γιατί αυτό έχει γίνει πλέον καθεστώς. Το να απορρίπτονται συλλήβδην όλες οι προτάσεις νόμου, από όπου και αν προέρχονται. Στόχο έχει να φέρει στην επικαιρότητα και να ευαισθητοποιήσει αν θέλετε και εν κατακλείδι να συζητήσει η Βουλή θέματα που η ζωή έχει επιβάλει, τα νέα δεδομένα έχουν αλλάξει και η κοινωνία απαιτεί να αντιμετωπιστούν. 
Η σημερινή Κυβέρνηση, παρ' ότι απουσιάζει από παντού, λέει με αυταρέσκεια και περίσσια αλαζονεία ότι όλα πηγαίνουν καλά. Οι πολίτες πρέπει να είναι ευχαριστημένοι, αφού το κράτος είναι δίπλα τους, αφού εξυπηρετούνται άμεσα και αφού το κράτος προστατεύει τη ζωή και την υγεία τους.
Πολλές φορές η Κυβέρνηση ενισχύει την επιχειρηματολογία της με αριθμούς, με δείκτες, με ποσοστά ασανσέρ για να ωραιοποιεί την κατάσταση. Άλλοτε κάνει φραστική αυτοκριτική προλαβαίνοντας την Αντιπολίτευση. Γεγονός είναι ένα, ότι ο πολίτης σήμερα αντιμετωπίζει πολλά προβλήματα και βιώνει μια άθλια καθημερινότητα που είναι απόρροια μιας εκτεταμένης διαφθοράς και συναλλαγής σε όλα τα επίπεδα της δημόσιας ζωής με την επιδείνωση ή εκτεταμένη αδιαφορία από την κορυφή της πυραμίδας μέχρι κάτω, αφού ο κομματισμός έχει εξαντλήσει τις αντοχές του και παρεδόθη στον εύκολο πλουτισμό και στη συναλλαγή. 
Φτιάξατε ελεγκτικούς μηχανισμούς και τους βαφτίσατε αδιάφθορους και συστήσατε το θεσμό του "Συνήγορου του Πολίτη". Φτιάξατε τους Επιθεωρητές Δημόσιας Διοίκησης. Ποια τα αποτελέσματα για τον πολίτη; Σήμερα έχει γίνει πεποίθηση στους πολίτες ότι κάνουν τη δουλειά τους είτε βάζοντας το χέρι στην τσέπη είτε κάνοντας χρήση κάποιας γνωριμίας συνήθως πολιτικής. Γιατί τα λέω αυτά; Γιατί θέλω να τονίσω πόσο μόνος νιώθει σήμερα ο πολίτης όταν διαπιστώνει ότι για παράδειγμα στο ΑΣΕΠ λείπουν ή αφαιρέθηκαν καλύτερα από το φάκελο υποψηφίων πιστοποιητικά. Η πρόσφατη παρέμβαση του εισαγγελέως το επιβεβαιώνει. Όταν ο Συνήγορος του Πολίτη συνιστά και η πολιτεία δεν εφαρμόζει.
Το λέω ακόμη γιατί η πρόταση νόμου της Νέας Δημοκρατίας για μέτρα προστασίας της δημόσιας υγείας δεν "κομίζει γλαύκας εις Αθήνας", αλλά προσπαθεί να κωδικοποιήσει, να εκσυγχρονίσει, να ταξινομήσει, να βελτιώσει και να προσθέσει διατάξεις για να μπορεί η δημόσια υγεία ως κοινωνικό αγαθό να προστατευθεί και να ενισχυθεί. Γιατί από το είδος και το μέγεθος των υπηρεσιών δημόσιας υγείας και υγιεινής κρίνεται πολλές φορές το επίπεδο και ο πολιτισμός ενός λαού και μιας χώρας. Αρκεί να επισκεφθεί κανείς τις δημόσιες τουαλέτες σε κάθε τόπο εάν βέβαια υπάρχουν. 
Θα μπορούσε να πει κάποιος όπως και ο εισηγητής σας υποστήριξε, ότι η προσπάθεια είναι φιλότιμη και η Κυβέρνηση θα πάρει την πρωτοβουλία για να φέρει ένα ολοκληρωμένο σχέδιο νόμου όταν και όποτε τελειώσει η εργολαβία των νόμων για εκσυγχρονισμό και βελτίωση του Εθνικού Συστήματος Υγείας. Μέχρι τότε η κτηνοτροφία μας καταστρέφεται, αφού η ανεξέλεγκτη δόμηση επιτρέπει να χτίζονται κατοικίες κοντά σε κτηνοτροφικές μονάδες, οι οποίες προϋπήρχαν, αφού ο χωροταξικός σχεδιασμός δεν υπάρχει για να καθορίσει ζώνες χρήσης γης, αφού τα λύματα ρίχνονται κάθε βράδυ στα ρυάκια και στα χαντάκια με αποτέλεσμα να αναπτύσσονται κουνούπια, τρωκτικά και στη συνέχεια από κει ο κύκλος της λεπτοσπείρωσης με θανάτους σε περιοχές και σε νομούς ανεπτυγμένους -ας θεωρηθεί- που αποτελούν προμετωπίδα και του τουρισμού μας, όπως είναι και η Κέρκυρα, με ανήμπορες ή ανύπαρκτες τις υπηρεσίες δημόσιας υγείας να επέμβουν, να εισηγηθούν, να ελέγξουν, να τιμωρήσουν αν χρειαστεί, αλλά προπάντων να λάβουν μέτρα για την προστασία των πολιτών.
Η δυσοσμία αποτελεί χαρακτηριστικό ολόκληρων περιοχών και οι τουρίστες που έρχονται να απολαύσουν τη θάλασσα και τον ήλιο και να ξεκουραστούν για δεκαπέντε μέρες, αφού δουλεύουν στην πατρίδα τους όλον το χρόνο και ένα μέρος από τον κόπο τους μέσα από κοινοτικά προγράμματα έρχεται στη χώρα μας για να επενδυθεί σε έργα υποδομών -και γνωρίζετε πώς χρησιμοποιήθηκαν τα κοινοτικά πλαίσια στήριξης- τι απολαμβάνουν; Δυσοσμίες, ένα άθλιο πολλές φορές περιβάλλον, γιατί το μόνο που απομένει είναι το φυσικό μας περιβάλλον, οι πράσινες βουνοπλαγιές και η θάλασσα όπου και αυτές προσπαθούμε να τις καταστρέψουμε τελευταίως με τις επαναλαμβανόμενες πυρκαγιές. Μόνο στην Κέρκυρα είχαμε διακόσιες πενήντα πυρκαγιές την περσινή χρονιά.
Εκατοντάδες καταστήματα υγειονομικού ενδιαφέροντος αναμένουν μήνες και χρόνο για να ελεγχθούν, προκειμένου να χορηγηθεί άδεια λειτουργίας. Έτσι αναγκάζονται τα καταστήματα αυτά υπό την οικονομική πίεση να ανοίξουν και να λειτουργήσουν και υφίστανται μηνύσεις, που τις πληρώνουν στο τέλος του καλοκαιριού, αφού δεν έχουν την απαιτούμενη άδεια.
Υπάρχουν μόνο τρεις υπάλληλοι στη Διεύθυνση Υγιεινής του Νομού Κέρκυρας με εκατόν είκοσι χιλιάδες (120.000) πληθυσμό, με δώδεκα χιλιάδες (12.000) αλλοδαπούς, κυρίως Αλβανούς, με διακόσιες χιλιάδες (200.000) τουρίστες και εκατοντάδες καταστήματα υγειονομικού ενδιαφέροντος. Ο κύριος συνάδελφος του Συνασπισμού αναφέρθηκε και στο θέμα της ηχορύπανσης, η οποία αποτελεί ένα άλλο τεράστιο πρόβλημα. Αυτοί οι τρεις υπάλληλοι προσπαθούν να ελέγξουν όλη αυτήν τη κατάσταση και να επιβάλουν όρους υγιεινής στη δημόσια ζωή. Αντιλαμβάνεσθε, λοιπόν, πόσο δύσκολο είναι το έργο τους, τι παρενέργειες έχει και τελικά τι αναποτελεσματικότητα υπάρχει στην όλη λειτουργία του συστήματος.
Τα απόβλητα των νοσοκομείων, τα απόβλητα των εργοστασίων, τα απόβλητα των ελαιουργείων δημιουργούν ένα τεράστιο πρόβλημα, αφού καταλήγουν και αυτά στις παραλίες και στις θάλασσες όπου λούονται οι τουρίστες μας. Για τα δε ραδιενεργά απόβλητα δεν έχει ληφθεί κανένα μέτρο.
Η Τοπική Αυτοδιοίκηση και κυρίως η Νομαρχιακή Αυτοδιοίκηση θα μπορούσε να λειτουργήσει ως αποκεντρωμένη υπηρεσία που θα έδινε λύση σε όλα αυτά τα προβλήματα. Έτσι το έλλειμμα διακυβέρνησης του τόπου είναι έντονα ορατό και στον τομέα που αφορά τη δημόσια υγεία και υγιεινή.
Κυρίες και κύριοι συνάδελφοι, είτε ψηφίσετε σήμερα την πρόταση νόμου της Νέας Δημοκρατίας για τα μέτρα για την προστασία της δημόσιας υγείας είτε την απορρίψετε μετά πολλών επαίνων, όπως τις προηγούμενες άλλες προτάσεις των άλλων κομμάτων, το πρόβλημα είναι και υπαρκτό και ορατό και μεγάλο, αλλά προπάντων είναι επικίνδυνο, αφού τα άτομα που απασχολούνται στα εργαστήρια και στα παρασκευαστήρια τροφίμων είναι σε απροσδιόριστο ποσοστό φορείς μεταδοτικών νόσων.
Ο ρόλος της Τοπικής Αυτοδιοίκησης, όπως ανέφερα και παραπάνω, μπορεί να ενδυναμωθεί στην εφαρμογή των διατάξεων. Ο ρόλος του κράτους ασφαλώς πρέπει να υπάρχει και να παραμείνει ο εποπτικός χαρακτήρας του ως στρατηγικού παρατηρητή του όλου θέματος, πάνω στην αρχή που απορρέει από το Σύνταγμα ότι η υγεία είναι δημόσιο αγαθό και ως τέτοιο προστατεύεται από το κράτος. Κατά μείζονα λόγο η δημόσια υγεία και υγιεινή είναι ευθύνη της πολιτείας και να την επιβάλλει και να την ελέγχει και να δημιουργεί τις κατάλληλες υποδομές για να την εξασφαλίζει.
Οι όποιες διαφορετικές απόψεις ακούγονται δημιουργούν, πιστεύω, σύγχυση και δεν βοηθάνε στην αντιμετώπιση του θέματος, αλλά αποτελούν, θα έλεγα, ευκαιριακά επιχειρήματα για την απόρριψη της πρότασης. Πιστεύω ότι ούτε η Κυβέρνηση ούτε η Βουλή είναι έτοιμη να εμβαθύνει στο πρόβλημα που είναι σύνθετο και μεγάλο και συχνά μας εκθέτει διεθνώς.
Εγώ θέλω να συγχαρώ τις πρωτοβουλίες από όποιον και αν προέρχονται, γιατί αναδεικνύουν κοινωνικά προβλήματα, που η Κυβέρνηση είτε θέλει να αγνοεί είτε να υποβαθμίζει, αλλά η κοινωνία τα προβάλλει με το δικό της τρόπο δείχνοντας την Κυβέρνηση να βουλιάζει σε όλες τις δημοσκοπήσεις. Μόνο παθιασμένοι πλέον και μικρόνοες μπορεί να συγκινούνται από συμπεριφορές τύπου Δολιανών, που ο κύριος Πρωθυπουργός έχει εγκαινιάσει.
Το θέμα της δημόσιας υγιεινής είναι θέμα εθνικό, είναι πολύ σοβαρό και δεν θα πρέπει η Κυβέρνηση μέσα στη συνήθη νοοτροπία της -να φέρει ένα ολοκληρωμένο νομοθέτημα- να το μεταθέσει στο άγνωστο μέλλον, γιατί τα προβλήματα είναι πάρα πολύ μεγάλα και πάρα πολύ έντονα.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Τώρα, γιατί ανακατεύετε τα Δολιανά στη συζήτηση για τη δημόσια υγεία; Σε κάθε περίπτωση δεν έχουν τα Δολιανά ανθυγιεινό περιβάλλον!
Ο κ. Αγγελής μας ειδοποίησε ότι καθυστέρησε σε κάποιο ραντεβού, οπότε τώρα το λόγο έχει ο Υφυπουργός Υγείας και Πρόνοιας κ. Θάνος.
Ορίστε, κύριε Υφυπουργέ.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κυρίες και κύριοι συνάδελφοι, η Κυβέρνηση προεκλογικά δεσμεύθηκε να προχωρήσει στη μετεξέλιξη του Ε.Σ.Υ. σε ένα σύγχρονο και αποτελεσματικό σύστημα υγείας που ανταποκρίνεται στις πραγματικές ανάγκες και προσδοκίες όλων των πολιτών, οι οποίοι έχουν άλλωστε συνδέσει την πολιτική του ΠΑ.ΣΟ.Κ. με την οργάνωση και την ανάπτυξη του Εθνικού Συστήματος Υγείας στη χώρα μας.
Για την υλοποίηση των προεκλογικών της δεσμεύσεων η Κυβέρνηση παρουσίασε πέρσι το καλοκαίρι σχέδιο μέτρων, το οποίο ήδη έχει αρχίσει να εφαρμόζει και θα ολοκληρωθεί σταδιακά τα επόμενα χρόνια. Το Εθνικό Σύστημα Υγείας, το οποίο από το 1983 είχε μία ανάπτυξη και μεγέθυνση κυρίως ποσοτική, χρειάζεται πλέον να αναπτυχθεί ποιοτικά. Και αυτό θα γίνει μέσω μίας σειράς νομοθετικών παρεμβάσεων, οι οποίες είναι καταστάλαγμα ενός παρατεταμένου διαλόγου, μελετών και πορισμάτων.
Σε αυτά τα πλαίσια παρουσιάστηκαν ήδη τα πρώτα δύο νομοσχέδια, τα οποία πλέον αποτελούν νόμους τους κράτους και αφορούν στην περιφερειακή συγκρότηση των Υπηρεσιών Υγείας και στο Σώμα Επιθεωρητών Υγείας και Πρόνοιας.
Ακολουθούν τα υπόλοιπα τέσσερα νομοσχέδια, που έχουν ανακοινωθεί και που αφορούν στην ενιαία δημόσια πρωτοβάθμια φροντίδα υγείας, στη δημιουργία ενός ενιαίου θεσμικού πλαισίου για τη λειτουργία του ιδιωτικού τομέα, στην εκπαίδευση και φυσικά στη δημόσια υγεία. 
Η ηθική και λογική υπεροχή της προληπτικής φροντίδας της δημόσιας και ατομικής υγείας σε σχέση με τη θεραπεία και την αποκατάσταση, είναι σήμερα αποδεκτή απ' όλους και έχει κατ' επανάληψη τεκμηριωθεί και αποδειχθεί θεωρητικά. Η καθημερινή πρακτική όμως δεν ακολουθεί σε επιθυμητό επίπεδο τη θεωρία. Αυτό συμβαίνει γιατί η γνώση που λαμβάνουμε σε θέματα υγείας δεν μεταφράζεται πάντα σε αντίστοιχη συμπεριφορά και στάσεις που προασπίζουν και βελτιώνουν την υγεία, αλλά και γιατί εκτός από αλλαγές σε ατομικό επίπεδο, δηλαδή σε στάσεις και σε συμπεριφορές, χρειάζεται η λήψη μέτρων δημόσιας υγείας σε ευρεία κλίμακα. 
Αυτό γίνεται καλύτερα αντιληπτό στην περίπτωση των εμβολιασμών, ένα μέτρο που έχει δείξει την αποτελεσματικότητά του και τη συνεισφορά του στην πρόληψη των ασθενειών και στη βελτίωση του γενικού επιπέδου υγείας του πληθυσμού. Το ίδιο ισχύει και στην περίπτωση της χλωρίωσης του νερού, προκειμένου να χορηγείται νερό κατάλληλο και υγιεινό στον πληθυσμό. 
Είναι αλήθεια ότι στη χώρα μας ο τομέας υγείας έχει κυρίως θεραπευτικό και ιατροκεντρικό προσανατολισμό. Αλλά σκοπός των υπηρεσιών υγείας θα πρέπει να είναι η βελτίωση και η προαγωγή της υγείας των πολιτών δίνοντάς τους τις απαραίτητες πληροφορίες, ενδυναμώνοντάς τους να παραμείνουν υγιείς και κάνοντας την καλύτερη χρήση των υπηρεσιών υγείας και κοινωνικής φροντίδας. Επιπλέον σκοπός των υπηρεσιών υγείας είναι να χαράζουν τη στρατηγική που θα ακολουθηθεί, ώστε να εξασφαλιστεί το μέγιστο επίπεδο της υγείας του πληθυσμού. 
Δυστυχώς σήμερα οι αναφορές στην υγεία γίνονται σε μεγάλο βαθμό στο πλαίσιο της ασθένειας ή της ανεπαρκούς υγείας. Ακόμη και η πρόληψη, όπως αυτή ασκείται στην Ελλάδα και σε πολλές άλλες χώρες, είναι μια μορφή αναμονής της ασθένειας. Παρ' όλα αυτά η υγεία είναι κάτι πολύ περισσότερο. Είναι μια πηγή ενέργειας στην καθημερινή ζωή και είναι απαραίτητη για την προσωπική, κοινωνική, επαγγελματική δραστηριότητα και ευτυχία. Επιπλέον η καλή υγεία του πληθυσμού αποτελεί βασική προϋπόθεση για την ευημερία του, αλλά και για τη διαθεσιμότητα του παραγωγικού δυναμικού, αφού η αλληλεξάρτηση μεταξύ οικονομικής ανάπτυξης και δημογραφικής εξέλιξης έχει διαπιστωθεί. 
Για το λόγο αυτό κρίνεται αναγκαίος ο προσανατολισμός των συστημάτων δημόσιας υγείας στην πραγματική έννοια της πρόληψης. Η αξία μιας τόσο πλατειάς θεώρησης έγκειται στην κινητοποίηση όλων των μέσων για την εξουδετέρωση των κινδύνων που απειλούν την υγεία και για την εξάλειψη των γενικότερων επιπτώσεων που απορρέουν από τις βλάβες της. Αυτό προϋποθέτει ολοκληρωμένο σχεδιασμό δημόσιας πολιτικής υγείας, που θα ξεκινά από τη δημιουργία ενός θεσμικού, λειτουργικού και οργανωτικού πλαισίου και θα στοχεύει σε συγκεκριμένες επιδιώξεις, οι οποίες δεν θα προσανατολίζονται απλώς, αλλά θα ελέγχονται για την εφαρμογή τους και πολύ περισσότερο θα αξιολογούνται για την αποτελεσματικότητά τους. 
Ακόμη, οποιαδήποτε προσπάθεια αναμόρφωσης θα πρέπει να λαμβάνει διαρκώς υπόψη τις καινούριες τάσεις και πρακτικές και να αποφεύγει τον κίνδυνο επανάληψης λαθών, που μπορεί να πηγάζουν είτε από έλλειψη προοπτικής είτε από τη μη αποτελεσματική προσαρμογή μοντέλων, που έχουν υιοθετηθεί σε άλλες χώρες. Οποιαδήποτε μηχανιστική μεταφορά των τεχνικών και μεθόδων και ακόμη περισσότερο υγειονομικών προτύπων, που έχουν εφαρμοστεί σε άλλες χώρες, δεν διασφαλίζει την αποτελεσματικότητα της εθνικής πολιτικής για τη δημόσια υγεία, ενώ αντίθετα μπορεί να δημιουργήσει και σύνθετα προβλήματα. Αυτό σε καμία περίπτωση δεν σημαίνει ότι οι σωστές μέθοδοι και τεχνικές που εφαρμόζονται σε άλλες χώρες, αποκλείονται εξαρχής.
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Πάντως η τάση που επικρατεί σήμερα διεθνώς είναι η μετατόπιση της δράσης από κεντρικό σε περιφερειακό και τοπικό επίπεδο, καθώς και η ενίσχυση συμμαχιών διαφόρων κοινωνικών εταίρων.
Η δημόσια υγεία δεν θα πρέπει να είναι μόνο αρμοδιότητα των υπηρεσιών υγείας, αλλά θα πρέπει να δοθεί έμφαση στην κοινωνική συμμετοχή και στην υποκίνηση κινήματος για την υγεία, ενώ οι κεντρικές αρμοδιότητες θα πρέπει να περιοριστούν στη χάραξη στρατηγικής και στη διευκόλυνση σύναψης συμμαχιών και διατομεακών συνεργασιών, που θα βοηθήσουν στην καλύτερη υλοποίηση των προτεινόμενων μέτρων.
Μία νέα στρατηγική δημόσιας υγείας είναι αναγκαίο να εμπεριέχει τις κατευθύνσεις τις οποίες χαράσσει η διεθνής κοινότητα, όπως αυτές εκφράζονται από τον Παγκόσμιο Οργανισμό Υγείας και να λαμβάνει υπόψη τα σημαντικότερα φαινόμενα της εποχής. Παράλληλα είναι αναγκαίο να ενσωματώνει δημιουργικά και κριτικά τεχνικές και μεθόδους της σύγχρονης διεθνούς εμπειρίας για τις πολιτικές υγείας και κυρίως να ανταποκρίνεται στις κοινωνικές ανάγκες, τις οποίες πρέπει να αναγνωρίζει. 
Μια νέα στρατηγική πρέπει να αντιμετωπίζει αποτελεσματικά τα προβλήματα της δημόσιας υγείας, τα οποία πηγάζουν κυρίως από τις αλλαγές στη σύνθεση του πληθυσμού, τη γήρανση της κοινωνίας, τις εξελίξεις της γενετικής, τις κοινωνικές ανισότητες στην υγεία. 
Μία νέα εθνική στρατηγική δημόσιας υγείας θα πρέπει να έχει προσανατολισμό στην πρόληψη να διαθέτει αποδεκτή ποιότητα και κριτήρια αξιολόγησης των παρεχομένων υπηρεσιών, να χαρακτηρίζεται από διοικητική αποδοτικότητα, να δίνει κατάλληλα κίνητρα στους επαγγελματίες υγείας, να διαθέτει σύστημα χρηματοδότησης, να παρέχει ίση πρόσβαση στις υπηρεσίες υγείας, να παρέχει ίση δυνατότητα στην πληροφόρηση.
Με αυτές τις αρχές και κατευθύνσεις, έχει ήδη ξεκινήσει στο Υπουργείο Υγείας και Πρόνοιας η επεξεργασία νομοσχεδίου για τη δημόσια υγεία, ενώ επιτροπές, ενώσεις εργαζομένων, ειδικοί και άλλοι φορείς έχουν καταθέσει και καταθέτουν τις προτάσεις τους. 
Η πρόταση νόμου της Νέας Δημοκρατίας περιέχει διατάξεις, που σε γενικές γραμμές επικαιροποιούν και παρουσιάζουν σε ενιαίο κείμενο υφιστάμενες διατάξεις, που αυτήν τη στιγμή βρίσκονται διάσπαρτες σε νόμους. Δεν παρουσιάζεται, όμως, μία συνολική πρόταση και φιλοσοφία για τη δημόσια υγεία, όπως απαιτούν οι σύγχρονες ανάγκες. Ακόμη και ο τίτλος της πρότασης δεν είναι ανάλογος με το περιεχόμενο, αφού η πλειοψηφία των διατάξεων αφορά σε θέματα ελέγχου και τήρησης των κανόνων δημόσιας υγιεινής, που πάντως δεν ταυτίζονται με την έννοια και το περιεχόμενο της έννοιας "δημόσια υγεία". Ακόμη η πρόταση νόμου είναι μία αποσπασματική τροποποίηση ορισμένων διατάξεων και δεν συνδέει τις υπηρεσίες δημόσιας υγείας με το σύνολο των υπηρεσιών υγείας. 
Η πολιτική ηγεσία του Υπουργείου Υγείας και Πρόνοιας τώρα και στο παρελθόν έχει αποδεχθεί ότι η δημόσια υγεία στη χώρα, σύμφωνα με τα διεθνώς κρατούντα και τις νέες απαιτήσεις, δεν είναι αναπτυγμένη στο βαθμό που θα θέλαμε. Όμως η προσέγγιση με μια πρόταση νόμου που βλέπει το θέμα διαδικαστικά ή βάζοντας ποινές, δεν θα λύσει το πρόβλημα. 
Χρειάζεται μια άλλου τύπου προσέγγιση, όχι προσκολλημένη σε παλιά νομοθετήματα, αλλά λειτουργούσα σε επίπεδο συνολικής και συστηματικής αντιμετώπισης της προστασίας και προαγωγής της δημόσιας υγείας υπό το πρίσμα των νέων δεδομένων, αλλά και των ευρωπαϊκών κατευθύνσεων.
Το Υπουργείο Υγείας και Πρόνοιας βλέπει ολοκληρωμένα τα θέματα της δημόσιας υγείας και ετοιμάζει τις προτάσεις του στο πλαίσιο της μεταρρύθμισης στο χώρο αυτό. Το νομοσχέδιο που ετοιμάζεται, είναι μία συνολική προσέγγιση που αναφέρεται στην προστασία της δημόσιας υγείας εν γένει. Στόχος είναι η αναμόρφωση και ο εκσυγχρονισμός του όλου θεσμικού πλαισίου. Η Κυβέρνηση θα προχωρήσει με σοβαρότητα, αίσθημα ευθύνης και προσεκτικό σχεδιασμό.
Οι επιμέρους διατάξεις που περιλαμβάνει η πρόταση νόμου, όπως και κάθε άλλη άποψη που θα κατατεθεί, θα εξετασθούν με προσοχή και θα ληφθούν υπόψη στο βαθμό που συμβάλλουν και συνηγορούν στο επιθυμητό αποτέλεσμα.
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ πολύ, κύριε Πρόεδρε.
Κύριε Πρόεδρε, ας μου επιτραπεί να πω ότι, με βάση την παράδοση που έχει επικρατήσει στο Κοινοβούλιο από το 1974 και επέκεινα, οι προτάσεις νόμων που προέρχονται από την πλευρά των Βουλευτών, και ιδίως από την πλευρά των Βουλευτών της Αντιπολίτευσης, έχουν περισσότερο ως στόχο και ως αποστολή να ευαισθητοποιήσουν την Κυβέρνηση να προβεί σε συγκεκριμένες ρυθμίσεις. Και λιγότερο να καταλήξουν σε συγκεκριμένα κείμενα, τα οποία ψηφίζονται από τη Βουλή.
Είναι γνωστό ότι η εναλλαγή των κομμάτων στην εξουσία, που γίνεται μέσα από συγκεκριμένες πλειοψηφίες -και που στη Νέα Δημοκρατία πιστεύουμε ότι αποτελεί ένα σημαντικό αγαθό για τον Τόπο, αφού δημιουργεί σταθερές κυβερνήσεις και επιτρέπει την ομαλή διακυβέρνηση του- δεν επιτρέπει να υπάρχουν, τουλάχιστον κατ' αρχήν και κατά κανόνα, προτάσεις νόμων που καταλήγουν σε συγκεκριμένο νομοθετικό κείμενο. Δεν είναι τυχαίο ότι έχουν ψηφισθεί ελάχιστες προτάσεις νόμων, τρεις ή τέσσερις από το 1974 έως σήμερα.
Τα είπα αυτά για να διευκρινίσω ότι και η συγκεκριμένη πρόταση νόμου, που κατέθεσε η Νέα Δημοκρατία, προς τα εκεί κατατείνει. Δεν είχαμε ψευδαισθήσεις ότι θα γίνει δεκτή από την Κυβέρνηση. Αλλά δεν έχουμε άλλο τρόπο, πέρα από τον κοινοβουλευτικό έλεγχο, να προτείνουμε συγκεκριμένα πράγματα. Και προς αυτήν την κατεύθυνση κατατείνει και η συγκεκριμένη πρόταση νόμου.
Η συγκεκριμένη πρόταση νόμου τι σκοπό έχει; Να καταδείξει το μεγάλο θεσμικό κενό, το οποίο υφίσταται στα θέματα της οργάνωσης του όλου καθεστώτος της δημόσιας υγείας. 
Άκουσα τον κύριο Υφυπουργό προηγουμένως να εκφράζει την ικανοποίησή του, τουλάχιστον κατ΄ αρχήν, για το θεσμικό αυτό πλαίσιο, όπως διαμορφώνεται μέσα από το κυβερνητικό έργο. Κύριε Υφυπουργέ, αν πραγματικά το θεσμικό αυτό πλαίσιο ήταν επαρκές, έστω και στοιχειωδώς, δεν θα είχαμε φτάσει στο σημείο που φτάσαμε τον τελευταίο καιρό ιδίως σε ό,τι αφορά τα ζητήματα τα οποία προέκυψαν από το θέμα των "τρελών αγελάδων" και άλλα τινά.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Το αντίθετο είπα. 
ΠΡΟΚΟΠΗΣ ΠΑΥΛΟΠΟΥΛΟΣ: Είπατε προηγουμένως ότι η πρόταση νόμου της Νέας Δημοκρατίας, στην ουσία, επαναλαμβάνει ρυθμίσεις οι οποίες υπάρχουν και οι οποίες είναι εγκατεσπαρμένες. Και επιχειρεί να τις κωδικοποιήσει...
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Δεν είναι επαρκής.
ΠΡΟΚΟΠΗΣ ΠΑΥΛΟΠΟΥΛΟΣ:...και ότι η Νέα Δημοκρατία κατέθεσε μία πρόταση, η οποία δεν είναι επαρκής.
Εγώ θα σας αποδείξω στη συνέχεια -βεβαίως αν η Κυβέρνηση έχει να προτείνει κάτι καλύτερο, ας το κάνει, θα είμαστε ευτυχείς να το δούμε- γιατί η φιλοσοφία της πρότασης της Νέας Δημοκρατίας πρέπει να σας οδηγήσει ότι μάλλον εκεί και σεις πρέπει να κατευθυνθείτε.
Τονίζω, λοιπόν, ότι το θεσμικό πλαίσιο είναι ελλιπέστατο. Ελλιπέστατο και γιατί είναι εγκατεσπαρμένες οι σχετικές διατάξεις με αποτέλεσμα η έλλειψη κωδικοποίησης να μη διευκολύνει, την εφαρμογή τους. Αλλά και από την άλλη πλευρά να υπάρχουν, εξαιτίας των πεπαλαιωμένων διατάξεων, που εφαρμόζονται -διατάξεις του 1938, του 1940 ακόμα και σήμερα, εκτός από ελάχιστες που χρονολογούνται από το 1997, όπως θα πει δευτερολογώντας ο εισηγητής μας- επίσης πεπαλαιωμένοι μηχανισμοί. Μηχανισμοί που δεν επιτρέπουν να είμαστε ήσυχοι ότι όλα βαίνουν καλώς στον τομέα ελέγχου σε ό,τι αφορά τη δημόσια υγεία.
Είναι ακριβώς αυτές οι ελλείψεις που δημιουργούν στο κοινό εντυπώσεις και που διαμορφώνουν ψυχώσεις με επιβλαβείς συνέπειες και για το κοινωνικό σύνολο αλλά και για την ίδια την εθνική οικονομία. Δεν γνωρίζουμε πολλές φορές τι συμβαίνει. Και μπροστά ακριβώς σε αυτή την άγνοια διαμορφώνονται συνθήκες πανικού, συνθήκες οι οποίες, το τονίζω, έχουν επιπτώσεις και στην ψυχολογία του κοινωνικού συνόλου, αλλά και στην εθνική οικονομία.
Τι πιστεύει η Νέα Δημοκρατία ότι πρέπει να γίνει; Πρώτα-πρώτα πρέπει να υπάρξει ένα ευέλικτο καθεστώς διαμόρφωσης κανόνων για τον έλεγχο στο χώρο της δημόσιας υγείας. Δεν μπορεί, κύριε Υφυπουργέ -και το ξέρετε- εκ των προτέρων να γνωρίζει κανείς, με την εξέλιξη που έχει η τεχνολογία, με την εξέλιξη που έχουν γενικώς τα θέματα της δημόσιας υγείας, ποιοι είναι οι σταθεροί κανόνες που πρέπει να διαμορφωθούν από τώρα για το μέλλον συνεχώς. Άρα κάθε σοβαρό νομοθετικό κείμενο θα ξεκινούσε από μια γενική εξουσιοδοτική διάταξη που θα επέτρεπε, εν είδει πλαισίου, να υπάρχουν σύγχρονες κανονιστικές πράξεις -αυτά που παλαιότερα γινόντουσαν με τους λεγόμενους "υγειονομικούς κανονισμούς"- που θα μπορούν ταχύτατα να προσαρμόζονται στις εκάστοτε υφιστάμενες ανάγκες. Γιατί αλίμονο αν -μπροστά στο κενό ή στην άγνοια που υπάρχει και στα γεγονότα της τρέχουσας τεχνολογίας και στην εξέλιξη της έρευνας της δημόσιας υγείας- χρειαζόταν κάθε φορά, για να μπορέσει να αντιδράσει η ελληνική έννομη τάξη και το ελληνικό κράτος, και ένα νέο κείμενο νόμου. Σκεφτείτε τι θα έπρεπε να γίνει! 
Πρέπει λοιπόν να υπάρχει μια γενική, αλλά σαφής εξουσιοδότηση που θα επιτρέπει την έκδοση υγειονομικών διατάξεων. Και από εκεί και πέρα θα πρέπει να υπάρξουν οι σταθεροί εκείνοι κανόνες, οι οποίοι αφορούν τις εγγυήσεις λειτουργίας των μηχανισμών ελέγχου και βεβαίως τις κυρώσεις που πρέπει να υπάρχουν σε περίπτωση παράβασης των σχετικών διατάξεων. Διότι οι κυρωτικοί μηχανισμοί, οι οποίοι υπάρχουν σήμερα είναι ασήμαντοι, ελάχιστοι. Είναι προσαρμοσμένοι στο παρελθόν. Ουσιαστικά οδηγούν στην ατιμωρησία και αυτό το ξέρετε. Μόνο η αστική ευθύνη λειτουργεί στις περιπτώσεις παράβασης των κανόνων δημόσιας υγείας.
Η ποινική ευθύνη είναι ανύπαρκτη. Αν συλλογιστείτε τι σημαίνει σήμερα πλημμέλημα και ότι τα περισσότερα των πλημμελημάτων εκτίονται από πλευράς ποινής με μια απλή πληρωμή του σχετικού ποσού, καταλαβαίνετε ότι οι ποινικές κυρώσεις στα θέματα της δημόσιας υγείας είναι ασήμαντες. Όταν μάλιστα είναι γνωστό ότι σοβαρότατα εγκλήματα τελούνται στο χώρο αυτό. Και μην υποτιμάμε τη σημασία της ποινικής καταστολής. Μην υποτιμάμε το γεγονός ότι σήμερα για οιονδήποτε θέλει να παρανομήσει είναι πολύ απλό να πληρώσει κάτι και να την κάνει την παρανομία και να αποκομίσει σημαντικά κέρδη. Άκουσα από το συνάδελφο του Συνασπισμού χθες εκεί που μιλάγαμε για το θέμα του ότι "ο ρυπαίνων πληρώνει", να λέει περίπου ή να του ξεφεύγει -αλλά γλώττα λανθάνουσα τα αληθή λέγει- "ο πληρώνων ρυπαίνει". Με την έλλειψη καθεστώτος κυρώσεων και ιδίως ποινικών κυρώσεων...
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Δεν πληρώνει πάντα.
ΠΡΟΚΟΠΗΣ ΠΑΥΛΟΠΟΥΛΟΣ: Χαίρομαι που το λέτε γιατί έτσι είναι. Αλλά στην ουσία έχουμε φτάσει στο σημείο, κύριοι συνάδελφοι, το οποίο είναι απαράδεκτο, οι κυρώσεις να επιτρέπουν απλώς σε αυτούς που θέλουν να παρανομήσουν να εκτιμήσουν και να αξιολογήσουν τι είναι προτιμότερο; Να την κάνουν ή να μην την κάνουν την παρανομία; Όταν φτάνουμε σε τέτοια σημεία αντιλαμβάνεστε ότι χρειάζονται σημαντικές αλλαγές. 
Εμείς ως Νέα Δημοκρατία θέλουμε να ευαισθητοποιήσουμε την Κυβέρνηση, θέλουμε να ευαισθητοποιήσουμε τη Βουλή. Να τονίσουμε ότι πρέπει να συμβούν δύο πράγματα. Πρώτον να μπουν κανόνες. Και μάλιστα κανόνες που να επιτρέπουν από τη μια μεριά να υπάρχουν συγκεκριμένες ρυθμίσεις, σε ό,τι αφορά τις κυρώσεις και τους μηχανισμούς ελέγχου. Και από την άλλη να υπάρχουν γενικές εξουσιοδοτήσεις για την έκδοση κανονιστικών πράξεων ώστε ταχέως η ελληνική έννομη τάξη να μπορεί να προσαρμόζεται στις ανάγκες των ελέγχων, όπως αυτές προκύπτουν κάθε φορά μέσα από την εξέλιξη της τεχνολογίας. Αυτό είναι το πρώτο.
Το δεύτερο να καταδείξουμε την ανάγκη κωδικοποίησης των σχετικών διατάξεων. Μην υποτιμάμε αυτήν την κωδικοποίηση. Η κωδικοποίηση είναι πολύ σημαντική, γιατί επιτρέπει στον εφαρμοστή του δικαίου, είτε λέγεται διοίκηση είτε λέγεται δικαστήριο, να μπορεί ακριβώς να αξιοποιεί τις διατάξεις που υφίστανται. Μια από τις κυριότερες αιτίες που δεν εφαρμόζονται στη χώρα μας διατάξεις είναι η έλλειψη κωδικοποίησης, αυτή η πανσπερμία διατάξεων την οποία βλέπουμε γενικότερα.
Μην ξεχνάμε, κύριε Υπουργέ -και αυτό αφορά γενικότερα τις κυβερνήσεις σ' αυτόν τον τόπο, δεν είναι μόνο της σημερινής Κυβέρνησης- ότι είμαστε μια χώρα της οποίας η πολυνομία είναι απερίγραπτη. Αν συλλογιστεί κανείς τι σημαίνει από το 1974 έως σήμερα να έχουμε ψηφίσει περίπου τρεις χιλιάδες νόμους -και αφήνω πέρα τις κανονιστικές πράξεις, τα διατάγματα- αντιλαμβάνεται ότι είναι αδιανόητο να γνωρίζει ο πολίτης πολλές φορές τι είναι εκείνο, το οποίο πρόκειται να εφαρμόσει. Φτάνουμε στο σημείο δηλαδή ο πολίτης να παραβιάζει, διατάξεις, όχι γιατί θέλει να τις παραβιάσει αλλά γιατί δεν γνωρίζει τι ισχύει. Και αυτή ακριβώς η άγνοια νόμου είναι η χειρότερη υπονόμευση της ίδιας της έννομης τάξης.
Προτείνουμε, λοιπόν, προς την Κυβέρνηση εφόσον κρίνει ότι οι διατάξεις αυτές που η Νέα Δημοκρατία εισηγείται είναι ελλιπείς, να μας πει εκείνη αυτό το οποίο θέλει να κάνει και να το κάνει σύντομα. Και όχι μόνο να το κάνει σύντομα, να φέρει κωδικοποιημένες διατάξεις.
Εμείς θα συμπράξουμε για να βοηθήσουμε προς αυτήν την κατεύθυνση. 
Τονίζω ότι η πρόταση νόμου, την οποία φέραμε έχει τουλάχιστον -και αυτό δεν μπορεί να το αρνηθεί η Κυβέρνηση- δυο πλεονεκτήματα. Ότι δίνει, πρώτον, μια βασική ιδέα του πώς πρέπει να συνταχθεί ένα τέτοιο σχέδιο νόμου. Και δεύτερον, ότι θα πρέπει να έρθει το συντομότερο αυτό το σχέδιο νόμου.
Θέλω να πιστεύω -και εδώ θα πρέπει να δεσμευθεί ο κύριος Υπουργός- ότι ως το τέλος του 2001 η Κυβέρνηση πρέπει να έχει φέρει στη Βουλή το σχετικό νόμο, ώστε να μπορούμε να γνωρίζουμε ποια θα είναι η πολιτική, την οποία θα ακολουθήσει. Και, ιδίως, να αποκατασταθεί στην κοινή γνώμη ένα κλίμα εμπιστοσύνης ως προς τις σχέσεις των υπηρεσιών υγείας του κράτους και του κοινού γενικότερα. Αυτό θα ωφελήσει και το κοινωνικό σύνολο και την οικονομική δραστηριότητα στον Τόπο που έχει πληγεί και εξαιτίας των κενών που εμφανίζει η νομοθεσία για τη δημόσια υγεία. Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Παρασκευάς Αυγερινός έχει το λόγο.
ΠΑΡΑΣΚΕΥΑΣ ΑΥΓΕΡΙΝΟΣ: Δυο κουβέντες, κύριε Πρόεδρε. Βρίσκω την ευκαιρία και θέλω να δηλώσω τη συμφωνία μου σε όσα είπε ο κ. Παυλόπουλος, σχετικά με τη πληρωμή των ρυπαινόντων. Από νωρίτερα μου είχε δώσει την εντύπωση ο κ. Κοσιώνης ότι θεωρεί πολύ σπουδαία αυτήν την αρχή, αναφέρθηκε σ' αυτήν, την οποία ποτέ δεν δέχθηκα και την κατήγγειλα πάντα από τα μέσα της δεκαετίας του 1980 όταν για πρώτη φορά θεσπίστηκε στο Ευρωπαϊκό Κοινοβούλιο σαν αρχή, η οποία θα είναι αποτελεσματική σχετικά με την ύπαρξη. Θέλω να πω ότι μάλλον αυτό βολεύει τους ρυπαίνοντες, όπως πολύ σωστά είπε ο κ. Παυλόπουλος. Μπορούν έτσι πια το κόστος του προστίμου να το υπολογίζουν ότι τους συμφέρει. Από το άλλο μέρος δεν είναι εκείνοι που ρυπαίνουν και θέλω να θυμίσω το γεγονός στα μέσα της δεκαετίας του 1980 όταν το εργοστάσιο της ΣΙΜΠΑ είχε νεκρώσει το Ρήνο με τα βαρέα μέταλλα που έβαλε μέσα. Ήρθε, λοιπόν, το πρόστιμο και αποτέλεσμα ήταν από την επόμενη μέρα να αυξηθούν οι τιμές των φαρμάκων, έτσι ώστε και από το πρόστιμο ακόμα νομίζω ότι η εταιρεία αυτή κέρδισε. Ο καθένας υπολογίζει τι στοιχίζει να ρυπάνει. Γι΄ αυτό ακριβώς και το επιδιώκει. Μην αναφερόμαστε σε αυτήν την αρχή. Τίποτα πιο λάθος απ' αυτήν την αρχή ότι παρατάσσει στο θέμα της προστασίας και του σεβασμού στο περιβάλλον την έννοια του "ο ρυπαίνων πληρώνει". 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Εγώ από την αρχή είπα ότι δεν το δέχομαι αυτό, κύριε Αυγερινέ. 
ΠΡΟΕΔΡΕΥΩΝ (Κωνσταντίνος Βρεττός): Προχωρούμε στο στάδιο των δευτερολογιών. 
Ο κ. Κωνσταντόπουλος έχει το λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Υπουργέ, ελπίζω να δεσμευθείτε και να μας δώσετε ένα χρονοδιάγραμμα για το πότε θα καταθέσετε το σχέδιο νόμου του Υπουργείου Υγείας και Πρόνοιας για τη δημόσια υγεία. Έτσι θα δούμε σε ποια προτεραιότητα είναι η δημόσια υγεία για τη σημερινή κυβέρνηση. Και επίσης αν λαμβάνει υπόψη της την έκθεση των ξένων εμπειρογνωμόνων του 1994, την οποία σεις προκαλέσατε, εάν λαμβάνει υπόψη της τη διακήρυξη της Αλμα Ατα και της Οτάβα γύρω από τη νέα δημόσια υγεία και τις συνιστώσες της νέας δημόσιας υγείας.
Επειδή προηγουμένως ο Αντιπρόεδρος κ. Γείτονας είπε ότι δεν είπα στην πρωτολογία μου τίποτα για το νομοθετικό πλαίσιο, το ν. 2519/97 σχετικά με την ανάπτυξη και τον εκσυγχρονισμό του ΕΣΥ, όπου επιχειρήσατε να αναδιοργανώσετε και να εκσυγχρονίσετε τις περιφερειακές υπηρεσίες τις δημόσιας υγείας, σύμφωνα με τις σύγχρονες ανάγκες, θα σας αναφέρω ορισμένες δραστηριότητες, γιατί αυτός ο νόμος έμεινε ανενεργός. Εμείς γνωρίζουμε γιατί έμεινε ανενεργός. 
Θα ήθελα να μας πει και το Υπουργείο Υγείας και Πρόνοιας, γιατί οι πιο πολλές διατάξεις αυτού του ν. 2519 έμειναν ανενεργές και ποτέ δεν εφαρμόστηκαν. 
Αναφέρει ότι θα πρέπει να γίνει έλεγχος υγείας ορισμένων επαγγελμάτων, όπως στους χειριστές τροφίμων. Το κάνατε αυτό; Θέλω να μου πείτε πόσους ελέγχους κάνατε σε χειριστές τροφίμων για την υγεία τους, για μεταδοτικά και λοιμώδη νοσήματα, όπως επίσης αν κάνατε και πόσους ελέγχους κάνατε σε κέντρα διασκεδάσεως, σε μπαρ κλπ., όπου δουλεύει ένας απίθανος κόσμος και αν έγινε κάποιος έλεγχος σε αυτά τα άτομα που μας σερβίρουν το ποτό μας ή διάφορα άλλα τρόφιμα. 
Αναφέρει ότι θα έπρεπε να κάνετε έλεγχο δικτύων αποχέτευσης, έλεγχο δικτύων ύδρευσης. Ξέρετε πολύ καλά ότι σήμερα -και στο νομό μου- υπάρχουν μολυβδοσωλήνες ύδρευσης από το 1950. Έχει γίνει κάποιος έλεγχος; Υπάρχουν και μολυβδοσωλήνες, δυστυχώς, και για αμίαντο. Υπάρχουν σκεπές αμιάντου σε σχολεία. Γνωρίζετε τις βλαβερές επιπτώσεις του αμιάντου. Γνωρίζετε τις βλαβερές επιπτώσεις του μολύβδου. Υπάρχουν σχολεία, παιδικές χαρές δίπλα σε εθνικές οδούς, όπου η ρύπανση με μόλυβδο είναι πολύ μεγάλη, όπου τα επίπεδα μολύβδου στο αίμα οδηγούν τα παιδιά μας σε νοητική στέρηση. Και ξέρετε πολύ καλά πόσες εργασίες έχουν γίνει σε παγκόσμιο επίπεδο και στην Ελλάδα σχετικά με τις επιδράσεις του μολύβδου στην πνευματική ανάπτυξη των παιδιών μας. Έχει γίνει μήπως κάποιος έλεγχος στα παιδιά που φοιτούν σε σχολεία δίπλα σε μολυσμένες περιοχές, δίπλα σε εργοστάσια, όπου υπάρχουν υψηλοί ρύποι μολύβδου; Δίπλα σε βενζινάδικα υπάρχουν σχολεία, παιδικές χαρές. Αυτά σας τα επιβάλλει ο 2519. Τι κάνατε απ' όλα αυτά και για τα δίκτυα αποχέτευσης; 
Με την πρόταση νόμου σας ζητάμε να βάλετε μία τάξη με τις κτηνοτροφικές ζώνες. Εσείς είχατε θέσει όριο τα πεντακόσια μέτρα από τον τελευταίο οικισμό. Και ζούμε καθημερινά τραγελαφικές καταστάσεις στους δήμους, στις κοινότητες. Διατάσσετε το κλείσιμο μιας κτηνοτροφικής μονάδας, κλείνει η κτηνοτροφική μονάδα, τα ζώα παραμένουν εκεί και κανένας δεν μπορεί να τα πάει κάπου. Δεν υπάρχει ένα νομοθετικό πλαίσιο για το τι θα γίνουν αυτά τα ζώα εκεί μέσα. 
Εμείς σας προτείνουμε λύσεις μ' αυτήν την πρόταση νόμου. 
Κύριε Υπουργέ, πραγματικά ξέρετε πολύ καλά ότι ο ν. 2519 είχε μία πολυπλοκότητα, είχε μία αναλυτική δομή, η οποία ωστόσο δεν φαίνεται να ικανοποιεί απόλυτα τις ιδιαίτερες απαιτήσεις, που εμφανίζει ένας τόσο ευρύς χώρος, όπως αυτός της δημόσιας υγείας. Δημιουργήσατε ένα πολύπλοκο πλέγμα μ' αυτόν το νόμο, τον 2519, ένα πλέγμα πολύπλοκων ρόλων και αρμοδιοτήτων. Αν και θεωρητικά ήταν προετοιμασμένο να αντιμετωπίσει οποιοδήποτε πρόβλημα δημόσιας υγείας, στην πραγματικότητα αποτελεί το ίδιο αντικείμενο σοβαρών επικρίσεων και αμφισβητήσεων. 
Και ξέρετε πολύ καλά επίσης ότι το βασικότερο μειονέκτημα είναι η έλλειψη ανθρώπινου δυναμικού -σε αρκετούς νομούς δεν υπάρχει διεύθυνση- και η ποιοτική ανεπάρκεια μεγάλου μέρους του ειδικά όταν δεν εξασφαλίζεται από την πολιτεία η συνεχιζόμενη εκπαίδευση και αναβάθμισή του. Η παράλληλη έλλειψη οικονομικών πόρων οδηγεί τις υπηρεσίες δημόσιας υγείας στο να λειτουργούν πλημμελώς σε αρκετές περιπτώσεις ή να απουσιάζει εντελώς η αναγκαία παρέμβασή τους. 
Μέσα στα πλαίσια της ευρύτερης δυσλειτουργίας του κρατικού μηχανισμού όταν απαιτείται συνεργασία με άλλες υπηρεσίες η αναποτελεσματικότητα των υπηρεσιών δημόσιας υγείας μάλλον εντείνεται. Διαπιστώνει τελικά κανείς -και το ξέρετε πολύ καλά- ότι όπου επιτελείται ουσιαστικά έργο στο χώρο της δημόσιας υγείας αυτό είναι αποτέλεσμα της προσπάθειας και της ευσυνειδησίας λίγων μόνο ανθρώπων. Θέλουμε να μας πείτε: Θα επανδρώσετε τις διευθύνσεις υγείας με επόπτες υγείας; Θέλουμε μια δέσμευσή σας επιτέλους. Οι τεράστιες ελλείψεις δημοσιεύθηκαν επανειλημμένως. 
Στο Νομό Πιερίας οι δύο επόπτες υγείας που έχουμε τι μπορούν να κάνουν; Το ίδιο έλλειμμα υπάρχει δίπλα στο Νομό Χαλκιδικής. Τους έχετε επιφορτίσει με τον έλεγχο των ρύπων της ηχορύπανσης. Θα ελέγξουν οι δύο αυτοί άνθρωποι εκατοντάδες καταστήματα, τα οποία ηχορυπαίνουν; Θα κάνουν υγειονομικό έλεγχο των καταστημάτων; Ζητάτε ένα σωρό πράγματα για τον υγειονομικό κανονισμό, για την έκδοση της άδειας καταστημάτων υγειονομικού ενδιαφέροντος. Θα το κάνουν δύο άνθρωποι; 
Οι διευθύνσεις υγείας σας ζητάνε επανειλημμένως να στείλετε επόπτες υγείας. Δεν το κάνετε. Η συνεχιζόμενη εκπαίδευση των ανθρώπων, που δουλεύουν στη δημόσια υγεία υστερεί σημαντικά. Εδώ γίνεται μία τεράστια κοσμογονία: μεταλλαγμένα τρόφιμα θέλετε, νόσος των τρελών αγελάδων θέλετε, ρύπους με βαρέα μέταλλα; Τι θα ελέγξουν αυτοί και με τι εκπαίδευση; Με την εκπαίδευση την οποίαν είχαν κάνει πριν από δέκα, είκοσι, τριάντα χρόνια; 
Επαναλαμβάνω ότι μιλάμε πλέον για μια νέα δημόσια υγεία με άφθονες συνιστώσες. Αυτοί οι άνθρωποι, ενώ θέλουν, δεν μπορούν να κάνουν σωστά τη δουλειά τους. Στην προπτυχιακή εκπαίδευση στη δημόσια υγεία υστερούν. Στη μεταπτυχιακή εκπαίδευση υστερούν. Κι επιπλέον δεν έχουμε τα στοιχειώδη. 
Κύριε Υπουργέ, δεσμευθείτε ενώπιον του ελληνικού Κοινοβουλίου ότι θα φροντίσετε να επανδρώσετε με ανθρώπινο δυναμικό τις υπηρεσίες υγείας. Δεσμευθείτε ότι επιτέλους θα δώσετε στον ελληνικό λαό υγιεινό τρόφιμο και ποτό. Δεσμευθείτε ότι αυτά όλα, τα οποία υπάρχουν σήμερα διεσπαρμένα σε διάφορα Υπουργεία, θα τα βάλετε σε ένα Υπουργείο, στο Υπουργείο Υγείας και Πρόνοιας. Ότι στο νέο νομοσχέδιο, το οποίο θα φέρετε, θα θεσπίσετε μια γενική διεύθυνση τροφίμων και ποτών όπου αυτό το οποίο υπάρχει και στις Ηνωμένες Πολιτείες το FDA θα γίνει πραγματικότητα και στη χώρα μας. Δεν μπορεί το Υπουργείο Ανάπτυξης να ρυθμίζει τα της υγιεινής των τροφίμων και ποτών, σε μια χώρα και σε μια κοινωνία που όλο και περισσότερο ζητάμε και θέλουμε υγιεινό τρόφιμο, έχουμε στρέψει τις πλάτες μας, φοβούμαστε γι΄ αυτά τα οποία τρώμε πλέον, γι΄ αυτά τα οποία πίνουμε. Χρειαζόμαστε ουσιαστικούς ελέγχους από ανθρώπους όμως που να γνωρίζουν το αντικείμενο και από μια εποπτεύουσα αρχή, η οποία να δώσει πλέον στον ελληνικό λαό τη σιγουριά ότι αυτά τα οποία τρώει είναι υγιεινά.
Επίσης, επαναλαμβάνω, θα ήθελα να δεσμευθείτε ότι στο νέο σχέδιο νόμου, το οποίο λέτε ότι ετοιμάζετε και το οποίο θέλω να δεσμευθείτε ότι θα το φέρετε σύντομα στην ελληνική Βουλή, θα θεσπίσετε την άδεια ασκήσεως επαγγέλματος από τους χειριστές τροφίμων και ποτών, ώστε να μην υπάρχει αυτό το αλαλούμ που υπάρχει σήμερα στη χώρα μας, με τα συσκευαστήρια με τους μεταποιητές, με τα εργαστήρια, με τις βιομηχανίες τροφίμων, όπου ο καθένας μπορεί να παράγει ό,τι θέλει και όπως θέλει.
Επίσης πρέπει να προσέξετε ιδιαίτερα τι θα γίνει με τα απόβλητα των νοσοκομείων μας και με τα ραδιενεργά απόβλητα. Έχει γίνει τεράστιος θόρυβος, το θέμα αυτό έχει φτάσει και στις ευρωπαϊκές εφημερίδες. Ελπιζω να σας συγκινήσει κάποτε τι γίνεται με τα νοσοκομειακά απόβλητα και κυρίως με τα ραδιενεργά απόβλητα. 
Κυρίες και κύριοι συνάδελφοι, δεν τρέφω αυταπάτες ότι η Κυβέρνηση θα ψηφίσει έστω και επί της αρχής και θα επιφέρει βελτιώσεις στη συζητούμενη πρόταση νόμου. Ελπίζω όμως να καταφέραμε το ελάχιστο, να σας ευαισθητοποιήσαμε, να κτυπήσαμε με το νευρολογικό μας σφυράκι τα αντανακλαστικά σας στα θέματα της δημόσιας υγείας, τα οποία ελπίζω αυτήν τη στιγμή να κινητοποιηθούν τα αντανακλαστικά σας, ώστε να έχουμε το συντομότερο δυνατό ένα σωστό νομοσχέδιο για τη δημόσια υγεία, ένα νομοσχέδιο, το οποίο να αρμόζει στον ελληνικό λαό, ώστε να αποδείξετε ότι στις προτεραιότητές σας δεν είναι μόνο τα δημόσια έργα, δεν είναι μόνο αυτά τα οποία συγκινούν τους οικονομικά ισχυρούς της χώρας μας, αλλά είναι και μέτρα που αφορούν το κοινωνικό γίγνεσθαι, αφορούν τη δημόσια υγεία, αφορούν την καθημερινή μας ζωή, αφορούν την καθημερινή μας ύπαρξη. Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Ματζαπετάκης, έχει το λόγο.
ΣΤΕΛΙΟΣ ΜΑΤΖΑΠΕΤΑΚΗΣ : Κύριε Πρόεδρε, συνεχίζοντας από εκεί που σταμάτησε ο αγαπητός συνάδελφος κ. Κωνσταντόπουλος της Νέας Δημοκρατίας θέλω να πω ότι κανείς εδώ στην Αίθουσα και κανένα κόμμα δεν στερείται ευαισθησίας και δεν έχει ανάγκη να ευαισθητοποιηθεί από κανέναν, γιατί πιστεύω ότι αυτό χαρακτηρίζει όλους μας. Όλοι στον τομέα της υγείας νομίζω ότι έχουμε επάρκεια ευαισθησίας. Και ας μην επιμείνω πάνω σε αυτό που έλεγα προηγουμένως, το πόσο το κόμμα του ΠΑΣΟΚ έχει να επιδείξει και έργο που αποδεικνύει πραγματικά την ευαισθησία και την προσφορά στον τομέα της υγείας. 
Ας μείνουμε, λοιπόν, εκεί κάνοντας μια διαπίστωση ότι στη σημερινή συζήτηση όλες οι πλευρές και όλοι οι ομιλήσαντες είχαν να δώσουν σημαντικότατες προτάσεις, είχαν να αποδείξουν το πόσο επιθυμούμε να υπάρξει κάτι πληρέστερο χωρίς αυτό βέβαια να σημαίνει ότι δεν υπάρχει νομοθεσία. Εγώ πιστεύω ότι υπάρχει νομοθεσία και επαναλαμβάνω ότι το πρόβλημά μας είναι αλλού, στη μη υλοποίηση.
Και ας πάρουμε μια άλλη περίπτωση: Έστω ότι ο τομέας της δημόσιας υγείας έχει κάποιο πρόβλημα στη νομοθεσία. Εγώ πιστεύω ότι το πρόβλημα είναι κυρίως στην κωδικοποίηση, είναι κυρίως στο συμμάζεμα των διάσπαρτων άρθρων των διαφόρων νόμων και βεβαίως με κάποια κενά.
Ας πάρουμε, όμως, ένα υποτιθέμενο άλλο νομοσχέδιο, που καλύπτει όλο το φάσμα. Το θέμα είναι, υλοποιείται; Εκεί είναι το πρόβλημα της κοινωνίας και αυτό είναι που μας ανησυχεί. 
Εμένα προσωπικά με ανησυχεί πάρα πολύ ότι υπάρχει νομοθεσία, αλλά δεν έχουμε τη δυνατότητα να το επιβάλουμε. Και γι' αυτό πέραν όλων των άλλων, των εποπτών, της διάρθρωσης, της επιμόρφωσης εκείνων που θα αναλάβουν αύριο μεθαύριο ένα δύσκολο έργο, των εποπτών της δημόσιας υγείας, είναι καλό, αλλά χρειάζεται πάρα πολύ χρόνο, να βοηθήσουμε στην αλλαγή νοοτροπίας, ψυχολογίας του Έλληνα γενικότερα, όλων ημών. Και εμείς είμαστε μέσα σε αυτούς. Κάποια στιγμή πιθανώς να βρεθούμε σε μια κατάσταση, που και οι ίδιοι να βγάλουμε το σκουπιδοτενεκέ μια ημέρα, που υπάρχει απεργία, ρυπαίνοντας. Δεν θέλω να κατηγορώ τους άλλους και να είμαστε εμείς οι άγιοι.
Έχουμε συνηθίσει, δυστυχώς, σε μια τέτοια νοοτροπία. Και αυτό είναι ένα έργο το οποίο πρέπει να το αναλάβουμε με τον παραδειγματισμό και με την εφαρμογή κάποιων κανόνων, που όμως να υπάρχουν εκείνοι, οι οποίοι να τον επιβάλουν.
Ο αρμοδιότερος βεβαίως εμού, ο Υπουργός, στην ομιλία του ανέφερε σαφώς ότι υπάρχει χρονοδιάγραμμα. Και δεν είναι μόνο η τοποθέτηση του Υφυπουργού. Ήταν η πρώτη επίσημη τοποθέτηση του κ. Παπαδόπουλου όταν στην πρώτη συνεδρίαση της Διαρκούς Επιτροπής ανέφερε ότι υπάρχουν πέντε νομοσχέδια. Κα μάλιστα ανέφερε συγκεκριμένα ότι ένα εξ αυτών θα αφορά τη δημόσια υγεία. Άρα, πραγματικά υπάρχει χρονοδιάγραμμα.
Εύχομαι όλα αυτά τα πολύ θετικά, που ακούστηκαν σήμερα ακούγοντας τις απόψεις και του κ. Κοσιώνη και του κ. Αμπατζόγλου, αλλά και του κ. Παυλόπουλου, ο οποίος κατέληξε προηγουμένως λέγοντας ότι "θα συμβάλουμε όσο το δυνατό στη διαμόρφωση ενός καλύτερου σχεδιασμού", όλα αυτά να συμβάλουν πραγματικά στο να υπάρξει μια νομοθετική αντιμετώπιση τέτοια που να μην αφήνει περιθώρια παραβάσεων, οι οποίες πέραν του ότι μπορεί να είναι ενοχλητικές, πέραν του ότι μπορεί ορισμένες εξ αυτών να είναι παραβάσεις σημαντικές, δεν παύει να είναι εγκληματικές, διότι όποιος παραγνωρίζει τα θέματα της υγείας εγκληματεί.
Εκφράζω την ικανοποίησή μου για το κλίμα που υπήρξε σήμερα και εύχομαι και ελπίζω στην Ολομέλεια, μετά τα Θερινά Τμήματα, να έρθει το θέμα προς συζήτηση. 
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): O συνάδελφος κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κύριε Πρόεδρε, ζητάω το λόγο για να κάνω μια διευκρίνιση επειδή είπα κάτι το οποίο ίσως δεν το διατύπωσα πάρα πολύ καλά και ο παλιός φίλος κ. Παρασκευάς Αυγερινός το διατύπωσε κάπως διαφορετικά. 
Εγώ είπα ότι ήταν ιδεολόγημα αυτό που βγήκε κάπου στα μέσα της δεκαετίας του 1980, ότι "ο ρυπαίνων πληρώνει" λύνει το πρόβλημα. Απεναντίας είπα ότι δεν το αποδέχομαι. 
Μάλιστα ήθελα να πω το εξής, επειδή ανέφερα ορισμένα χαρακτηριστικά παραδείγματα από το Νομό Αχαΐας: Σε έναν από αυτούς, που έχουν βρωμίσει από τη βιομηχανική ζώνη ολόκληρη την περιοχή, επεβλήθη πρόστιμο. Και όταν οι αρμόδιες αρχές πήγαν να επαναλάβουν το πρόστιμο, είπε "θα κλείσω και εκατόν τριάντα εργαζόμενοι θα βγούνε στο δρόμο". Και σταμάτησαν τα πάντα, κύριοι συνάδελφοι. Ούτε πρόστιμο ούτε τίποτε άλλο. Και εξακολουθεί και ρυπαίνει ο κύριος. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπύρου έχει το λόγο και θα κλείσουμε με τον κύριο Υπουργό
ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, παρά τις όποιες επιφυλάξεις είχα, για την τύχη που θα έχει η πρόταση νόμου της Νέας Δημοκρατίας για μέτρα για την προστασία της υγείας, είμαι ικανοποιημένος, διότι διεφάνη μέσα από τη συζήτηση απ΄ όλες τις πτέρυγες και απ΄ όλους τους συναδέλφους ότι το πρόβλημα είναι και υπαρκτό και μεγάλο και το βιώνουν καθημερινά οι πολίτες.
Ασφαλώς είναι ένα θέμα σύνθετο, που σχετίζεται με την αγωγή των πολιτών, την εκπαίδευση, την ίδια την οικογένεια, με το πώς θα πρέπει ο καθένας να σέβεται την υγεία των συμπολιτών του, με το πόσο θα πρέπει να περιορίσει τη ρύπανση, την παρέμβαση, το θόρυβο. Βέβαια η ευθύνη του κράτους είναι πολύ μεγάλη, γιατί η προστασία της υγείας είναι συνταγματικό δικαίωμα και έχει σχέση με τα έργα και τις υποδομές που κάνει το ίδιο το κράτος. Καταναλώθηκαν τεράστια ποσά από ευρωπαϊκούς πόρους για να δημιουργηθούν οι κατάλληλες συνθήκες απομάκρυνσης των αποβλήτων καθώς και βιολογικοί καθαρισμοί. Και αυτά είναι έργα που είτε δεν έγιναν είτε έμειναν ημιτελή. Φυσικά είναι πολυδάπανα έργα, αλλά είναι αδιανόητο περιοχές που έχουν αναπτυχθεί τουριστικά να έχουν λύματα πλάι από κει που κοιμάται ο κόσμος. Επομένως η ευθύνη του ίδιου του κράτους, αλλά και της Τοπικής Αυτοδιοίκησης κατ' επέκταση είναι μεγάλη στην προστασία της ζωής και της υγείας. 
Ανέφερα ότι η κτηνοτροφία βρίσκεται σε διωγμό και όταν μάλιστα τα εισαγόμενα τρόφιμα δημιουργούν άλλα προβλήματα. Η απλή κτηνοτροφία, η οικιακή αλλά και η πιο οργανωμένη βρίσκεται σε διωγμό και όταν άναρχα χτίζονται κατοικίες στους βοσκότοπους. Απ' αυτούς τους λόγους κλείνουν επιχειρήσεις χωρίς να ληφθεί υπόψη ότι αυτοί οι επιχειρηματίες καταστρέφονται. Δεν παρεμβαίνει το κράτος να τους προστατέψει. Πολλοί είναι χρεωμένοι στο ελληνικό δημόσιο ή στην Αγροτική Τράπεζα. Και εδώ φαίνεται ότι το κράτος πολύ επιφανειακά αντιμετωπίζει τα προβλήματα. Έχει αφήσει τους κτηνοτρόφους στην τύχη τους εδώ και πολλά χρόνια. Και πολλές επιχειρήσεις έχουν κλείσει λόγω δυσοσμίας. Το κράτος δεν έχει δείξει την ανάλογη ευαισθησία στο θέμα και παρά τα διάφορα αιτήματα οι άνθρωποι αυτοί παραμένουν με τα προβλήματα που έχουν.
Ειπώθηκε η αντίληψη ότι αυτός που ρυπαίνει πληρώνει. Αυτό χαρακτηρίζει και τη νοοτροπία της εποχής, γιατί δεν πληρώνει μόνο αυτός που ρυπαίνει, αλλά αυτός που πληρώνει και προστατεύεται και βολεύεται και εξυπηρετείται. Αυτή είναι η αίσθηση που έχουν σήμερα οι Έλληνες πολίτες. Είναι κάτι το οποίο θίγει και την ίδια μας τη δημοκρατία, την κοινωνία και βάλλει ευθέως κατά του ίδιου του πολιτικού κόσμου. Από κει ξεκινάει η δυσπιστία, η οποία φυσικά ενισχύεται και από άλλους εξωθεσμικούς παράγοντες, που θέλουν να επηρεάζουν και να ελέγχουν τη δημόσια ζωή του τόπου. Αυτές τις παρενέργειες τις υφίσταται η σημερινή Κυβέρνηση και δεν ξέρω τι θα συμβεί στο μέλλον και με άλλες κυβερνήσεις. 
Η συζήτηση σήμερα ήταν χρήσιμη. Το θέμα είναι υπαρκτό και μεγάλο. Πιστεύω ότι η Κυβέρνηση πρέπει να πάρει την πρωτοβουλία το συντομότερο να κωδικοποιήσει, να οργανώσει και να συμβάλει, ώστε η προστασία της δημόσιας υγείας να πάρει σάρκα και οστά. Αυτό δεν μπορεί να γίνει, αν δεν χρηματοδοτηθεί και δεν οργανωθεί το σύστημα. Πρέπει οι ειδικοί από τις σχολές υγιεινής να στελεχώσουν τις περιφερειακές υπηρεσίες. Πρέπει να μπουν κανόνες, ώστε πράγματι να μπορέσουμε να λειτουργήσουμε. 
Δεν είναι δυνατόν να δίνετε άδεια λειτουργίας με ηχεία, που θυμίζουν συγκεντρώσεις προεκλογικές. Κατ' αυτόν τον τρόπο δημιουργείται ηχορύπανση. Παίζουμε κλεφτοπόλεμο μεταξύ Αστυνομίας, πολιτών, τουριστών. Αυτά συμβαίνουν σε όλη την Ελλάδα, επειδή όλη η Ελλάδα υποδέχεται τουρίστες ιδιαίτερα τους θερινούς μήνες.
Είναι θέματα που πρέπει το Υπουργείο να τα εξετάσει και η Βουλή να απασχοληθεί. Είναι θέματα που μπορούμε να συγκλίνουμε, ώστε να δημιουργήσουμε καλύτερες συνθήκες και καλύτερο περιβάλλον για τους Έλληνες πολίτες.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Δύο παρατηρήσεις μόνο, κύριε Πρόεδρε.
Πρώτα απ' όλα θέλω να ευχαριστήσω όλους τους συναδέλφους για τη συμμετοχή τους στο σημερινό διάλογο, για τις προτάσεις και τις παρατηρήσεις τις οποίες έκαναν και οι οποίες θα συμβάλουν, ώστε να έχουμε ένα ολοκληρωμένο σχέδιο νόμου, το οποίο κατηγορηματικά σας λέω ότι η Κυβέρνηση θα φέρει στη Βουλή για συζήτηση.
Είπε ο κ. Παυλόπουλος ότι πρόθεση των προτάσεων νόμου είναι να μας ευαισθητοποιήσουν. Υπερβολές!
Κύριε Παυλόπουλε, πρέπει να σας πω ότι πέρυσι τέτοιο καιρό παρουσιάσαμε το σχέδιο "Υγεία για τον Πολίτη" με χρονοδιάγραμμα υλοποίησης το οποίο τηρούμε. Τη φωνή της Νέας Δημοκρατίας την ακούσαμε από το φθινόπωρο, μετά το πέρας των θερινών διακοπών. Πρέπει να σας πω ότι μόλις στείλαμε για επεξεργασία το προεδρικό διάταγμα για τον Κώδικα Νοσηλευτικής Δεοντολογίας, τον οποίο νόμος δικός σας προέβλεπε ότι θα είναι λεπτομερειακού χαρακτήρα και θα καθορίζεται από προεδρικό διάταγμα, μετά από μια βδομάδα δεχθήκαμε πρόταση νόμου για τον Κώδικα Νοσηλευτικής Δεοντολογίας, που ήταν πιστή αντιγραφή του προεδρικού διατάγματος.
Μετά την ανακοίνωση του Υπουργού κ. Παπαδόπουλου, και την παρουσίαση του υγειονομικού και προνοιακού χάρτη, ήρθε πρόταση νόμου για το χάρτη υγείας και πρόνοιας.
Θέλω επί τη ευκαιρία να σας πω ότι από 1η Σεπτεμβρίου μπορούμε να σας παρουσιάσουμε σε λειτουργία στο Υπουργείο Υγείας, το ολοκληρωμένο σύστημα του προνοιακού χάρτη. Ακολουθεί βεβαίως η λειτουργία, η υλοποίηση, η εφαρμογή του υγειονομικού χάρτη, δύο χάρτες που κινούνται παράλληλα, είναι συμβατοί και κάποια στιγμή θα λειτουργήσουν μέσα σε ενιαίο πληροφοριακό δίκτυο.
Σήμερα παρουσιάζεται μια άλλη πρόταση νόμου -καλοδεχούμενη βεβαίως- που δεν έχει την ολοκληρωμένη μορφή που εμείς αντιλαμβανόμαστε για το θέμα της δημόσιας υγείας. Πιστεύω ότι θα έχουμε την ευκαιρία να τα συζητήσουμε με την κατάθεση του σχεδίου νόμου.
Έθιξε ο κ. Κωνσταντόπουλος ένα πάρα πολύ σοβαρό θέμα: Τι γίνεται με τους ελέγχους και με τις πολλές λειτουργίες, οι οποίες δεν διέπονται από τις προβλεπόμενες υγειονομικές διατάξεις; 
Θα επιλέξω ένα θέμα, το θέμα του νερού. Πρέπει να ξέρετε ότι υπάρχουν πολλές αποκεντρωμένες αρμοδιότητες και κατά συνέπεια και αποκεντρωμένες ευθύνες. Σήμερα η Τοπική Αυτοδιοίκηση χρηματοδοτείται από το ειδικό πρόγραμμα Τοπικής Αυτοδιοίκησης με πολλά δισεκατομμύρια. Χρηματοδοτείται από το περιφερειακό πρόγραμμα του Γ' Κοινοτικού Πλαισίου Στήριξης, από το νομαρχιακό πρόγραμμα, από το Ταμείο Συνοχής.
Τι προτεραιότητα δίνουν σήμερα οι δήμοι, οι δήμαρχοι και τα δημοτικά συμβούλια στην αντικατάσταση, στη βελτίωση, στον εκσυγχρονισμό των δικτύων ύδρευσης; Δεν είναι θέμα θεσμικής ευθύνης της αυτοδιοίκησης; 
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Μόνο το Ε.Π.Τ.Α.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Όχι, μπορούν να βάλουν και στα περιφερειακά προγράμματα.
Είναι δυνατόν να υπάρχουν νομαρχιακές αυτοδιοικήσεις της χώρας με αποκεντρωμένη αρμοδιότητα και να μην κάνουν ελέγχους είτε στα δίκτυα είτε στα εμφιαλωμένα νερά ή ακόμα χειρότερα να μην αντιδρούν ακαριαία, όταν εμφανίζεται κάποιο πρόβλημα σε εμφιαλωμένο νερό ή νερό δικτύου ύδρευσης;
Δεν μπορούμε να ζητάμε συμμετοχή στις αποφάσεις, να διεκδικούμε αρμοδιότητες, αλλά την ώρα της ευθύνης, να προσποιούμαστε τους άσχετους ή τα θύματα. Τότε, με τη μη αναδοχή αυτής της ευθύνης γινόμαστε συνυπεύθυνοι για την αναξιοπιστία του δημόσιου βίου, αλλά ορισμένες φορές, όταν μιλάμε για δημόσια υγεία, γινόμαστε και επικίνδυνοι.
Κύριε Πρόεδρε, προχωράμε στην υλοποίηση του συνολικού μας σχεδίου της μεταρρύθμισης στο χώρο της υγείας. Δουλεύουμε συστηματικά και μεθοδικά για να χτίσουμε ένα σύστημα υγείας, το οποίο να αντέχει στο χρόνο, να εξυπηρετεί τον πολίτη, να ανταποκρίνεται στις ανάγκες υγείας του Έλληνα πολίτη, αλλά ταυτόχρονα να αναδεικνύεται και ο ρόλος των εργαζομένων στο χώρο αυτό ως πραγματικών λειτουργών της υγείας.
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας, κ. Προκόπης Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, εμείς σε καμία περίπτωση σε τέτοια σοβαρά θέματα δεν θέλουμε να υψώσουμε τους τόνους. Αλλά από την πλευρά της Κυβέρνησης αυτή η έπαρση και η απόλυτη ικανοποίηση για όσα κάνει, είναι σε πλήρη αναντιστοιχία με το τι επικρατεί γενικότερα στον τομέα της δημόσιας υγείας.
Το είπα στην πρωτολογία μου, αλλά με διορθώσατε και μου είπατε ότι εσείς οι ίδιοι δεν είστε ικανοποιημένοι από το θεσμικό πλαίσιο. Τώρα έρχεστε να μας πείτε ότι όλα πάνε καλά, σύμφωνα με τον προγραμματισμό της Κυβέρνησης. 
Δεν πάνε καλά. Το ξέρετε. Υπάρχουν ελλείψεις. Δεν ξέρω ποιος ήταν ο σχεδιασμός ή ο προγραμματισμός της Κυβέρνησης, αλλά είναι ελλειμματικοί. Σας καλούμε με νηφαλιότητα και υπευθυνότητα. Δεν σας αρέσει η πρότασή μας; Φέρτε μας τα μέτρα που προτείνετε εσείς. Θέλουμε ένα ενιαίο θεσμικό πλαίσιο για τη δημόσια υγεία. Δεν νομίζω ότι αυτό που υπάρχει είναι κάτι που μπορεί να σας κάνει υπερήφανους. 
Είπατε ότι η Νέα Δημοκρατία τρέχει πίσω από τα γεγονότα και πως όταν βγάζετε κάποιες ρυθμίσεις η Νέα Δημοκρατία έρχεται μετά. Η Νέα Δημοκρατία όταν βλέπει τα ελλιπέστατα μέτρα που φέρνετε προσπαθεί να σας υποδείξει τις ελλείψεις που έχετε. Αν είστε τόσο ικανοποιημένοι στο Υπουργείο Υγείας για όσα κάνετε, από εκεί και πέρα θα έπρεπε να βλέπετε ποια είναι η στάση της κοινής γνώμης, ποια κριτική σας ασκεί, γενικά για την πορεία του Υπουργείου, το οποίο πειραματίζεται. Αυτό συμβαίνει με πολλά Υπουργεία αλλά στο Υπουργείο Υγείας συμβαίνει το εξής. Αφού ο νυν Υπουργός την ημέρα που ανέλαβε, κατήγγειλε τα "πιράνγχας" και τη διάλυση των πάντων επεχείρησε να κάνει τη δική του επανάσταση, η οποία μάλλον οδηγείται σε φιάσκο. Αυτό πρέπει να σας κάνει να σκεφθείτε πως όταν αυτήν την ώρα η Αξιωματική Αντιπολίτευση σας επισημαίνει ορισμένα πράγματα, δεν το κάνει γιατί θέλει να κερδίσει σε δημοσιότητα.
Κύριε Υπουργέ, γνωρίζετε ότι συζητάμε αυτήν τη στιγμή ένα αντικείμενο το οποίο ελάχιστα θα απασχολήσει τα Μέσα Μαζικής Ενημέρωσης και τον γραπτό τύπο. Επομένως δεν έχει να κερδίσει τίποτα η Νέα Δημοκρατία. Δεν το κάνει για λόγους δημοσιότητας ή για να δείξει ότι κάνει τυπικά τη δουλειά της. 
Αγωνιούμε! Έχετε κάτι καλύτερο να μας προτείνετε; Να μας το φέρετε. Προγράμματα και σχέδια για ένα καλοκαίρι δεν αρκούν. 
Υπάρχει και κάτι άλλο που θέλω να σας τονίσω. Γενικά η Κυβέρνηση είναι πολύ ικανοποιημένη τον τελευταίο καιρό, γι΄ αυτά τα οποία κάνει. Βέβαια κατά καιρούς άλλα λέει. Ο κύριος Πρωθυπουργός μας έλεγε ότι είναι ικανοποιημένος για την πορεία του κυβερνητικού έργου, όταν συζητούσαμε στην τελευταία προ ημερησίας διατάξεως συζήτηση. Όταν όμως πήγε στο Εκτελεστικό Γραφείο του κόμματός σας είπε ότι υπονομεύεται στο έργο του, ότι τίποτε δεν πάει καλά και ότι πρέπει να ξαναδεί την κυβερνητική πορεία μέσα από το συνέδριο του ΠΑΣΟΚ. Δηλαδή μεταθέτει τις ευθύνες του σε ένα συνέδριο αντί να δίνει λογαριασμό στη Βουλή που τον εψήφισε.
Πάψτε ως Κυβέρνηση να έχετε αυτήν την ικανοποίηση για ό,τι κάνετε. Θα σας θυμίσω τη φράση που έλεγε ο Ασημάκης Πανσέληνος σε ένα πολύ όμορφο βιβλίο του, με τίτλο "Τότε που ζούσαμε". Είχε πει ότι αν θέλουμε να πάμε μπροστά σε επίπεδο δημοκρατίας, κυβέρνηση και πολίτες πρέπει να έχουν μεταξύ τους αμοιβαίο αίσθημα ενοχής. Το κράτος γι' αυτά που δεν κάνει για τους πολίτες του και οι πολίτες γι' αυτά που πρέπει να διεκδικούν μονίμως και δεν το πράττουν. Όταν αποκτήσουμε αυτό το αμοιβαίο αίσθημα ενοχής, τότε θα πάμε μπροστά. Πάρτε αυτήν την πρόταση σαν μια πρόκληση, παράκληση να νομοθετήσετε κάτι ουσιαστικό. Κάντε το. Είμαστε εδώ να το ενισχύσουμε.
Νομίζω ότι τα υπόλοιπα δεν ωφελούν. Το κλίμα που επεκράτησε ήταν πολύ ήπιο σ' αυτήν τη συζήτηση. Δεν είχε σκοπό να δημιουργήσει αντιπολιτευτικούς τόνους με αντιπολιτευτικές κορώνες. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Θεωρήσαμε καλοδεχούμενη την πρόταση νόμου. Θα την αξιοποιήσουμε στο βαθμό που θα κρίνουμε στο σχέδιο νόμου που θα φέρουμε.
Κύριε Παυλόπουλε, πέρα από τη γνώμη που έχουμε εμείς για το κόμμα μας και σεις για το δικό σας ή ο ένας για τον άλλον, μεγαλύτερη σημασία έχει στην πολιτική ποια είναι η γνώμη του ελληνικού λαού για τον καθένα μας. Είναι καλό να το θυμόμαστε αυτό, αλλά και να μην κάνουμε κατάχρηση. Ο ελληνικός λαός έδωσε την εμπιστοσύνη του στο ΠΑΣΟΚ και στην κυβέρνησή του πριν από ενάμιση χρόνο. 
Τώρα σχετικά με το τι δεχόμαστε, σας είπα ότι στείλαμε για επεξεργασία ένα προεδρικό διάταγμα. Ακριβώς το ίδιο, πανομοιότυπο καταθέσατε την επομένη εβδομάδα στη Βουλή. Διαλέγετε και παίρνετε. Ή ακολουθήσατε μια πρωτοβουλία μας ή εμείς υιοθετήσαμε απολύτως μια πρόταση δική σας. Αυτό οφείλεται να το εκτιμήσετε, εν τοιαύτη περιπτώσει. Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Δικαιοσύνης, Εθνικής Οικονομίας και Οικονομικών, Περιβάλλοντος, Χωροταξίας και Δημοσίων Έργων και Δημόσιας Τάξης κατέθεσαν σχέδιο νόμου: "Έκτιση ποινών εμπόρων ναρκωτικών και άλλες διατάξεις αρμοδιότητας του Υπουργείου Δικαιοσύνης".
Παραπέμπεται στην αρμόδια Διαρκή Επιτροπή.
Δεν υπάρχει άλλος ομιλητής επί της προτάσεως νόμου.
Κηρύσσεται περαιωμένη η συζήτηση επί της αρχής της πρότασης νόμου της Νέας Δημοκρατίας αρμοδιότητας του Υπουργείου Υγείας και Πρόνοιας: "Μέτρα για την προστασία της Δημόσιας Υγείας". 
Οι αποδεχόμενοι την πρόταση νόμου παρακαλώ να εγερθούν. 
(Εγείρονται οι αποδεχόμενοι την πρόταση νόμου)
Προφανώς δεν ηγέρθη ο απαιτούμενος και προβλεπόμενος από τον Κανονισμό της Βουλής και το Σύνταγμα αριθμός Βουλευτών και η πρόταση νόμου: "Μέτρα για την προστασία της Δημόσιας Υγείας" απορρίπτεται. 
Κυρίες και κύριοι συνάδελφοι, εκ μέρους του Προέδρου της Βουλής κ. Απόστολου Κακλαμάνη και των συναδέλφων μου του Προεδρείου σας εύχομαι καλές διακοπές και καλή επάνοδο. 
Επίσης, εύχομαι καλές διακοπές και στους υπαλλήλους που συνεπικουρούν το έργο της Βουλής και του Προεδρείου.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 13.00΄ λύεται η συνεδρίαση για την Δευτέρα 20 Αυγούστου 2001 και ώρα 18.30΄ με αντικείμενο εργασιών του Τμήματος νομοθετική εργασία, σύμφωνα με την ημερήσια διάταξη που θα διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



