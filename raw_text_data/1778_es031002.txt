      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2003
      ΣΥΝΕΔΡΙΑΣΗ ΜΑ΄
      Πέμπτη 2 Οκτωβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές, από το 4ο Δημοτικό Σχολείο Πάτρας, και από το 3ο Γυμνάσιο Καλλιθέας Αττικής, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τους Υπουργούς Δικαιοσύνης, σχετικά με τις διώξεις συνδικαλιστών κλπ., σελ.
      β) Προς τον Υπουργό Εξωτερικών, σχετικά με τη χρήση βιομετρικών αναγνωριστικών στοιχείων και προσωπικών δεδομένων στους πολίτες της Ευρωπαϊκής Ένωσης που ταξιδεύουν στις Ηνωμένες Πολιτείες, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση στο σύνολο του σχεδίου νόμου του Υπουργείου Ανάπτυξης: «Τροποποίηση του ν. 2323/95, «Υπαίθριο Εμπόριο και άλλες διατάξεις» και άλλες διατάξεις», σελ.
      2. Συζήτηση επί των άρθρων και τροπολογιών του σχεδίου νόμου του Υπουργείου Δικαιοσύνης: «Αναμόρφωση της ποινικής νομοθεσίας ανηλίκων και άλλες διατάξεις», σελ.
      3. Ψήφιση στο σύνολο του σχεδίου νόμου του Υπουργείου Δικαιοσύνης «Αναμόρφωση της ποινικής νομοθεσίας ανηλίκων και άλλες διατάξεις», σελ.
      4. Κατάθεση σχεδίου νόμου:
      Οι Υπουργοί Εξωτερικών, Οικονομίας και Οικονομικών, Εσωτερικών, Δημόσιας διοίκησης και Αποκέντρωσης και Δικαιοσύνης, κατέθεσαν σχέδιο νόμου : «Οργάνωση των Υπηρεσιών Διεθνών Οικονομικών Σχέσεων και Αναπτυξιακής Συνεργασίας του Υπουργείου Εξωτερικών και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΚΟΥΒΕΛΗΣ Φ., σελ.
      ΛΟΒΕΡΔΟΣ Α., σελ.
      ΠΕΤΣΑΛΝΙΚΟΣ Φ., σελ.
      ΣΚΥΛΛΑΚΟΣ Α., σελ.
      Β. Επί του σχεδίου νόμου του Υπουργείου Δικαιοσύνης:
      ΚΟΥΒΕΛΗΣ Φ., σελ.
      ΚΟΥΡΟΥΜΠΛΗΣ Π., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΠΑΠΑΝΙΚΟΛΑΣ Β., σελ.
      ΠΑΥΛΟΠΟΥΛΟΣ Π., σελ.
      ΠΕΤΣΑΛΝΙΚΟΣ Φ., σελ.
      ΣΓΟΥΡΙΔΗΣ Π., σελ.
      ΤΑΣΟΥΛΑΣ Κ., σελ.
      ΤΣΙΠΛΑΚΗΣ Κ., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2003 
      ΣΥΝΕΔΡΙΑΣΗ  ΜΑ΄
      Πέμπτη 2 Οκτωβρίου 2003
      Αθήνα, σήμερα στις 2 Οκτωβρίου 2003, ημέρα Πέμπτη  και ώρα 10.54΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από το Γραμματέα της Βουλής κ.  Λεωνίδα Γρηγοράκο, Βουλευτή  Λακωνίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ, κατέθεσε αναφορά με την οποία ο Δήμος Περάματος Πειραιά, ζητεί την ολοκλήρωση της κατασκευής οδικών έργων στην περιοχή του.
      2) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ, κατέθεσε αναφορά με την οποία η Ένωση Δαρδανελλιωτών «Ο ΑΓΙΟΣ ΘΕΟΔΩΡΟΣ», ζητεί να εγκριθεί η ανέγερση Ναΐσκου στη θέση Σχιστό Κορυδαλλού.
      3) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ, κατέθεσε αναφορά με την οποία ο Εξωραϊστικός και Μορφωτικός  Όμιλος Οικιστών Σαλαμίνας «ΑΙΑΣ ΚΛΑΜΠ», ζητεί την ηλεκτροδότηση  του οικισμού και την κατασκευή έργων υποδομής.
      4) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ, κατέθεσε αναφορά με την οποία το Εμπορικό και Βιομηχανικό Επιμελητήριο Πειραιώς, ζητεί να οριοθετηθεί η περιοχή του Γ΄ Δ/τος Πειραιώς ως πλημμυροπαθές.
      5) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ, κατέθεσε αναφορά με την οποία  ο Σύνδεσμος Εμπόρων και Εισαγωγέων Αυτοκινήτων Ελλάδος, ζητεί  να σταματήσει η υπέρμετρη φορολόγηση των εισαγόμενων αντιρρυπαντικών επιβατικών αυτοκινήτων. 
      6) Ο Βουλευτής Αιτωλοακαρνανίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ, κατέθεσε αναφορά με την οποία ο Σύλλογος Γονέων Κηδεμόνων Μουσικού Σχολείου Αγρινίου, ζητεί την επίλυση προβλήματος σίτησης των μαθητών του Μουσικού Σχολείου Αγρινίου. 
      7) Ο Βουλευτής Αιτωλοακαρνανίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ, κατέθεσε αναφορά με την οποία ο Σύλλογος Υπαλλήλων Περιφέρειας Δυτικής Ελλάδας, ζητεί την επίλυση θεσμικών και οικονομικών προβλημάτων των μελών του.
      8) Ο Βουλευτής Αιτωλοακαρνανίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ, κατέθεσε αναφορά με την οποία ο Δήμος Παναιτωλικού Νομού Αιτωλοακαρνανίας, ζητεί την επέκταση της 14ης επαρχιακής οδού.
      9) Ο Βουλευτής Αιτωλοακαρνανίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ, κατέθεσε αναφορά με την οποία ο Δήμος Κεκροπίας Νομού Αιτωλοακαρνανίας, ζητεί  χρηματοδότηση, για την καταβολή της μισθοδοσίας των υπαλλήλων του Παιδικού Σταθμού Παλαίρου .
      10) Ο Βουλευτής  Αιτωλοακαρνανίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ, κατέθεσε αναφορά με την οποία ο κ. Μήτσης Νικόλαος, Δημοτικός Σύμβουλος Δήμου Αλυζίας Αιτωλοακαρνανίας, ζητεί ενόψει της νέας διοικητικής διαίρεσης της χώρας, την ενσωμάτωση στο Νομό Αιτωλοακαρνανίας των νησιών του Ιονίου Πελάγους : Εχινάδες, Καστός και Κάλαμος – Επισκοπή.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ, κατέθεσε αναφορά με την οποία το Τοπικό Συμβούλιο του  Δ.Δ. Ανατολής του Δήμου Ιεράπετρας Κρήτης, ζητεί την επίλυση προβλήματος που προέκυψε από το χαρακτηρισμό εκτάσεων της περιοχής ως δασικών.
      12) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ, κατέθεσε αναφορά με την οποία ο Δήμαρχος Ομηρούπολης Χίου, ζητεί την ολοκλήρωση της αποκατάστασης του Αναβάτου  Χίου.
      13) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ, κατέθεσαν αναφορά με την οποία η Ομοσπονδία Υπαλληλικού Προσωπικού Αυτ/ των Ελλάδας, ζητεί την επίλυση αιτημάτων των εργαζομένων στις οδικές συγκοινωνίες και μεταφορές.
      14) Η Βουλευτής Αθηνών κ. ΜΑΡΙΑ ΔΑΜΑΝΑΚΗ, κατέθεσε αναφορά με την οποία ο Δήμος Ηλιούπολης, ζητεί με αφορμή την παράδοση στην κυκλοφορία της Δυτικής Περιφερειακής Υμηττού, την επίσπευση των διαδικασιών ολοκλήρωσης του ημιτελούς σήμερα έργου, την άμεση έναρξη των εργασιών και τον καθορισμό συγκεκριμένου χρονοδιαγράμματος ολοκλήρωσης και της Νότιας προέκτασης της Δυτικής Περιφερειακής Υμηττού.
      15) Οι Βουλευτές κύριοι ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ, κατέθεσαν αναφορά με την οποία η Κ. κ΄ Θ. ΤΣΙΠΗΡΑΣ κ΄ ΣΥΝΕΡΓΑΤΕΣ – Μηχανικοί Βιοκλιματικής  Αρχιτεκτονικής και Δόμησης –διαμαρτύρονται για την άρνηση του Πολεοδομικού Γραφείου Πειραιά να εξετάσει δύο οικοδομικές άδειες, επειδή είναι βιοκλιματικά τα κτίρια.
      16) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ, κατέθεσε αναφορά με την οποία οι Υπεύθυνοι Σχολικών Δραστηριοτήτων Αγωγής Υγείας και Συμβουλευτικών Σταθμών Νέων  της Δευτεροβάθμιας Εκπαίδευσης , ζητούν την άμεση καταβολή του ειδικού επιδόματος θέσης αναδρομικά από 28/6/2002.
      17) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ, κατέθεσε αναφορά με την οποία ο κ. Λυμπερόπουλος Δημήτριος, κάτοικος Θησείου, διαμαρτύρεται για τις βασικές ελλείψεις που υπάρχουν, ενώ παραδόθηκαν και παραδίδονται στην κυκλοφορία, τεχνικά έργα.
      18) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ, κατέθεσε αναφορά με την οποία ο Σύλλογος Προστασίας Ελλήνων Αιμορροφιλικών, ζητεί τη συνταξιοδότηση των ατόμων με αιμορροφιλία στα 15 έτη.
      19) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ, κατέθεσε αναφορά με την οποία ο κ. Χρήστος Ξωφύλλης, κάτοικος Δήμου Φερών, ζητεί να του χορηγηθεί αναπηρική σύνταξη.
      20) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ, κατέθεσε αναφορά με την οποία ο Νομάρχης Αρκαδίας, ζητεί τη λειτουργία Αστυνομικού Σταθμού στη βιομηχανική περιοχή Τρίπολης.
      21) Ο Βουλευτής Αιτωλοακαρνανίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ, κατέθεσε αναφορά με την οποία η Πανελλήνια Ομοσπονδία Πολιτικού Προσωπικού Υπουργείου Δημοσίας Τάξης, διαμαρτύρεται για την ανάκληση της υπουργικής απόφασης , σχετικά με την καθιέρωση ειδικής αποζημίωσης στο προσωπικό του Υ.Δ.Τ. που εργάζεται πλέον του πενθημέρου.
      22) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ, κατέθεσε αναφορά με την οποία ο Όμιλος Ερετών, ζητεί τη διάσωση του Μουσείου Κωπηλασίας του Ομίλου και την παραμονή του εκτός της Μαρίνας Ζέας. 
      23) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ, κατέθεσε αναφορά με την οποία το Εμπορικό και Βιομηχανικό Επιμελητήριο Πειραιά, ζητεί την οριοθέτηση του Γ΄ Διαμερίσματος Πειραιώς, ως πλημμυροπαθούς περιοχής.
      24) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ, κατέθεσε αναφορά με την οποία το Βιοτεχνικό  Επιμελητήριο Πειραιά, ζητεί την επίλυση ασφαλιστικού προβλήματος των μελών του.
      25) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ, κατέθεσε αναφορά με την οποία ο Δήμος Αίγινας, ζητεί τη χρηματοδότηση και υλοποίηση του έργου « ύδρευση Νήσων  Αίγινας και Αγκιστρίου από την ΕΥΔΑΠ με υποθαλάσσιο αγωγό». 
      26) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ, κατέθεσε αναφορά με την οποία το Δασαρχείο Πόρου, ζητεί την απαγόρευση του κυνηγιού στη νήσο Καλαυρία. 
      27) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ, κατέθεσε αναφορά με την οποία τα Επιμελητήρια Δωδεκανήσου και Κυκλάδων, διαμαρτύρονται  για τα αποτελέσματα του διαγωνισμού σχετικά με την δημιουργία της 8ης Περιφερειακής θυρίδας Νοτίου Αιγαίου, Γενικής Γραμματείας Νέας Γενιάς. 
      28) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ, κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων, ζητεί να χαρακτηρισθεί το επάγγελμα του  Αστυνομικού, Πυροσβέστη και Λιμενικού σαν επικίνδυνο και ανθυγιεινό.
      29) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ, κατέθεσε αναφορά με την οποία η Πανελλήνια Ομοσπονδία Πολιτικού Προσωπικού Υπουργείου Δημόσιας Τάξης ζητεί την άμεση καταβολή δεδουλευμένων αποδοχών στα μέλη της.
      30) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ, κατέθεσε αναφορά με την οποία η Πανελλήνια Ένωση Φίλων των Πολυτέκνων ζητεί την αύξηση του μηνιαίου πολυτεκνικού επιδόματος.
      31) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ, κατέθεσε αναφορά με την οποία η Ένωση Ξενοδόχων Νομού Ευρυτανίας ζητεί να μην εγκριθεί η εγκατάσταση ανεμογεννητριών στην οριογραμμή Ευρυτανίας-Φθιώτιδας.
      32) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ, κατέθεσε αναφορά με την οποία η Αθλητική Ένωση Ν. Άμπλιανης ζητεί την άμεση λειτουργία του πάρκου κυκλοφοριακής αγωγής Λαμίας.
      33) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ, κατέθεσε αναφορά με την οποία το Κ.Τ.Ε.Λ. Α.Ε. Νομού Εύβοιας ζητεί την επίλυση οικονομικών προβλημάτων που αντιμετωπίζει.
      34) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ, κατέθεσε αναφορά με την οποία η Ομοσπονδία Ναυτικών Πρακτόρων Ελλάδας ζητεί την ικανοποίηση οικονομικών και εργασιακών αιτημάτων του κλάδου τους.
      35) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ, κατέθεσε αναφορά με την οποία η Συνομοσπονδία Επιχειρηματιών Ενοικιαζομένων Δωματίων Διαμερισμάτων Ελλάδος ζητεί την ικανοποίηση αιτήματος, σχετικά με την κατηγοριοποίηση των καταλυμάτων. 
      36) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ, κατέθεσε αναφορά με την οποία η Λασιθιωτική Ανώνυμη Ναυτιλιακή Εταιρία ζητεί την εξόφληση των οφειλομένων μισθωμάτων Άγονων Γραμμών.
      37) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ, κατέθεσε αναφορά με την οποία το Τ.Ε.Ι. Σητείας ζητεί τη δημιουργία ενός νέου τμήματος Τ.Ε.Ι. «Ποιοτικού Ελέγχου και Τυποποίησης Τροφίμων» στη Σητεία.
      38) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ, κατέθεσε αναφορά με την οποία ο Αγροτικός Συνεταιρισμός Τριάδας Δήμου Μεσσατίων Εύβοιας ζητεί την αποζημίωση των πατατοπαραγωγών της περιοχής που οι καλλιέργειες τους  υπέστησαν ζημιές, λόγω δυσμενών καιρικών συνθηκών.
      39) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ, κατέθεσε αναφορά με την οποία το Παράρτημα Βορείου Αιγαίου της Ένωσης Τεχνολόγων Εκπαιδευτικών ζητεί το διορισμό εκπαιδευτικού προσωπικού κλάδου ΔΕ, για την ομαλή λειτουργία των εργαστηρίων των Σχολικών Εργαστηριακών Κέντρων.
      40) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ, κατέθεσε αναφορά με την οποία οι Διευθυντές των Συστεγαζομένων Σχολικών Μονάδων του πρώην 1ου ΤΕΛ Κέρκυρας ζητεί την επίλυση κτιριακών προβλημάτων του σχολικού συγκροτήματος πρώην 1ου ΤΕΛ Κέρκυρας.
      41) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ, κατέθεσε δημοσίευμα εφημερίδας που αφορά στις πολιτικές ευθύνες για το θάνατο οικοδόμου στους Αυλιώτες Κέρκυρας.
      42) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ, κατέθεσε αναφορά με την οποία ο Σύνδεσμος Ξενοδοχοϋπαλλήλων Κέρκυρας ζητεί να γίνει συμπληρωματικός διαγωνισμός για τη στέγαση των φοιτητών του Ιονίου Πανεπιστημίου.
      43) Ο Βουλευτής Αθηνών κ. ΒΥΡΩΝ ΠΟΛΥΔΩΡΑΣ, κατέθεσε αναφορά με την οποία η Πανελλήνια Ένωση Προσωπικού Ιδιωτικού Δικαίου Υπουργείου Δημόσιας Τάξης διαμαρτύρεται, για την ανάκληση της υπουργικής απόφασης, σχετικά με την καθιέρωση ειδικής αποζημίωσης για το πολιτικό προσωπικό του Υ.Δ.Τ. που εργάζεται πέραν του πενθημέρου.
      44) Ο Βουλευτής Θεσσαλονίκης κ. ΣΩΤΗΡΙΟΣ ΚΟΥΒΕΛΑΣ, κατέθεσε αναφορά με την οποία ζητεί χρηματοδότηση για την εκτέλεση έργων πολιτιστικής, αθλητικής και εκπαιδευτικής αναβάθμισης στο Δήμο Αμπελοκήπων Θεσσαλονίκης.
      45) Ο Βουλευτής Θεσσαλονίκης κ. ΣΩΤΗΡΙΟΣ ΚΟΥΒΕΛΑΣ, κατέθεσε αναφορά με την οποία ο Φαρμακευτικός Σύλλογος Θεσσαλονίκης ζητεί την υλοποίηση των συμφωνηθέντων ρυθμίσεων που αφορούν στα χρέη του Ο.Π.Α.Δ. στους Φαρμακοποιούς.
      46) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ, κατέθεσε αναφορά με την οποία η Δημοτική Κοινοτική Μέριμνα Δήμου Αρτέμιδος Αττικής ζητεί τη λειτουργία περιφερειακού ιατρείου στην περιοχή του Δήμου Αρτέμιδος.
      47) Ο Βουλευτής Αιτωλοακαρνανίας κ. ΙΩΑΝΝΗΣ ΒΑΪΝΑΣ, κατέθεσε αναφορά με την οποία ο Δήμος Παναιτωλικού Νομού Αιτωλοακαρνανίας ζητεί την επέκταση του οδικού άξονα της 14ης επαρχιακής οδού.
      48) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ, κατέθεσε αναφορά με την οποία ο Σύλλογος Γονέων και Κηδεμόνων 10ου Δημοτικού Σχολείου Χαλκίδας διαμαρτύρεται για την εγκατάσταση κεραίας κινητής τηλεφωνίας σε περιοχή που λειτουργούν δύο Δημοτικά Σχολεία.
      49) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ, κατέθεσε αναφορά με την οποία ο Εξωραϊστικός Εκπολιτιστικός Σύλλογος Κάτω Σουλίου «ΜΙΛΤΙΑΔΗΣ» ζητεί την τροποποίηση των όρων δόμησης της περιοχής του.
      50) Ο Βουλευτής Αιτωλοακαρνανίας κ. ΙΩΑΝΝΗΣ ΒΑΪΝΑΣ, κατέθεσε αναφορά με την οποία ο Σύλλογος Καστανιωτών Ναυπακτίας «Ο ΑΓΙΟΣ ΙΩΑΝΝΗΣ Ο ΠΡΟΔΡΟΜΟΣ» ζητεί την εκτέλεση έργων αποκατάστασης του δρόμου που ενώνει την 24η επαρχιακή οδό με το Δ.Δ. Καστανιάς.
      51) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ, κατέθεσε αναφορά με την οποία ο Δήμος Ελευσίνας Αττικής ζητεί την επίσπευση των προγραμματισμένων έργων ανακατασκευής του Δημοτικού Σταδίου Ελευσίνας.
      52) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ, κατέθεσε αναφορά με την οποία ο Δήμος Μανταμάδου Λέσβου ζητεί να μην επιτραπεί η μετεγκατάσταση του εργοστασίου της ΔΕΗ στη θέση  Καραβά Μανταμάδου.
      53) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ, κατέθεσε αναφορά με την οποία ο Παγχιακός Σύλλογος ατόμων με ειδικές ανάγκες ζητεί να λειτουργήσουν άμεσα τα κέντρα κατάρτισης  και θεραπευτικής αγωγής για τα άτομα με ειδικές ανάγκες.
      54) Η Βουλευτής  Αττικής κ. ΙΩΑΝΝΑ ΣΤΕΡΓΙΟΥ, κατέθεσε αναφορά με την οποία 30 εξωραϊστικοί και Πολιτιστικοί Σύλλογοι της ευρύτερης περιοχής του Ωρωπού, ζητούν να παρθούν μέτρα και να σταματήσει η ασυδοσία της ρύπανσης του ποταμού Ασωπού και της θάλασσας του Ν. Ευβοϊκού από τα απεξέργαστα τοξικά απόβλητα των εργοστασίων Οινοφύτων – Σχηματαρίου.
      55) Η Βουλευτής Αττικής κα ΙΩΑΝΝΑ ΣΤΕΡΓΙΟΥ, κατέθεσε αναφορά με την οποία η Ένωση Αγροτικών Συνεταιρισμών Αττικής, ζητεί την επίλυση  αιτημάτων της, προκειμένου να προχωρήσει η προσπάθεια που καταβάλλεται για την εξυγίανση της Ένωσης.
      56) Η Βουλευτής Αττικής κα ΙΩΑΝΝΑ ΣΤΕΡΓΙΟΥ, κατέθεσε αναφορά με την οποία ο Δήμος Ελευσίνας Αττικής, ζητεί την επίλυση αιτημάτων που αφορούν προγραμματισμένα έργα ανακατασκευής του Δημοτικού Σταδίου Ελευσίνας, καθώς και του γηπέδου του ΠΑΝΕΛΕΥΣΙΝΙΑΚΟΥ.
      57) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ, κατέθεσε αναφορά με την οποία το Επιμελητήριο Δράμας διαμαρτύρεται για την ανισοκατανομή  που υπάρχει σχετικά με την δημιουργία νέων Σχολών ΑΕΙ και ΤΕΙ στην περιφέρεια της Ανατολικής Μακεδονίας – Θράκης συμπεριλαμβανομένου και  του Νομού Σερρών.
      58) Οι Βουλευτές κυρίες ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΑ ΣΤΕΡΓΙΟΥ, κατέθεσαν αναφορά με την οποία ο Σύλλογος Πτυχιούχων Φωτογράφων ΤΕΙ, διαμαρτύρεται γιατί σε προκήρυξη της Οργανωτικής  Επιτροπής Ο.Α. ΑΘΗΝΑ 2004 για  τη θέση του Διευθυντή Τομέα Φωτογραφικών Υπηρεσιών δεν αξιοποιούνται οι πτυχιούχοι της μοναδικής Ανωτάτης Σχολής Φωτογραφίας.
      59) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ, κατέθεσαν αναφορά με την οποία το Σωματείο Καταστηματαρχών Κουρέων – Κομμωτών Νομού Αττικής, ζητεί την επίλυση αιτημάτων που απασχολούν τον κλάδο.
      60) Οι Βουλευτές κυρίες ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΑ ΣΤΕΡΓΙΟΥ, κατέθεσαν αναφορά με την οποία ο Σύλλογος Καρκινοπαθών Μακεδονίας – Θράκης, ζητεί την επίλυση αιτημάτων που αφορούν στη δυσλειτουργία των απογευματινών ιατρείων των Νοσοκομείων.
      61) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ, κατέθεσε αναφορά με την οποία κάτοικοι της περιοχής Ζάκρου του Δήμου Ιτάνου, ζητούν την αντικατάσταση των αναμεταδοτών  της περιοχής του Τραόσταλου.
      62) Οι Βουλευτές κύριοι ΑΝΤΩΝΙΟΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ, κατέθεσαν αναφορά με την οποία ο  Εξωραϊστικός και Πολιτιστικός Σύλλογος Πάνω Πετραλώνων «Ο ΠΕΡΙΚΛΗΣ», ο Σύλλογος Προστασίας Περιβάλλοντος Θησείου, η Δημοτική Παράταξη «Αγωνιστική – Αριστερά – Οικολογική Συμπαράταξη για την Αθήνα» και Κάτοικοι της περιοχής, αναφέρονται στο πρόβλημα που δημιουργήθηκε από την κατάργηση των γραμμών τρόλεϊ 22 και 23 και ζητούν την επίλυσή του.
      63) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ, κατέθεσαν αναφορά με την οποία το Σωματείο Εργαζομένων σε εργολήπτες και εκτελέσεις έργων του ΑΠΘ, ζητεί την άμεση μονιμοποίηση της εργατικής σχέσης των μελών του με το φορέα που εργάζονται.
      64) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΝΤΩΝΙΟΣ ΣΚΥΛΛΑΚΟΣ, κατέθεσαν αναφορά με την οποία η Ομοσπονδία Φορτοεκφορτωτών Ελλάδος, ζητεί την επαγγελματική  κάλυψη των φορτοεκφορτωτών.
      65) Οι Βουλευτές κύριοι ΑΝΤΩΝΙΟΣ ΣΚΥΛΛΑΚΟΣ  και ΛΙΑΝΑ ΚΑΝΕΛΛΗ, κατέθεσαν αναφορά με την οποία η Ομοσπονδία Ενώσεων Συλλόγων Γονέων και Κηδεμόνων Νομαρχιακού Διαμερίσματος Αθηνών, ζητεί να μην επιτραπεί η κατασκευή πενταόροφου υπογείου γκαράζ αυτοκινήτων κάτω από το, υπό ανέγερση  κτίριο του 6ου – 7ου ΤΕΕ Αθηνών.
      66) Οι Βουλευτές κύριοι ΑΝΤΩΝΙΟΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ, κατέθεσαν αναφορά με την οποία Δημότες – περίοικοι της πλατείας «Κρημνίτσας» στην συνοικία Ελληνορώσων  του Δήμου Αθηνών, ζητούν  να απελευθερωθεί και να αξιοποιηθεί , προς όφελος των κατοίκων της περιοχής, το τμήμα εκείνο της πλατείας που έχει καταπατηθεί από ιδιώτες.
      67) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ, κατέθεσαν αναφορά με την οποία Συνταξιούχοι του πρώην ΤΑΤ – ΜΓΤ, εργαζόμενοι στο εργοστάσιο Πολτού και Χάρτου ΘΕΣΣΑΛΙΚΗ, διαμαρτύρονται επειδή καλούνται να επιστρέψουν στο ΙΚΑ, μετά από επτά χρόνια, μεγάλα ποσά, που τους δόθηκαν με βάση δικαστικές αποφάσεις.
      68) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ, κατέθεσε αναφορά με την οποία ο κ. Χρήστος Κολοβός, πολύτεκνος, ζητεί να ισχύσει ο νόμος  που καθορίζει πως οι πολύτεκνοι καταβάλουν το ήμισυ των αμοιβών που  προβλέπει ο κώδικας των δικηγόρων για δικαστικές πράξεις.
      69) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ, κατέθεσε αναφορά με την οποία το Ιστορικό και Λαογραφικό Μουσείο Γαβαλοχωρίου του Δήμου Βάμου Χανίων, ζητεί να επισκευασθεί  παραδοσιακό κτίριο, προκειμένου να επεκταθεί.
      70) Η Βουλευτής Μαγνησίας κ. ΖΕΤΤΑ ΜΑΚΡΗ, κατέθεσε αναφορά με την οποία ο Δήμος Μηλεών  Μαγνησίας, ζητεί την αποζημίωση των ζημιών του φυτικού κεφαλαίου της περιοχής του, που προκλήθηκαν από παγετοπληξία.
      71) Η Βουλευτής Μαγνησίας κ. ΖΕΤΤΑ ΜΑΚΡΗ, κατέθεσε αναφορά με την οποία η Ιερά Μονή Αγίου Λαυρέντιου Πηλίου, ζητεί να χρηματοδοτηθεί η επισκευή και συντήρηση των ιστορικών κτιρίων της.
      72) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ, κατέθεσε αναφορά με την οποία ο κ. Φιλιππίδης Ιωάννης , δικηγόρος, ζητεί την επίλυση προβλήματος μετάταξης υπαλλήλου Οργανισμού Τοπικής Αυτοδιοίκησης.
      73) Ο  Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ, κατέθεσε αναφορά με την οποία η κ. Σταματίδου Μαρία, κάτοικος Κυργίων Δράμας , ζητεί την ικανοποίηση συνταξιοδοτικού της αιτήματος από τον ΟΓΑ.
      74) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ, κατέθεσε αναφορά με την οποία η κ. Βαφειάδου Ελένη , κάτοικος Χωριστής Δράμας, ζητεί την ικανοποίηση συνταξιοδοτικού της αιτήματος από το ΙΚΑ.
      75) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ, κατέθεσε αναφορά με την οποία ο Έπαρχος Θήρας, ζητεί τη λειτουργία της Τοπικής Υπηρεσίας του Ο.Α.Ε.Δ. στη Σαντορίνη.
      76) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ, κατέθεσε αναφορά με την οποία ο κ. Κοντοκώστας Τάσος, συνταξιούχος εκπαιδευτικός, κάτοικος Βόλου, ζητεί την επίλυση εργασιακού προβλήματος που αντιμετωπίζει η κόρη του. 
      77) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ, κατέθεσε αναφορά με την οποία η κ. Βασιλική Καραβασίλη, ζητεί να της χορηγηθεί σύνταξη χηρείας.
      78) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ, κατέθεσε αναφορά με την οποία ο κ. Μιχάλης Καλαϊτζίδης, ζητεί να αναγνωρισθεί το πτυχίο του ως φυσιοθεραπευτή σε αθλητές. 
      79) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ, κατέθεσε αναφορά με την οποία  ο Έπαρχος Θήρας, ζητεί  την επιδότηση της αεροπορικής σύνδεσης της Θήρας με τη Σύρο.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 493/7.7.03 ερώτηση του Βουλευτή κ. Αναστασίου Παπαληγούρα δόθηκε με το υπ’ αριθμ. ΥΠΠΟ/ΓΥ/ΚΕ/37/17.7.03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 493/07.07.2003 ερώτηση του Βουλευτή κ. Αναστάση Παπαληγούρα σας γνωρίζουμε τα εξής:
      Το Μουσείο της Αρχαίας Κορίνθου κτίστηκε το 1932 από την Αμερικανική Σχολή Κλασικών Σπουδών και βρίσκεται μέσα στον ομώνυμο αρχαιολογικό χώρο. Η έκθεσή του, ενώ διαμορφώνεται ικανοποιητικά στα βασικά της σημεία, δεν μπορεί ωστόσο να δώσει μια ολοκληρωμένη εικόνα της πόλης της Κορίνθου κατά την αρχαιότητα, αφού δεν παρουσιάζει σημαντικά ευρήματα και δεν αξιοποιεί τα πορίσματα της πολυετούς ανασκαφικής και ερευνητικής εργασίας ελλήνων και ξένων αρχαιολόγων. Επίσης στερείται εξοπλισμένων χώρων με αποτέλεσμα να μην εκμεταλλεύεται τις δυνατότητες της νέας τεχνολογίας και στις επιταγές της σύγχρονης μουσειολογίας.
      Για τους λόγους αυτούς κρίνεται αναγκαία, τόσο η αναβάθμιση των αρχαιολογικών χώρων, όσο και η δημιουργία νέου Μουσείου, του οποίου η χωροθέτηση θα αποφασισθεί μετά από μελέτη όλων των δεδομένων, που αφορούν στην ανέγερση ενός νέου Μουσείου για τις ανάγκες ενός μείζονος αρχαιολογικού χώρου της Πελοποννήσου σε συνδυασμό με την μoυσειακή πολιτική του ΥΠΠΟ. 
      Προς το παρόν, δίνεται προτεραιότητα στην αναβάθμιση των αρχαιολογικών χώρων με σκοπό αφενός την πρoστασία των μνημείων και εφ ετέρου τη διευκόλυνση και εξυπηρέτηση των επισκεπτών. Το έργο της αναβάθμισης του κεντρικού αρχαιολογικού χώρου μαζί με μια σειρά από έργα στην ευρύτερη περιοχή της Κορινθίας έχουν προταθεί από την αρμόδια Δ Εφορεία Προϊστορικών και Κλασικών Αρχαιοτήτων προς ένταξη στα κοινοτικά προγράμματα. Σκοπός του έργου είναι η δημιουργία ενός ισχυρού πολιτιστικού άξονα που θα δώσει την ολοκληρωμένη εικόνα ( Αγορά, Ακρόπολη, λιμάνια, Ιερά) μιας από τις σημαντικότερες πόλεις της αρχαίας Ελλάδας. ενώ παράλληλα θα παρέχει στον επισκέπτη με τη δημιουργία ενός νέου Μουσείου στην Κόρινθο γνώση, αισθητική απόλαυση και ψυχαγωγία.
      Η οργάνωση, σχεδίαση και υλοποίηση του έργου επιβάλλεται να συγκαταλέγεται στις άμεσες προτεραιότητες της υπό σύσταση νέας Εφορείας Αρχαιοτήτων με έδρα την Κόρινθο. βάσει του Π.Δ. 191/03 «Περί Οργανισμού του Υπουργείου Πολιτισμού».
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      2. Στην με αριθμό 271/2.7.03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 46267/817/18.7.03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Αναφορικά με την πιο πάνω ερώτηση, που αφορά την ίδρυση εμπορευματικού σταθμού στη Λαμία σας ενημερώνουμε ότι ο Ελληνικός Επιμελητηριακός Σύνδεσμος Μεταφορών έχει εκπονήσει μελέτη χωροθέτησης παρόμοιων σταθμών για όλη την Ελλάδα με χρηματοδότηση του Ταμείου Συνοχής. Στα πλαίσια αυτής της μελέτης θα πρέπει οι ενδιαφερόμενοι φορείς να εκπονήσουν μελέτη σκοπιμότητας-βιωσιμότητας, για την προώθηση της υλοποίησης του έργου, στους χώρους ευθύνης τους πράγμα που το Επιμελητήριο Φθιώτιδας, ακόμα δεν έχει πραγματοποιήσει. 
      Ο Υπουργός
      ΝΙΚΟΣ ΧΡΙΣΤΟΔΟΥΛΑΚΗΣ»
      
      3. Στην με αριθμό 344/3.7.03 ερώτηση του Βουλευτή κ. Γιάννη Κεφαλογιάννη δόθηκε με το υπ’ αριθμ. 46575/16.7.03 έγγραφο από τον Υφυπουργό Οικονομίας η ακόλουθη απάντηση:
      «Σε συνέχεια της με αρ. πρωτ. 344/3-7-2003 ερώτησης του Βουλευτή κ. Γ. Κεφαλογιάννη σας πληροφορούμε τα εξής:
      Με τις με αριθ. πρωτ. 30629/ΕΥΔ&ΠΤΣ 515/23-5-2003 και 29953/ΕΥΔ&ΠΤΣ 485/23-5-2003 απαντήσεις μας που αφορούσαν αντίστοιχα τις με αριθ. πρωτ. 8382/9-4-2003 και 8383/9-4-2003 ερωτήσεις σας, σας ενημερώσαμε για τους λόγους για τους οποίους το αίτημα συγχρηματοδότησης για το έργο «Ολοκλήρωση έργων αποχέτευσης, αναβάθμιση και επέκταση βιολογικού καθαρισμού πόλης Ρεθύμνου», που υποβλήθηκε στα πλαίσια εγκυκλίου του Υπ.Οικ.Ο. για την υποβολή και επιλογή έργων περιβάλλοντος τοπικής σημασίας για συγχρηματοδότηση από το Ταμείο Συνοχής (2ος Κύκλος), αξιολογήθηκε ομόφωνα αρνητικά από την Ειδική Γνωμοδοτική Επιτροπή στην οποία συμμετέχουν τα Υπουργεία Οικονομίας και Οικονομικών, ΠΕΧΩΔΕ και ΕΣΔΔΑ.
      Επίσης σας ενημερώνουμε ότι το προηγούμενο αίτημα συγχρηματοδότησης που είχε υποβληθεί από τη ΔΕΥΑ Ρεθύμνου για το έργο "Ολοκλήρωση έργων ύδρευσης, αποχέτευσης και επεξεργασίας λυμάτων Ρεθύμνης" στα πλαίσια της με αριθ. πρωτ. 11930/ΔΔ&ΠΚΠ 788/4-4-2001 εγκυκλίου, είχε αξιολογηθεί από την Ειδική Γνωμοδοτική Επιτροπή ομόφωνα αρνητικά γιατί η Αίτηση Συνδρομής ήταν ελλιπής και οι περιβαλλοντικοί όροι καθώς και η δήλωση Natura δεν κάλυπταν το σύνολο του προτεινόμενου έργου.
      Ο Υφυπουργός
      ΧΡΗΣΤΟΣ ΠΑΧΤΑΣ»
      4. Στην με αριθμό 6/1.7.03 ερώτηση της Βουλευτού κ. Παρθένα Φουντουκίδου δόθηκε με το υπ’ αριθμ. 46255/Β 1569 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σκοπός της Απόφασης υπ. αριθ. 44023/Β.1466/26-6-2003 ήταν να αντιμετωπισθούν προβλήματα των επιχειρήσεων μεταποίησης ροδάκινου, οι οποίες επλήγησαν από τα ακραία καιρικά φαινόμενα, με στόχο τη διατήρηση του εργατικού δυναμικού τους. Η Απόφαση αφορά επιχειρήσεις οι οποίες δραστηριοποιούνται στον τομέα του ροδάκινου και δεν έχουν εναλλακτικούς τρόπους επιβίωσης με άλλα προϊόντα. Ο μέσος όρος της τριετίας ετέθη για λόγους ευελιξίας ως προς την ένταξη των επιχειρήσεων στην ανωτέρω ρύθμιση. Αν η ΕΑΣ Γιαννιτσών, όπως αναφέρεται στην ερώτηση σας, είχε μέσο όρο πολύ πάνω από 67%, τις άλλες δύο χρονιές εκτός του 2002 (μέσος όρος τριετίας 67%), δεν προκύπτει πρόβλημα για ένταξη στην ανωτέρω ρύθμιση.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      5. Στην με αριθμό 248/1.7.03 ερώτηση του Βουλευτή κ. Σωτηρίου  Κούβελα δόθηκε με το υπ’ αριθμ. Φ15/381/ΑΣ 268/16.7.03 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της παραπάνω ερώτησης, σας γνωρίζουμε τα εξής:
      Οι Ηνωμένες Πολιτείες Αμερικής έχουν συνάψει διπλωματικές σχέσεις με την ΠΓΔΜ βάσει της Απόφασης 817/93 του Συμβουλίου Ασφάλειας των Ηνωμένων Εθνών περί εισδοχής της ΠΓΔΜ στον ΟΗΕ.
      Η χρήση του ονόματος «Μακεδονία» στο κείμενο της Συμφωνίας ΗΠΑ-ΠΓΔΜ για το Διεθνές Ποινικό Δικαστήριο αποτελεί μια ανεπίσημη ονομασία, όπως δήλωσε ο εκπρόσωπος του State Department κ. Μπάουτσερ, διευκρινίζοντας ότι η Ουάσιγκτων δεν έχει αλλάξει την πολιτικής της σε σχέση με την ονομασία.
      Η Ελλάδα αντέδρασε σε όλα τα επίπεδα για το θέμα αυτό και προσωπικά απέστειλα επιστολή στον αμερικανό ομόλογό μου κ. Πάουελ.
      Ο Υπουργός
      ΓΕΩΡΓΙΟΣ Α. ΠΑΠΑΝΔΡΕΟΥ»
      6. Στις με αριθμό 370/3.7.03 ερωτήσεις των Βουλευτών κυρών. Σάββα Τσιτουρίδη, Μάριου Σαλμά, Νίκου Αγγελόπουλου δόθηκε με το υπ’ αριθμ. 47/22.7.03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τους κ.κ. Βουλευτές σύμφωνα με τα στοιχεία της ΕΥΔΕ/ΟΣΥΕ τα εξής:
      1. Την 18/6/2003 υπεγράφη η σύμβαση ανάθεσης της μελέτης με τίτλο «Επικαιροποίηση-αναπροσαρμογή μελετών φράγματος Αχυρών Ν. Αιτ/νίας», η οποία εκπονείται και έχει προθεσμία ολοκλήρωσης δέκα (10) μήνες από την υπογραφή της σύμβασης.
      2. Το έργο κατασκευής του φράγματος Αχυρών θα δημοπρατηθεί μετά την ολοκλήρωση της προαναφερθείσας μελέτης και την εξασφάλιση επαρκούς χρηματοδότησης. 
      3. Σχετικά με την καταβολή των αποζημιώσεων σε δικαιούχους που οι εκτάσεις τους απαλλοτριώθηκαν, έχει ζητηθεί ήδη από την αρμόδια Υπηρεσία του ΥΠΕΧΩΔΕ (ΕΥ ΔΕ/ΟΣΥΕ) η απαιτούμενη χρηματοδότηση για την αποπληρωμή τους.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      7. Στην με αριθμό 308/2.7.03 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. 37/22.7.03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Εγγειοβελτιωτικών Έργων (Δ7) του ΥΠΕΧΩΔΕ τα εξής: Για το έργο «Κατασκευή φράγματος Τριανταφυλλιάς Ν. Φλώρινας η ανωτέρω Δ/νση προέβη:
      1. Στη δημοπράτηση του έργου. Στην Α' φάση της διαδικασίας εκδήλωσαν ενδιαφέρον δέκα οκτώ (18) εργοληπτικές επιχειρήσεις και κοινοπραξίες. Ήδη ολοκληρώθηκε η φάση της προεπιλογής και με την Δ7α/875/09301/23.6.2003 απόφαση ΥΠΕΧΩΔΕ επιλέγησαν για να λάβουν μέρος στην Β΄ φάση (κατάθεση οικονομικών προσφορών) οκτώ (8) εργοληπτικές επιχειρήσεις.
      2. Έχουν συνταχθεί τα τεύχη δημοπράτησης του έργου και αναμένεται η έγκρισή τους προκειμένου να ξεκινήσει η Β΄ φάση του διαγωνισμού (κατάθεση οικονομικών προσφορών). Η ημερομηνία κατάθεσης των οικονομικών προσφορών εκτιμάται ότι θα είναι περί το τέλος Αυγούστου.
      3. Κατά την Α΄ φάση του διαγωνισμού υπήρξε κάποια καθυστέρηση διότι μέχρι 31.1.2003 ολοκληρώθηκε η επανάκριση των εργoληπτικών επιχειρήσεων σύμφωνα με το ν.2940/01 και μερικές από τις εταιρείες που μετείχαν στην προεπιλογή υποβιβάσθηκαν όσον αφορά το εργοληπτικό πτυχίο με συνέπεια να υπάρξουν νομικά προβλήματα για τα οποία απαιτήθηκε γνωμοδότηση του Νομικού Συμβουλίου του Κράτους και απόφαση Υπουργού.
      4. Έχουν ξεκινήσει οι διαδικασίες απαλλοτρίωσης των ζωνών για την κατασκευή του έργου.
      5. Πρόκειται ήδη να ανατεθεί και η μελέτη των αρδευτικών δικτύων που θα υδροδοτηθούν από τον ταμιευτήρα του φράγματος.
      6. Στην ΣΑΕ 072 του Προγράμματος Δημοσίων Επενδύσεων για το 2002 έχει εγκριθεί πίστωση 800 χιλ. Ευρώ για το εν λόγω έργο η οποία προφανώς δεν δαπανήθηκε. Για το έτος 2003 στην υπόψη ΣΑΕ υπάρχει πρόβλεψη 1,5 εκατ. Ευρώ με προϋπολογισμό του έργου 45 εκατ. Ευρώ.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      8. Στην με αριθμό 158/1.7.03 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 14/22.7.03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κύριο Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΕ/ΒΟΑΚ ότι για το τμήμα Καλό Χωριό-Γέφυρα Φρουζί, η περαίωση της μελέτης θα αντιμετωπιστεί από την ανωτέρω Υπηρεσία στα πλαίσια των εν ενεργεία μελετών.
      Για το τμήμα Γέφυρα Φρουζί-Παχειά Άμμος εξετάζεται το θέμα της μελέτης σε συνδυασμό και με την απάντηση του Υπουργείου Πολιτισμού, που ζητά στην περιοχή των αρχαιοτήτων την υπογειοποίηση της οδού σε όλη την αρχαιολογική ζώνη.
      Επισυνάπτεται το ΥΠ.ΠΟ/ΓΔΑ ΑΡΧ/Α1/Φ39/26474/1756/19.5.03 έγγραφο του Υπουργείου Πολιτισμού.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      9. Στην με αριθμό 157/1.7.03 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 13/22.7.03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση
      «Παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Συντήρησης Οδικών Έργων (Δ3) του ΥΠΕΧΩΔΕ ότι η χρηματοδότηση του έργου του θέματος θα εξεταστεί αφού ληφθούν υπόψη οι ιεραρχημένες προτάσεις της αρμόδιας Περιφερειακής Υπηρεσίας Συντήρησης (ΔΕΣΕ Κρήτης), σε συσχέτιση και με τις ανάγκες του λοιπού εθνικού οδικού δικτύου της χώρας, δεδομένου ότι οι διατιθέμενοι πόροι ετησίως είναι περιορισμένοι.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      10. Στην με αριθμό 140/1.7.03 ερώτηση των Βουλευτών κυρίων Παναγιώτη Κοσιώνη και Σπύρου Στριφτάρη δόθηκε με το υπ’ αριθμ. 11/22.7.03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τους κυρίους Βουλευτές σε θέματα της αρμοδιότητάς μας και σύμφωνα με τα στοιχεία της Δ/νσης Ύδρευσης-Αποχέτευσης (Δ6) και της Δ/νσης Εγγειοβελτιωτικών Έργων (Δ7) του ΥΠΕΧΩΔΕ τα εξής:
      Στους ποταμούς Πείρο και Παραπείρο η αρμόδια Δ/νση του ΥΠΕΧΩΔΕ για τα υδραυλικά έργα (Δ6) εκπονεί μελέτη που βρίσκεται στο στάδιο σύνταξης της οριστικής μελέτης για την κατασκευή φραγμάτων προκειμένου να υδρευθεί η πόλη της Πάτρας, η ΒΙΠΕ και οικισμοί στη Β.Δ. Αχαΐα.
      Από το πρόγραμμα αντιπλημμυρικών έργων του ΥΠΕΧΩΔΕ/ΓΓΔΕ (ΣΑΕ 072/1, αρ. έργου 1995ΣΕ07210021 «Αντιπλημμυρικά ποταμών περιοχής Πατρών, Αιγιαλείας και λοιπών περιοχών Αχαίας» με προϋπολογισμό 3.081.440,00 ευρώ) έχουν διατεθεί από το 1995 μέχρι σήμερα για αντιπλημμυρικά έργα στο Νομό Αχαΐας περίπου 2.500.000,00 ευρώ και ειδικότερα για αντιπλημμυρικά έργα στους ποταμούς Πείρο και Παραπείρο περίπου 400.000,00 ευρώ.
      Οι πιστώσεις του παραπάνω έργου, που προορίζονται για ολόκληρο τον Νομό Αχαΐας, είναι περιορισμένες και διατίθενται ύστερα από εισηγήσεις των τοπικών Υπηρεσιών, οι οποίες προβαίνουν σε αξιολόγηση του επείγοντος και ιεράρχηση των σχετικών αναγκών.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      11. Στην με αριθμό 619/9-7-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Β. 3930/21-7-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 619/9.7.2003 που κατέθεσε στη Βουλή ο Βουλευτής κ. Νικ. Nικολόπουλoς, σχετικά με αιτήματα για τη χορήγηση μειωμένου εισιτηρίου στις Αστικές και Υπεραστικές συγκοινωνίες, κατά λόγο αρμοδιότητας του Υπουργείου Μεταφορών και Επικοινωνιών, σας πληροφορούμε τα παρακάτω:
      Με την ΠΥΣ 99/1990 (Α΄ 1 09), η οποία εκδόθηκε κατ’ εξουσιοδότησή του, άρθρου 64 του ν. 1892/1990 (Α΄ 101) «Σταδιακή μείωση προνομιακών παροχών», καταργήθηκαν όλα τα δελτία ελεύθερης κυκλοφορίας και τα μειωμένης τιμής εισιτήρια στις αστικές και υπεραστικές συγκοινωνίες εκτός εκείνων των αναπήρων πολέμου και των συνοδών τους, των πολυτέκνων, των φοιτητών, των σπουδαστών, των μαθητών και των ατόμων με ειδικές ανάγκες για το οποία καταβάλλει τη σχετική δαπάνη το Υπουργείο Υγείας και Πρόνοιας, το οποίο εκδίδει και τα σχετικά δελτία.
      Το μέτρο αυτό σκοπούσε στην περιστολή του κόστους λειτουργίας των συγκοινωνιακών φορέων, και κυρίως στην εξυγίανση της ελλειμματικής εκμετάλλευσης τους. Ειδικότερα, σε ότι αφορά τα ΚΤΕΛ (αστικά και υπεραστικά) , η παραπάνω ρύθμιση ήταν αναγκαία για τον πρόσθετο λόγο, ότι, αυτά είναι ιδιωτικές επιχειρήσεις (ΝΠΙΔ) και δεν επιδοτούνται από το Κράτος.
      Όσον αφορά τις αστικές συγκοινωνίες αρμοδιότητας ΟΑΣΑ, από τις διατάξεις της παρ. 10, του άρθρου 5 του ν. 2669 /1998 (Α΄ 283), προβλέπεται, ότι, ο ΟΑΣΑ , μπορεί να συνάπτει συμβάσεις με φορείς του Δημόσιου Τομέα, Επιχειρήσεις του Ιδιωτικού Τομέα και Ενώσεις προσώπων, για μαζική διάθεση δελτίων απεριορίστων διαδρομών με μειωμένη τιμή, η οποία δεν θα υπερβαίνει το 25% της κανονικής τιμής των αντιστοίχων δελτίων.
      Σύμφωνα με τα οριζόμενα στην υπ’ αριθμ. 38607 / 39141 28-11-2001 ΚΥΑ ( Β΄ 1630) το ίδιο δύναται να πράττει και ο ΟΑΣΘ, στον τομέα αρμοδιότητός του. Η έκπτωση που παρέχεται δε θα υπερβαίνει το 20% της κανονικής τιμής της κάρτας.
      Όσον αφορά τις Αστικές και Υπεραστικές συγκοινωνίες, που διενεργούνται με λεωφορεία των ΚΤΕΛ, σας πληροφορούμε, ότι , σύμφωνα με τις διατάξεις-του άρθρου 10, παρ.4 του ν. 2963/2001 (Α΄ 268 ) , παρέχεται η δυνατότητα σε ΟΤΑ Α΄ και Β΄ βαθμού. σε λοιπούς οργανισμούς, σε ΝΠΔΔ, σε ΝΠΙΔ ή σε επιχειρήσεις του δημοσίου ή ιδιωτικού τομέα ή σε ενώσεις προσώπων, που επιθυμούν την άσκηση πολιτικής μειωμένων κομίστρων ή ελεύθερης διακίνησης, με τις εκτελούμενες αστικές ή υπεραστικές συγκοινωνίες, να συνάπτουν συμβάσεις με τους φορείς παροχής συγκοινωνιακού έργου ή τις Ομοσπονδίες αυτών. Με τις συμβάσεις αυτές θα καθορίζεται η παρεχόμενη έκπτωση επί του καθορισμένου κομίστρου, ο αριθμός των μετακινούμενων επιβατών και η, ανά μετακινούμενο επιβάτη, δαπάνη που βαρύνει τον αντισυμβαλλόμενο του ΚΤΕΛ, ο τρόπος και η διαδικασία καταβολής και κάθε άλλη λεπτομέρεια.
      Επισημαίνεται, ότι η είσπραξη του κομίστρου από τους διακινούμενους με δωρεάν ή μειωμένο εισιτήριο επιβάτες, γίνεται από τους συγκοινωνιακούς φορείς, αφού προηγουμένως εγγραφούν οι ανάλογες πιστώσεις στους προυπολογισμούς των αρμοδίων, για την κατηγορία επιβατών Υπουργείων ή Φορέων και εγκριθούν από το Υπουργείο Οικονομίας και Οικονομικών.
      Ο Υπουργός
      ΧΡΙΣΤΟΣ ΒΕΡΕΛΗΣ»
      12. Στην με αριθμό 63/1-7-03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 8/18-7-03 έγγραφο από τον Υπουργό Εργασίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής . Ιορδάνης Τζαμτζής, , σας πληροφορούμε τα εξής:
      «Για τις ζημιές που προκλήθηκαν σε διάφορες καλλιέργειες των Δήμων Έδεσσας, Βεγορίτιδας, και Αριδαίας, από τη χαλαζόπτωση της 29ης lουνίου, οι γεωπόνοι του ΕΛ.Γ.Α., διενήργησαν αμέσως τις απαραίτητες επισημάνσεις και ενημέρωσαν τους παραγωγούς να υποβάλουν δηλώσεις.
      Παράλληλα άρχισε και η διενέργεια των εξατομικευμένων εκτιμήσεων, ώστε το συντομότερο δυνατό να καταβληθούν οι αποζημιώσεις στους παραγωγούς.
      Προκαταβολές αποζημιώσεων αποφασίστηκε να χορηγηθούν στους ζημιωθέντες παραγωγούς δενδρωδών καλλιεργειών από τον παγετό της 7ης & 8ης Απριλίου 2003, λόγω της ευρύτατης έκτασης των ανωτέρω ζημιών, οι οποίες έπληξαν την παραγωγική βάση και την οικονομία της περιοχής.
      Ο χρόνος καταβολής των αποζημιώσεων και ενισχύσεων στους δικαιούχους παραγωγούς από τον ΕΛΓΑ έχει περιορισθεί σημαντικά. Συγκεκριμένα για τις ασφαλιστικά καλυπτόμενες από τον ΕΛΓΑ ζημιές ο μέσος χρόνος καταβολής έχει περιορισθεί στους έξι (6) μήνες από την ημερομηνία ζημιάς, εκτός ελαχίστων ακραίων περιπτώσεων, που οφείλονται σε ειδικούς λόγους εκτιμητικής διαδικασίας. Καταβάλλεται προσπάθεια για περαιτέρω συντόμευση του χρόνου στους 4 μήνες από την ημερομηνία ζημιάς.
      Για τις ζημιές που προκλήθηκαν από τις αντίξοες καιρικές συνθήκες Νοεμβρίου 2001 - Ιανουαρίου 2002 αρμοδιότητας ΠΣΕΑ καθώς και για τις ζημιές από τις χαλαζοπτώσεις του 2002, έχει ήδη καταβληθεί το σύνολο των οικονομικών ενισχύσεων και αποζημιώσεων.
      Ο ΕΛ.Γ.Α., τον Αύγουστο του 2002 με διακήρυξή του, προκήρυξε έγκαιρα ανοικτό διεθνή διαγωνισμό για τη μίσθωση ενός (1) συστήματος χαλαζικής προστασίας και την προμήθεια του απαραίτητου υλικού σποράς (Ιωδιούχος, Άργυρος) για πέντε χαλαζικές περιόδους 2003 - 2007 προκειμένου να καλύψει τις ανάγκες εφαρμογής του παραπάνω προγράμματος στην Κεντρική Μακεδονία και στη Θεσσαλία, σε συνολική έκταση τεσσάρων χιλιάδων επτακοσίων (4.700) στρεμμάτων περίπου.
      Ο ΕΛ.Γ.Α., με την. αριθμ. 61/20-3-2003 Απόφαση του Διοικητικού Συμβουλίου του κατακύρωσε το αποτέλεσμα του διαγωνισμού αυτού σε ανάδοχο εταιρεία και συνέταξε σχέδιο σύμβασης.
      Η καθυστέρηση που σημειώθηκε από την ημερομηνία διενέργειας του διαγωνισμού (9-10-2002) μέχρι την κατακυρωτική Απόφαση (20-32003), είναι δικαιολογημένη και οφείλεται στην άσκηση ένδικων μέσων μεταξύ των συμμετεχουσών στο διαγωνισμό εταιρειών.
      Στη συνέχεια ο φάκελος του διαγωνισμού διαβιβάστηκε με το αριθμ. 4752/3-4-2003 έγγραφο στο αρμόδιο Κλιμάκιο του Ελεγκτικού Συνεδρίου προκειμένου να διενεργηθεί ο προβλεπόμενος, από σχετική διάταξη του Ν. 2741/99 όπως αυτός ισχύει μετά από τροποποίησή του από το Ν. 3060/2002, έλεγχος νομιμότητας του σχεδίου σύμβασης και της υποκείμενης διαδικασίας.
      Το Ελεγκτικό συνέδριο σύμφωνα με το αριθμ. 37/2003 πρακτικό του έκρινε ότι το σχέδιο της σύμβασης που αφορούσε τη μίσθωση ενός συστήματος χαλαζικής προστασίας δε μπορεί να υπογραφεί δεδομένου ότι παρατηρήθηκε υπέρβαση της προϋπολογισμένης δαπάνης.
      Στη συνέχεια η ανάδοχος εταιρεία κλήθηκε στο Διοικητικό Συμβούλιο του ΕΛ.Γ.Α. για περαιτέρω διαπραγμάτευση του τιμήματος μέχρι τουλάχιστον του ποσού της προϋπολογισμένης δαπάνης. Ο σχετικός φάκελος εστάλη εκ νέου για έλεγχο στο Ελεγκτικό Συνέδριο στις 22-5-2003, και αναμένεται η σχετική έγκριση, ώστε στη συνέχεια να υπογραφεί η σχετική σύμβαση και να ξεκινήσει το Πρόγραμμα χαλαζικής προστασίας για την περίοδο 2003.
      Ο Υπουργός
      ΓΕΩΡΓΙΟΣ ΔΡΥΣ»
      13. Στην με αριθμό 241/1-7-03 ερώτηση του Βουλευτή κ. Ευάγγελου Μπασιάκου δόθηκε με το υπ’ αριθμ.42/18-7-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ε. Μπασιάκος, σας πληροφορούμε τα εξής:
      Για την Ελλάδα στον τομέα των αροτραίων εκτάσεων, η Ε.Ε με την υπ' αριθμ. AGRI-60926-2003-EL έκθεσή της επέβαλε ως διόρθωση ποσό ύψους 57.294.195 € που αφορά εσοδείες των ετών 1999 και 2000 και αναφέρεται στους εξής λόγους:
      1. 23,4 εκατ. € για το έτος συγκομιδής 1999, λόγω ασυμφωνίας αιτήσεων - δηλώσεων και επιλέξιμων για πληρωμή εκτάσεων.
      2. 9,8 εκατ. € για το έτος συγκομιδής 2000, λόγω παρακράτησης 2% στις οικονομικές ενισχύσεις των δικαιούχων από τις Ενώσεις Γεωργικών Συνεταιρισμών (ΕΑΣ).
      3. 24,0 εκατ. € για το έτος συγκομιδής 2000, λόγω μη έγκαιρης πραγματοποίησης των ελέγχων.
      Η χώρα μας κατέθεσε στην Ευρωπαϊκή Επιτροπή και στο Όργανο Συμβιβασμού τις εξής προτάσεις:
      Στην ασυμφωνία των αιτήσεων δηλώσεων και των επιλέξιμων για πληρωμή εκτάσεων, θεωρεί ότι η διαφορά είναι πλασματική και όχι πραγματική, που οφείλεται στην έλλειψη κοινού ομοιογενούς ηλεκτρονικού συστήματος μεταξύ Οργανισμού πληρωμών (ΓΕΔΙΔΑΓΕΠ) και των Ενώσεων Γεωργικών Συνεταιρισμών.
      Στην παρακράτηση 2% υποστηρίζει ότι το εθνικό πλαίσιο είναι αντίθετο στις παρακρατήσεις των ενισχύσεων FEOGA. Εάν όμως υπάρχει έγγραφη συμφωνία μεταξύ δικαιούχων και Γεωργικών Συνεταιρισμών, η παρακράτηση γίνεται με ευθύνη του παραγωγού.
      Στη μη έγκαιρη πραγματοποίηση των επιτόπιων ελέγχων από τις Ν.Α. (καταληκτική ημερομηνία 31/8, βάσει Κοινοτικών Κανονισμών) αντέταξε το γεγονός των υπερδιπλάσιων ελέγχων από αυτούς που προβλέπουν οι Κοινοτικοί Κανονισμοί. Το προβλεπόμενο ποσοστό των ελέγχων είναι 5%. Επειδή διαπιστώθηκαν αποκλίσεις κατά την διενέργεια του διοικητικού ελέγχου, διενεργήθηκαν επιτόπιοι έλεγχοι σε ποσοστό 10%-15% για την εξασφάλιση μεγαλύτερης αξιοπιστίας Υποστήριξε επίσης ότι, το 70% των ελέγχων πραγματοποιήθηκε μέχρι 31/8. Το υπόλοιπο 30%, που αφορούσε εαρινές καλλιέργειες, πραγματοποιήθηκε μεταγενέστερα.
      Επειδή οι παραπάνω λόγοι δεν έγιναν δεκτοί από την Ευρωπαϊκή Επιτροπή και το Όργανο Συμβιβασμού, η χώρα μας παραπέμπει την υπόθεση στο Ευρωπαϊκό Δικαστήριο.
      Σημειώνεται ότι, η συγκεκριμένη απόφαση εκκαθάρισης επιφέρει δημοσιονομικές επιπτώσεις ύψους 33.147.493 € και όχι 57.294.195 €, δεδομένου ότι το ποσό των 24.146.701 € έχει ήδη παρακρατηθεί μέσω αναστολής προκαταβολών.
      Από τον Σεπτέμβριο 2001 με την έναρξη λειτουργίας του νέου Οργανισμού Πληρωμών (ΟΠΕΚΕΠΕ) έχει συσταθεί ειδική ομάδα για την εξέταση όλων των αιτίων, που προκαλούν τις διορθώσεις αυτές, ώστε να γίνουν οι σχετικές παρεμβάσεις.
      Για την αντιμετώπιση των δημοσιονομικών διορθώσεων έχουν ήδη γίνει βήματα βελτίωσης όπως:
      Σχεδιασμός εκ νέου και ανάπτυξη του προγράμματος Ο.Σ.Δ.Ε. σε νέα βάση.
      Απευθείας πληρωμή των ενισχύσεων στον τραπεζικό λογαριασμό των δικαιούχων, χωρίς καμία παρακράτηση.
      Διασταύρωση μέσω της μηχανογράφησης των στοιχείων που δηλώνουν οι παραγωγοί, των χαρτογραφικών υποβάθρων των εκτάσεων, των ζώων, κλπ. σε κεντρικό επίπεδο για το σύνολο της χώρας, ώστε να εξαλειφθεί η πιθανότητα διπλής καταβολής ενίσχυσης.
      Ανάπτυξη και ολοκλήρωση λειτουργικής βάσης δεδομένων για τα ζώα.
      Χαρτογράφηση και ορθοφωτογράφηση όλων των 	επιφανειών της χώρας.
      Διασταύρωση των μηχανογραφικών προγραμμάτων άλλων καθεστώτων με τη βάση δεδομένων του Ο.Σ.Δ.Ε. κλπ.
      Επιβολή ποινών για απουσία τήρησης μητρώων εκμετάλλευσης για τα ζώα.
      Δημιουργία 11 περιφερειακών διευθύνσεων.
      Ο Υπουργός
      ΓΕΩΡΓΙΟΣ ΔΡΥΣ»
      14. Στην με αριθμό 139/1-7-03 ερώτηση των Βουλευτών κυρίων Δημήτριο Τσιόγκα, Νικόλαο Γκατζή και Αντώνη Σκυλλάκου, δόθηκε με το υπ’ αριθμ. 24/18-7-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Τ. Τσιόγκας, Ν. Γκατζής, Α. Σκυλλάκος, σας πληροφορούμε τα εξής:
      Οι ζημιές που προκλήθηκαν στις καλλιέργειες σιτηρών του Ν. Λάρισας, από τις δυσμενείς καιρικές συνθήκες (υπερβολικές βροχοπτώσεις στη διάρκεια του χειμώνα, ξηροθερμικά φαινόμενα στη συνέχεια) που επικράτησαν κατά τη διάρκεια της φετινής καλλιεργητικής περιόδου, δεν καλύπτονται ασφαλιστικά από τον ΕΛΓΑ και θα ενταχθούν σε Πρόγραμμα χορήγησης οικονομικών ενισχύσεών αρμοδιότητας Π.Σ.Ε.Α., το οποίο θα υποβληθεί για έγκριση στην Επιτροπή Ανταγωνισμού της Ε. Ε.. Μετά την έγκριση του Προγράμματος και εφόσον πληρούνται οι προϋποθέσεις που απαιτούν οι Κοινοτικοί Κανονισμοί θα καταβληθούν στους ενδιαφερόμενους παραγωγούς οι προβλεπόμενες οικονομικές ενισχύσεις.
      Ο Υπουργός
      ΓΕΩΡΓΙΟΣ ΔΡΥΣ»
      15. Στην με αριθμό 204/1-7-03 ερώτηση του Βουλευτή κ. Μάριου Σαλμά δόθηκε με το υπ’ αριθμ.31867/17-7-03 έγγραφο από τον Υφυπουργό Εσωτερικών, η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος και μετά από σχετικό έγγραφο της Ν. Α. Αιτωλοακαρνανίας, σας πληροφορούμε τα εξής: 
      Στην 26η επαρχιακή οδό και εντός του οικισμού της Τερψιθέας έχει ασφαλτοστρωθεί τμήμα μήκους 1300 μ.
      Τέλος έχουν συμπεριληφθεί σε διάφορα προγράμματα έργα συντήρησης τμημάτων των επαρχιακών οδών 24ης , 25ης και 26ης.
      Ο Υφυπουργός
      Λ. ΠΑΠΑΔΗΜΑΣ»
      16. Στην με αριθμό 322/2-7-03 ερώτηση του Βουλευτή κ. Ευαγγέλου Πολύζου δόθηκε με το υπ’ αριθμ.31865/18-7-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, σχετικά με το αντικείμενο του θέματος και μετά από σχετικό έγγραφο της Περιφέρειας Κεντρικής Μακεδονίας, σας πληροφορούμε ότι ο Δήμος Κατερίνης με το αρ. 19896/9-7-2002 έγγραφό του έχει υποβάλει στην Ειδική Υπηρεσία Διαχείρισης του Επιχειρησιακού Προγράμματος Περιβάλλον 2000 - 2006 του ΥΠΕΧΩΔΕ αίτημα με προμελέτη για το έργο διευθέτησης και περιβαλλοντικής προστασίας του χειμάρρου Πέλεκα, που περιλαμβάνει και κατασκευή γεφυρών στον υπόψη χείμαρρο, για ένταξη του αντίστοιχου έργου στο Β΄ Ταμείο Συνοχής και συνεπώς αρμόδιο να απαντήσει για το υπόψη θέμα είναι το συνερωτώμενο Υπουργείο ΠΕΧΩΔΕ.
      Για την τοποθέτηση μεταλλικής γέφυρας τύπου Μπέλεϋ στην υπόψη θέση του χείμαρρου Πέλεκα, αρμόδιο να απαντήσει είναι το συνερωτώμενο Υπουργείο Εθνικής Άμυνας.
      Ο Υφυπουργός
      Λ. ΠΑΠΑΔΗΜΑΣ»
      17. Στην με αριθμό 69/1-7-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. 31864/17-7-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος και κατόπιν εγγράφου της Περιφέρειας Κεντρικής Μακεδονίας, σας πληροφορούμε τα εξής:
      1. Βάσει της σύμβασης που έχει υπογραφεί μεταξύ της ΕΥ.Α.Θ. Α.Ε και του Κοινοτικού Συμβουλίου της πρώην Κοινότητας Αραβησσού, οι ανάγκες υδροδότησης του Δ.Δ/τος Πλαγιαρίου καλύπτονταν από τις πηγές Αραβησσού μέσω δικτύου της ΕΥ.Α.Θ. Α.Ε και με δαπάνες της.
      2. Λόγω παλαιότητας του αγωγού μεταφοράς νερού από το αντλιοστάσιο της Ε.Υ.Α.Θ. Α.Ε στη. δεξαμενή του Δ.Δ/τος Πλαγιαρίου, της αύξησης του πληθυσμού, των κτηνοτροφικών μονάδων και των επαγγελματικών δραστηριοτήτων στο Δ.Δ. Πλαγιαρίου, οι ανάγκες υδροδότησης έχουν αυξηθεί, με αποτέλεσμα να μην καλύπτονται πλήρως από το υπάρχον δίκτυο της ΕΥ.Α.Θ. Α.Ε.
      3. Πριν πέντε χρόνια περίπου έγινε ανόρυξη γεώτρησης κοτάντι του οικισμού, η οποία συνδέθηκε με την δεξαμενή και ενίσχυσε με επαρκή ποσότητα νερού το δίκτυο. Πρόσφατα όμως από εξέταση του νερού της γεώτρησης, αυτό βρέθηκε ακατάλληλο και έγινε άμεση διακοπή της παροχής.
      4. Ταυτόχρονα η ΕΥ.Α.Θ. Α.Ε. αύξησε την παροχή νερού από τις πηγές Αραβησσού με αποτέλεσμα αυτή τη στιγμή να ικανοποιούνται οι βασικές ανάγκες των κατοίκων σε πόσιμο νερό.
      5. Για την πλήρη κάλυψη των αναγκών σε νερό των κατοίκων του οικισμού ο Δήμος έχει απευθύνει αίτημα προς την ΕΥ.Α.Θ. Α.Ε για περαιτέρω αύξηση της παροχής από τις πηγές Αραβησσού και αντικατάσταση του αγωγού.
      Ο Υφυπουργός
      Λ. ΠΑΠΑΔΗΜΑΣ»
      18. Στην με αριθμό 439/4-7-03 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 31860/17-7-03 έγγραφο από τον Υφυπουργό Εσωτερικών, η ακόλουθη απάντηση:
      «Σε απάντηση της παραπάνω ερώτησης, η οποία κατατέθηκε στη Βουλή από τον Βουλευτή κ. Φ. Κουβέλη και αφορά σε μέτρα που πρέπει να ληφθούν για την προστασία της περιοχής του Θησείου, σας επισημαίνουμε κατά λόγο αρμοδιότητάς μας ότι σύμφωνα με το ισχύον νομοθετικό πλαίσιο, το δικαίωμα παραχώρησης της χρήσης κοινοχρήστων χώρων (πλατειών, πεζόδρομων, πεζοδρομιών, δημοτικών οδών) ανήκει στους ΟΤΑ α΄ βαθμού, τα Δημοτικά Συμβούλια των οποίων μπορούν με αποφάσεις τους, να καθορίζουν τους χώρους για την ανάπτυξη τραπεζοκαθισμάτων, ύστερα από σχετική αίτηση των ενδιαφερομένων.
      Για τα λοιπά θέματα, αρμόδια να σας απαντήσουν είναι τα συνερωτώμενα Υπουργεία Δημόσιας Τάξης, ΠΕ.ΧΩ.Δ.Ε. και Πολιτισμού.
      Ο Υφυπουργός
      Λ. ΠΑΠΑΔΗΜΑΣ»
      19. Στην με αριθμό 715/10-7-2003 ερώτηση του Βουλευτή κ. Σπύρου Ταλιαδούρου δόθηκε με το υπ’ αριθμ. 31866/17-4-03 έγγραφο από τον Υφυπουργό Εσωτερικών, η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος και μετά από σχετικό έγγραφο της Περιφέρειας Θεσσαλίας, σας πληροφορούμε τα εξής:
      1). α. Η μελέτη της Σήραγγας Τυμπάνου βρίσκεται στο στάδιο της προμελέτης για το έργο οδοποιίας και στο στάδιο της προκαταρκτικής για το τεχνικό της Σήραγγας. Η γεωτεχνική έρευνα (εκτέλεση γεωτρήσεων) θα πραγματοποιηθεί εντός των μηνών Ιουλίου και Αυγούστου 2003.
      β. Η μελέτη του οδικού τμήματος Τρυγόνα - Δρακότρυπα βρίσκεται στο στάδιο της προμελέτης και ήδη έχει υποβληθεί για έλεγχο.
      γ. Η μελέτη της γέφυρας Τρυγόνας βρίσκεται στο στάδιο της προκαταρκτικής μελέτης.
      2). Κατόπιν εντολής του Γενικού Γραμματέα Περιφέρειας Θεσσαλίας η αρμόδια υπηρεσία (ΔΕΣΕ), διενήργησε αυτοψία και συνέταξε τεχνικές μελέτες και προϋπολογισμούς για τη συντήρηση του οδικού τμήματος «Σήραγγες Συκιάς - Γέφυρα Κοράκου». Της επαρχιακής οδού Καρδίτσας - Άρτας. Το έργο συμπεριλαμβάνεται στην εργολαβία του έργου Αχελώου Φράγμα Συκιάς και δημοπρατείται μέχρι τον Σεπτέμβριο του 2003.
      3). Η μελέτη της οδού Καρδίτσας - Καρπενησίου και ειδικότερα για τα οδικά τμήματα:
      α. Γέφυρα Μέγδοβα - Νεραϊδα, μήκους 500μ. περίπου
      β. Συνδετήριο τμήμα από χ.θ. 23+000 της υπάρχουσας μελέτης μέχρι οικισμό Νεράϊδας μήκους 3,000 χλμ περίπου και μελέτη γέφυρας ποταμού Μέγδοβα, προϋπολογισμού αμοιβής 586.940,57 €, έχει προκηρυχθεί και βρίσκεται στο στάδιο εκδίκασης αίτησης ασφαλιστικών μέτρων στο Συμβούλιο Επικρατείας.
      4). Το έργο «Κατασκευή οδικού τμήματος Κακάρας - Γεφύρια από χ.θ. 2+980 έως χ.θ. 9+274 της Ε.Ο. Σοφάδες - Ν. Μοναστήρι, δημοπρατήθηκε στις 11-6-03 και η διαδικασία ολοκλήρωσης της δημοπράτησης βρίσκεται σε εξέλιξη.
      5). Οι ανάδοχοι των έργων: α) Κατασκευή οδικού τμήματος Ματαράγκα - γέφυρα Φαρσαλίτη από χ.θ. 6+500 έως χ.θ. 11+000 και β) Κατασκευή οδικού τμήματος Γέφυρα Φαρσαλίτη - Ιτέα από χ.θ. 11+000 έως χ.θ. 13+200 και από χ.θ. 14+200 έως χ.θ. 16+165 έχουν ήδη εγκατασταθεί.
      Η Επιτροπή Παρακολούθησης του ΕΑΠΝΑ δεν συνεδρίασε γιατί προωθείται για υπογραφή απόφαση ανασυγκρότησής της λόγω συνταξιοδότησης μέλους της.
      Ο Υφυπουργός
      Λ. ΠΑΠΑΔΗΜΑΣ»
      20. Στην με αριθμό 428/14-7-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 1067095/26/0015/18-7-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην 428/4.7.2003 ερώτηση που κατέθεσε στη Βουλή των Ελλήνων ο Βουλευτής Αχαΐας κος Σπήλιος Σπηλιωτόπουλος, για το πιο πάνω θέμα, σας γνωρίζουμε τα ακόλουθα:
      1. Η εγκατάσταση φορολογικών ταμειακών μηχανών ειδικού τύπου, στις αντλίες πετρελαίου των πρατηρίων υγρών καυσίμων, έχει θεσμοθετηθεί και δρομολογηθεί.
      2. Με την Α.Υ.Ο.Ο. 1065009/695/0015/ΠΟΛ. 1092/11.7.2003, αντιμετωπίσθηκαν τα θέματα της φορολογικής αναγνώρισης των ποσοτικών αποκλίσεων και του φορολογικού ελέγχου των αποθεμάτων των πρατηρίων καυσίμων, για τις πωλήσεις πετρελαίου μέσω αντλιών με την εγκατάσταση των ταμειακών μηχανών.
      3. Το Υπουργείο κατ΄ αρχήν δεν είναι αντίθετο στην παράλληλη τοποθέτηση του προτεινομένου ηλεκτρονικού συστήματος καταμέτρησης στις δεξαμενές καυσίμων και εφόσον το σύστημα αυτό κριθεί αξιόπιστο και πιστοποιηθεί από αρμόδιο φορέα, μπορεί να αποτελέσει τη βάση αναγνώρισης των αποκλίσεων των αποθεμάτων και για φορολογικούς σκοπούς.
      Επισημαίνεται όμως ότι ένα τέτοιο σύστημα απαιτεί σημαντικές παρεμβάσεις όσον αφορά τον ηλεκτρονικό εξοπλισμό (υλικό και λογισμικό) των πρατηρίων της χώρας.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      21. Στην με αριθμό 199/1-7-03 ερώτηση του Βουλευτή κ. Μάριου Σαλμά δόθηκε με το υπ’ αριθμ. έγγραφο 32137/21-7-03 από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι η έκτακτη οικονομική ενίσχυση των Δήμων και Κοινοτήτων της Χώρας από το ΥΠΕΣΔΔΑ, για την αντιμετώπιση αναγκών που προκλήθηκαν από την κακοκαιρία, δόθηκε μετά από αξιολόγηση των ζημιών που προκλήθηκαν σε κάθε ΟΤΑ στην ύδρευση, αποχέτευση, εσωτερική και αγροτική οδοποιία, στο πλαίσιο των οικονομικών δυνατοτήτων του Υπουργείου.
      Εφόσον το Υπουργείο εξασφαλίσει και άλλες πιστώσεις για το θέμα αυτό θα εξετάσει τα αιτήματα και άλλων Δήμων για χρηματοδότηση.
      Ο Υφυπουργός
      Λ. ΠΑΠΑΔΗΜΑΣ»
      22. Στην με αριθμό 324/2-7-03 ερώτηση των Βουλευτών κυρίων Στυλιανού Παπαθεμελή και Παναγιώτη Σγουρίδη δόθηκε με το υπ’ αριθμ. Φ 15/382/ΑΣ/272/11-7-03 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της παραπάνω ερώτησης. σας γνωρίζουμε τα εξής:
      Οι Ηνωμένες Πολιτείες Αμερικής έχουν συνάψει διπλωματικές σχέσεις με την ΠΓΔΜ βάσει της Απόφασης 817/93 του Συμβουλίου Ασφάλειας των Ηνωμένων Εθνών περί εισδοχής της ΠΓΔΜ στον ΟΗΕ.
      Η χρήση του ονόματος «Μακεδονία» στο κείμενο της Συμφωνίας ΗΠΑ-ΠΓΔΜ για το Διεθνές Ποινικό Δικαστήριο αποτελεί μια ανεπίσημη ονομασία, όπως δήλωσε ο εκπρόσωπος του State Department κ. Μπάουτσερ, διευκρινίζοντας ότι η Ουάσιγκτων δεν έχει αλλάξει την πολιτικής της σε σχέση με την ονομασία.
      Η Ελλάδα αντέδρασε σε όλα τα επίπεδα για το θέμα αυτό και προσωπικά απέστειλα επιστολή στον αμερικανό ομόλογό μου κ. Πάουελ.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      23. Στην με αριθμό 375/3-7-03 ερώτηση του Βουλευτή κ. Γεωργίου Γαρουφαλιά δόθηκε με το υπ’ αριθμ. Φ15/385/ΑΣ 274/16-7-03 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της παραπάνω ερώτησης, σας γνωρίζουμε ότι δεν πρόκειται για ανακίνηση θέματος σλαβομακεδόνων, ούτε για θέμα οριστικού επαναπατρισμού των Ελλήνων πολιτικών προσφύγων που έχουν απομείνει στην ΠΓΔΜ από την εποχή του εμφυλίου πολέμου. Πρόκειται για εφαρμογή ενός μέτρου ελεύθερης επίσκεψης των Ελλήνων πολιτικών προσφύγων στις πόλεις και στα χωριά από όπου κατάγονται, με ανώτατο χρονικό-όριο αυτό των είκοσι ημερών.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      24. Στην με αριθμό 383/3-7-03 ερώτηση του Βουλευτή κ. Αθανασίου Μπούρα δόθηκε με το υπ’ αριθμ. έγγραφο Β 1567/18-7-03 από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της πιο πάνω ερώτησης που κατέθεσε στην Βουλή των Ελλήνων ο βουλευτής κ. Αθαν. Μπούρας σας γνωρίζουμε τα ακόλουθα:
      Με σειρά νομοθετικών ρυθμίσεων το Υπουργείο Οικονομίας και Οικονομικών από το 1998 έχει προσεγγίσει το πρόβλημα των πανωτοκίων, με πιο πρόσφατη τη διάταξη του άρθρου 42 του Ν. 2912/2001. Με το άρθρο 42 βελτιώθηκαν οι ρυθμίσεις του άρθρου 30 του Ν. 2789/2000 υπέρ των δανειοληπτών και το πρόβλημα υπερχρέωσης δανειοληπτών αντιμετωπίσθηκε ουσιαστικά στα πλαίσια του εφικτού, με πνεύμα κοινωνικής ευαισθησίας και ευθύνης για την Εθνική Οικονομία. Το ανωτέρω νομοθετικό πλαίσιο βρίσκεται σε εφαρμογή και δεν προβλέπονται νέες νομοθετικές πρωτοβουλίες.
      Όσον αφορά τη συνταγματικότητα των νομοθετικών ρυθμίσεων καθώς και τον τρόπο εφαρμογής αυτών, σε περίπτωση που προκύψει διαφορά μεταξύ δανειοληπτών και Τραπεζών, αρμόδια να κρίνει σε τελικό βαθμό είναι η Ελληνική Δικαιοσύνη, σύμφωνα με τον θεσμικό της ρόλο, η οποία αποφασίζει λαμβάνοντας υπόψη τα πραγματικά περιστατικά της κάθε περίπτωσης.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      25. Στην με αριθμό 379 ερώτηση του Βουλευτή κ. Αθανασίου Βαρίνου δόθηκε με το υπ’ αριθμ. ΓΥΑ 5520/16-7-03 έγγραφο από τον Υπουργό Αιγαίου η ακόλουθη απάντηση:
      «Σε απάντηση στην ερώτηση 379 του Βουλευτή Κ. Αθανάσιου Βαρίνου, σας γνωρίζουμε ότι το Γενικό Δίκτυο Ακτοπλοϊκών Συγκοινωνιών και η διάκριση τακτικών δρομολογιακών γραμμών σε κατηγορίες αποφασίσθηκε με την υπ' αριθ. 3332.3/19/25-10-2002 απόφαση ΥΕΝ (ΦΕΚ 1387/Β΄/30-10-02) μετά από γνωμοδότηση του Συμβουλίου Ακτοπλοϊκών Συγκοινωνιών αριθ. 4/24-10-02, στο οποίο συμμετέχει το Υπουργείο Αιγαίου, οι φορείς της ακτοπλοΐας και εκπρόσωποι της .πρωτοβάθμιας και δευτεροβάθμιας Αυτοδιοίκησης.
      Το Γενικό Δίκτυο Ακτοπλοϊκών Συγκοινωνιών διαμορφώθηκε μετά από προτάσεις όλων των ενδιαφερομένων, την εμπειρία του προηγούμενου έτους και περιλαμβάνει 272 κύριες και τοπικές γραμμές για όλη την επικράτεια. Οι δρoμoλογιακές αυτές γραμμές είναι ενδεικτικές και οι πλοιοκτήτες κάλυψαν όσες επιθυμούσαν, σύμφωνα με το Ν. 2932/01 τον Ιανουάριο του 2003 με τη διαδικασία της τακτικής ελεύθερης δρομολόγησης ή με τριετείς συμβάσεις τον Μάιο του 2003.
      Τα Υπουργεία Εμπορικής Ναυτιλίας και Αιγαίου, δεδομένου ότι ο πίνακας των 272 δρομολογιακών γραμμών είναι ενδεικτικός, δεν είναι υποχρεωμένα να καλύψουν όλες τις υπόλοιπες γραμμές με συμβάσεις ανάθεσης δημόσιας υπηρεσίας με επιδότηση μετά από μειοδοτικούς διαγωνισμούς παρά μόνο όσες είναι απαραίτητες για την ακτοπλοϊκή σύνδεση των νησιών.
      Οι δρομολογιακές γραμμές που εξυπηρετούν το Νομό Χίου και καλύφθηκαν με τη διαδικασία της τακτικής (ελεύθερης) δρομολόγησης για την χρονική περίοδο 1-10-2003 μέχρι 31-10-2003 είναι οι εξής:
      1) Περαιάς - Χίος - Μυτιλήνη 
      2) Περαιάς - Χίος - Μυτιλήνη - Λήμνος - Θεσσαλονίκη και ανήκουν στην αρμοδιότητα του Υ .Ε.Ν..
      Με συμβάσεις ανάθεσης δημόσιας υπηρεσίας (επιδότηση) καλύφθηκαν ή θα καλυφθούν από τα δύο αρμόδια Υπουργεία οι εξής δρομολογιακές γραμμές:
      1) Λαύριο - Ψαρά - Σίγρι - Λήμνος (Υ.Ε.Ν.)
      2) Λαύριο - ΄Αγιος Ευστράτιος - Λήμνος - Καβάλα (ΥΈΝ και ΥΠΑΙ).
      3) Σύρος - Τήνος - Μύκονος - Χίος - Μυτιλήνη (ΥΠΑΙ)
      4) Σάμος - Χίος - Μυτιλήνη - Λήμvoς - Καβάλα (ΥΠΑΙ)
      5) Αλεξανδρούπολη - Λήμvoς - Mυτιλήνη - Χίος - Σάμος – Κώς- Ρόδoς (ΥΠΑΙ)
      6) Χίος - Ψαρά (ΥΠΑΙ)
      7) Χίος - Οινούσες (ΥΠΑΙ) 
      8) Ψαρά - Βολισσός (ΥΠΑΙ)
      Η υπ΄ αριθ. 4 δρομολογιακή γραμμή Σάμος - Χίος - Μυτιλήνη - Λήμνος- Καβάλα είναι νέα και συνδέει για πρώτη φορά τη Χίο απευθείας με την Καβάλα δύο φορές την εβδομάδα.
      Από τα ανωτέρω διαφαίνεται ότι η Χίος τη νέα δρομολογιακή περίοδο θα έχέι καθημερινή ακτοπλοϊκή σύνδεση με Πειραιά και Μυτιλήνη και συχνή με λιμάνια της Β. Ελλάδας. Κατά συνέπεια εξυπηρετείται ακτοπλοϊκά σε ικανοποιητικό βαθμό.
      Ο Υπουργός
      ΝΙΚΟΣ ΣΗΦΟΥΝΑΚΗΣ»
      26. Στην με αριθμό 322/2-7-03 ερώτηση του Βουλευτή κ. Ευάγγελου Πολύβου δόθηκε με το υπ’ αριθμ. Φ. 900α/3629/6657 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 322/02-07-2003 ερώτησης, που κατέθεσε ο Βουλευτής κ. Ευάγγελος Πολύζος, με θέμα την κατασκευή γέφυρας επί του ποταμού Πέλεκα στη θέση «Νησέλι» του Νομού Κατερίνης, σας γνωρίζουμε τα εξής:
      Στις 9 Ιουλίου 2003, πραγματοποιήθηκε από κλιμάκιο Αξιωματικών της 1ης Στρατιάς αναγνώριση στη περιοχή «Νησέλι» Κατερίνης, προκειμένου να εκτιμήσει την κατάσταση και να εξεταστεί η. δυνατότητα κατασκευής γέφυρας τύπου «ΜΠΕΛΕΥ» επί του ποταμού Πέλεκα, ώστε να εξυπηρετηθεί η πρόσβαση εργαζομένων στα εργοστάσια της περιοχής.
      Κατά την επιτόπια αναγνώριση, διαπιστώθηκαν τα εξής:
      α) Στο συγκεκριμένο σημείο του ποταμού Πέλεκα υπάρχει κοιτόστρωση από οπλισμένο σκυρόδεμα, από την οποία διέρχοvται όλα τα οχήματα και εξυπηρετούvται οι εργαζόμενοι καθόλη τη διάρκεια του έτους, εκτός από τις περιόδους έvτoνων βροχοπτώσεων τους χειμερινούς μήνες, κατά τους οποίους η στάθμη των υδάτων του ποταμού ανεβαίνει και τότε χρησιμοποιούν την οδική γέφυρα, η οποία βρίσκεται σε απόσταση 1.500 μ. από την κοιτόστρωση. Η εν λόγω γέφυρα έχει κατασκευαστεί πρόσφατα.
      β) Από τεχνικής πλευράς, είναι δυνατή η κατασκευή γέφυρας ΜΠΕΛΕΥ 60 μ., αφού εξασφαλιστούν τα απαιτούμενα υλικά (2 συλλογές) και κατασκευαστούν 2 ακρόβαθρα και 1 μεσόβαθρο για την τοποθέτησή της. Τα υπάρχοντα στο Στρατό Ξηράς αποθέματα είναι τα απολύτως απαραίτητα για την εφαρμογή των επιχειρησιακών σχεδίων άμυνας και γεφύρωσης, με αποτέλεσμα να μην είναι δυνατή η παραχώρησή τους.
      Εκ των ανωτέρω συνάγεται ότι, αν και η Υπηρεσία από τεχνικής άποψης κρίνει ότι δεν είναι σκόπιμη η κατασκευή γέφυρας τύπου ΜΠΕΛΕΥ στο συγκεκριμένο σημείο του ποταμού Πέλεκα, εφόσον οι τοπικοί φορείς επιθυμούν την κατασκευή της, θα πρέπει να μεριμνήσουν για την εξασφάλιση των υλικών και την κατασκευή των αναφερόμενων στη προηγούμενη παράγραφο έργων.
      Σε περίπτωση λήψης σχετικής απόφασης από τους καθ' ύλην αρμόδιους φορείς και συλλογής των απαραίτητων υλικών κατασκευής της νέας γέφυρας, η Υπηρεσία προτίθεται να διαθέσει το αναγκαίο προσωπικό για την παροχή τεχνικών οδηγιών στα συνεργία συναρμολόγησης.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      27. Στην με αριθμό 239/1-7-03 ερώτηση του Βουλευτή κ. Ευάγγελου Μπασιάκου δόθηκε με το υπ’ αριθμ. 40/22-7-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ε. Μπασιάκος, σας πληροφορούμε τα εξής:
      Η φετινή δακική περίοδος άρχισε από τις αρχές Μαΐου και το Υπ. Γεωργίας προέβη στις εξής ενέργειες:
      1) Δόθηκαν οι αναγκαίες οδηγίες καλής εκτέλεσης του έργου, στις Δ/νσεις Γεωργίας των 36 ελαιοκομικών Νομών της Χώρας.
      2) Πραγματοποιήθηκε κατανομή των αναγκαίων πιστώσεων 	ύψους 2.238.000 € από τον Κρατικό Προϋπολογισμό για την έναρξη των εργασιών.
      3) Εξασφαλίσθηκε το απαραίτητο Εποχιακό προσωπικό και
      4) Έχει πραγματοποιηθεί στο μεγαλύτερο μέρος, η αποστολή των υλικών δακοκτονίας για τον πρώτο ψεκασμό.
      Ωστόσο οι ψεκασμοί που αποτελούν και το κύριο μέρος του έργου της αντιμετώπισης του δάκου της ελιάς, άρχισαν σε λίγους Νομούς και τις επόμενες ημέρες θα γίνει η έναρξη και στους υπόλοιπους.
      Μέχρι σήμερα δεν υπήρξε κανένα πρόβλημα και το Πρόγραμμα δακοκτονίας, όσον αφορά την οργάνωση και τον συντονισμό εκ μέρους του Υπουργείου Γεωργίας, αλλά και την ορθή εφαρμογή από τις Δ/νσεις Γεωργίας των ελαιοκομικών Νομών, θα συνεχισθεί κανονικά.
      Ο Υφυπουργός
      Ε. ΑΡΓΥΡΗΣ»
      28. Στην με αριθμό 341/3-7-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 55/22-7-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Η. Καλλιώρας, σας πληροφορούμε τα εξής:
      Οι βρώσιμες ελιές δεν είναι προϊόν παρέμβασης και κατά συνέπεια δεν μπορεί να διατεθεί σε Κοινωφελή Ιδρύματα, πολυτέκνους κ.λπ. ως δωρεάν διανομή.
      Ο Υφυπουργός
      Ε. ΑΡΓΥΡΗΣ»
      29. Στην με αριθμό 238/1-7-03 ερώτηση του Βουλευτή κ. Ευάγγελου Μπασιάκου δόθηκε με το υπ’ αριθμ. 39/22-7-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής, κ. Ε. Μπασιάκος, σας πληροφορούμε τα εξής:
      - Σύμφωνα με τον υπ' αριθμ.2366/98 Κανονισμό της Ε.Ε. (άρθρο 12 παρ. 5) καθορίζεται ότι «τα κράτη μέλη ανακοινώνουν στην Επιτροπή πριν από τις 5 Σεπτεμβρίου κάθε περιόδου, τον αριθμό αιτήσεων ενισχύσεων και τις σχετικές ποσότητες ελαιολάδου». Οι ποσότητες και ο αριθμός των αιτήσεων προκύπτουν από τα στοιχεία που αποστέλλουν οι οργανώσεις παραγωγών στον ΟΠΕΚΕΠΕ όπως προβλέπεται στο άρθρο 20 παρ. 2 του ίδιου κανονισμού. της Ε.Ε.
      - Η πραγματική παραγωγή ανακοινώνεται στην Επιτροπή πριν από την 15η Μαΐου κάθε περιόδου ( άρθρο 14, παρ. 4 του Καν. 2366/98). Η τελική εγκριθείσα ποσότητα προκύπτει αφού προηγουμένως α) διενεργηθούν επιτόπιοι έλεγχοι και επιβληθούν οι αντίστοιχες κυρώσεις β) ολοκληρωθούν οι διαδικασίες ελέγχου των αιτήσεων -ενστάσεων θεραπείας των ασυμβίβαστων ελαιοπαραγωγών.
      Ο Υφυπουργός
      Ε. ΑΡΓΥΡΗΣ»
      30. Στην με αριθμό 190/1-7-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. οικ. 2/42761/0094/23-7-03 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην αριθ. 190/1.7.2003 ερώτηση που κατέθεσε στη Βουλή ο Βουλευτής κ. Κωνσταντίνος Τσιπλάκης σχετικά με την αναμόρφωση (μείωση, επιστροφή) επιτοκίων στεγαστικών δανείων λόγω χαρακτηρισμού του Δήμου Σερρών ως παραμεθορίου περιοχής, σας πληροφορούμε τα ακόλουθα, όπως προκύπτουν από τα στοιχεία του Ταμείου Παρακαταθηκών και Δανείων (σxετ. έγγραφο αριθ. 82518/14.7.2003).
      Για τα χορηγηθέντα στεγαστικά δάνεια του Νομού Σερρών, έχει γίνει ήδη η μείωση του επιτοκίου του δανείου σε εννιακόσιους (900) περίπου δανειολήπτες που έχουν προσκομίσει βεβαίωση ότι το υποθηκευμένο ακίνητο ανήκει στις Κοινότητες Άνω Βροντούς, Αγκιστρίου, Αχλαδοχωρίου, Ορεινής, Προμαχώνας ή στους Δήμους Ηράκλειας, Κερκίνης, Σερρών, Σιδηροκάστρου, Σκοτούσης και Λευκώνας, αναδρομικά από 1/1/2000 και έχουν γίνει επιστροφές των επιπλέον παρακρατηθέντων ποσών στους δανειολήπτες των οποίων οι δόσεις έχουν μηχανογραφηθεί και έχουν αποσταλεί εγκαίρως από την εκκαθαρίστρια Υπηρεσία.
      Ο Υφυπουργός
      Ν. ΦΑΡΜΑΚΗΣ»
      31. Στην με αριθμό 186/1-7-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 2/38654/0094-03 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στις με αριθ. 186/1.7.2003 και 187/1.7.2003 ερωτήσεις που κατέθεσε στη Βουλή ο Βουλευτής κ. Κωνσταντίνος Τσιπλάκης, σχετικά με την χορήγηση επισκευαστικών δανείων από το Ταμείο Παρακαταθηκών και Δανείων, σας πληροφορούμε τα ακόλουθα, όπως προκύπτουν από τα στοιχεία του Ταμείου (σχετ. έγγραφο αριθ. 82518/14.7.2003).
      Το Διοικητικό Συμβούλιο του Ταμείου Παρακαταθηκών και Δανείων, στα πλαίσια της κοινωνικής αποστολής του, αποφάσισε στην με αριθμό. 2902/24.10.02 συνεδρίασή του, την χορήγηση δανείου μικροεπισκευών - μικροβελτιώσεων κατοικίας ύψους δέκα χιλιάδων (10.000) ευρώ.
      Στο αρχικό αυτό στάδιο το Ταμείο δεν ήταν δυνατόν να προβλέψει τον βαθμό ανταπόκρισης των δημοσίων υπαλλήλων στο νέο προϊόν, η έναρξη υλοποίησης του οποίου άρχισε πιλοτικά από 12/2/2003.
      Σε πολύ σύντομο όμως χρονικό διάστημα αποδείχθηκε ότι η δυναμική του ξεπέρασε κάθε αναμενόμενη πρόβλεψη και ως εκ τούτου με την υπάρχουσα στην πρώτη αυτή πιλοτική φάση υποδομή σε προσωπικό και μηχανογραφική υποστήριξη, δεν ήταν δυνατόν να ανταποκριθεί ικανοποιητικά στον τεράστιο πραγματικά αριθμό των υποβληθεισών αιτήσεων, με αποτέλεσμα να παρουσιασθεί μια φυσιολογική καθυστέρηση στην σύναψη και εκταμίευση των εν λόγω δανείων.
      Στην περίπτωση των δανείων της επαρχίας το φαινόμενο αυτό εμφανίζεται εντονότερο, λόγω της χρονοβόρου διαδικασίας αποστολής της δανειακής σύμβασης για υπογραφή και στη συνέχεια της εντολής πληρωμής μέσω Ταχυδρομείου στις κατά τόπους Δ.Ο.Υ., που εξυπηρετούν τους δανειολήπτες του Ταμείου.
      Όσον αφορά τα αριθμητικά στοιχεία που αναφέρονται στις σχετικές ερωτήσεις (ακριβής αριθμός υποβληθεισών αιτήσεων, συναφθείσες συμβάσεις και εκταμιεύσεις προϊόντος) δεν είναι δυνατόν στην πιλοτική φάση που βρίσκεται το Ταμείο Παρακαταθηκών και Δανείων να τα χορηγήσει αναλυτικά. Ενδεικτικά αναφέρεται ότι από 1/11/02 μέχρι 29/5/03 υποβλήθηκαν και εγκρίθηκαν συνολικά 7.800 αιτήσεις δανείων μικροεπισκευών - μικροβελτιώσεων εκ των οποίων μέχρι 30/6/2003 διεκπεραιώθηκαν 4.283.
      Ήδη το Ταμείο Παρακαταθηκών και Δανείων στα πλαίσια και της γενικότερης προσπάθειας εκσυγχρονισμού του, με την εγκατάσταση νέου μηχανογραφικού συστήματος, έχει δρομολογήσει την δημιουργία της απαραίτητης υποδομής, προκειμένου να ανταποκριθεί στην απρόβλεπτη ζήτηση του νέου προϊόντος, ώστε στο μέλλον να μην υφίσταται καμία καθυστέρηση και να εξυπηρετούνται άμεσα οι δανειολήπτες του.
      Ο Υφυπουργός
      Ν. ΦΑΡΜΑΚΗΣ»
      32. Στην με αριθμό 108/1-7-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Φ 900α/3623/6651/15-7-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 108/01-07-2003 ερώτησης, που κατέθεσε ο Βουλευτής κ. Σπήλιος Σπηλιωτόπουλος, με θέμα την κατανομή των αποφοίτων της Στρατιωτικής Σχολής Αξιωματικών Σωμάτων (ΣΣΑΣ) -Τμήμα Ιατρικής-, σας γνωρίζουμε τα εξής:
      Στο άρθρο 21 του ΝΔ 562/70 «περί Στρατιωτικής Σχολής Αξιωματικών Σωμάτωv», ορίζεται ότι οι απόφοιτοι του Ιατρικού Τμήματος κατανέμονται στους τρεις Κλάδους των Ενόπλων Δυνάμεων (ΕΔ) και στην Ελληνική Αστυνομία (ΕΛ.ΑΣ) μετά από επιλογή με κλήρωση μιας από τις τρεις επιλογικές ομάδες, που προβλέπονται στον Κανονισμό της Σχολής, χωρίζονται δηλαδή σε πεντάδες, εξάδες και επτάδες και κατόπιν δημόσιας κλήρωσης ορίζεται η επιλογική ομάδα κατανομής.
      Στη συνέχεια, με βάση τη γενική κατανομή των θέσεων στους τρεις Κλάδους των ΕΔ και στην ΕΛ.ΑΣ., βρίσκονται για κάθε επιλογική ομάδα οι θέσεις που αναλογούν σε κάθε έναν εξ αυτών (π. χ. στην πρώτη εξάδα κατανέμονται τρεις στον Στρατό Ξηράς (Σ.Ξ.), μία στο Πολεμικό Ναυτικό (Π.Ν.), μία στην Πολεμική Αεροπορία (Π.Α.) και μία στην ΕΛ.ΑΣ., στη δεύτερη εξάδα κατανέμονται τέσσερεις στον ΣΞ, μία στο Π.Ν., μία στην Π.Α. και καμμία στην ΕΛ.ΑΣ. κ.λπ.).
      Σύμφωνα με τα παραπάνω και μετά από έγκριση του ΓΕΕΘΑ, διεξήχθη την 20η Ιουνίου 2003 στη ΣΣΑΣ η διαδικασία της κατανομής των μαθητών της Τάξης του Ιατρικού Τμήματος με κληρωθείσα επιλογική ομάδα το «6».
      Αφού ολοκληρώθηκε η διαδικασία, υπεβλήθη αναφορά μαθητού, όπου διαπιστώθηκε ότι στην πρώτη εξάδα δεν υπολογίσθηκαν επακριβώς τα δεκαδικά που προέκυπταν, με συνέπεια να επηρεασθεί η ακριβής κατανομή των μαθητών ανά Κλάδο στις υπόλοιπες εξάδες. Το ΓΕΕΘΑ, όταν διαπίστωσε το λάθος, προέβη άμεσα στις ενέργειες που διασφαλίζουν την ορθή και ακριβή κατανομή των σπουδαστών, δηλαδή,  καταρτίσθηκαν εκ νέου με λεπτομέρεια, όλες οι επιλογικές ομάδες, επαναλήφθηκε την 30η Ιουνίου του 2003 η σχετική διαδικασία κατανομής με το αρχικά κληρωθέν επιλογικό μέτρο, δηλαδή το «6», η οποία και oλoκληρώθηκε κανονικά.
      Αποτέλεσμα της επαναληφθείσας διαδικασίας, στην οποία τηρήθηκε επακριβώς ο νόμος, ήταν η διαφοροποίηση των ονομάτων ανά Κλάδο, σε σχέση με την αρχικώς διεξαχθείσα.
      Εν κατακλείδι, το όλο συμβάν οφείλεται στην ελλιπή τροφοδότηση στοιχείων στον ηλεκτροvικό υπολογιστή και για την αποφυγή παρόμοιου περιστατικού, δόθηκαν κατάλληλες οδηγίες στους χειριστές προγραμμάτων ηλεκτρονικών υπολογιστών και τους ζητήθηκε να επιδείξουν ιδιαίτερη προσοχή στη λεπτομερή τήρηση των προβλεπομένων διαδικασιών.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      33. Στην με αριθμό 57/1-7-03 ερώτηση της Βουλευτού κ. Ασημίνας Ξηροτύρη - Αικατερινάρη δόθηκε με το υπ’ αριθμ. 6/22-7-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής, κ. Α. Ξηροτύρη -Αικατερινάρη, σας πληροφορούμε τα εξής:
      Για τα προβλήματα που δημιουργούνται από το μύκητα Phytophthora cambivora, ο οποίος προκαλεί τη γνωστή ασθένεια των ριζών μελάνωση, δεν υπάρχει προς το παρόν αποτελεσματική μέθοδος καταπολέμησης ούτε και ανθεκτικές ποικιλίες. Νέες έρευνες που διεξάγονται αυτή τη στιγμή στην Ευρώπη είναι πιθανό να υποδείξουν μέθοδο καταπολέμησης.
      Σας ενημερώνουμε ότι η καταπολέμηση της ασθένειας της Μελάνωσης της καστανιάς έχει ενταχθεί στα πλαίσια του Μέτρου 6.3 του Προγράμματος «Αγροτική Ανάπτυξη-Ανασυγκρότηση της Υπαίθρου 2000-2006».
      Από το Ινστιτούτο Δασικών Ερευνών, για απώλειες που προκαλούνται από έντομα, ξυλοφάγα και καρποφάγα, δοκιμάζονται ήδη διάφορα εντομοαπωθητικά έλαια και παγίδες φερορμονών μέσα στα πλαίσια της βιολογικής καταπολέμησης της καστανιάς.
      Ο Υφυπουργός
      Ε. ΑΡΓΥΡΗΣ»
      34. Στην με αριθμό 55/1-7-03 ερώτηση της Βουλευτού κ. Αικατερίνης Ξηροτύρη - Αικατερινάρη δόθηκε με το υπ’ αριθμ. 4/22-7-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Ασημίνας Ξηρoτύρη - Aικατερινάρη, σας πληροφορούμε τα εξής:
      Σύμφωνα με τον Καν. Ε.Κ. 2826/2000 του Συμβουλίου (Καν. Ε.Κ. 94/2002 της Επιτροπής), επιδοτούνται προγράμματα ενημέρωσης και προώθησης ορισμένων γεωργικών προϊόντων στην εσωτερική αγορά.
      Σύμφωνα με τον παραπάνω Κανονισμό οι ενδιαφερόμενοι φορείς (Επαγγελματικές και Διεπαγγελματικές Οργανώσεις) μπορούν να υποβάλουν στο Υπ. Γεωργίας προγράμματα ενημέρωσης και προώθησης 2 φορές το χρόνο και συγκεκριμένα μέχρι 31 Ιανουαρίου και μέχρι 31 Ιουλίου. Τα προγράμματα αυτά πρέπει να σταλούν στην Ε.Ε., μέχρι 31 Μαρτίου και μέχρι 30 Σεπτεμβρίου αντίστοιχα για να εγκριθούν από την αρμόδια Επιτροπή.
      Μέχρι στιγμής δεν έχει υποβληθεί στην αρμόδια Υπηρεσία του Υπ. Γεωργίας κανένα πρόγραμμα από τις επαγγελματικές ή Διεπαγγελματικές Οργανώσεις, ενώ η προθεσμία ισχύει μέχρι 31 Ιουλίου 2003.
      Για τα προϊόντα ελαιόλαδο και επιτραπέζιες ελιές, τα οποία περιελήφθησαν στον κατάλογο των προϊόντων ενημέρωσης και προώθησης με τον Καν. Ε.Κ. 497/03, που ψηφίσθηκε τον περασμένο Μάρτιο και είναι τροποποίηση του Καν. Ε.Κ. 94/02, κατ' εξαίρεση για το έτος 2003, οι ενδιαφερόμενοι φορείς μπορούσαν να υποβάλουν στην Δ/νση Εφαρμογών και Έρευνας του Υπ. Γεωργίας προγράμματα ενημέρωσης και προώθησής τους μόνο μέχρι 31 Μαΐου 2003. Στην ανωτέρω Υπηρεσία υποβλήθηκαν 2 προτάσεις - προγράμματα τα οποία εστάλησαν στην Ε.Ε., προς έγκριση, και αφορούσαν:
      - Ενημέρωση και προβολή επιτραπέζιων ελιών από την ΠΕΜΕΤΕ (Πανελλήνια Ένωση Μεταποιητών- Τυποποιητών Εξαγωγέων Επιτραπέζιων Ελιών).
      - Ενημέρωση και προώθηση ελαιολάδου από τον ΣΕΒΙΤΕ (Σύνδεσμος Ελληνικών Βιομηχανιών - Τυποποίηση Ελαιολάδου).
      Ο Υφυπουργός
      Ε. ΑΡΓΥΡΗΣ»
      35. Στις με αριθμό 6/1-7-2003 και 9497/15-5-03 ερωτήσεις των Βουλευτών κυρίων Παρθένας Φουντουκίδου, Γεωργίου Γαρουφαλιά, Ιορδάνη Τζαμτζή και Γεώργιο Καρασμάνη δόθηκε με το υπ΄ αριθμ. 5987 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στα ανωτέρω σχετικά με τα οποία μας διαβιβάστηκαν οι αριθμ.9497/2003 και 6/2003 ερωτήσεις καθώς και η από 26-6-2003 Αναφορά του Σωματείου Εργαζομένων της ΕΑΣ Γιαννιτσών, που κατατέθηκε στη Βουλή από τους Βουλευτές κυρίους Γ. Γαρουφαλιά, Π. Φoυντoυκίδου, Ι. Τζαμτζή και Γ. Καρασμάνη για τα θιγόμενα σ΄ αυτά θέματα αρμοδιότητας του Υπουργείου Εργασίας και Κοινωνικών Ασφαλίσεων, σας πληροφορούμε τα εξής:
      Α. Σύμφωνα με την διάταξη του άρθρου 24 του ν. 1836/89, που ισχύει για τους απασχολούμενους σε εποχιακές επιχειρήσεις, τίθενται ευνοϊκότερες προϋποθέσεις, σε σχέση με τους κοινούς ανέργους, όσον αφορά την επιδότηση λόγω ανεργίας από τον ΟΑΕΔ. Συγκεκριμένα αρκούν 100 ημέρες στην ασφάλιση του κλάδου ανεργίας του ΟΑΕΔ, στο τελευταίο 12μηνο πριν τη λήξη της εργασιακής τους σχέσης.
      Ως εποχιακές θεωρούνται οι επιχειρήσεις οι οποίες από την φύση τους, τις καιρικές συνθήκες ή λόγω των χρησιμοποιουμένων πρώτων υλών λειτουργούν κατά το ημερολογιακό έτος για χρονικό διάστημα μεγαλύτερο από δύο και μικρότερο από εννέα μήνες.
      Όσον αφορά την καταβολή έκτακτης οικονομικής ενίσχυσης σε όλους τους απασχολούμενους στις επιχειρήσεις και συνεταιριστικές οργανώσεις του Ν. Πέλλας, σας ενημερώνουμε ότι καταβάλλεται προσπάθεια ώστε στις δράσεις του ΟΑΕΔ να υφίσταται μετατροπή από τις παθητικές πολιτικές (επιδοματικές) σε ενεργητικές (προγράμματα απασχόλησης και κατάρτισης), οι οποίες αποβλέπουν στην δημιουργία θέσεων μόνιμης απασχόλησης.
      Β. Όσον αφορά τις οφειλές των επιχειρήσεων που έχουν πληγεί από θεομηνίες ή άλλες φυσικές καταστροφές αυτές ρυθμίζονται με τις διατάξεις του άρθρου 4 παρ.2 του Ν. 2556/97 και της κατ΄ εξουσιοδότηση αυτού εκδοθείσας Υπουργικής Απόφασης Φ 14/οικ. 333/6-3-98. Ειδικότερα, οι Οργανισμοί Κοινωνικής Ασφάλισης αρμοδιότητας Υπουργείου Εργασίας και Κοινωνικών Ασφαλίσεων στις περιπτώσεις αυτές συμμετέχουν στη διαδικασία ανακούφισης των πληγέντων επιχειρήσεων, εργοδοτών και ασφαλισμένων, παρέχοντας τη δυνατότητα εξόφλησης των τρεχουσών και καθυστερούμενων εισφορών τους με ιδιαίτερα ευνοϊκούς όρους.
      Ειδικότερα από τις παραπάνω πάγιες διατάξεις προβλέπονται τα ακόλουθα:
      Οι καθυστερούμενες ασφαλιστικές εισφορές περιόδου απασχόλησης μέχρι το τέλος του προηγούμενου μήνα εκείνου κατά τον οποίο συνέβη η θεομηνία μαζί με τα πρόσθετα τέλη, τόκους και λοιπές προσαυξήσεις της ίδιας ημερομηνίας κεφαλαιοποιούνται.
      Αναστέλλεται η καταβολή τρεχουσών ασφαλιστικών εισφορών για έξι μήνες αρχής γενομένης από την 1η του μήνα εκείνου κατά τον οποίο συνέβη η θεομηνία, χωρίς τον υπολογισμό κατά το διάστημα αυτό πρόσθετων τελών και άλλων προσαυξήσεων.
      Οι εισφορές των προηγούμενων παραγράφων εξοφλούνται σε ισόποσες μηνιαίες δόσεις, που αρχίζουν μετά τη λήξη της εξάμηνης αναστολής. Ο αριθμός των δόσεων δεν μπορεί να είναι μικρότερος των 12 και μεγαλύτερος των 24.
      Στις επιχειρήσεις που υπάγονται στην ανωτέρω ρύθμιση και εφόσον τηρούν τους όρους της ρύθμισης χορηγούνται βεβαιώσεις ασφαλιστικής ενημερότητας, για τη δανειοδότηση τους από πιστωτικά ιδρύματα και το Δημόσιο χωρίς ποσοστό παρακράτησης, για θεώρηση βιβλίων και στοιχείων, όπως επίσης χορηγούνται βεβαιώσεις για δικαστική χρήση σε εκκρεμείς ποινικές δίκες καθώς υπάρχει αναστολή της ποινικής δίωξης για παραβάσεις του ΑΝ 86/67.
      Επίσης αναστέλλεται η διαδικασία λήψης αναγκαστικών μέτρων για όσο διάστημα οι εργοδότες τηρούν τους όρους του διακανονισμού.
      Απαραίτητη προϋπόθεση υπαγωγής στις ανωτέρω διατάξεις είναι:
      α) Να έχει χαρακτηρισθεί ο νομός θεομηνιόπληκτος ή σε κατάσταση εκτάκτου ανάγκης με έκδοση σχετικής απόφασης από τον κατά περίπτωση αρμόδιο φορέα (ΥΠΕΧΩΔΕ, Υπουργείο Εσωτερικών, Γενική Γραμματεία Πολιτικής Προστασίας) κατόπιν σχετικής πρότασης της Νομαρχιακής Αυτοδιοίκησης, στην οποία θα αναφέρεται ότι ο νομός έχει πληγεί από θεομηνία (Η προϋπόθεση αυτή απαιτείται από το ΙΚΑ προκειμένου να υπάγει τις επιχειρήσεις στις ανωτέρω διατάξεις).
      β) Να προσκομισθεί σχετική βεβαίωση της οικείας Νομαρχίας ή του οικείου Επιμελητηρίου του Νομού, από την οποία να προκύπτει με σαφήνεια η ημερομηνία, το είδος της θεομηνίας, καθώς και το ύψος της ζημίας.
      Τέλος, σας πληροφορούμε ότι, από το συνερωτώμενο Υπουργείο Οικονομίας και Οικονομικών εκδόθηκε η αριθμ. 44023/Β1466/26-6-2003 Απόφαση, σχετικά με τις «Ρυθμίσεις οφειλών των επιχειρήσεων μεταποίησης και συναφών δραστηριοτήτων στον τομέα του ροδάκινου», το οποίο είναι αρμόδιο να σας ενημερώσει σχετικά.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      36. Στην με αριθμό 882/16-7-03 ερώτηση του Βουλευτή κ. Γεώργιου Καρασμάνη δόθηκε με το υπ’ αριθμ. Α.Π. 13931/28-7-03 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο βουλευτής κ. Γ. Καρασμάνης, σας πληροφορούμε τα εξής:
      Η ίδρυση νέων Βιομηχανικών και Επιχειρηματικών Περιοχών, γίνεται βάσει του θεσμικού πλαισίου του ν.2545/97.
      Σύμφωνα με το νόμο 2545/97 (ΦΕΚ 254/Α/97) περί Βιομηχανικών και Επιχειρηματικών Περιοχών (ΒΙ.ΠΕ, ΒΙ.ΠΑ, ΒΙΟ.ΠΑ) η πρωτοβουλία για τον καθορισμό των ΒΕΠΕ ανήκει σε φορείς ΒΕΠΕ, του ιδιωτικού ή δημόσιου Τομέα, που πρέπει να έχουν την μορφή της ανώνυμης εταιρείας. Στους φορείς αυτούς επιτρέπεται να συμμετέχουν φυσικά ή νομικά πρόσωπα του ιδιωτικού τομέα καθώς και Ο.Τ.Α., δημοτικές ή κοινοτικές επιχειρήσεις, νομαρχιακές αυτοδιοικήσεις κλπ. (παράγραφος 1 άρθρου 3 του Ν. 2545/97). Για το σκοπό αυτό υποβάλλεται στο Υπουργείο Ανάπτυξης αίτηση μετά των απαιτούμενων δικαιολογητικών είτε από τους ιδρυτές του φορέα ΒΕΠΕ που πρόκειται να συσταθεί, είτε από τον ίδιο τον Φορέα εφόσον έχει ήδη συσταθεί. Στο πλαίσιο των διατάξεων του προαναφερόμενου νόμου προβλέπεται και η χρηματοδότηση των παραπάνω έργων.
      Οι φάκελοι για νέες ΒΕΠΕ μπορούν να υποβληθούν στην αρμόδια Υπηρεσία μας και να εξεταστούν ανεξάρτητα του «Βιομηχανικού Χάρτη» της Περιφέρειας.
      Ο Υφυπουργός
      ΑΛΕΞΑΝΔΡΟΣ ΚΑΛΑΦΑΤΗΣ»
      37. Στις με αριθμό 852/16-7-03 και 1038/21-7-03 ερωτήσεις των Βουλευτών κυρίων Ελευθέριου Παπανικολάου, Ιορδάνη Τζαμτζή και Μαρίας Κόλλια-Τσαρουχά δόθηκε με το υπ’ αριθμ. 73/28-7-2003 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κύριοι Ι. Τζαμτζής, Λ. Παπανικολάου και Μ. Κόλλια-Τσαρουχά, σας πληροφορούμε τα εξής:
      Σύμφωνα με την ισχύουσα Κοινοτική Νομοθεσία επιτρέπεται η διακίνηση οίνων μεταξύ των Κρατών - Μελών με την προϋπόθεση ότι το προϊόν φέρει την κατάλληλη σήμανση και συνοδεύεται με τα οριζόμενα από τους Κοινοτικούς Κανονισμούς συνοδευτικά έγγραφα. Με την είσοδό του στο - οινοποιείο αναγράφεται στα βιβλία αποθήκης, τα οποία ελέγχονται από τις κατά τόπους Υπηρεσίες.
      Οι εισαγωγές οίνων από τρίτες χώρες εγκρίνονται από το Υπ. Γεωργίας (ΟΠΕΚΕΠΕ) και ελέγχονται από τα τελωνεία (σύστημα ενημέρωσης οn line με την Ε.Ε.) -και τις κατά τόπους Υπηρεσίες.
      Ο ισχυρισμός ότι αυξάνονται οι αιτήσεις για ταινίες ελέγχου Ο.Π.Α.Π. δεν ευσταθεί και τούτο διότι σε εφαρμογή του ΚΑΝ (ΕΚ) 1607/200 οι ταινίες ελέγχου χορηγούνται -έπειτα από έλεγχο και κατάταξη των ποσοτήτων οίνου.
      Η διαδικασία κατάταξης των οίνων Ο.Π.Α.Π. (δειγματοληψία από το οινοποιείο κλπ.) αποκλείουν τη δυνατότητα κατάταξης οίνων «αλλότριων, ως Ο.Π.Α.Π..
      Τα απόρρογα των επιτραπέζιων σταφυλιών (απορρίμματα συσκευαστηρίων) οδηγούνται σε οξοποιεία για παραγωγή όξους με διαδικασία πλήρως ελεγχόμενη από τις Περιφερειακές Υπηρεσίες.
      Η εισαγωγή οίνων από τρίτες χώρες επιτρέπεται και γίνεται με όρους και προϋποθέσεις όπως αυτές ορίζονται από τις διατάξεις των Κοινοτικών Κανονισμών. Οι χαμηλές τιμές διάθεσης οφείλονται στο χαμηλό κόστος της πρώτης ύλης (σταφυλιών) και οινοποίησης.
      Με βάσει τον Καν. (ΕΚ) 1439/99 απαγορεύεται η οινοποίηση σταφυλιών από τρίτες χώρες στο έδαφος της Κοινότητας.
      Το θέμα της οινοποίησης ελληνικών ποικιλιών με «ερυθρές ξενικές», εφόσον καλλιεργούνται στις ζώνες Ο.Π.Α.Π. και περιλαμβάνονται στην ποικιλιακή σύνθεση των οίνων Ο.Π.Α.Π. δεν αποτελεί παράβαση της οινικής Νομοθεσίας.
      Ο ΚΑΝ (ΕΚ) 753/2002 που αφορά την σήμανση (ετικετάρισμα) των αμπελοοινικών προϊόντων θα αρχίσει να εφαρμόζεται από 1-8-2003. Οι σχετικές Υπουργικές Αποφάσεις εναρμόνισης βρίσκονται στο στάδιο επεξεργασίας προκειμένου να εκδοθούν.
      Τέλος και παρά το γεγονός ότι δεν έχουν περιέλθει μέχρι σήμερα επίσημες καταγγελίες στο Υπ. Γεωργίας για τα ανωτέρω, έχουμε αποστείλει σχετικά έγγραφα στις Περιφερειακές Υπηρεσίες προκειμένου να ενταθούν οι έλεγχοι ειδικά στα σημεία εισόδου της χώρας.
      Ο Υφυπουργός
      Ε. ΑΡΓΥΡΗΣ»
      38. Στην με αριθμό 795/15-7-03 ερώτηση του Βουλευτή κ. Ελευθέριου Παπανικολάου δόθηκε με το υπ΄ αριθμ. 13928/28-7-2003 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Λ. Παπανικολάου, σας πληροφορούμε τα ακόλουθα:
      Μέχρι σήμερα στο νομό Μεσσηνίας έχουν δημιουργηθεί οι ΒΙ.ΠΕ Μελιγαλά και Σπερχογείας.
      Για τις δύο πιο πάνω ΒΙ.ΠΕ φορέας διαχείρισης είναι η ΕΤΒΑ, η οποία είναι αρμόδια να υλοποιήσει συμπληρωματικά έργα των ΒΙ.ΠΕ που εκκρεμούν.
      Η χρηματοδότηση των έργων μπορεί να επιτευχθεί μέσα από τις χρηματοδοτικές δυνατότητες των Περιφερειακών Επιχειρησιακών Προγραμμάτων για την περίοδο 2000-2006 στα πλαίσια του Γ΄ ΚΠΣ και με βάση το θεσμικό πλαίσιο του νόμου 2545/97.
      Τέλος σημειώνεται ότι ο έλεγχος των Βιομηχανικών Περιοχών που έχει ιδρύσει η ΕΤΒΑ Α.Ε., ανήκει σ΄ αυτήν μετά την ιδιωτικοποίηση της.
      Ο Υφυπουργός
      ΑΛΕΞΑΝΔΡΟΣ ΚΑΛΑΦΑΤΗΣ»
      39. Στην με αριθμό 746/11-7-03 ερώτηση των Βουλευτών κυρίων  Αντώνη Σκυλλάκου, Δημήτρη Τσιόγκα και Λιάνας Κανέλλη δόθηκε με το υπ΄ αριθμ. 13927/28-7-03 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσαν οι Βουλευτές κύριοι Α. Σκυλλάκος, Τ. Τσιόγκας και η κ. Λ. Κανέλλη και όσον αφορά θέματα αρμοδιότητας ΓΓΒ, σας πληροφορούμε τα εξής:
      Σύμφωνα με τα στοιχεία που τηρούνται στην αρμόδια Διεύθυνση του Υπουργείου μας, η εταιρεία Χαραλαμπόπουλοι Θ. Aφοί ΑΕ με έδρα τη Μάνδρα Αττικής, έχει ενταχθεί στις διατάξεις του άρθρου 23β του ν. 1892/90 (υπαγωγή με την υπ΄ αρίθμ. 14541/982/31-7-95 απόφαση υπαγωγής και τροποποίηση με την υπ΄ αρίθμ. 24806/12-11-97 απόφαση τροποποίησης), με ολοκλήρωση της επένδυσης στο ποσό των 92.086.450 δρχ. με την υπ' αρίθμ. 14421/149/19-1-01 απόφαση ολοκλήρωσης.
      Επίσης η ίδια εταιρεία με έδρα τη ΒΙΠΕ Κομοτηνής είχε ενταχθεί στις διατάξεις του άρθρου 23β του ν. 2601/98(υπαγωγή με την υπ’ αρίθμ. 28139/139/31-7-98 απόφαση υπαγωγής) για επένδυση ύψους 800.000 δρχ. η οποία ανακλήθηκε με την υπ΄ αρίθμ. 4976/361/12-3-03 απόφαση ανάκλησης.
      Σε ότι αφoρά την εξασφάλιση των θέσεων εργασίας που προκύπτουν από τα επιδοτούμενα προγράμματα, σας γνωρίζουμε ότι η αρμόδια Υπηρεσία μας έχει εγκαταστήσει έναν προληπτικό ελεγκτικό μηχανισμό με την από 31/1/2001 επιστολή της, με την οποία υποχρεώνουμε τις εταιρείες που έχουν ενταχθεί στις διατάξεις των άρθρων 23 α και 23 β του ν. 1892/90, να ενημερώνουν με υπεύθυνη δήλωση την Υπηρεσία μας για τυχόν μεταβολές που επέρχονται στα επενδυτικά τους προγράμματα που έχουν ολοκληρωθεί στο πλαίσιο εφαρμογής τήρησης των υποχρεώσεων που απορρέουν από τις διατάξεις των παραπάνω αναπτυξιακών νόμων και επιβάλλει τις κυρώσεις που προβλέπονται κατά περίπτωση, σύμφωνα με το άρθρο 18 του ν. 1892/90 και του άρθρου 11 του ν. 2601/98.
      Ο Υφυπουργός
      ΑΛΕΞΑΝΔΡΟΣ ΚΑΛΑΦΑΤΗΣ»
      40. Στην  με αριθμό 654/9-7-03 ερώτηση του Βουλευτή κ. Γεωργίου Γαρουφαλιά δόθηκε με το υπ΄ αριθμ. 7017/4/3532/28-7-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. Γαρουφαλιάς, σας γνωρίζουμε ότι, στο πλαίσιο της υλοποίησης των διατάξεων του ν. 3103/2003, με τις οποίες ανατέθηκε η έκδοση των διαβατηρίων στην Ελληνική Αστυνομία, συστάθηκε ειδική επιτροπή, στην οποία συμμετείχαν αξιωματικοί διαφόρων Διευθύνσεων του Αρχηγείου της Αστυνομίας. Η επιτροπή συνέταξε το τεύχος-εγχειρίδιο «Απαιτήσεις τεχνικών προδιαγραφών για την προμήθεια του απαιτούμενου υλικοτεχνικού εξοπλισμού της υπό ίδρυση Κεντρικής Υπηρεσίας Έκδοσης Διαβατηρίων», το οποίο, μέχρι την τελική μορφή-σύνταξή του, έτυχε δύο φορές δημόσιας συζήτησης-διαβούλευσης παρουσία του Γενικού Γραμματέα του Υπουργείου μας, της εν λόγω επιτροπής και εκπροσώπων των ενδιαφερομένων εταιρειών.
      Η ανωτέρω επιτροπή, για τη σύνταξη των προδιαγραφών-απαιτήσεων, έλαβε υπόψη της τη σύγχρονη τεχνολογία έκδοσης νέων, μηχανικώς αναγνώσιμων, διαβατηρίων υψηλής ασφαλείας και πιστότητας, σύμφωνα με τις οδηγίες του ICAO, Doc.9303, Part 1, edition 5th, 2002. Στις τεχνικές προδιαγραφές, που αφορούν τον ηλεκτρονικό εξοπλισμό για την καταχώρηση των προσωπικών δεδομένων του κατόχου (φωτογραφία και στοιχεία), περιλαμβάνεται μαζί με άλλες ανάλογες τεχνικές και η επιλογή προσωποποίησης του διαβατηρίου σε σελίδα από πλαστική ύλη (Polycarbonate) με εγχάραξη LASER.
      Το αρμόδιο Εργαστήριο Διερεύνησης Πλαστογραφίας-Παραχάραξης και Κιβδηλείας της Διεύθυνσης Εγκληματολογικών Ερευνών έχει καταρτίσει τεχνικές προδιαγραφές του νέου ελληνικού διαβατηρίου, οι οποίες ενσωματώνουν την αιχμή της σύγχρονης διεθνούς τεχνολογίας στον τομέα κατασκευής του εντύπου και καταχώρησης των προσωπικών δεδομένων του κατόχου.
      Σε ό,τι αφορά ψηφιακή καταχώρηση της φωτογραφίας, σας πληροφορούμε ότι προβλέπεται όχι ψηφιακή εκτύπωση φωτογραφίας και στη συνέχεια επικόλλησή της στη σελίδα με τα στοιχεία κατόχου, αλλά ψηφιακή απεικόνιση-ενσωμάτωση αυτής με χρήση εκτυπωτών στο χάρτινο υπόστρωμα της σελίδας ως ένα σώμα. Η μέθοδος αυτή, η οποία χρησιμοποιείται σήμερα, όχι μόνο στα διαβατήρια των πλέον προηγμένων χωρών (Η.Π.Α. Ηνωμένο Βασίλειο, Γαλλία, Βέλγιο, Καναδάς, Πορτογαλία κ.λ.π.), αλλά στο σύνολο σχεδόν των χωρών παγκοσμίως, αποκλείει, όπως είναι ευνόητο, κάθε απόπειρα αντικατάστασης-αφαίρεσης της φωτογραφίας, καθόσον ουσιαστικά δεν θα υπάρχει φωτογραφία στην κλασσική της μορφή για να αφαιρεθεί.
      Η ενσωμάτωση-χάραξη φωτογραφίας με LASER, σε σελίδα από πλαστική ύλη Polycarbonate είναι μια σύγχρονη μέθοδος με τα ίδια αποτελέσματα από πλευράς ασφάλειας κατά της πλαστoγράφησης με την ανωτέρω αναφερθείσα μέθοδο. .Έχει εφαρμοσθεί στα διαβατήρια της Σουηδίας, όπου όμως προκάλεσε στην αρχή προβλήματα στην στερέωση της «πλαστικής σελίδας στοιχείων κατόχου» στο υπόλοιπο από χαρτί έντυπο του διαβατηρίου, με αποτέλεσμα να κόβεται εύκολα και να χάνεται από τους κατόχους των διαβατηρίων. Επίσης, εφαρμόζεται και στο διαβατήριο της Ολλανδίας με πολύ καλά αποτελέσματα και χωρίς να παρατηρείται το φαινόμενο της αποκοπής της σελίδας.
      Πάντως πρέπει να επισημάνουμε ότι, συμφώνα με τις προταθείσες τεχνικές προδιαγραφές, το νέο ελληνικό διαβατήριο φέρεί μια πλειάδα μέτρων ασφαλείας στο χαρτί, στην εκτύπωση αλλά και στην προστασία της σελίδας με τα στοιχεία κατόχου, ενώ, εάν υπάρξει απόφαση για την ενσωμάτωση σ΄ αυτό βιομετρικών δεδομένων, είναι δυνατόν να τοποθετηθούν στο έντυπο του διαβατηρίου χωρίς να υπάρξουν αλλαγές στη δομή του.'
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      41. Στην με αριθμό 637/9-7-03 ερώτηση του Βουλευτή κ. Αθανάσιου Βαρίνου δόθηκε με το υπ’ αριθμ. ΓΥΑ/5521/16-7-2003 έγγραφο από τον Υπουργό Αιγαίου η ακόλουθη απάντηση:
      «Σε απάντηση στην ερώτηση 637 του Βουλευτή κ. Αθανάσιου Βαρίνου σχετικά με την υπ' αριθ. 3324.1/15/03/3-4-2003 Κοινή απόφαση Υπουργών Εμπορικής Ναυτιλίας και Αιγαίου «Καθορισμός υποχρεώσεων δημόσιας υπηρεσίας στα Ε/Γ και Ε/Γ-Ο/Γ συμβατικά και ταχύπλοα πλοία» (ΦΕΚ 438 Β΄/11-4-2003) καθιερώθηκαν οι κατηγορίες προσώπων και οχημάτων που δικαιούνται έκπτωση στους ναύλους των ακτοπλοϊκών πλοίων από 1-11-2003 κατά τον πρώτο χρόνο εφαρμογής του Ν. 2932/2001 «περί απελευθέρωσης της ακτοπλοΐας».
      Για τις κατηγορίες προσώπων με α/α 1 μέχρι 6 (Πίνακας Ι) και για την με α/ α 1 κατηγορία οχημάτων (Πίνακας ΙΙ) που περιλαμβάνονται στην Υπουργική απόφαση δεν καταβάλλεται καμία αποζημίωση στους πλοιοκτήτες, αφού η Ένωση Εφοπλιστών Ακτοπλοΐας είχε συμφωνήσει στο Συμβούλιο Ακτοπλοϊκών Συγκοινωνιών.
      Σε ό,τι αφορά τις περιπτώσεις με α/α 7 μέχρι 20 για κατηγορίες προσώπων του Πίνακα Ι και τις με α/α 2 και 3 κατηγορίες οχημάτων υπήρξε ανακοίνωση του Υ.Ε.Ν., ότι σα καταβληθούν αποζημιώσεις στις πλοιοκτήτριες εταιρίες και προς τούτο συστήθηκε -γνωμοδοτική επιτροπή με απόφαση ταυ Γ.Γ./ΥΕΝ.
      Η πρόταση για επιδότηση ύψους 6 εκατ. Ευρώ από το Κεφάλαιο Ασφαλίσεως Επιβατών-Οχημάτων έτους 2003 του ΝΑΤ για κάλυψη μέρους ζημιών που θα υποστούν οι ακτοπλοϊκές εταιρίες από τις εκπτώσεις δεν έγινε δεκτή από τους φορείς των πλοιοκτητών λόγω του μικρού ύψους της αποζημίωσης. Το θέμα δεν προχώρησε και πλοιοκτήτρια εταιρία προσέφυγε στο ΣτΕ κατά της Υπουργικής Απόφασης. 
      Οι ακτοπλοϊκές εταιρείες όμως εφαρμόζουν τις εκπτώσεις των Πινάκων Ι και ΙΙ στις οποίες περιλαμβάνονται και εκπτώσεις για συνταξιούχους ΝΑΤ 50% σε οικονομική θέση. Αντίθετα, δεν εφαρμόζουν τις εκπτώσεις της παραγράφου 7 της Υπουργικής Απόφασης, όπου για την ισχύ της απαιτείται και είναι σε επεξεργασία η έκδοση σχετικής διάταξης νόμου.
      Στις ανωτέρω εκπτώσεις που δεν ισχύουν περιλαμβάνεται και η έκπτωση για διαφορά θέσης κατά 50% επί συμβατικών πλοίων πέραν της οικονομικής θέσης για συνταξιούχους ΝΑΤ και συζύγους συνταξιούχων, α/α, και για πολύτεκνους, οι οποίοι έκαναν κινητοποιήσεις διαμαρτυρίας στο λιμάνι της Χίου στις 19 και 27/6/03 κατά την άφιξη των πλοίων της ΝΕΛ, με αίτημα να τεθεί σε εφαρμογή η ισχύς των εκπτώσεων της παρ. 7 της ΚΥΑ.
      Ο Υπουργός
      ΝΙΚΟΣ ΣΗΦΟΥΝΑΚΗΣ»
      42. Στην με αριθμό 622/9-7-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Β13-334 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. 622/9-7-03 ερώτηση, που κατέθεσε στη Βουλή των Ελλήνων ο Βουλευτής κ. Ν. Νικολόπουλος, με θέμα «Παραεμπόριο» και κατά το μέρος που εμπίπτει στις αρμοδιότητές μας, σας γνωστοποιούμε τα ακόλουθα:
      Όσον αφορά στο παραεμπόριο σας γνωστοποιούμε ότι με το κατεθέν στη Βουλή σχέδιο νόμου «Τροποποίηση του Ν. 2323/95 Υπαίθριο Εμπόριο και άλλες διατάξεις» επέρχονται σημαντικές βελτιώσεις στην αντιμετώπιση των προβλημάτων, που δημιουργούνται από τη λειτουργία του υπαίθριου εμπορίου, με τη θέσπιση ενιαίου πλαισίου και μέσων ελέγχου, με τη συγκρότηση κλιμακίων ελέγχου, που έχουν στόχο την ταχεία και αποτελεσματική τήρηση των διατάξεων των σχετικών με τη λειτουργία του υπαίθριου εμπορίου και την πάταξη του παραεμπορίου, με τελική επιδίωξη την προστασία των καταναλωτών και την εύρυθμη λειτουργία της αγοράς.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      43. Στην με αριθμό 614/9-7-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 48425/Β1622/28-7-03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της πιο πάνω ερώτησης που κατέθεσε στην Βουλή των Ελλήνων ο Βουλευτής κ. Κων/νος Τσιπλάκης σας γνωρίζουμε τα ακόλουθα:
      Οι νομοθετικές ρυθμίσεις για τα πανωτόκια (άρθρο 30 του Ν.2789/2000 και άρθρο 42 του Ν.2912/2001) που προώθησε το Υπουργείο Οικονομίας και Οικονομικών, συνιστούσαν μία δίκαιη ρύθμιση που ωφέλησε σημαντικά μεγάλο αριθμό δανειοληπτών, φυσικών ή νομικών προσώπων.
      Τυχόν διαφορές μεταξύ δανειοληπτών και Πιστωτικών Ιδρυμάτων μπορούν να επιλύονται αρμοδίως από τα Ελληνικά δικαστήρια διότι είναι αδύνατον να προβλεφθούν νομοθετικά όλες οι ιδιαιτερότητες κάθε ιδιωτικής διαφοράς.
      Το Υπουργείο Οικονομίας και Οικονομικών, παρακολουθεί βέβαια τη νομολογία των δικαστηρίων της χώρας, που αποφαίνεται επί συγκεκριμένης διαφοράς δανειολήπτου και πιστωτικού ιδρύματος, πλην όμως θα ήταν άκαιρο και άστοχο να παρεμβαίνει σε κάθε περίπτωση νομοθετικά όταν μάλιστα οι αποφάσεις που αναφέρονται στην Ερώτησή σας δεν έχoυν ακόμα καταστεί αμετάκλητες, αφού δεν έχει εισέτι αποφανθεί ο Άρειος Πάγος επί των σχετικών ζητημάτων.
      Ο Υπουργός
      Ν. ΧΡΙΣΤΟΔΟΥΛΑΚΗΣ»)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Η πρώτη, με αριθμό 88/29.9.2003 επίκαιρη ερώτηση του Βουλευτή της Νέας Δημοκρατίας κ. Μιλτιάδη Έβερτ προς τον Υπουργό Οικονομίας και Οικονομικών, σχετικώς με την πορεία του Κρατικού Προϋπολογισμού κλπ, δεν θα συζητηθεί διότι ο Υπουργός βρίσκεται αυτήν τη στιγμή στο Υπουργικό Συμβούλιο που συνεδριάζει. 
      Μπορεί να επανακατατεθεί για να συζητηθεί την επόμενη εβδομάδα.
      ΜΙΛΤΙΑΔΗΣ ΕΒΕΡΤ: Κύριε Πρόεδρε, μπορώ να έχω το λόγο;
      ΠΡΟΕΔΡΟΣ (Απόστολος Κακλαμάνης): Από τον Κανονισμό, κύριε Έβερτ, όπως ξέρετε, δεν προβλέπεται συζήτηση. Λέγει ο Κανονισμός ότι εάν κωλύεται είτε ο ερωτώμενος Υπουργός είτε ο ερωτών Βουλευτής, διαγράφεται
      ΜΙΛΤΙΑΔΗΣ ΕΒΕΡΤ: Το θέμα είναι ότι φυγομαχεί και δεν κωλύεται.
      ΠΡΟΕΔΡΟΣ (Απόστολος Κακλαμάνης): Τώρα, δεν είναι σωστό. Αφού απουσιάζει, εγώ δεν μπορώ να κάνω το δικηγόρο του Υπουργού. Εγώ είμαι υποχρεωμένος να σας πω ότι αυτήν τη στιγμή, ακριβώς αυτήν την ώρα, συνεδριάζει το Υπουργικό Συμβούλιο και θεωρώ ότι είναι δικαιολογημένη η απουσία του κυρίου Υπουργού. Εσείς θα καταθέσετε την ερώτηση αυτή την επόμενη εβδομάδα. Είναι προφανώς επίκαιρο το θέμα…
      ΜΙΛΤΙΑΔΗΣ ΕΒΕΡΤ: Παρακαλώ, μπορεί να επανακατατεθεί τώρα η ίδια;
      ΠΡΟΕΔΡΟΣ (Απόστολος Κακλαμάνης): Αυτό είναι θέμα διαδικασίας, όπως ξέρετε, των κομμάτων. Θα την καταθέσει το κόμμα της Νέας Δημοκρατίας ξανά. Αν δεν την καταθέσει, στις κληρώσεις των επικαίρων ερωτήσεων, που θα γίνουν, αν είναι η δική σας, θα συζητηθεί.
      ΜΙΛΤΙΑΔΗΣ ΕΒΕΡΤ: Θα την καταθέσει, κύριε Πρόεδρε. Δεν υπάρχει θέμα.
      ΠΡΟΕΔΡΟΣ (Απόστολος Κακλαμάνης): Εγώ οφείλω κατά τον Κανονισμό να απαντώ σε αυτά τα θέματα.
      Δεύτερη, είναι η με αριθμό 90/29.9.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Δικαιοσύνης, Εργασίας και Κοινωνικών Ασφαλίσεων, σχετικώς με τις διώξεις συνδικαλιστών κλπ.
      Η επίκαιρη ερώτηση του κ. Σκυλλάκου έχει ως εξής:
      «Την ώρα που η Κυβέρνηση κλιμακώνει την επίθεση ενάντια στα εργατικά δικαιώματα και προσφέρει «γη και ύδωρ» στο μεγάλο κεφάλαιο, εντείνεται η πολιτική του αυταρχισμού και της καταστολής.
      Με κυβερνητικές ευθύνες, στις 6 Οκτώβρη, παραπέμπονται σε δίκη επτά (7) στελέχη του ταξικού κινήματος, του Πανελλήνιου Αγωνιστικού Μετώπου (ΠΑΜΕ), το οποίο, ανταποκρινόμενο στη θέληση των εργαζομένων, χρησιμοποίησε τη μορφή της συμβολικής κατάληψης και άλλες μορφές πάλης, συμβάλλοντας στην ανάπτυξη του αγώνα κατά των αντιασφαλιστικών κυβερνητικών μέτρων, για την υπεράσπιση των κοινωνικών – ασφαλιστικών δικαιωμάτων.
      Πρόκειται για μεθοδευμένη προσπάθεια ποινικοποίησης της συνδικαλιστικής δράσης και τρομοκράτησης των εργαζομένων, που προκαλεί έντονες εργατικές αντιδράσεις.
      Ερωτώνται οι κύριοι Υπουργοί αν επιμένουν στον κυβερνητικό αντιδημοκρατικό κατήφορο και αν θα συνεχίσουν τις διώξεις σε βάρος των συνδικαλιστών.»
      Ο Υπουργός Δικαιοσύνης κ. Φίλιππος Πετσάλνικος έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης):  Ευχαριστώ, κύριε Πρόεδρε.
      Σχετικά με το θέμα που θίγεται στην παρούσα ερώτηση του κυρίου συναδέλφου θα ήθελα βέβαια πρώτα απ’ όλα να τονίσω ότι πρόκειται για μία υπόθεση η οποία εκκρεμεί ενώπιον των δικαστηρίων.
      Και όπως όλοι γνωρίζουμε η ελληνική δικαιοσύνη είναι ανεξάρτητη και σύμφωνα με το Σύνταγμά μας ουδείς νομιμοποιείται να επεμβαίνει με οποιονδήποτε τρόπο στο έργο της. Καλό θα είναι, λοιπόν, να αναμένουμε την απόφαση του δικαστηρίου.
      Οι εν λόγω κατηγορούμενοι βέβαια δεν παραπέμπονται στη δικαιοσύνη επειδή συμμετείχαν απλά σε κάποια κινητοποίηση ούτε πολύ περισσότερο παραπέμπονται –θα μου επιτρέψετε να το υπογραμμίσω αυτό- ούτε διώκονται για τις ιδέες ή τις πεποιθήσεις τους. Αυτά άλλωστε είναι φαινόμενα άλλων εποχών και ανήκουν οριστικά στο παρελθόν. Όπως πληροφορήθηκα βάσει των σχετικών άρθρων του Ποινικού Κώδικα, κατηγορούνται για διάφορες πράξεις, όπως παράνομη βία κατά συναυτουργία, διατάραξη οικιακής ειρήνης, διακεκριμένη φθορά ξένης ιδιοκτησίας, κλπ. 
      Γι’ αυτό θα έλεγα ότι πρέπει ίσως να είμαστε πιο προσεκτικοί και με πνεύμα νηφαλιότητας να εκτιμούμε τα γεγονότα χωρίς να καταφεύγουμε, αγαπητέ συνάδελφε, σε ερμηνείες που μπορεί να ενέχουν ακόμη και τον κίνδυνο της αυθαιρεσίας. Βέβαια σε κανέναν δεν είναι ευχάριστο –πολύ περισσότερο σε εμένα- πολίτες που συμμετείχαν σε διαδηλώσεις ή κινητοποιήσεις να οδηγούνται στα δικαστήρια. Οδηγούνται όμως όχι λόγω της συμμετοχής, όπως είπα, σε μία κινητοποίηση, αλλά λόγω συγκεκριμένων πράξεων.  Και εδώ, όπως τουλάχιστον προκύπτει από τα στοιχεία που τέθηκαν υπόψη μου, σε βάρος των ανωτέρων έχει σχηματιστεί δικογραφία για διάπραξη μιας σειράς αξιόποινων πράξεων. Όπως είπα όμως μόνο το δικαστήριο είναι αρμόδιο να αποφασίσει.
      ΠΡΟΕΔΡΟΣ (Απόστολος Κακλαμάνης): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Η πολιτική σας γεννά εργατικές και κοινωνικές αντιδράσεις. Αυτό είναι φανερό. Προσπαθείτε να καθυποτάξετε το εργατικό συνδικαλιστικό κίνημα και τα άλλα κινήματα είτε με χειραγώγηση είτε με υπονόμευση μέσω των συνδικαλιστικών ηγεσιών που ελέγχετε είτε με συκοφαντία. Τελευταία ακούμε περί «ρετιρέ». Έχει ξαναβγεί στην επιφάνεια αυτός ο όρος. Η αστυνομία παρακολουθεί συστηματικά τις διαδηλώσεις με αστυνομικούς ντυμένους με πολιτικά και βιντεοσκοπούνται οι διαδηλώσεις για να καταγράφονται οι συνδικαλιστές.
      Ταυτόχρονα είναι σε εξέλιξη η ποινικοποίηση των συνδικαλιστικών αγώνων. Δεν υπάρχει απεργία που να μην έχει προσφύγει το ελληνικό δημόσιο στα δικαστήρια και να μην έχει βγει δικαστική απόφαση «καρμπόν» με το ίδιο σκεπτικό, που να βγάζει παράνομες και καταχρηστικές τις απεργίες.
      Ταυτόχρονα με αυτό ποινικοποιείτε και τις μορφές πάλης. Οι συμβολικές καταλήψεις δημοσίων κτιρίων έχουν ξεκινήσει εδώ και πολλά χρόνια. Και δεν είχαμε μέχρι τώρα διώξεις επειδή κατελήφθη η τάδε νομαρχία σαν ένδειξη διαμαρτυρίας. Ήταν μία συμβολική κατάληψη του Υπουργείου Εργασίας στην περίοδο που είχε ξεσηκωθεί το σύμπαν. Εκατοντάδες χιλιάδες ήταν στο κέντρο της Αθήνας για το αντιασφαλιστικό νομοσχέδιο που είχατε ετοιμάσει.
      Δεν μπορώ να καταλάβω πώς μία μορφή συνδικαλιστικής δράσης ποινικοποιείται. Διότι πλέον οι καταλήψεις αυτές έχουν πάρει τη μορφή της συνδικαλιστικής δράσης. Είναι τμήμα της δράσης αυτής. Και μάλιστα αυτό το έχουμε νομοθετήσει και με ειδική τροπολογία για τις καταλήψεις των εθνικών οδών από τους αγρότες. Έχει λυθεί το ζήτημα ότι αυτές οι καταλήψεις που έχουν τέτοιο χαρακτήρα αποτελούν συνδικαλιστική δραστηριότητα. Για ποιο λόγο δεν το αναγνωρίζετε αυτό και επιτρέπετε, για να μην πω σπρώχνετε, να διώκονται συνδικαλιστές; 
      Και βεβαίως δεν θα επέμβετε στα δικαστήρια. Αλλά μία δήλωση σήμερα εκ μέρους της Κυβέρνησης ότι αποτελεί συνδικαλιστική δράση η συμβολική κατάληψη από συνδικαλιστές απεργούς θα είναι σημαντική, κύριε Υπουργέ. Θέλω να με ακούσετε. Και δεν μιλάμε για καταστροφές και για φθορά ξένης ιδιοκτησίας. Αυτά είναι εκ περισσού. Δεν τα έκαναν οι συνδικαλιστές. Μία δήλωση τέτοια από την πλευρά της Κυβέρνησης θα διευκόλυνε στο να μην ποινικοποιούνται οι αγώνες, οι καταλήψεις και η συνδικαλιστική δράση.
      Τελείωσα, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριε Σκυλλάκο, όπως είπα εδώ δεν πρόκειται για ποινικοποίηση καμιάς έκφρασης άποψης και καμιάς συμμετοχής σε μια διαμαρτυρία. Έχουν αναφαίρετο δικαίωμα οι Έλληνες πολίτες να διαμαρτύρονται. 
      Φαντάζομαι όμως πως θα συμφωνούμε όλοι στο ότι θα πρέπει η ελεύθερη έκφραση των πολιτών, που είναι συνταγματικά κατοχυρωμένη και ουδείς την εμποδίζει, να είναι εντός των συνταγματικών πλαισίων. Πολύ περισσότερο σε καμία περίπτωση δεν ποινικοποιούμε λαϊκές κινητοποιήσεις ή μορφές διαμαρτυρίας. Θα πρέπει όμως και αυτές οι μορφές διαμαρτυρίας –και αυτό είναι αυτονόητο- να εκδηλώνονται εντός των πλαισίων που ορίζουν πάνω απ’ όλα το Σύνταγμα και οι νόμοι της χώρας μας. Και αυτό πρέπει να ισχύει για τον καθένα.
      Δεν έχουμε μια απλή διαμαρτυρία και κατάληψη. Τουλάχιστον από τα στοιχεία της δικογραφίας περιγράφονται συγκεκριμένες πράξεις. Πιο συγκεκριμένα, εξανάγκασαν, με απειλητικό μάλιστα τρόπο, το φρουρό της εισόδου του Υπουργείου Εργασίας να εγκαταλείψει τη θέση του, λέγοντάς του: «Βγες έξω για να μην έχουμε καμία ιστορία» εβδομήντα, ογδόντα άτομα που το πρωί στις 6.15΄ βιαίως εισήλθαν στο συγκεκριμένο Υπουργείο. 
      Επίσης, απαγόρευσαν στους υπαλλήλους του Υπουργείου την είσοδο στο Υπουργείο από τις 6.15΄το πρωί μέχρι τις 18.00΄ το απόγευμα. 
      Επιπλέον, χωρίς να προκληθούν από κανέναν, κατέστρεψαν το μηχανισμό εισόδου του Υπουργείου. 
      ΑΝΤΩΝΗΣ ΣΚΥΛΛΑΚΟΣ: Γίνεται κατάληψη με άλλο τρόπο;
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Φαντάζομαι ότι υπάρχουν πολλοί άλλοι τρόποι να διαδηλώσει κανείς υπέρ της άποψής του. Με το ζόρι δεν μπορούμε να «βουτάμε» το φρουρό, να τον πηγαίνουμε στην άκρη για να εισέλθουμε βιαίως και να καταλάβουμε το κτίριο, εμποδίζοντας τη λειτουργία του. 
      Δεν υπάρχει καμία διάθεση από πλευράς κανενός κυβερνητικού οργάνου για την αντιμετώπιση των ανθρώπων αυτών με σκληρό τρόπο, αλλά θα πρέπει κάθε πολίτης –αυτό αφορά όλους μας σ’ αυτήν τη χώρα- να κινείται μέσα στα πλαίσια που όλοι έχουμε συμφωνήσει και θέτουν το Σύνταγμα και οι νόμοι της χώρας μας. 
      Τελειώνοντας, κύριε Σκυλλάκο, θα έλεγα ότι στην Ελλάδα η δημοκρατία λειτουργεί πλήρως, λειτουργεί ομαλά και σεμνηνόμεθα ως Κυβέρνηση του ΠΑΣΟΚ, γιατί όλες οι Κυβερνήσεις μας έχουν συμβάλει αποφασιστικά προς αυτήν την κατεύθυνση. Κανείς όμως δεν μπορεί να είναι υπεράνω των νόμων και όλοι μας ανεξαιρέτως οφείλουμε να επιδεικνύουμε υπεύθυνη στάση και σεβασμό έναντι του Συντάγματος και των νόμων αυτής της χώρας. 
      ΠΡΟΕΔΡΟΣ (Απόστολος Κακλαμάνης): Τελευταία είναι η με αριθμό 89/29-9-2003  επίκαιρη ερώτηση του Βουλευτή του Συνασπισμού της Αριστεράς, των Κινημάτων και της Οικολογίας κ. Φώτη Κουβέλη προς τον Υπουργό Εξωτερικών, σχετικώς με τη χρήση βιομετρικών αναγνωριστικών στοιχείων και προσωπικών δεδομένων, για τους πολίτες της Ευρωπαϊκής Ένωσης που ταξιδεύουν στις Ηνωμένες Πολιτείες Αμερικής. 
      Η επίκαιρη ερώτηση του κ. Κουβέλη έχει ως εξής: 
      «Απαντώντας σε ερώτηση που κατέθεσα την 1/7/2003, αναφορικά με τη χρησιμοποίηση αναγνωριστικών στοιχείων (αποτυπώματα ίριδας ματιού και δακτυλικά αποτυπώματα) στα διαβατήρια των πολιτών της Ευρωπαϊκής Ένωσης, ο Υπουργός Αναπληρωτής Εξωτερικών βεβαίωνε: «Η ελληνική Κυβέρνηση σε καμία περίπτωση δεν θα μπορούσε να συμπράξει σε ρυθμίσεις που προσβάλλουν τα δικαιώματα των Ευρωπαίων πολιτών και η πιθανή μελλοντική χρήση τέτοιων αναγνωριστικών στοιχείων για τους πολίτες τρίτων χωρών θα γίνει με τρόπο που να μην προσβάλει την προσωπικότητα και τα δικαιώματά τους».
      Πριν από λίγες μέρες, όμως, ήρθε στη δημοσιότητα η πληροφορία ότι αυτές τις ημέρες θα ξεκινήσει πιλοτικό πρόγραμμα «αποτύπωση της ίριδας του ματιού» των επιβατών, ως στοιχείο συνοδευτικό και αδιάσειστο του αριθμού διαβατηρίου όσων Ευρωπαίων πολιτών ταξιδεύουν στις Η.Π.Α. Το πιλοτικό πρόγραμμα επιδοτείται από την Ένωση Αεροπορικών Εταιρειών Ευρώπης και επιλέχθηκε το αεροδρόμιο των Σπάτων (!) και η εταιρεία ALITALIA για την εφαρμογή του.
      Ερωτάται ο κύριος Υπουργός:
      Θα αρνηθεί η ελληνική Κυβέρνηση να συμπράξει σ’ αυτές τις δημοκρατικά απαράδεκτες ενέργειες;
      Θα πάρει πρωτοβουλίες στο πλαίσιο της Ευρωπαϊκής Ένωσης για να αποκρουστεί η ψηφιακή παρακολούθηση των Ευρωπαίων πολιτών μέσω βιομετρικών αναγνωριστικών στοιχείων και δεδομένων;»
      Ο Υφυπουργός Εξωτερικών κ. Ανδρέας Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών):  Ευχαριστώ, κύριε Πρόεδρε. 
      Το ερώτημα είναι σοβαρό και καθίσταται ακόμη σοβαρότερο στο μέτρο που το θέτει ένας πρώην Υπουργός Δικαιοσύνης και πρώην Πρόεδρος του Δικηγορικού Συλλόγου, ο Βουλευτής κ. Κουβέλης. 
      Θέλω να παράσχω μια σειρά από διευκρινίσεις τυπικού χαρακτήρα και να δώσω και μια πολιτική απάντηση στο ερώτημα.  Όσον αφορά στα τεχνικά θέματα του ερωτήματος, να διευκρινίσω ότι πρόκειται για ένα πρόγραμμα πιλοτικό, ερευνητικό, τεχνολογικό και ό,τι συζητάμε δεν συγκροτεί ένα επιπρόσθετο μέτρο ασφαλείας στον αερολιμένα «Ελευθέριος Βενιζέλος». 
      Αυτό το πιλοτικό πρόγραμμα χρηματοδοτείται από την Ευρωπαϊκή Ένωση,  τη σχετική διεύθυνση για την κοινωνία της πληροφορίας και από την ελβετική κυβέρνηση. Στο πρόγραμμα αυτό συμμετέχει η «IATA», συμμετέχει η «Alitalia», ο διεθνής αερολιμένας του Μιλάνου, ο διεθνής αερολιμένας «Ελευθέριος Βενιζέλος» και σχετικές με τον τομέα αυτό εταιρείες όπως η «Biowise» και η «Gemplus» Θεωρώ ότι μόνο έχοντας επίγνωση του ό,τι μέχρι στιγμής έχει λεχθεί, μπορεί κανείς να τοποθετηθεί στο πλαίσιο του θέματος.
      Εν όψει, λοιπόν, αναγκών για περαιτέρω ασφάλεια στους χώρους των αεροδρομίων, πρόκειται για ένα τεχνολογικό ερευνητικό πρόγραμμα, που αφορά μόνο, στην προκείμενη περίπτωση, τα δρομολόγια Αθήνα-Μιλάνο και το αντίθετο, Μιλάνο-Αθήνα.
      Η ουσία του θέματος -όχι η πολιτική ακόμα, η τεχνική- εν προκειμένω είναι ότι για να λειτουργήσει το πρόγραμμα υφίσταται ό,τι πρέπει να υποστεί όχι οποιοσδήποτε επιβάτης, αλλά οι πελάτες της Alitalia που δηλώνουν εθελοντικώς ότι επιθυμούν να συμμετάσχουν στο πρόγραμμα αυτό. Και ξέρουμε ότι για θέματα προσωπικών δεδομένων προεξέχον στοιχείο νομιμότητος είναι η βούληση. Όταν υπάρχει εθελοντική διάθεση συμμετοχής, η συζήτηση περί νομιμότητος τίθεται σε μία διαφορετική βάση.
      Σε τι συνίσταται ο έλεγχος, κύριε Πρόεδρε; Αυτός που κάνει check-in για να μπει στο αεροσκάφος τη στιγμή της επιβίβασής του, στην πύλη δηλαδή επιβίβασης, περνά αυτόν τον έλεγχο που έχει να κάνει με ορισμένα βιομετρικά στοιχεία, π.χ. ίριδα. Οι μορφές αυτές φυσικά είναι πιο εξελιγμένες απ’ ό,τι στο παρελθόν, γιατί μας είναι γνωστό άλλωστε ότι παλαιότερα, χωρίς τη βιομετρική εξέλιξη, το χρώμα του οφθαλμού και το αποτύπωμα ήταν κλασικά στοιχεία ταυτότητας. 
      Εν προκειμένω, λοιπόν, αυτά τα στοιχεία ελέγχονται. Ελέγχονται τα στοιχεία αυτού που οικειοθελώς συμμετέχει στο πρόγραμμα. Δεν υπάρχουν πουθενά καταχωρημένα αυτά τα στοιχεία, παρά μόνο σε μία προσωπική, δική του –λεγόμενη- «έξυπνη κάρτα». Συμβαίνει και πουθενά αλλού παρόμοιο πρόγραμμα; Ναι, στην Ολλανδία το πρόγραμμα PRΕVIUM. Συνεργάζεται η ολλανδική αστυνομία και τα αεροδρόμια της χώρας αυτής. 
      Ενημερώνω το Κοινοβούλιο ότι, μόλις αυτό το πρόγραμμα καταλήξει, τα στοιχεία του θα τεθούν στη διάθεση του Σώματος. Θα τεθούν στη διάθεση του οποιουδήποτε τα χρειάζεται. Μέχρι στιγμής όμως τα πράγματα δουλεύουν υπό το βλέμμα της Επιτροπής Προστασίας Προσωπικών Δεδομένων, στην οποία έχει τεθεί όλος ο φάκελος και η οποία κρίνει με βάση τα ισχύοντα νομικά κείμενα, κύριε Κουβέλη,  στη χώρα μας, όπως είναι η χάρτα των δικαιωμάτων στο πλαίσιο της Ευρωπαϊκής Ένωσης, η σχετική σύμβαση των δικαιωμάτων του Συμβουλίου της Ευρώπης, το άρθρο 9 του ελληνικού Συντάγματος, η σχετική οδηγία 95/46 της Ευρωπαϊκής Ένωσης και φυσικά ο σχετικός με την προστασία των προσωπικών δεδομένων νόμος που ισχύει στη χώρα μας.
      ΠΡΟΕΔΡΟΣ (Απόστολος Κακλαμάνης):  Θα επανέλθετε στη δευτερολογία σας; Περιμένουμε την πολιτική απάντηση. Είπατε τα τεχνικά.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Η πολιτική απάντηση είναι η επίκληση των δικαιωμάτων, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Ποιος είναι ο σκοπός αυτού του προγράμματος;
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Να σας πω. Μου δίνετε τώρα το χρόνο;
      ΠΡΟΕΔΡΟΣ (Απόστολος Κακλαμάνης): Πείτε τα στη δευτερολογία σας.
      Το λόγο έχει ο κ. Κουβέλης.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Κύριε Πρόεδρε, βεβαίως ο χρόνος που διατίθεται από τον Κανονισμό δεν επαρκεί για να θέσει κανείς όλα εκείνα τα ζητήματα τα οποία αναφέρονται στο θέμα που αναδεικνύει η επίκαιρη ερώτησή μου. Αλλά ο κύριος Υφυπουργός δεν έδωσε καμία εξήγηση γιατί σήμερα απαντά αντίθετα έως και αντιφατικά σε σχέση και σύγκριση με εκείνα που ο κ. Γιαννίτσης, αναπληρωτής Υπουργός Εξωτερικών, με διαβεβαίωνε στις αρχές του μηνός Ιουλίου.
      Δεύτερον, κύριε Υφυπουργέ, είστε έγκριτος νομικός. Πείτε μου με ποιο νόμο, στη βάση ποιας νομοθεσίας είναι επιτρεπτή αυτή η αποτύπωση της ίριδας των ματιών. Δεν έχει καμία σημασία, κύριε Πρόεδρε, αν πρόκειται για πιλοτικό ή μη πιλοτικό πρόγραμμα. Σημασία έχει ότι υπάρχει μια διαδικασία, η οποία δεν βρίσκει έρεισμα στο νόμο. Δεν υπάρχει σχετική διάταξη νόμου. 
      Επίσης, κύριε Πρόεδρε, θα συμφωνήσετε μαζί μου ότι δεν είναι τυχαίο το γεγονός ότι αυτός ο τρόπος ελέγχου των επιβατών επιλέγεται να γίνει στο αεροδρόμιο «Ελευθέριος Βενιζέλος» της Αθήνας. Όπως επίσης δεν είναι καθόλου τυχαίο, κύριε Πρόεδρε, το γεγονός ότι προωθείται αυτή η διαδικασία προτού ακόμη η Ευρωπαϊκή Ένωση με τα όργανά της αποφασίσει σχετικά. Με ποιο δικαίωμα η «Alitalia», η «IATA» ή οποιοσδήποτε αεροπορικός οργανισμός αποφασίζει να εγκαταστήσει έναν τέτοιο μηχανισμό προκειμένου να γίνεται η σάρωση της ίριδας του ματιού των επιβατών; 
      Αντιλαμβάνομαι τη δύσκολη θέση του κυρίου Υφυπουργού. Μιλά για την ελεύθερη βούληση των επιβατών. Θα παρακαλέσω πάρα πολύ όμως, όταν μιλάμε για ελεύθερη βούληση, να μην ξεχνάμε ότι ο επιβάτης δεν έχει άλλη επιλογή όταν θέλει να ταξιδέψει με τη συγκεκριμένη αεροπορική εταιρεία και όταν βρίσκεται στο αεροδρόμιο «Ελευθέριος Βενιζέλος». Συνιστά αυτό, κύριε Υφυπουργέ, ελευθέρα βούληση; Προφανώς όχι. Και πράγματι αναμένω από την Αρχή Προστασίας Προσωπικών Δεδομένων να απαντήσει στο ερώτημα που δημοσίως της έχω απευθύνει. Έχει καθυστερήσει απαράδεκτα. Το πρόγραμμα προωθείται συστηματικά. 
      Τέλος, κύριε Πρόεδρε, δεν απάντησε ο κύριος Υφυπουργός –ελπίζω στη δευτερολογία του να το πράξει- στο ότι η Κομισιόν προωθεί από τη Σύνοδο ακόμη της Χαλκιδικής αυτήν την υπόθεση. 
      Στο κείμενο των συμπερασμάτων της Συνόδου Κορυφής στη Χαλκιδική αναφέρεται: «Απαιτείται μια συνεκτική προσέγγιση της Ευρωπαϊκής Ένωσης όσον αφορά τα βιομετρικά αναγνωριστικά στοιχεία ή τα βιομετρικά δεδομένα που θα δίνει εναρμονισμένες λύσεις γα τα έγγραφα των υπηκόων των τρίτων χωρών, τα διαβατήρια των πολιτών της Ευρωπαϊκής Ένωσης και τα συστήματα των πληροφοριών VIS και SΙSS 2. «Ως πιο πιθανή λύση, σύμφωνα με ανακοίνωση της Κομισιόν», για την εφαρμογή της ρύθμισης αυτής είναι ένα chip που θα περιέχει δακτυλικά αποτυπώματα και αποτυπώματα της ίριδας του ματιού.» 
      Περαιτέρω η Κομισιόν ανακοίνωσε προχθές την υποβολή στο Συμβούλιο των Υπουργών Εξωτερικών δύο προτάσεών της για την υιοθέτηση απ’ όλες τις κοινοτικές χώρες ενός ενιαίου μοντέλου κάρτας παραμονής ταυτότητας και νέου τύπου θεώρησης διαβατηρίου VISA για όλους τους μετανάστες τρίτων χωρών που θέλουν να εγκατασταθούν στην Ευρωπαϊκή Ένωση.
      Κύριε Πρόεδρε, βλέπετε ότι η Ευρωπαϊκή Ένωση διά των οργάνων της αμέσως μετά τη Σύνοδο Κορυφής της Χαλκιδικής, προωθεί αυτήν τη ρύθμιση. Επιτέλους δεν αντιλαμβάνεται η Κυβέρνηση, δεν αντιλαμβανόμαστε όλοι, ότι διολισθαίνουμε και μάλιστα μετά κυβερνητικής παραμυθίας σε μια αιχμαλωσία των πολιτών; Βεβαίως δεν είναι ορατή και γι’ αυτό εξαιρετικά πιο επικίνδυνη.
      ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.
      ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Νομίζω ότι με την ανάγνωση ενός χωρίου από τα συμπεράσματα της Συνόδου Κορυφής στη Χαλκιδική, ο κ. Κουβέλης έδωσε και την απάντηση όσον αφορά το κοινοτικό πλαίσιο μέσα στο οποίο λειτουργούν προγράμματα σαν και αυτό και μέσα στο οποίο θα δρομολογηθούν οι επόμενες μετά το πρόγραμμα εξελίξεις. 
      Κύριε Κουβέλη, αναφερθήκατε σε εκείνο το χωρίο της απόφασης που ανάγει σε μείζον θέμα για την Ευρωπαϊκή Ένωση και τα όργανά της το ζήτημα της περαιτέρω εξασφάλισης των συγκοινωνιών διά αυτού του πολύ κρίσιμου μέσου, των σύγχρονων αεροσκαφών. Υπό την έννοια αυτή δεν νομίζω ότι έχω κάτι άλλο να προσθέσω στο ερώτημά σας σε σχέση με το πώς, με ποια νομική βάση μέσα στην Ευρωπαϊκή Ένωση μπορεί να συνδυαστεί αυτό το πρόγραμμα. 
      Σας είπα και στην πρωτολογία μου ότι όταν ολοκληρωθεί το πρόγραμμα, τα συμπεράσματά του θα τεθούν οπωσδήποτε υπόψη των κοινοτικών οργάνων για να αξιοποιηθούν και θα τεθούν υπόψη και των οργάνων του ελληνικού κράτους.
      Επίσης, η Επιτροπή Προστασίας Προσωπικών Δεδομένων είναι ενήμερη. Μετά τη νέα τροποποίηση του Συντάγματος το 2001 η απάντησή της, προς εσάς, κύριε Κουβέλη, δεν μπορεί να σας δοθεί μόνο δημοσίως. Δίδεται εμμέσως και διά της κοινοβουλευτικής οδού. Καλέστε την λοιπόν. Η επιτροπή αυτή ελέγχει την πορεία εφαρμογής του προγράμματος και αν, με κριτήριο το νομοθετικό πλαίσιο που σας προανέφερα, υπάρξει πρόβλημα αυτό θα καταγραφεί. Ο έλεγχος αυτής της πορείας θα δώσει και τον πλούτο εκείνων των πληροφοριών που θα μας βοηθήσει να δούμε αν είναι το κατάλληλο μέσο και αν αυτό το μέσο ως κατάλληλο και αποτελεσματικό για την ασφάλεια, είναι και εναρμονισμένο με την ισχύουσα νομοθεσία. 
      Δεν χρειάζεται να προσθέσω λέξη περισσότερο σχετικά με το μέγα ζητούμενο και σε σχέση με τις κινήσεις πολιτών από τον «τρίτο κόσμο» προς την Ευρωπαϊκή Ένωση και σε σχέση με το ειδικό θέμα που έχει να κάνει με την ασφάλεια των Ολυμπιακών Αγώνων. Είμαστε ανοικτοί σε οτιδήποτε προσδιοριστεί που μπορεί μεν να είναι αποτελεσματικό αλλά μπορεί δυνητικά έστω να προσβάλει θεμελιώδη δικαιώματα, για να ανοίξουμε το σχετικό διάλογο. Μέχρι στιγμής το οργανωμένο αυτό πρόγραμμα εκτιμάται ότι είναι προς το συμφέρον μας. 
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Ψήφιση στο σύνολο του σχεδίου νόμου του Υπουργείου Ανάπτυξης: «Τροποποίηση του ν. 2323/1995, «Υπαίθριο Εμπόριο και άλλες διατάξεις και άλλες διατάξεις».
      Υπάρχουν ορισμένες νομοτεχνικές παρατηρήσεις του κυρίου Υπουργού καθώς και συμπλήρωση στο άρθρο 8 και στο άρθρο 6 για την οποία θα ρωτήσω το Τμήμα αν συμφωνεί. Δεν είναι ακριβώς νομοτεχνική παρατήρηση αλλά συμπληρώνει κάποιο όργανο με την προσθήκη ενός εκπροσώπου από την Ένωση Επαγγελματιών Παραγωγών Πωλητών Λαϊκών Αγορών Θεσσαλίας, Μακεδονίας, Θράκης. 
      (Στο σημείο αυτό ο Πρόεδρος της Βουλής κ. Απόστολος Κακλαμάνης καταθέτει για τα Πρακτικά τις νομοτεχνικές βελτιώσεις οι οποίες έχουν ως εξής:
      «Τελικές νομοτεχνικές βελτιώσεις στο σχέδιο νόμου του ΥΠΑΝ Τροποποίηση του Ν. 2323/1995 Υπαίθριο Εμπόριο και άλλες διατάξεις.
      ΑΡΘΡΟ 6
      Παρ. 3: Στο τέλος του δευτέρου εδαφίου προστίθεται η φράση «Στα επόμενα διοικητικά συμβούλια οι εκπρόσωποι που αναφέρονται με αριθμό 5 και 6 στην παράγραφο 2α  του άρθρου 8α προτείνονται και οι δύο στην μεν περίπτωση 5 από την Πανελλαδική Ομοσπονδία Συλλόγων Παραγωγών-Αγροτικών Προϊόντων Πωλητών Λαϊκών Αγορών, στη δε περίπτωση 6 από την Πανελλήνια Ομοσπονδία Σωματείων Πωλητών Λαϊκών Αγορών» 
      ΑΡΘΡΟ 8
      Παρ. 2α νέου άρθρου 8α: Στις περιπτώσεις με αριθμό 5 και 6 μετά τις λέξεις «που προτείνεται» προστίθεται η λέξη «ένας» και στο τέλος κάθε περίπτωσης μετά τις λέξεις «Λαϊκών Αγορών» προστίθενται οι λέξεις« και ένας από την Ομοσπονδία Επαγγελματιών Παραγωγών-Πωλητών Λαϊκών Αγορών Θεσσαλίας - Μακεδονίας - Θράκης».
      ΑΡΘΡΟ 16  
      Παρ. 2: Στο τρίτο εδάφιο μετά τη λέξη «διπλωματούχο » τίθεται η λέξη «πολιτικό» και μετά τις λέξεις« ή αρχιτέκτονα» τίθενται οι λέξεις «ή τεχνολόγο μηχανικό».
      ΑΡΘΡΟ 20
      Παρ. 2: Απαλείφονται οι λέξεις« να συνεχίσουν».
      Παρ. 3: Μετά τις λέξεις« Περιφερειακής Ανάπτυξης (EΤΠA)» τίθενται οι λέξεις «την εκτέλεση των έργων».»)
      ΠΡΟΕΔΡΟΣ (Απόστολος Κακλαμάνης): Αν δεν υπάρχει καμία αντίρρηση, ερωτάται το Τμήμα αν γίνεται δεκτό το νομοσχέδιο  και στο σύνολο με τις νομοτεχνικές παρατηρήσεις και με τις συγκεκριμένες συμπληρώσεις του κυρίου Υπουργού. 
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΑΝΑΣΤΑΣΙΟΣ ΛΙΑΣΚΟΣ : Κατά πλειοψηφία. 
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΟΣ (Απόστολος Κακλαμάνης):  Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Ανάπτυξης «Τροποποίηση του ν. 2323/1995 «Υπαίθριο Εμπόριο και άλλες διατάξεις» και άλλες διατάξεις» ως διενεμήθη και με τις φραστικές και νομοτεχνικές διορθώσεις του Υπουργού,  έγινε δεκτό κατά πλειοψηφία σε μόνη συζήτηση επί της αρχής των άρθρων και του συνόλου και έχει ως εξής:
      (Το κείμενο του νομοσχεδίου βρίσκεται στο τεύχος πρακτικών της Βουλής)
      ΠΡΟΕΔΡΟΣ (Απόστολος Κακλαμάνης): Παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδριάσεως μέχρι αυτού του σημείου. 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Απόστολος Κακλαμάνης): Συνεπώς, το Τμήμα παρέσχε τη ζητηθείσα εξουσιοδότηση.
      Συνέχιση της συζήτησης του νομοσχεδίου του Υπουργείου Δικαιοσύνης: «Αναμόρφωση της ποινικής νομοθεσίας ανηλίκων και άλλες διατάξεις» το οποίο έχει ψηφιστεί επί της αρχής. Σήμερα θα συζητηθούν τα άρθρα και οι τροπολογίες.  Δεν υπάρχουν τροπολογίες Υπουργού, αλλά μόνο Βουλευτών. Εφόσον αναφέρονται και είναι σχετικές με το νομοσχέδιο, θα συζητηθούν ως μία ενότητα τα άρθρα του νομοσχεδίου και οι τροπολογίες. Για να αποφύγουμε άσκοπη συζήτηση, να ρωτήσω το Τμήμα σε ό,τι αφορά την τροπολογία που έχει κατατεθεί από τη Νέα Δημοκρατία για τον έλεγχο χρηματιστηριακών συναλλαγών πολιτικών προσώπων. 
      ΚΩΝΣΤΑΝΤΙΝΟΣ ΤΑΣΟΥΛΑΣ:  Την επανακαταθέσαμε. 
      ΠΡΟΕΔΡΟΣ (Απόστολος Κακλαμάνης): Ερωτάται το Τμήμα αν κρίνει ότι είναι σχετική αυτή η τροπολογία με το νομοσχέδιο.
      ΠΑΝΑΓΙΩΤΗΣ ΚΟΥΡΟΥΜΠΛΗΣ:  Δεν είναι σχετική.
      ΠΡΟΕΔΡΟΣ (Απόστολος Κακλαμάνης): Δεν υπάρχει πλειοψηφία για να ληφθεί απόφαση επί της σχετικότητας της τροπολογίας. Επομένως, δεν συζητείται η τροπολογία αυτή. 
      Προχωρούμε στη συζήτηση των άρθρων και των υπολοίπων τροπολογιών, εφόσον δεν συνεπάγονται δαπάνες για τον κρατικό προϋπολογισμό και εφόσον  είναι σχετικές με το νομοσχέδιο. 
      Ο κ. Κουρουμπλής έχει το λόγο.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, συζητούμε στην Αίθουσα του Κοινοβουλίου τα άρθρα ενός σημαντικού σχεδίου νόμου που έχει να κάνει με μία ευαίσθητη ομάδα του πληθυσμού, που οφείλουμε ως συντεταγμένη πολιτεία και κοινωνία, με ευαισθησία και υπευθυνότητα, με συνεργασία, με ένα πνεύμα αλληλοκατανόησης, να ενσταλάξουμε την εμπειρία μας, τον προβληματισμό μας ώστε αυτό το νέο θεσμικό πλαίσιο να οχυρώσει την κοινωνία απέναντι στα φαινόμενα που απειλούν ιδιαίτερα τους νέους και τους οδηγούν πολλές φορές κάτω από δεδομένες συνθήκες στην παραβατικότητα.
      Με το άρθρο 1 επιχειρείται μία παρέμβαση στα άρθρα 121 έως 133 της Ποινικής Δικονομίας. Στο άρθρο 121 έχουμε παρέμβαση που αφορά την κατάργηση της διάκρισης σε εφήβους και νέους και τον προσδιορισμό σε ορισμένα σημεία νέων ηλικιακών χρονικών ορίων.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
      Στο άρθρο 122 έχουμε τη θέσπιση δέσμης αναμορφωτικών μέτρων, που παρέχουν τη διακριτική ευχέρεια στο δικαστή να επιλέγει κάθε φορά στη συγκεκριμένη περίπτωση τα καταλληλότερα αναμορφωτικά μέτρα, που μπορούν να απαντήσουν στο συγκεκριμένο πρόβλημα, για να δώσουν τη δυνατότητα στο νέο, ο οποίος έχει προβεί σε μια παραβατική πράξη, να επανορθώσει. Έτσι έχουμε την επίπληξη, την υπεύθυνη επιμέλεια στους γονείς και στους επιτρόπους, την υπεύθυνη επιμέλεια σε ανάδοχη οικογένεια, την επιμέλεια σε προστατευτικές εταιρείες, τη διαμεσολάβηση του επιμελητή στη σχέση δράστη και θύματος για την έκφραση συγγνώμης, το μέτρο της αποζημίωσης του δράστη προς το θύμα, την τοποθέτηση του παραβατικού ανηλίκου σε κοινωφελή εργασία, τη δυνατότητα παρακολούθησης ψυχοκοινωνικών προγραμμάτων, τη δυνατότητα ένταξης σε προγράμματα κατάρτισης, σε προγράμματα κυκλοφοριακής αγωγής, έχουμε την εντατική επιμέλεια και την υπαγωγή του σε καταστήματα σχετικά με το πρόβλημα που συζητάμε. 
      Στο άρθρο 123 έχουμε τα θεραπευτικά μέτρα, όπως είναι η ανάθεση της υπεύθυνης επιμέλειας στους γονείς, στις εταιρείες, σε αναδόχους. Επίσης έχουμε τη θέσπιση ενός νέου θεσμού, της γνωμοδότησης. Αυτή μέχρι σήμερα παρείχετο από ένα γιατρό. Στο εξής θα έχουμε τη δημιουργία μιας ομάδας ειδικών επιστημόνων, οι οποίοι θα γνωμοδοτούν, για να υπάρχει η ασφάλεια της καλύτερης κρίσης στη συγκεκριμένη περίπτωση. Έχουμε και την καθιέρωση πιστοποιητικού από ειδικό ψυχίατρο ως πραγματογνώμονα. 
      Με αυτά τα δύο άρθρα επιχειρείται να δοθεί η δυνατότητα στο δικαστή όχι μόνο να έχει τη διακριτική ευχέρεια πολλών μέτρων στη διάθεσή του, αλλά κυρίως μέσα από τη λογική της πρόληψης και της θεραπείας και όχι της καταστολής, μέσα από την προσπάθεια να χρησιμοποιηθεί η διαπαιδαγώγηση στη θέση της ποινής και όχι δια της ποινής, να επιφέρει το θεμιτό και προσδοκώμενο αποτέλεσμα, ώστε αυτός ο νέος να μπορέσει να επανέλθει στον κανονικό βίο και να γίνει ένας δημιουργικός και χρήσιμος πολίτης για τον εαυτό του και την κοινωνία. 
      Για το άρθρο 124 έχουμε τη δυνατότητα μεταβολής ή άρσης των αναμορφωτικών και θεραπευτικών μέτρων. Είναι μια νέα παρέμβαση στο Ποινικό Δίκαιο, με την οποία μπορεί ο δικαστής να χρησιμοποιεί κάθε φορά τα καταλληλότερα μέτρα, να τα αλλάζει ή να τα αίρει. 
      Στο άρθρο 125 έχουμε τη διάρκεια της ποινής. Δηλαδή παρέχεται η δυνατότητα μετά το δέκατο όγδοο έτος της ηλικίας και μέχρι το εικοστό με αιτιολογημένη απόφαση του δικαστηρίου να παρατείνεται η διάρκεια της ποινής στα αναμορφωτικά μέτρα από το δέκατο όγδοο έτος μέχρι το εικοστό πρώτο. 
      Επίσης, με γνωμοδότηση της επιτροπής που έχουμε θεσπίσει ήδη στο άρθρο 123 παρέχεται η δυνατότητα παράτασης της διάρκειας των θεραπευτικών μέτρων μέχρι το εικοστό πρώτο έτος της ηλικίας. 
      Στο άρθρο 126 προσδιορίζονται τα ηλικιακά όρια των ποινικά ανεύθυνων ανηλίκων, στα οποία είναι συμπληρωμένο το όγδοο μέχρι το δέκατο τρίτο. 
      Στο άρθρο 127 προσδιορίζονται τα ηλικιακά όρια των ποινικά υπεύθυνων ανηλίκων, τα οποία ορίζονται από το δέκατο τρίτο μέχρι το δέκατο όγδοο έτος της ηλικίας τους. Στο άρθρο 128 οι ποινές των πταισμάτων που μπορεί να υποπέσει ένας ανήλικος μετατρέπονται σε αναμορφωτικά μέτρα. 
      Στο άρθρο 129 έχουμε την υπό όρων απόλυση του παραβατικού ανηλίκου και την δια του Συντάγματος υλοποίηση της επιταγής για τον προσδιορισμό των πιο ήπιων μέτρων εις βάρος του ανηλίκου. 
      Στο άρθρο 130 προσδιορίζεται η έναρξη της ποινικής διαδικασίας μετά το δέκατο όγδοο έτος της ηλικίας και στο άρθρο 131 η έναρξη εκτέλεσης της ποινής μετά το δέκατο όγδοο έτος της ηλικίας. Στο άρθρο 132 έχουμε τη συρροή των πράξεων και στο 133 έχουμε τους νεαρούς ανηλίκους, όπου έχουμε την κατάργηση του όρου «εγκληματίας ανήλικος». 
      Με τη δέσμη αυτών των μέτρων σε ό,τι αφορά τον Ποινικό Κώδικα, έχουμε μια ουσιαστική παρέμβαση που αναδεικνύει ακριβώς την αναγκαιότητα οργάνωσης του τομέα της πρόληψης και της θεραπείας, ενώ παράλληλα εκτοπίζει σ’ ένα μεγάλο βαθμό τη λογική της καταστολής. 
      Με το άρθρο 2 τροποποιούνται τα άρθρα 18, 51, 54, 105, 113, 360 και 409. Θα ήθελα, λοιπόν, να τονίσω κυρίως την παρέμβαση που αφορά στα άρθρα 360 και 409, όπου καθιερώνεται η ποινική ευθύνη του επιτρόπου ή του αναδόχου ή του γονέα, ο οποίος έχει την ευθύνη να προστατεύει τον νέο, ώστε να αποκλείεται η διολίσθησή του με την ανοχή του επιτρόπου ή του αναδόχου στην πορνεία, στην επαιτεία, και σε τέτοια άλλου είδους φαινόμενα εκμετάλλευσής του. 
      Στο άρθρο 4 έχουμε μία παρέμβαση στις διατάξεις της Ποινικής Δικονομίας. Με τα άρθρα 27, 113, 282, 489 και 565 προσδιορίζεται η δυνατότητα του Εισαγγελέα Εφετών να ορίζει στα Πρωτοδικεία Αθηνών, Θεσσαλονίκης, Πατρών και Πειραιώς τον Εισαγγελέα Πρωτοδικών μ΄ έναν αναπληρωτή του για να ασκεί την ποινική δίωξη, όπως και μια σειρά άλλες διατάξεις που θα έλεγα ότι διευκολύνουν τη λειτουργία των δικαστηρίων σε ό,τι αφορά την απονομή της δικαιοσύνης στο χώρο των ανηλίκων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σας παρακαλώ επιτρέψτε μου να συνεχίσω για δύο-τρία λεπτά για να ολοκληρώσω όλο το νομοσχέδιο.  
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, αν είναι για δύο-τρία λεπτά, μπορείτε να συνεχίσετε.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Στα άρθρα 5 και 6, θα έλεγα, ότι έχουμε μια βαθύτατη και καινοτόμα παρέμβαση σε ό,τι αφορά τους χρήστες ναρκωτικών. Έχουμε δηλαδή τον περιορισμό της ανώτατης ποινής για χρήστες από πέντε χρόνια σε ένα χρόνο, όπως και ένα βαθύτατο και ουσιαστικό κίνητρο που αφορά τη δυνατότητα μη εγγραφής της πράξης στο ποινικό μητρώο εφόσον ο νέος δεν έχει υποτροπιάσει για πέντε χρόνια.
      Θεωρώ ότι είναι μια σοφή διάταξη, που πραγματικά μπορεί να συμβάλει στο να αναχαιτίζει το νέο να υποπέσει πάλι στο ίδιο παράπτωμα. 
      Επίσης, σ’ αυτά τα άρθρα έχουμε παρεμβάσεις και στη χρήση της ορολογίας. Όπως προανέφερα, η ορολογία παίζει ένα σημαντικό ρόλο στο να συντηρούνται,   να τροφοδοτούνται και να πυροδοτούνται φαινόμενα ρατσισμού, στιγμάτων και στερεοτύπων που πραγματικά περιθωριοποιούν ή ωθούν ένα νέο στην περιθωριοποίηση. Γι’ αυτό οι διατάξεις αυτές είναι πάρα πολύ χρήσιμες και η αλλαγή του όρου «τοξικομανής» με τον όρο «εξαρτώμενος» και μια σειρά άλλες παρεμβάσεις πάρα πολύ ουσιαστικές ιδιαίτερα κοινωνικού, θα έλεγα, χαρακτήρα. 
      Στο άρθρο 7 υπάρχει ένας βαθύτατος προβληματισμός. Νομίζω ότι στην επιτροπή ακούστηκαν όλοι αυτοί οι προβληματισμοί απ’ όλες τις πτέρυγες. Θα θέλαμε έτσι να υπάρξει η κατανόηση, ώστε να βρεθούν εκείνες οι δικλείδες που δεν θα παρέχουν στη δικαστή ελεύθερη κρίση να προσδιορίζει την επικινδυνότητα του παραβατικού ανηλίκου.
      Στο άρθρο 8 έχουμε μια ενδιαφέρουσα παρέμβαση και τη δυνατότητα να μετατραπούν οι αμετάκλητα πλημμεληματικές πράξεις που έχουν καταστεί αμετάκλητες και δεν έχουν εκτελεστεί μέχρι το 1999. 
      Εγώ θα πρότεινα, εάν δεν υπάρχει κάποιος ιδιαίτερος λόγος,  το χρονικό όριο να φτάσει μέχρι την 1.1.2003. Νομίζω ότι είναι μια σωστή σύλληψη του νομοθέτη, γιατί ακριβώς παρέχει τη δυνατότητα να απαλλαγούν από μια απόφαση που δεν έχει εκτελεστεί. Διότι οι άνθρωποι αυτοί απέφυγαν να παρουσιαστούν και να υπηρετήσουν την ποινή που είχε επιβληθεί και ως εκ τούτου, το χρονικό αυτό διάστημα κατά το οποίο δεν έχουν υποπέσει σ’ άλλη πράξη είναι παιδαγωγικός χρόνος και πρέπει να τους δοθεί η δυνατότητα να μετατραπούν αυτές οι ποινές σε χρηματικές.
      Στο άρθρο 9 έχουμε μια παρέμβαση σε ό,τι αφορά τα θύματα κυρίως της τρομοκρατίας.
      Κύριοι συνάδελφοι, νομίζω ότι με τις διατάξεις αυτού του σχεδίου νόμου, με τις παρεμβάσεις και τις συμπληρώσεις όλων των συναδέλφων που έλαβαν το λόγο και στην επιτροπή και χτες και σήμερα, όλοι αισθανόμαστε ικανοποιημένοι ότι προσφέρουμε στο θεσμικό πλαίσιο, στο δικαιικό πλαίσιο, στο νομικό πολιτισμό της χώρας ένα νέο θεσμικό πλαίσιο, στο οποίο ελήφθησαν υπόψη και η δικαστική και κοινωνική εμπειρία, αλλά και οι διεθνείς συμβάσεις, τα διεθνή κείμενα, στα οποία είναι συσσωρευμένη η εμπειρία άλλων κρατών. Είναι ένα θεσμικό πλαίσιο που φιλοδοξεί να είναι λειτουργικό και αποτελεσματικό, ένα θεσμικό πλαίσιο που πραγματικά οχυρώνει την κοινωνική άμυνα της κοινωνίας μας απέναντι στα πολύ επικίνδυνα φαινόμενα που την απειλούν και απειλούν να επιχωματώσουν ιδιαίτερα τη νεολαία μας. 
      Η νεολαία είναι ένας τομέας, ένας χώρος, όπου αποτυπώνεται και ο τρόπος με τον οποίο παρεμβαίνουμε για να τη στηρίξουμε και να την προστατεύσουμε. Αποτυπώνεται επίσης και ο βαθμός της κοινωνικής και πολιτικής δημοκρατίας που έχουμε στον τόπο. 
      Νομίζω ότι το Υπουργείο Δικαιοσύνης με αυτό το θεσμικό πλαίσιο αναλαμβάνει την πολύ μεγάλη υποχρέωση κι εμείς θα είμαστε και υποστηρικτές αλλά και κριτικά θα στεκόμαστε όλοι απέναντι, γιατί είναι ένα θέμα που μας ενδιαφέρει όλους είτε είμαστε στη Συμπολίτευση είτε στην Αντιπολίτευση. Η νεολαία είναι για όλους μας το ίδιο. Θα στηρίξουμε τις προσπάθειες του Υπουργείου να στελεχωθούν όλες αυτές οι υπηρεσίες με νέους επιστήμονες, που έχει άφθονους η χώρα μας, ιδιαίτερα κοινωνικούς επιστήμονες. 
      Υπάρχει μια δεξαμενή επιστημόνων που, αν αξιοποιηθούν, αν αιμοδοτήσουν όλο το σύστημα, πραγματικά θα προσφέρουν σημαντικές υπηρεσίες για μια κοινωνία ανθρώπων και όχι μια κοινωνία υπανθρώπων. 
      Σας ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, πριν δώσω το λόγο στον εισηγητή της Νέας Δημοκρατίας, σας ερωτώ αν έχετε να ανακοινώσετε κάποιες αλλαγές ή τροποποιήσεις; 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Θα προτιμούσα να ακούσω τους συναδέλφους.
      ΦΩΤΗΣ ΚΟΥΒΕΛΗΣ: Κύριε Πρόεδρε, θα μπορούσα να πω κάτι;
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Κουβέλη. 
      ΦΩΤΗΣ ΚΟΥΒΕΛΗΣ: Επειδή πρόκειται να μιλήσω μετά από λίγο, ήθελα να ξέρω αναφορικά με το άρθρο 5 και ειδικότερα σε ό,τι έχει σχέση με τη ρύθμιση επιχειρηματία ή επιχειρηματιών που έχουν υποπέσει σε αδίκημα του 2829, δηλαδή, καταδικάστηκαν με το νόμο περί ναρκωτικών πώς ο κύριος Υπουργός της Δικαιοσύνης σκέφτεται τελικά, με βάση τα όσα ακούστηκαν στην επιτροπή, να αντιμετωπίσει το ενδεχόμενο διοικητικών κυρώσεων για την επιχείρηση, οι οποίες θα αφορούν στην επιχείρηση και όχι στο συγκεκριμένο επιχειρηματία. 
      ΠΡΟΕΔΡΕΥΩΝ (Κωνσταντίνος Γείτονας): Δεν θα μιλήσετε μετά, κύριε Κουβέλη;
      ΦΩΤΗΣ ΚΟΥΒΕΛΗΣ: Κύριε Πρόεδρε, το λέγω αυτό, πρώτον, γιατί έχω δικαίωμα να ομιλώ ως Κοινοβουλευτικός Εκπρόσωπος…
      ΠΡΟΕΔΡΕΥΩΝ (Κωνσταντίνος Γείτονας): Καλώς. Απλώς, για να ξέρω πως θα προχωρήσουμε σας ερώτησα.
      ΦΩΤΗΣ ΚΟΥΒΕΛΗΣ: Για την οικονομία, όμως, του χρόνου, αν σκέφτεται ο κύριος Υπουργός να ρυθμίσει το θέμα με διαφορετικό τρόπο, σας προτείνω, κύριε Υπουργέ, να αποσύρετε τη συγκεκριμένη διάταξη και να δείτε τη δυνατότητα επιβολής διοικητικών κυρώσεων στην επιχείρηση, ιδιοκτήτης της οποίας έχει υποπέσει στα αδικήματα –ή σ’ ένα απ’ αυτά- του ν. 1729/1987, δηλαδή του νόμου περί ναρκωτικών. Διότι δεν είναι δυνατόν να είναι καταδικασμένος κάποιος επιχειρηματίας για ναρκωτικά και στην επιχείρηση μέσα στην οποία επράχθη το αδίκημα ο συνεταίρος του να συνεχίζει την επιχειρηματική δραστηριότητα. Νομίζω ότι πρέπει να αποσύρετε τη διάταξη, προκειμένου να τη δείτε στην ολότητά της, επειδή είναι εξαιρετικά ευαίσθητο το ζήτημα. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θέλετε να πάρετε το λόγο; Παρακαλώ να απαντήσετε και στο δικό μου το ερώτημα, αν δηλαδή θα ανακοινώσετε αλλαγές τώρα ή αν επιφυλάσσεστε για μετά. 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Η ενδεχόμενη αλλαγή έχει να κάνει με την παρατήρηση του κ. Κουβέλη. Περίμενα να γίνουν πρώτα οι τοποθετήσεις των συναδέλφων, αλλά μια και το έθιξε ο κ. Κουβέλης και προς ενημέρωση των συναδέλφων που θα πάρουν στη συνέχεια το λόγο, θέλω να πω δύο λόγια σε σχέση με τη διάταξη αυτή. 
      Όπως είχαμε πει και στην επιτροπή, η διάταξη αυτή προτάθηκε από εμάς, για να μην υπάρχει το πρόβλημα, όταν ένας συνέταιρος της επιχείρησης δεν γνωρίζει για τη δραστηριότητα την παράνομη του άλλου συνεταίρου, αλλά τις αρνητικές επιπτώσεις –για παράδειγμα της παύσης λειτουργίας της επιχείρησης- τις υφίσταται μετά και αυτός αδίκως. 
      Ωστόσο, αντιλαμβάνομαι ότι μπορεί να υπάρξουν στην πράξη προβλήματα και κυρίως ένας συμβολισμός που έχει τη δική του ξεχωριστή σημασία ως προς τη λειτουργία συγκεκριμένων κέντρων διασκέδασης. Για παράδειγμα σ’ ένα κέντρο διασκέδασης διαπιστώθηκε ότι γίνεται διακίνηση ναρκωτικών. Επεβλήθη ποινή στον ένα συνεταίρο. Ο άλλος, βέβαια, συνεταίρος λέει: «Εγώ δεν γνώριζα. Γιατί, λοιπόν, να σταματήσει το κέντρο στο οποίο κι εγώ συμμετέχω;» Παρ’ όλα αυτά ο συμβολισμός προς την κοινή γνώμη είναι ισχυρός. Γι’ αυτόν το λόγο, κύριε Πρόεδρε, θα ήθελα να κάνω την εξής δήλωση: 
      Η παράγραφος 9 του άρθρου 5 του σχεδίου νόμου με την οποία αντικαθίσταται το άρθρο 15 του ν. 1729/1987 διαγράφεται, ώστε να αρθούν οι οποιεσδήποτε επιφυλάξεις και επιφυλασσόμαστε να δούμε αν μπορούμε να αντιμετωπίσουμε αυτό το θέμα με διαφορετικό τρόπο με την επιβολή διοικητικών κυρώσεων. 
      Αυτό σημαίνει, κύριε Πρόεδρε, ότι και οι παράγραφοι 10 και 11 του ιδίου άρθρου, του άρθρου 5, θα αναριθμηθούν ως παράγραφοι 9 και 10. 
      ΠΡΟΕΔΡΕΥΩΝ (Κωνσταντίνος Γείτονας): Θα αναριθμηθούν. Είναι κατανοητό. 
      Να ζητήσω και εγώ μια διευκρίνιση, κύριε Υπουργέ, για να μη σας ταλαιπωρούμε άλλο; Στο τελευταίο εδάφιο του άρθρου 9, όπου γίνεται μια σωστή ρύθμιση –ήταν κάτι που κι εγώ το είχα ζητήσει- για τα παιδιά θυμάτων Ελλήνων πολιτών, από την τρομοκρατία. Λέτε ότι «προσλαμβάνονται …καθ’ υπέρβαση του προβλεπόμενου αριθμού θέσεων, εφόσον: α) επιτύχουν σε γραπτό διαγωνισμό ή β) καταταγούν σε πίνακα προτεραιότητας σε σειρά πέραν του αριθμού των διοριστέων.» Αυτό το (β΄)σημαίνει σε οποιαδήποτε σειρά κατάταξης. 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριε Πρόεδρε, εδώ δεν κάνω καμιά παρέμβαση στην ισχύουσα νομοθεσία. Επαναλαμβάνω τη διατύπωση που μέχρι σήμερα ισχύει, δηλαδή, επαναλαμβάνω τη διατύπωση του ν. 2738/1999. 
      Η μόνη παρέμβαση που κάνω στο σχετικό άρθρο του νόμου είναι η προσθήκη «ή τραυματίστηκαν σοβαρώς». Όλα τα άλλα μένουν ως έχουν. Επομένως, αυτό ισχύει και μέχρι σήμερα ως έχει επαναλαμβάνω την ισχύουσα διατύπωση.
      ΠΡΟΕΔΡΕΥΩΝ (Κωνσταντίνος Γείτονας): Καλώς, ας προχωρήσουμε. Την απάντηση στο τελευταίο εδάφιο ζήτησα. 
      Ο κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, κλείνοντας σήμερα τη συζήτηση ενός αξιόλογου νομοθετήματος και συζητώντας για τα δέκα άρθρα του δεν μπορώ παρά να υπογραμμίσω μια δύσκολη θέση στην οποία μας έφεραν χθες ορισμένοι εκ των ομιλητών της Πλειοψηφίας, σε σχέση με το γεγονός εάν η Νέα Δημοκρατία είναι ή όχι ή πόσο είναι ειλικρινής στο να στηρίζει νομοσχέδια που έρχονται από την Κυβέρνηση. Και ακούσθηκε αδίκως κατά τη γνώμη μου ότι λίγο πολύ εκόντες άκοντες στηρίζουμε αυτό το νομοσχέδιο και ότι δεν μπορούμε να κάνουμε διαφορετικά.
      Πιστέψτε με, κύριε Υπουργέ, είναι τόσο πλούσια η ελληνική γλώσσα και είναι τόσο πλούσια τα παραδείγματα κακοπιστίας που μπορεί κανείς να αντλήσει από την κοινοβουλευτική πρακτική της σύγχρονης ελληνικής ιστορίας που θα ήταν πανεύκολο για τον καθένα, έστω και ως γύμνασμα ρητορικό να αποστεί της υποστηρίξεως αυτού του σωστού νομοσχεδίου και να αναδείξει μόνο τα δυσμενή στοιχεία ή να υπερβάλει τα δυσμενή στοιχεία. Άρα, δεν είναι κατ’ ανάγκην η υποστήριξη της Νέας Δημοκρατίας σ’ αυτό το νομοσχέδιο. Πηγάζει από την αντίληψη ότι είναι σωστό και πηγάζει από την αντίληψη ότι τα ασθενή σημεία που έχουν να κάνουν με την εφαρμογή του κυρίως θα αναγκασθείτε, θα πιέσουμε να επιλυθούν κατά τον καλύτερο τρόπο και αυτή η συμπεριφορά και αυτή η στάση, ας δώσει και το μέτρο μιας άλλης πολιτικής αντίληψης, ξένης προς το ΠΑΣΟΚ, προς το παρόν, ελπίζω, οικείας όταν αύριο τα πράγματα, με τη θέληση του ελληνικού λαού αντιστραφούν.
      Σήμερα, λοιπόν, συζητούμε για τα άρθρα. Έχω να επισημάνω μερικές παρατηρήσεις που αξίζει κανείς να υποβάλει πρώτον σε ό,τι αφορά στην αρίθμηση των αναμορφωτικών μέτρων. Και για την ανάγκη της καταγραφής στα Πρακτικά τονίζω ότι τα αναμορφωτικά μέτρα δεν συνιστούν ποινή καταδικαστική, γι’ αυτό και δεν υπόκεινται σε διαδικασία του ενδίκου μέσου της αναιρέσεως. Δεν είναι ποινή τα αναμορφωτικά μέτρα. 
      Τα αναμορφωτικά, λοιπόν, μέτρα τα οποία παρουσιάζονται στο υπό ψήφιση άρθρο είναι η διεύρυνση των δυνατοτήτων του δικαστή ανηλίκων ν’ αντιμετωπίζει το συγκεκριμένο πρόβλημα που έχει μπροστά του. Και βεβαίως η θεωρία λέει ότι αρχίζει κανείς από τα ηπιότερα και καταλήγει στα αυστηρότερα. Αυτή είναι και η κλιμάκωση της παραθέσεως των μέτρων στον προηγούμενο Ποινικό Κώδικα και σ’ αυτόν που ψηφίζουμε εμείς. Λείπει όμως το στοιχείο της γραπτής προβλέψεως του δικαστή ότι δεν είναι μόνο το γεγονός ότι η θεωρία επιβάλλει να αρχίζουμε από τα ηπιότερα και να πηγαίνουμε στα αυστηρότερα –η θεωρία δηλαδή της επικουρικότητας- αλλά αυτό είναι και υποχρέωση και καλό θα ήταν για να μην υπάρχει αυτή η πλήρης ελευθερία του δικάζοντος, αυτό να προβλεπόταν στη συγκεκριμένη διάταξη.
      Ένα άλλο θέμα το οποίο εθίγη χθες και το οποίο επαναλαμβάνω στη συζήτηση των άρθρων είναι επίσης το γεγονός της προβλέψεως για εγκλεισμό σε σωφρονιστικό κατάστημα το οποίο ως δικαίωμα του δικαστή ανάγεται στη διαπίστωσή του ότι με τον τρόπο αυτό θα αποτρέψει τον ανήλικο παραβάτη από το να επαναλάβει τα αδικήματα.
      Είναι δηλαδή ένα αναγκαίο μέτρο ο εγκλεισμός, εφόσον κρίνει ο δικαστής ότι με αυτό το αναγκαίο μέτρο αποσοβείται η επανάληψη σοβαρών αδικημάτων, η επανάληψη διαπράξεως σοβαρών αδικημάτων από το συγκεκριμένο δράστη.
      Επειδή όμως έχουμε να κάνουμε με θέματα ελευθερίας, με θέματα εγκλεισμού, με θέματα δηλαδή που το δίκαιο των ανηλίκων θεωρεί ως το έσχατο καταφύγιο της ποινικής διαδικασίας, πρέπει να πούμε ότι η διατύπωση είναι ιδιαίτερα ασαφής και συνεπώς το δικαίωμα που δίνουμε στον δικάζονταν μπορεί να τον οδηγήσει σε σφάλματα και σε υπερβολές, όταν κρίνει ο ίδιος χωρίς να έχει κάποιο περιορισμό ποια αδικήματα, φέρ’ ειπείν, είναι εκείνα τα οποία κυρίως πρέπει να κρίνουμε, ότι αξίζει η αποτροπή τους τον κόπο να οδηγήσουμε ένα νέο άνθρωπο στον εγκλεισμό – κυρίως στα εγκλήματα της βίας.
      Εάν, λοιπόν, δεν περιγράψουμε ότι αυτό το μέτρο ασκείται για ορισμένα εγκλήματα, τα οποία θα περιγράψουμε και θα κατατάξουμε, τότε νομίζω πως δίνουμε ένα πολύ μεγάλο δικαίωμα στα χέρια ενός δικαστού, ο οποίος μπορεί να κρίνει ότι αυτό το μέτρο τελικώς δεν είναι το έσχατο καταφύγιο, αλλά επαναλαμβάνεται συχνά. Έτσι μπορεί να έχουμε μια ανατροπή της βουλήσεως του νομοθέτη, η οποία βούληση του νομοθέτη –είναι σαφές- λέει ότι επικουρικά καταφεύγουμε στον εγκλεισμό και κατ’ ανάγκη.
      Ζητούμε συνεπώς να εξειδικευθεί περισσότερο αυτό το προνόμιο, αυτό το δικαίωμα των δικαστών εν σχέσει με την αξιοποίηση του εσχάτου μέσου σωφρονισμού, που είναι ο εγκλεισμός.
      Κατά τα άλλα, προχωρώντας στις υπόλοιπες διατάξεις, θα έχει να παρατηρήσει κανείς ότι αξίζει να συζητήσουμε τη μετάπτωση της ποινικής μεταχειρίσεως των χρηστών ναρκωτικών, που δεν θα λέγονται πια χρήστες, αλλά θα λέγονται άνθρωποι που κάνουν χρήση για τον εαυτό τους. Αξίζει να συζητήσουμε, λοιπόν, τη μετάπτωση από την ποινή των πέντε ετών, που ήταν το ανώτατο έως σήμερα επιτρεπόμενο όριο, στον ένα χρόνο. Και αξίζει όχι επειδή κανείς θέλει να παραμείνουν τα πέντε χρόνια, παρά το γεγονός ότι η δικαστική πρακτική έχει εδραιώσει μια διαφορετική νομολογία και μια διαφορετική συμπεριφορά η οποία δεν ξεπερνάει τον ένα χρόνο φυλακίσεως, αλλά για τους γενικοπροληπτικούς λόγους υπάρξεως των ποινών.
      Διότι πράγματι, με αυτή τη μετάπτωση και αυτή την έντονη διαφοροποίηση από το ανώτατο στο κατώτατο, θα δώσουμε την αίσθηση ότι στην πραγματικότητα καθιερώνουμε την αποποινικοποίηση της χρήσεως και διατηρούμε αυτό το ελάχιστο όριο, για να μπορέσουμε στο πλαίσιο του πλημμελήματος να εξασφαλίσουμε τη σχέση του κατηγορουμένου με τις διωκτικές αρχές, εις την προσπάθεια των τελευταίων να τον αξιοποιήσουν για την περαιτέρω διερεύνηση, όχι τόσο των δικών του κινήτρων, όσο εκείνων οι οποίοι του προμηθεύουν αυτές τις ουσίες. Για να κρατήσουμε, δηλαδή, αυτόν τον άνθρωπο σε σχέση με τις αρχές, αναγκαστήκαμε να το διατηρήσουμε στα ελάχιστα όρια του πλημμελήματος και αποσοβούμε, αποτρέπουμε κάθε έννοια γενικής προλήψεως της ποινής, κατεβάζοντάς την από τα πέντε χρόνια στον ένα χρόνο.
      Είχαμε μια μεγάλη συζήτηση γι’ αυτό το θέμα και στην επιτροπή. Σκέφτηκα μάλιστα προς στιγμήν ότι ακόμη και αν υποτεθεί ότι παραμένει μια αυστηρή ποινή, στην πραγματικότητα, εάν εκτελεστεί –που δεν εκτελείται, γιατί μετατρέπεται- θα είναι χειρότερο από το να τον αφήσουμε ελεύθερο, δεδομένης της καταστάσεως των φυλακών της Ελλάδος.
      Νομίζω όμως πως σήμερα, μετά από αυτή τη σκέψη και ζύμωση που έγινε με αφορμή αυτό το νομοσχέδιο, θα ήταν πιο εύλογο και θα πληρούσε και τον όρο του να μη δώσουμε την αίσθηση ότι αποποινικοποιούμε τη χρήση των ναρκωτικών, να κρατήσουμε αυτό το όριο όχι στον ένα χρόνο –που τελικώς εξελίσσεται σε δέκα μέρες φυλακή, μ’ ένα ελάχιστο χρηματικό αντίκρυσμα με το οποίο εξαγοράζεται- αλλά στα δύο χρόνια, ώστε και η ηπιότητα, και η επιείκεια να θεσμοθετηθεί, αλλά και να διατηρήσει η ποινή το χαρακτήρα της βαριάς εντυπώσεως, που μπορεί να αποτρέψει κάποιους ακόμη και από τη χρήση.
      Τέλος, όσον αφορά στη διάταξη η οποία μετατρέπει τις ποινές πλημμεληματικού χαρακτήρα, που έχουν γίνει αμετάκλητες, πριν το 1999 -όπως διαμορφώθηκε στη συζήτηση της επιτροπής- σε χρηματικές και που έχει ως λόγο την πραγματικότητα, ότι δηλαδή δεν μπορούν να εκτελεστούν αυτές οι ποινές και συνεπώς μετά από μία μακρά χρονική περίοδο πρέπει να τις διαγράφουμε ως εκκρεμότητες, θα σας πω ότι αυτό κινδυνεύει να εξελιχθεί σε μια κολοκυθιά κάθε φορά που τίθεται. 
      Θα ήθελα να σας ζητήσω στο πλαίσιο αυτής της διαπιστώσεως, της αδυναμίας δηλαδή της πολιτείας να επιβάλει την τήρηση των δικαστικών αποφάσεων, σ’ αμετάκλητες αποφάσεις, να διευρυνθεί αυτός ο κύκλος και για να μπορέσουμε να δώσουμε το αίσθημα της ίσης μεταχειρίσεως, που σαφώς σήμερα με αυτήν την απομάκρυνση από το σήμερα –την απομάκρυνση δηλαδή από τις πρόσφατες αποφάσεις- δεν το κάνουμε. 
      Είναι συνεπώς ένα νομοσχέδιο, κύριε Υπουργέ, που κινείται στη σωστή κατεύθυνση. Είναι ένα νομοσχέδιο που καθυστέρησε να έρθει και ας επιμένετε ότι δεν προέρχεται από υποχρέωση της χώρας μας. Δεν είναι μόνο ο ν. 2101 του ’92, είναι και ο πρότυπος νόμος που θέσπισε ο ΟΗΕ το 1997, πρότυπος νόμος για το σύστημα της δικαιοσύνης ανηλίκων, που πολλά σημεία του αντιγράφετε –και σωστά τα αντιγράφετε- σ’ αυτό το νομοσχέδιο. 
      Είναι έξι χρόνια από την καταγραφή αυτού του νόμου, είναι δεκατρία χρόνια από τη σύμβαση του ΟΗΕ για τα δικαιώματα των νέων που είναι κρατούμενοι. Αν διαβάσουμε αυτή τη σύμβαση και αν δούμε την ελληνική πραγματικότητα, θα καταλάβουμε αυτό που είπαμε και στη χθεσινή μας ομιλία, ότι δηλαδή υπάρχει αβυσσαλέα απόσταση μεταξύ νομοθετικών προθέσεων και εφαρμογών. Εκεί θα δείτε τι δικαιώματα έχουν οι κρατούμενοι. Συγκρίνετέ τα με τις συνθήκες που υπάρχουν στην Ελλάδα. 
      Θα τελειώσω λέγοντας ότι ψηφίζουμε αυτό το νομοσχέδιο, όχι κατ’ ανάγκην, αλλά από αίσθημα ευθύνης. Συγχρόνως απαιτούμε από την Κυβέρνηση το ταχύτερο -με δική σας ευθύνη, κύριε Υπουργέ- να εξασφαλίσει κατά το δυνατόν τις υποδομές που σήμερα απουσιάζουν, οι οποίες στην πραγματικότητα θα ουσιαστικοποιήσουν αυτά που σήμερα, ως πρόθεση και ως πολιτική βούληση, εκφράζουμε όλοι μας. Είναι μία ευθύνη δική σας, είναι μία ευθύνη που αναλαμβάνετε και είναι μία ευθύνη που οφείλετε να φέρετε σε πέρας. 
      ΠΡΟΕΔΡΕΥΩΝ (Κωνσταντίνος Γείτονας): Θα δώσω τώρα το λόγο σ’ εσάς, κύριε Κουβέλη, γιατί ο κ. Σκυλλάκος μου είπε να υπενθυμίσω πως χθες επί της αρχής ζήτησε περισσότερο χρόνο και τοποθετήθηκε και επί των άρθρων. Επομένως, έχει καλύψει το θέμα από πλευράς του κόμματός του. 
      Ορίστε, κύριε Κουβέλη. 
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε. 
      Κύριε Πρόεδρε, δεν έχω να παρατηρήσω πολλά στην κατ’ άρθρον συζήτηση, γιατί ειδικότερες αναφορές έκανα στα καίρια κατά την γνώμη μου ζητήματα, όταν μιλούσα επί της αρχής του σχεδίου νόμου. 
      Θα επαναφέρω όμως, κύριε Υπουργέ, την επιφύλαξή μου όσο και την αντίθεσή μου αναφορικά με το άρθρο 1 του νομοσχεδίου και ειδικότερα την περίπτωση του άρθρου 127 του Ποινικού Κώδικα. Πρόκειται, κύριοι συνάδελφοι, για το δικαίωμα του δικαστηρίου να προβλέπει την επικινδυνότητα του ανηλίκου και αντί για αναμορφωτικά μέτρα να αποφασίζει τον εγκλεισμό του σε Σωφρονιστικό Κατάστημα. 
      Για τους μη νομικούς πρέπει να σας πω ότι πάρα πολλές φορές ο Άρειος Πάγος έχει ασχοληθεί με το θέμα αυτό και έκρινε ότι δεν είναι ειδική και εμπεριστατωμένη η αιτιολογία των δικαστικών αποφάσεων, όταν αναφέρονται γενικόλογα σε μία πρόβλεψη. Και εδώ πρόκειται γι’ αυτή την πρόβλεψη, της συμπεριφοράς στο μέλλον του ανηλίκου. 
      Γι’ αυτό και υποστηρίζω την άποψη, κύριε Υπουργέ, ότι το άρθρο 127 του Ποινικού Κώδικα, όπως το εισάγετε, πρέπει να βελτιωθεί. Λέει η περίπτωση ένα του άρθρου 127 του Ποινικού Κώδικα: «Αν το δικαστήριο ερευνώντας τις περιστάσεις υπό τις οποίες τελέστηκε η πράξη και την όλη προσωπικότητα του ανηλίκου, που έχει συμπληρώσει το δέκατο τρίτο έτος της ηλικίας του κρίνει ότι είναι αναγκαίος ο ποινικός σωφρονισμός για να συγκρατηθεί από την τέλεση νέων αξιοποίνων πράξεων, τον καταδικάζει σε περιορισμό σε ειδικό κατάστημα κράτησης νέων». Δηλαδή, τον βάζει μέσα σε σωφρονιστικό κατάστημα. 
      Η πρότασή μου είναι να προστεθεί η διατύπωση: Αν το δικαστήριο  ερευνώντας τις περιστάσεις υπό τις οποίες τελέστηκε η πράξη και την όλη προσωπικότητα του ανηλίκου που έχει συμπληρώσει το δέκατο τρίτο έτος της ηλικίας του κρίνει, –εδώ είναι η προσθήκη που σας εισηγούμαι- «αξιολογώντας συγκεκριμένα τη συμπεριφορά του ανηλίκου», ότι είναι αναγκαίος ο ποινικός σωφρονισμός, τότε να μπορεί να αποφασίζει τον εγκλεισμό του σε σωφρονιστικό κατάστημα. 
      Κύριε Πρόεδρε, οφείλω να σας πω ότι το συγκεκριμένο θέμα διχάζει τους θεωρητικούς του δικαίου. Γνωρίζω ότι και η Νομοπαρασκευαστική Επιτροπή του Υπουργείου Δικαιοσύνης ασχολήθηκε με το ζήτημα. Υπήρξαν δύο απόψεις. Επικράτησε η άποψη η οποία αναφέρεται στο συγκεκριμένο σχέδιο νόμου. Αυτό όμως εμένα δεν μου στερεί το δικαίωμα να επιμείνω ότι ορθότερο είναι αυτό που εισηγούμαι προς τον κύριο Υπουργό της Δικαιοσύνης. 
      Στο άρθρο 5 στην παράγραφο 4 αναφέρεται: «Με αποφάσεις του Υπουργού Υγείας και Πρόνοιας μπορεί να προσδιορίζονται τα όρια ποσότητας της κάθε επιμέρους ναρκωτικής ουσίας, που θεωρείται ότι καλύπτει τις ανάγκες ενός χρήστη, έστω και εξαρτημένου, για ορισμένο χρόνο». Κύριοι συνάδελφοι, αποτελεί μεγάλο περιορισμό του δικαστηρίου ο ορισμός της «μικροποσότητα»ς από τον Υπουργό Υγείας και Πρόνοιας. Ο δικαστής πρέπει να έχει τη δυνατότητα, κύριε Πρόεδρε, να κρίνει αυτός τι συνιστά «μικροποσότητα», συγκρίνοντας την ποσότητα και με την προσωπικότητα του συγκεκριμένου κατηγορουμένου, αλλά και με το θλιβερό ιστορικό του. Ξέρω ότι ο κύριος Υπουργός θα πει πως δεν έχει οριστεί μέχρι σήμερα από τον Υπουργό Υγείας η έννοια της «μικροποσότητα»ς, αλλά αυτό σε καμία περίπτωση δεν αναιρεί το δικαίωμα του ομιλούντος να υποστηρίζει ότι δεν πρέπει να υπάρχει μια τέτοια νομοθετική ρύθμιση. Διότι και από το γεγονός ότι υπάρχει, κύριε Υπουργέ, αυτή η αναφορά μέσα σε νόμο αντιλαμβάνεστε πόσο εύκολο είναι κάποια στιγμή κάποιος Υπουργός Υγείας και Πρόνοιας να θεωρήσει ότι έχει την ικανότητα, προφανώς συμβουλευόμενος τους συνεργάτες και τους συμβούλους του, να καθορίσει την έννοια της «μικροποσότητα»ς. Τεράστια προβλήματα θα δημιουργηθούν σ’ ένα τέτοιο ενδεχόμενο στην απονεμόμενη δικαιοσύνη και γνωρίζουν όσοι θητεύουν στη νομική επιστήμη και στα ποινικά δικαστήρια ότι η δικαιοσύνη κρίνει συγκεκριμένα και αξιολογεί το συγκεκριμένο κατηγορούμενο. Είναι βασικό στοιχείο, βασική αρχή. Νομίζω ότι είναι λαθεμένη η θεωρητική όσο και πρακτική επιλογή που γίνεται με τη συγκεκριμένη αυτή διάταξη στο συζητούμενο νομοσχέδιο. 
      Επαναφέρω, κύριε Υπουργέ, την αντίθεσή μου -αν θέλετε και για λόγους αρχής και συνέπειας προς τα όσα υποστηρίζω για τη νομική επιστήμη- ότι το συμβούλιο πλημμελειοδικών δεν μπορεί να αποφαίνεται αμετακλήτως αν θα συνεχιστεί ή όχι η προσωρινή κράτηση. Πρόκειται για την κρίση ενός και μόνο συμβουλίου, του συμβουλίου πλημμελειοδικών. Δηλαδή, ο οιοσδήποτε κρατούμενος δεν έχει το δικαίωμα να προσφύγει περαιτέρω και κυρίως δεν έχει το δικαίωμα να προσφύγει στον Άρειο Πάγο και να αμφισβητήσει αυτή την κρίση του συμβουλίου πλημμελειοδικών. Εγώ θεωρώ ότι παραβλάπτονται δικονομικές εγγυήσεις και δικαιώματα του οποιουδήποτε πολίτη, του οποιουδήποτε κατηγορουμένου και δεν πείθομαι από τον αντίλογο του κυρίου Υπουργού, που άκουσα στη Διαρκή Επιτροπή, ότι αυτό ως ρύθμιση υπάρχει και στο προηγούμενο νομοσχέδιο. Ξέρετε, κύριοι συνάδελφοι, πρόκειται για εκείνο το νομοσχέδιο που αφορά στην επιτάχυνση των δικών, της ποινικής διαδικασίας. Και βέβαια, κύριε Υπουργέ, είναι άλλης τάξεως ζήτημα το να συζητήσουμε κάποια στιγμή εδώ στην Ολομέλεια πόσο πέτυχε αυτή η επιτάχυνση της ποινικής διαδικασίας, των ποινικών δικών και πόσο υπήρξε αποτελεσματικό εκείνο το νομοθέτημα για το οποίο σας είχαμε προειδοποιήσει.
      Σε ό,τι αφορά το άρθρο 8, εγώ επαναφέρω την πρόταση. Νομίζω ότι είναι δυνατόν οι αποφάσεις που κατέστησαν αμετάκλητες πριν από την 1η Ιανουαρίου 2002 να δίδεται η δυνατότητα να μετατρέπονται σε χρηματικές κατά τη διαδικασία που προβλέπει βέβαια το σχετικό νομοσχέδιο.
      Βέβαια για την ακρίβεια των πραγμάτων οφείλω να δώσω μια απάντηση στον αγαπητό συνάδελφο κ. Τασούλα. Κύριε Τασούλα, πάρα πολλές φορές οι αποφάσεις δεν εκτελούνται όχι γιατί ολιγωρεί το κράτος –υπάρχουν και τέτοιες αποφάσεις- αλλά για το λόγο ότι δεν ανευρίσκεται το υποκείμενο που θα κληθεί να εκτελέσει την εν λόγω απόφαση. 
      Δηλαδή, κύριε Πρόεδρε, πάρα πολλοί, όταν μαζεύονται πολλές αποφάσεις που τους βαρύνουν, εξαφανίζονται, φεύγουν και ζουν σε άλλη χώρα ή εξαφανίζονται στο εσωτερικό της χώρας. Αυτό είναι ένα σημαντικό μέγεθος, το οποίο δεν πρέπει να το υποτιμήσουμε. Βεβαίως είναι ακριβές ότι και το κράτος πάρα πολλές φορές δεν έχει τους μηχανισμούς όσο –θα έλεγα- και τη συστηματική βούληση -όχι τη βούληση που αφίεται στην τρέχουσα διεκπεραίωση- να εκτελεστούν οι ποινές. 
      Εδώ επανέρχεται πάλι το θέμα, θέμα –αν θέλετε- παλαιό όσο και επίκαιρο, της ίδρυσης της λεγόμενης Δικαστικής Αστυνομίας. Εάν δεν ιδρυθεί η Δικαστική Αστυνομία, η οποία θα είναι επιφορτισμένη με όλα εκείνα που αναφέρονται στην απονομή της δικαιοσύνης, θα έχουμε συνεχώς τέτοια προβλήματα. Εγώ κρατώ παλαιότερη υπόσχεση του κυρίου Υπουργού ότι θα υπάρξει η δρομολόγηση κάποιων ενεργειών, προκειμένου επιτέλους να συζητήσει αυτή η Βουλή την ίδρυση της Δικαστικής Αστυνομίας. Να ευχηθώ να υπάρξει ως ρύθμιση.
      Σε ό,τι αφορά τις υποδομές για την εφαρμογή των διατάξεων του συγκεκριμένου νόμου και για την ορθή αντιμετώπιση των ανηλίκων, διετύπωσα τις σχετικές μου απόψεις. Αυτές οι υποδομές πρέπει να υπάρξουν. Θεωρώ ότι το συζητούμενο σχέδιο νόμου –θα είναι νόμος σε λίγο- αποτελεί κίνητρο αλλά και παρώθηση για να εξασφαλιστούν αυτές οι υποδομές. Εάν δεν εξασφαλιστούν, κύριε Πρόεδρε, θα βρισκόμαστε έχοντας στα χέριά μας ένα νόμο αρκετά σημαντικό –θα έλεγα- καινοτόμο σε πολλά ζητήματα, εναρμονισμένο με τον πολιτισμό του δικαίου και άλλων χωρών, αλλά ο νόμος αυτός θα είναι χωρίς αποτέλεσμα εάν λείψουν οι υποδομές.
      Με αυτές τις επιφυλάξεις ψηφίζω τα σχετικά άρθρα, στα οποία δεν αναφέρθηκα.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, είναι ακόμα εγγεγραμμένοι δύο συνάδελφοι για να πάρουν το λόγο. Θέλετε να ομιλήσετε τώρα;
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ας προηγηθούν οι κύριοι συνάδελφοι.
      ΠΡΟΕΔΡΕΥΩΝ (Κωνσταντίνος Γείτονας): Καλώς.
      Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, στηριγμένη γι’ άλλη μια φορά η Κυβέρνηση στην αρχή της πλειοψηφίας –οφείλω να το επισημάνω εξ υπαρχής- απέδειξε ότι ενεργεί λανθασμένα. 
      Το λέω αυτό διότι υπάρχει κατατεθείσα τροπολογία αφορώσα τον έλεγχο των χρηματιστηριακών συναλλαγών για πολιτικά πρόσωπα στα πλαίσια μάλιστα ενός ευρύτερου πολιτικού –θα έλεγα- κοινοβουλευτικού ιστορικού που με οδηγεί στο να επισημάνω ότι υπάρχει και εκκρεμούσα από πολλού χρόνου πρόταση νόμου για τη διαφάνεια, η οποία δεν έχει έρθει προς συζήτηση στη Βουλή. 
      Σήμερα με την επίκληση της αρχής της πλειοψηφίας διαπιστώνουμε ότι η Κυβέρνηση –ένα νομοσχέδιο του Υπουργείου Δικαιοσύνης- δεν επιθυμεί να διαμορφώσει συνθήκες συζήτησης αυτής της κατατεθείσας τροπολογίας, όταν το θέμα είναι επίκαιρο και η άποψη εν πάση περιπτώσει της Αξιωματικής Αντιπολίτευσης είναι ότι γενικότερα η στάση της Κυβέρνησης στο θέμα είναι υποκριτική. Είναι επίσης επίκαιρο και με την έννοια της δημοσιοποίησης κάποιων απόψεων του κυβερνητικού προγράμματος της Νέας Δημοκρατίας.
      Θεωρώ ότι επιλεκτικά δεν μπορεί τέτοιες τροπολογίες να μην τίθενται υπό συζήτηση με την επίκληση ότι είναι μη συναφείς διατάξεις με το συγκεκριμένο νομοσχέδιο, όταν ουκ ολίγες φορές έχει αποδειχθεί ότι πραγματικά μη συναφείς διατάξεις έχουν συζητηθεί σε διάφορα νομοσχέδια.
      ΠΡΟΕΔΡΕΥΩΝ (Κωνσταντίνος Γείτονας): Το Τμήμα, η Βουλή απεφάνθη.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, επανακατατέθη και με βάση την «αρχή της πλειοψηφίας» υπό τους όρους και τις επισημάνσεις που διατύπωσα νομίζω ότι βασίμως διατύπωσα αυτά που διατύπωσα.
      ΠΡΟΕΔΡΕΥΩΝ (Κωνσταντίνος Γείτονας): Είναι απόφαση της Βουλής, εννοώ δεν είναι απόφαση της Κυβέρνησης. 
      Συνεχίστε. 
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Συνεχίζοντας, κύριε Πρόεδρε, επί των άρθρων του συζητούμενου νομοσχεδίου ξαναλέω ότι δεν αρκεί να αποδεχόμαστε ότι η νεολαία πρέπει να τυχαίνει του ενδιαφέροντος και της φροντίδας της πολιτείας, διότι έτσι διασφαλίζουμε και τη διαχρονική μας πορεία και διαδρομή, εάν αυτή η επισήμανση δεν έχει από εκεί και πέρα, από πλευράς επακολουθήματος συγκεκριμένες εκδηλούμενες συμπεριφορές. 
      Επ’ αφορμή αυτού του συγκεκριμένου νομοσχεδίου εμείς, ως Νέα Δημοκρατία, επισημάναμε, πρώτον, ότι στα πλαίσια κύρωσης μιας διεθνούς συμφωνίας με νόμο του 1992 η Κυβέρνηση χρόνια τώρα ευρισκομένη στην εξουσία δεν αναδέχθηκε την πρωτοβουλία και την ευθύνη που είχε, να υλοποιήσει περαιτέρω αυτές τις κατευθυντήριες αρχές-μέτρα που προεβλέποντο σε αυτήν την κυρωθείσα συμφωνία. Εμείς, ως Νέα Δημοκρατία, για άλλη μια φορά δίνουμε το πολιτικό ευρύτερο μήνυμα ότι επί προφανώς βασίμων πραγμάτων στη Νέα Δημοκρατία δεν υπερέχει η αντιπολιτευτική διάθεση, αλλά τοποθετείται και πολλές φορές συναινεί επί αυτών των προφανώς βασίμων. Ασχέτως του εκπεμπομένου μηνύματος, της συμφωνίας μας επί των συγκεκριμένων αρχών και μέτρων που διαποτίζουν το συγκεκριμένο νομοσχέδιο δεν μπορούμε να μην πούμε ότι για άλλη μια φορά η νοοτροπία, η κοινοβουλευτική πρακτική της κυβερνώσας παράταξης είναι αντίστοιχη με τη ρήση ότι βάζουμε το κάρο μπροστά από τα βόδια. Διότι αυτήν τη στιγμή ερχόμαστε και διαμορφώνουμε ένα σύστημα μέτρων ευρύτερων συγκεκριμένων για τους ανήλικους παραβάτες, χωρίς προηγούμενα να έχουμε θεσμοθετήσει στην πράξη το όλο σύστημα το οποίο θα υπηρετήσει αυτήν την εφαρμογή, και εννοώ και από πλευράς κτιριακής υποδομής και από πλευράς εμψύχου δυναμικού. Δεν μπορεί αυτή τη στιγμή επί τη βάσει αναγκών του παρελθόντος από τις εκατόν πενήντα οργανικές θέσεις επιμελητών ανηλίκων να είναι καλυμμένες οι εκατό. Δεν μπορεί να μην υπάρχουν ψυχολόγοι, δεν μπορεί να μην υπάρχουν κοινωνικοί λειτουργοί. 
      Εμείς θεωρούντες ότι είναι πάρα πολύ σοβαρό αυτό το ζήτημα επιμένουμε και επιμείναμε και στην επί της αρχής συζήτηση. Και επιμείναμε ευρύτερα για το σύστημα της πρόληψης που πρέπει να υπάρχει σε τέτοια ζητήματα, διότι το προλαμβάνειν είναι καλύτερο του καταστέλλειν. 
      Πέραν αυτών των επισημάνσεων που ήταν επιβεβλημένο, ενδεδειγμένο να επαναφέρω συζητουμένου του συγκεκριμένου νομοσχεδίου, θέλω να πω ειδικότερα επί των άρθρων που αναφέρονται στα ναρκωτικά τα εξής:
      Κύριε Πρόεδρε, επιτρέψατε μου να πω ότι προσφάτως εορτάστηκε παγκοσμίως η ημέρα κατά των ναρκωτικών και για άλλη μια φορά οι μεγαλόστομες πανταχόθεν προερχόμενες απόψεις ήταν συγκεκριμένου περιεχομένου. Όμως έχουμε ευρύτερα ως κοινωνία καθήκον να φθάσουμε σε περιορισμό αυτού του μείζονος κοινωνικού προβλήματος-μάστιγας των ναρκωτικών. Και δεν μπορούμε να φθάσουμε όταν αποδεικνύεται στατιστικά ότι μειώνεται χρόνο με το χρόνο η ηλικία των ατόμων που κάνουν χρήση ναρκωτικών και μάλιστα κάνουν κατ’ επέκταση και χρήση των σκληρών ναρκωτικών. Άρα ευρύτερα για την η κοινωνία μας και την ελληνική πολιτεία συγκριτικά, αν θέλετε, και με τις προηγμένες ευρωπαϊκές χώρες, που δυστυχώς κατά γεωμετρική πρόοδο εμείς έχουμε αυξητική συγκεκριμένη πορεία, τίθεται ο προβληματισμός τι δεν κάνουμε από πλευράς πρόληψης και διαμόρφωσης εκείνου του πλαισίου του αποτρεπτικού αυτής της υποτροπιάζουσας από έτος σε έτος χρήσης ναρκωτικών ουσιών. 
      Και έρχεται αυτή η συγκεκριμένη διάταξη που μετατρέπει από πέντε χρόνια σε ένα χρόνο το ανώτατο όριο ποινής για τους χρήστες ναρκωτικών να εκπέμπει πέραν των άλλων και συγκεκριμένα μηνύματα. Μηνύματα που έχουν σχέση με αυτό που κατ’ επανάληψη η Νέα Δημοκρατία επικαλείται, τον αξιακό κώδικα της κοινωνίας μας. Εδώ ετέθη συζητουμένου του νομοσχεδίου και του συγκεκριμένου άρθρου, ένας προβληματισμός από πλευράς του Υπουργού περί πιθανής πταισματοποίησης της χρήσης των ναρκωτικών, η οποία βεβαίως δικαίως δεν έγινε αποδεκτή στα πλαίσια του Υπουργείου Δικαιοσύνης. Υπήρξε και η επισήμανση ότι από πλευράς πρακτικής εφαρμογής των διατάξεων που αφορούν τους χρήστες, τα δικαστήρια δεν υπερβαίνουν από πλευράς επιβολής ποινών κάποιους μήνες. Αν έχουμε αυτό και ιδιαίτερα το δεύτερο –δεν έχουμε δηλαδή στην πράξη υπέρβαση αυτών των ορίων, αλλά θεωρούμε ότι οι ποινές είναι πάντα εύλογες, λαμβανομένων υπ’ όψιν ειδικών περιστάσεων τέλεσης μιας πράξεως αλλά και της προσωπικότητας του κατηγορουμένου- εγώ δεν βλέπω το λόγο γιατί να εκπέμψουμε το μήνυμα προς τα έξω ότι εμείς φθάνουμε σε αυτήν την ηπιοτέρα μεταχείριση, όταν –επαναλαμβάνω- στην πράξη ότι δεν τίθεται καν τέτοιο ζήτημα.
      Κατ’ εμέ, ορθοτέρα θεωρώ ότι είναι η άποψη η εκφρασθείσα από την κ. Μπενάκη χθες ότι εμείς θα ήμασταν στα πλαίσια της επιεικείας, γιατί θεωρούμε ότι η επιείκεια είναι αδελφή της δικαιοσύνης, συντασσόμενη ενδεχόμενα σε μια συντηρητικότερη μείωση της ποινής. Αυτή είναι μια επισήμανση, την οποία θεωρώ καθήκον μου ότι έπρεπε να κάνω, διότι έζησα για χρόνια στην πράξη την εφαρμογή των σχετικών νόμων.
      Όσον αφορά δε την άλλη διάταξη περί ανεκτελέστων δικαστικών αποφάσεων, αφορουσών πλημμελήματα τελεσθέντα για συγκεκριμένα χρονικά διαστήματα και υπάρχοντος του αμετακλήτου των αποφάσεων μέχρι το 1999, θεωρώ ότι είναι σωστή η διάταξη, σε συνέχεια και άλλων διατάξεων του παρελθόντος. Ενθυμούμαι του ν. 1941/1991 και του ν. 2408/1996, κύριε Υπουργέ, αλλά και του ν. 2721/1999.
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Θα χρειαστώ ένα λεπτό, κυρία Πρόεδρε.
      Θεωρώ ότι είναι σωστή η διάταξη –χωρίς να ανατρέχω στα αίτια, αυτό είναι ένα άλλο ζήτημα, στο οποίο όμως πρέπει κάποια στιγμή να ενσκήψουμε, επειδή χιλιάδες αποφάσεις είναι ανεκτέλεστες- με την έννοια ότι προσδίδει στην ποινική αξίωση της πολιτείας, και ευρύτερα στη δικαιοσύνη, ένα ρόλο που πρέπει να προσδώσει, γιατί σίγουρα χάνει η δικαιοσύνη από τη σώρευση επί χρόνια στο αρχείο τόσων πολλών υποθέσεων και υπαρχόντων προσώπων ως φυγοποίνων. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Μάλιστα, θα σας έλεγα κιόλας πως συνταγματικά θεωρώ ότι δεν πάσχει η διάταξη –γιατί μπορεί να υπάρξει και σας αντίλογος- διότι το αμετάκλητο τέτοιων αποφάσεων δεν προσβάλλει το δεδικασμένο, με την έννοια ότι οι αποφάσεις περί μετατροπής σας ποινής αναφέρονται και στον τρόπο εκτέλεσης των ποινών. Επομένως δεν είναι θέμα μόνο ουσιαστικού δικαίου που έρχεται να υποκαταστήσει. Όταν αυτό το ουσιαστικό δίκαιο εφαρμόζεται από τα δικαστήρια, έρχεται να υποκαταστήσει αυτήν την κρίση τη δικαστική. 
      Θα ήθελα να κάνω μόνο μια επισήμανση, ότι δηλαδή θα πρέπει να προβλεφθεί όριο μετατροπής, χωρίς αυτό να σημαίνει ότι υπεισερχόμεθα ανεπίτρεπτα στην κρίση των δικαστών. Κυρίως χρειάζεται να υπάρξει όριο μετατροπής, κύριε Υπουργέ, με την έννοια σας ταυτότητας του νομικού λόγου. Ο ν. 2721/1999 που σημαίνει, με βάση το όριο που τάσσεται στη διάταξη, ότι είναι μεταγενέστερος των αποφάσεων που κατέστησαν αμετάκλητες τότε, προέβλεψε συγκεκριμένα όρια μετατρεψίμου των ποινών που είχαν επιβληθεί για σας εκδόσεις ακαλύπτων επιταγών. 
      Αυτήν τη στιγμή μπορεί να τεθεί το εξής μέγα ζήτημα και θέλω σ’ αυτό, κύριε Υπουργέ, να τοποθετηθείτε, έστω και με την έννοια σας προτροπής σας τα δικαστήρια ερμηνευτικά, εξαντλήσεως σας επιείκειάς σας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, με συγχωρείτε. Τελειώνω.
      Μπορεί λοιπόν να τεθεί το εξής ζήτημα. Επειδή τα περισσότερα των αδικημάτων έχουν οικονομικό υπόβαθρο, είναι ευνόητο ότι οι περισσότεροι εξ αυτών δικάστηκαν ερήμην και το δικαστήριο δεν είχε τη δυνατότητα να κρίνει και την προσωπικότητά σας. Βλέποντας, λοιπόν, τυπικά και μόνο ένα κατηγορητήριο με μεγάλο οικονομικό υπόβαθρο –είτε ασφαλιστικών εισφορών είτε άλλων αδικημάτων αμφισβητούμενης απαξίας- έβαλε μεγάλες ποινές. Εάν οι κατηγορούμενοι είχαν λεφτά, θα είχαν εμφανιστεί και θα ζητούσαν –αν μη τι άλλο- την αναγνώριση ελαφρυντικών περιστάσεων. 
      Μη υπάρχοντος, λοιπόν, οικονομικού υποβάθρου σ’ σας, αυτήν τη στιγμή διδομένης σας ευκαιρίας να προχωρήσουν σε μετατροπές των ποινών, σε περίπτωση που το δικαστήριο ξεφύγει των κατωτάτων ορίων μετατρεψίμου σας ποινής, μπορούμε να έχουμε τα εξής μεγάλο πρόβλημα: Οι περισσότεροι εξ αυτών λόγω ασφαλιστικών εισφορών κλπ., έχουν εις βάρος σας ποινές…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, σας παρακαλώ ολοκληρώστε.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Τελειώνω, κυρία Πρόεδρε. Είναι ένα πολύ σοβαρό νομικό θέμα. 
      Όταν γίνεται συγχώνευση ποινών στα πλαίσια διάταξης του ν. 1240/1982, η ποινή βάσης είναι αυτή που λαμβάνεται υπ’ όψιν και για τη μετατροπή των άλλων ποινών. Αν, ο μη γένοιτο, ένα δικαστήριο που δεν έχει μπροστά του τον κατηγορούμενο, πιθανολογήσει –λόγω αν θέλετε του κατηγορητηρίου ασφαλιστικών, για παράδειγμα, εισφορών οφειλομένων σας το κράτος- και θεωρήσει ότι πρέπει να βάλει ένα μεγάλο όριο μετατροπής, όσοι τυχόν ευρίσκονται σε τέτοια κατηγορία, θα οδηγηθούν με βάση την ποινή βάσης υπαρχουσών και άλλων αποφάσεων σε μια μετατροπή ποινής τέτοια, η οποία τελικώς θα υποσκάψει τη σκοπιμότητα στόχευσης σας σας συγκεκριμένης διάταξης που είναι η μετατροπή λόγω άμβλυνσης σας ποινικής αξίωσης σας πολιτείας. 
      Επ’ αυτού του ζητήματος, κύριε Υπουργέ, επιμένοντας αιτιολογημένα, εμπεριστατωμένα και τεχνοκρατικά, θέλω να έχω την άποψή σας, έστω και την αντίθετή σας, αθροιστικά εμπεριεχομένης στην άποψή σας τυχόν μιας προτροπής επιεικείας που έτσι και αλλιώς θεωρητικά, υπάρχει αλλά που έχει σημασία ερμηνευτικά από τα Πρακτικά σας Βουλής, για να χρησιμοποιηθεί αύριο μεθαύριο στα δικαστήρια προκειμένου να μην οδηγηθούμε σε υπόσκαψη στόχευσης που έχει η συγκεκριμένη διάταξη. 
      Σας ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, το παρόν νομοσχέδιο σίγουρα προάγει το νομικό πολιτισμό μας. Η θετική ψήφος μας στο παρόν νομοσχέδιο δεν έχει να κάνει με την ανάγκη όπως είπατε, δηλαδή ότι το ψηφίζουμε εξ ανάγκης, αλλά έχει να κάνει με τον πολιτικό πολιτισμό ενός εκάστου μας εδώ μέσα.
      Θα μου επιτρέψετε να κάνω ορισμένες παρατηρήσεις επί του σχεδίου νόμου, το οποίο καταθέσατε. 
      Όπως σας είπα και χθες, στο άρθρο 1 και ιδιαίτερα στην αναμόρφωση του άρθρου 122 του κώδικα, όσον αφορά την επίπληξη, πρόκειται για μέτρο που αποδείχθηκε στην πράξη αμφισβητούμενης αξίας και αποτελεσματικότητας και ίσως θα ήταν σκόπιμο να απαλειφθεί ή, εν πάση περιπτώσει, να επιβάλλεται σε συνδυασμό πάντοτε με την επιβολή προσθέτων μέτρων της παραγράφου 2 του άρθρου 122.
      Το μέτρο του εδαφίου ζ΄, πάλι στην παράγραφο 1 του άρθρου 122 περί παροχής κοινωφελούς εργασίας από τον ανήλικο είναι γενικό και αόριστο, κύριε Υπουργέ. Πέραν του ότι δεν είναι ευχερής η εφαρμογή του, αν παραδείγματος χάρη επιβληθεί σε ένα μαθητή λυκείου που δεν του φτάνουν οι ώρες της ημέρας για τα μαθήματά του, δεν είναι δυνατόν πρακτικά να επιβληθεί και να ελεγχθεί σε έναν ανήλικο, που αυτός και οι γονείς του δεν θα επιθυμούσαν να προσφέρει τέτοιου είδους εργασία. Πρέπει να γίνει πιο συγκεκριμένο.
      Στο εδάφιο ιβ΄, όσον αφορά την τοποθέτηση του ανηλίκου σε κατάλληλο κρατικό, δημοτικό, κοινοτικό ή ιδιωτικό ίδρυμα αγωγής είναι μεν πρόσφορο το μέτρο σε περιπτώσεις ιδίως υποτρόπων και επικίνδυνων κοινωνικά ανηλίκων, πλην όμως δυσεφάρμοστο, καθόσον λείπουν στον τόπο μας ανάλογου είδους προς τα ξένα ιδρύματα αγωγής, καθόσον δεν υπάρχει, όπως γνωρίζετε, ανάλογη υποδομή. Ας σημειωθεί ότι ούτε στη Θεσσαλονίκη για τις ανάγκες της βόρειας Ελλάδας δεν υπάρχει κανένα κατάλληλο ίδρυμα αγωγής.
       Νομίζουμε ότι πρέπει να απαλειφθεί από το άρθρο η δυνατότητα τοποθέτησης σε ιδιωτικό ίδρυμα αγωγής, δεδομένου ότι πέραν του ότι δεν υπάρχουν τέτοια, θα ήταν αμφιβόλου αποτελεσματικότητας και ελέγχου η τοποθέτηση ενός παραβατικού ανηλίκου σε επιχείρηση -και μάλιστα ιδιωτική- αναμόρφωσης. 
      Θα προχωρήσω στο άρθρο 123, κύριε Υπουργέ, στα θεραπευτικά μέτρα. Συγκεκριμένα αναφέρει: «Αν η κατάσταση του ανηλίκου απαιτεί ιδιαίτερη μεταχείριση, ιδίως εάν πάσχει από ψυχική ασθένεια ή τελεί σε νοσηρή διατάραξη των πνευματικών του λειτουργιών ή από οργανική νόσο...». Θα επιμείνω στη λέξη «νοσηρή» και θα επιχειρηματολογήσω, γιατί πρέπει να απαλειφθεί η λέξη αυτή.
      Η διατάραξη των πνευματικών του λειτουργιών μπορεί να είναι αποτέλεσμα μιας παροδικής διαταραχής –στη βιβλιογραφία αναφέρεται σαν παροδική ή transitive διαταραχή-  δηλαδή διαταραχή στην ωρίμανση του εγκεφάλου του, σε μια παροδική ανωριμότητα, η οποία έχει να κάνει με την ωρίμανση των εγκεφαλικών λειτουργιών. Δηλαδή τα παιδιά αυτά λόγω μιας παροδικής διαταραχής στην ωρίμανση παρουσιάζουν μια δυσπροσαρμοστική συμπεριφορά, μία διαταραχή στη συμπεριφορά τους, μία υπερκινητική συμπεριφορά, μία παραβατική συμπεριφορά, η οποία αποκαθίσταται ομαλά μετά το δέκατο τέταρτο ή δέκατο έκτο έτος της ηλικίας, όταν επέρχεται η πλήρης ωρίμανση του εγκεφάλου και ιδιαίτερα των νευροδιαβιβαστών. Επομένως η λέξη «νοσηρή» νομίζω ότι πρέπει να απαλειφθεί.
      Πιο κάτω μάλιστα αναφέρει «ή από οργανική νόσο ή κατάσταση που του δημιουργεί σοβαρή σωματική δυσλειτουργία». Εδώ δεν μας ενδιαφέρει μόνο η σωματική ή η κινητική δυσλειτουργία. Μας ενδιαφέρουν κυρίως –έχει πολύ μεγάλη σημασία αυτό- η συναισθηματική, η προσαρμοστική δυσλειτουργία. Πρέπει λοιπόν να προσθέσετε στη «σωματική» και τις λέξεις «συναισθηματική ή προσαρμοστική» δυσλειτουργία, γιατί αυτές δημιουργούν παραβατική συμπεριφορά, ιδιαίτερα στους ανηλίκους. 
      Σας ομιλώ ως καθηγητής της Αναπτυξιακής Παιδιατρικής και σας λέω ότι είναι βασικό συστατικό της παραβατικής συμπεριφοράς η συναισθηματική και προσαρμοστική δυσλειτουργία.
       Μετά είναι η διαταραχή της συμπεριφοράς. Οι διαταραχές της συμπεριφοράς, όπως αυτές αναφέρονται στο στατιστικό εγχειρίδιο και της Αμερικανικής Ψυχιατρικής Εταιρείας αλλά και άλλων ψυχιατρικών εταιρειών είναι από τα βασικά αίτια διαταραχών παραβατικής συμπεριφοράς.
      Πιο κάτω, στην προτελευταία σειρά λέτε «εμφανίζει ανώμαλη καθυστέρηση στην πνευματική και ηθική του ανάπτυξη». Δεν υπάρχει ανώμαλη καθυστέρηση. Υπάρχει ομαλή και ανώμαλη ανάπτυξη ή παθολογική ανάπτυξη και εδώ υπάρχει παθολογική καθυστέρηση. Νομίζω ότι η πιο σωστή και σύμφωνη με την τρέχουσα βιβλιογραφία λέξη είναι «παθολογική» καθυστέρηση και όχι «ανώμαλη» καθυστέρηση.
      Αυτό θα τύχει δυσμενών σχολίων απ’ όλη την επιστημονική κοινότητα. Επαναλαμβάνω ότι η φράση «ανώμαλη καθυστέρηση» θα πρέπει να αντικατασταθεί από τη φράση «παθολογική καθυστέρηση».
      Όσον αφορά την ηθική ανάπτυξη, πρέπει να πω ότι αυτό είναι κάτι καινούργιο. Θα πρέπει να επανεξετάσετε με τους συμβούλους σας, αν θα πρέπει να παραμείνει λέξη «ηθική» ανάπτυξη, εκτός και αν εννοείτε «ψυχική» ανάπτυξη.  
      Θα προχωρήσω στο άρθρο 130, το οποίο προβλέπει την εκδίκαση υποθέσεων ανηλίκων μετά το δέκατο όγδοο έτος της ηλικίας για πράξεις, που ο ανήλικος τέλεσε προ του δεκάτου ογδόου έτους. Πρόκειται για διάταξη που στην πράξη τυγχάνει καταχρηστικής εφαρμογής, με συνέπεια να παρατηρείται άνιση μεταχείριση των δικαζομένων ανηλίκων. Συχνά, παραδείγματος χάρη –και πρέπει να σας πω ότι έτυχε να είμαι μάρτυρας με την ιδιότητα του καθηγητού της Αναπτυξιακής Παιδιατρικής σε τέτοια δικαστήρια- ανήλικοι που εισάγονται για παραβάσεις του Κώδικα Οδικής Κυκλοφορίας, τις οποίες διέπραξαν στα δεκαπέντε ή στα δεκαέξι τους χρόνια, όταν εκδικάστηκε η υπόθεσή τους, λόγω της γνωστής βραδυπορίας των δικαστηρίων, μετά τα δεκαοκτώ τους χρόνια επιβάλλεται ποινή φυλάκισης μειωμένη, κατά το άρθρο 83 του Ποινικού Κώδικα. Αντίθετα, αν είχαν εισαχθεί εγκαίρως, θα τους είχε επιβληθεί η ποινή της επίπληξης.
      Θα πρέπει ιδίως να συμπληρωθεί το άρθρο 130 με την ένδειξη ότι «μόνο σε εξαιρετικές περιπτώσεις λόγω της βαρύτατης της πράξεως και της επικινδυνότητας του ανηλίκου θα πρέπει να επιβάλλεται ποινή φυλάκισης ελαττωμένη, κατά το άρθρο 83 του Ποινικού Κώδικα». 
      Το ίδιο θα πρέπει να ισχύσει και για τις ανάλογες περιπτώσεις των άρθρων 131 και 133 του Ποινικού Κώδικα.
      Έρχομαι τώρα στο άρθρο 4, που αφορά τις τροποποιήσεις του άρθρου 45Α του Κώδικα Ποινικής Δικονομίας. Το άρθρο αυτό, το οποίο παρέχει τη δυνατότητα στον εισαγγελέα αποχής από την ποινική δίωξη, είναι ορθό και για λόγους παιδαγωγικούς, αλλά και για την αποσυμφόρηση των δικαστηρίων ανηλίκων από πταίσματα, πλημμελήματα και κυρίως από παραβάσεις του Κώδικα Οδικής Κυκλοφορίας, που αποτελούν τον κύριο όγκο των υποθέσεων των δικαστηρίων ανηλίκων. Θα πρέπει να σας πω ότι αυτές οι υποθέσεις στα περισσότερα δικαστήρια ανηλίκων, ιδίως στην επαρχία, ανέρχονται στο 80% περίπου των εκδικαζομένων σε κάθε δικάσιμη υποθέσεων. 
      Θα έπρεπε, όμως, τουλάχιστον για τις απλές παραβάσεις του Κώδικα Οδικής Κυκλοφορίας, συνήθως οδήγηση οχήματος χωρίς δίπλωμα, να έχουν αρμοδιότητα λήψεως τέτοιων διοικητικής μορφής μέτρων και οι Διευθύνσεις της Τροχαίας με την επιβολή συγκεκριμένων προστίμων, αφαίρεση πινακίδων ή κλειδιών οχήματος, μέχρι του χρόνου εκδόσεως της αδείας οδήγησης. 
      Κύριε Υπουργέ, με αυτόν τον τρόπο θα γινόταν μεγάλη αποσυμφόρηση των δικαστηρίων ανηλίκων, αλλά και της εισαγγελίας από τις σχηματιζόμενες για τέτοια αδικήματα δικογραφίες.
      Κύριε Υπουργέ, ολοκληρώνω την ομιλία μου με την επανάληψη της δήλωσής μου ότι ψηφίζω το παρόν νομοσχέδιο, γιατί προάγει το νομικό πολιτισμό μας, αλλά και με την έκκληση να κάνετε δεκτές ορισμένες από τις παρατηρήσεις, τις οποίες υπέβαλα. Δηλώνω ότι είναι θέμα του πολιτικού πολιτισμού μας και όχι ανάγκη του καθενός μας να ψηφίσουμε αυτό το νομοσχέδιο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, έχετε το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κυρία Πρόεδρε.
      Θα ήθελα να δώσω δύο-τρεις απαντήσεις σε παρατηρήσεις που έγιναν από του συναδέλφους.
      Κατ’ αρχήν, θα ήθελα να αναφερθώ σε ό,τι αφορά την παρατήρηση του κ. Κουβέλη για το άρθρο 127 και τον τρόπο που εμείς προτείνουμε να διατυπωθεί.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, με συγχωρείτε, μπορώ να σας διακόψω, γιατί δεν ανήγγειλα τους μαθητές που παρακολουθούν τη συνεδρίασή μας;
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Τότε όχι μόνο μπορείτε να με διακόψετε, αλλά επιβάλλεται να με διακόψετε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας ευχαριστώ πάρα πολύ, κύριε Υπουργέ.
      Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «Η Ελλάδα των Βαλκανικών Πολέμων 1912-1913», σαράντα τρεις μαθητές και τρεις συνοδοί δάσκαλοι από το 4ο Δημοτικό Σχολείο Πάτρας του Νομού Αχαΐας. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ορίστε, κύριε Υπουργέ, μπορείτε να συνεχίσετε την ομιλία σας.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Άλλωστε τα παιδιά θα παρακολουθήσουν ένα νομοσχέδιο που αφορά τους ανηλίκους, δηλαδή τα παιδιά και τους νέους. Ελπίζω, όμως, ποτέ να μη βρεθούν αντιμέτωποι με τις διατάξεις του νομοσχεδίου, όσο ευνοϊκές και αν γίνονται πλέον για τους ανήλικους παραβάτες.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Είναι προς αποφυγήν. Τα παιδιά θα το παρακολουθήσουν, για να το αποφύγουν.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κυρία Πρόεδρε, έλεγα ότι αυτή η διάταξη του άρθρου 127 είναι δοκιμασμένη στην πράξη και δεν έχει δημιουργήσει κάποιο πρόβλημα μέχρι τώρα. 
      Πράγματι, η νομοπαρασκευαστική επιτροπή έκρινε μετά από πολύ μεγάλη συζήτηση που έγινε, ότι είναι ικανοποιητική η διάταξη ως έχει και η τυχόν τροποποίηση μάλλον προβλήματα, κυρίως προβλήματα νομολογιακής φύσης, θα δημιουργούσε. Γι’ αυτόν το λόγο και εμμένουμε στη διατύπωση, όπως συμπεριλαμβάνεται στο νομοσχέδιο.
      Σε ό,τι αφορά τις παρατηρήσεις του κ. Κουβέλη για το άρθρο 7 παράγραφος 2 του νομοσχεδίου, θα ήθελα να πω ότι η ρύθμιση είναι ενταγμένη στη διάταξη του Κώδικα Ποινικής Δικονομίας που προβλέπει το πέρας της ανάκλησης στα πλημμελήματα με σύμφωνη γνώμη ανακριτή και εισαγγελέα. Δηλαδή δεν εκδίδεται βούλευμα και έτσι ίσχυε ανέκαθεν.
      Με την τελευταία τροποποίηση, το νόμο που ψηφίσαμε τον περασμένο Ιούνιο εδώ, για την επιτάχυνση της διαδικασίας  δεν επιτρέπεται η διενέργεια κύριας ανάκλησης για πλημμεληματικές πράξεις. Μόνη εξαίρεση ως γνωστόν είναι η ανάγκη επιβολής περιοριστικών όρων στον κατηγορούμενο. Επίσης, δεν επιτρέπεται η προσωρινή κράτηση για πλημμελήματα. Κατ’ εξαίρεση, η μόνη πλέον περίπτωση επιβολής προσωρινής κράτησης για πλημμελήματα που προβλέπεται στον Κώδικα Ποινικής Δικονομίας, είναι όταν ο κατηγορούμενος παραβιάσει τους περιοριστικούς όρους που του επιβλήθηκαν και έτσι έμπρακτα εκδηλώσει τη διάθεση να μην εμφανιστεί στο δικαστήριο.
      Συνεπώς, ορθώς το Συμβούλιο Πλημμελειοδικών αποφαίνεται αμετάκλητα για την προσωρινή κράτηση, αφού πρόκειται για πλημμελήματα που υπάγονται στην αρμοδιότητα του πλημμελειοδικείου. ‘Αλλωστε ουδέποτε και για κανένα λόγο δεν επιτρεπόταν έφεση για το θέμα της προσωρινής κράτησης αλλά μόνο εφόσον είχε προσβληθεί και το σχετικό βούλευμα. Σε κάθε περίπτωση η προσωρινή κράτηση ελέγχεται, όπως είναι γνωστό, από το αρμόδιο δικαστικό συμβούλιο, το οποίο αποφασίζει αν θα πρέπει να εξακολουθήσει η κράτηση ή όχι μέχρι τη δίκη και αυτό ανεξάρτητα αν έχει ασκηθεί ή όχι ένδικο μέσο.
      Τέλος, σε ό,τι αφορά την παρατήρηση του κ. Τσιπλάκη για την αναγκαιότητα να υπάρξει ένα όριο ως προς τη μετατροπή των ανεκτέλεστων αποφάσεων, δεν αποδέχομαι αυτήν την πρόταση, γιατί εδώ κανείς δεν ξέρει περί ποίων αδικημάτων πρόκειται για τα οποία επεβλήθησαν οι ανεκτέλεστες ποινές. Μπορεί να αφορούν τη μη καταβολή ασφαλιστικών εισφορών κλπ., αλλά μπορεί να αφορούν και απάτες και άλλα αδικήματα. Δεν θα ήταν ορθό επομένως ο νομοθέτης να προσδιορίσει. Τα δικαστήρια θα κρίνουν. Και βέβαια τα δικαστήρια πάντα έχουν υπόψη τους και τον κανόνα της επιείκειας, όπως γνωρίζουμε όλοι. 
      Τέλος, υποχρεούμαι να πω δύο λόγια, γιατί ο κ. Τσιπλάκης ξεκίνησε την τοποθέτησή του αναφερόμενος στην απόφαση που το Τμήμα της Βουλής πήρε. Το Τμήμα της Βουλής στην αρχή της συνεδρίασης αποφάσισε, κύριε Τσιπλάκη, όπως θα ενημερωθήκατε φαντάζομαι και από το Προεδρείο της Βουλής, να μη συζητηθεί καν η τροπολογία της Νέας Δημοκρατίας, ως πλήρως άσχετη με το νομοσχέδιο. Είχαμε τοποθετηθεί και στην επιτροπή γι’ αυτήν την τροπολογία, η οποία πραγματικά δεν έχει ούτε άμεση ούτε κάποια έμμεση έστω σχέση με το νομοσχέδιο αυτό που ρυθμίζει θέματα ποινικού δικαίου ανηλίκων. 
      Είπατε, κύριε Τσιπλάκη, ότι είναι υποκριτική η συμπεριφορά της Κυβέρνησης. Δεν είναι υποκριτική. Με προκαλείτε εδώ να πω ότι είναι υποκριτική η συμπεριφορά της Νέας Δημοκρατίας. Γιατί; Διότι ενώ πριν από μερικές ημέρες –περίπου δέκα ημέρες- ο Υπουργός των Εσωτερικών δίδει στη δημοσιότητα ένα πλήρες, κατά την άποψή μας, σχέδιο νόμου, για να αποτελέσει αντικείμενο συζήτησης, ένα σχέδιο νόμου που ρυθμίζει ευρέως και λεπτομερειακώς, τόσο το θέμα του «πόθεν έσχες» όσο και των χρηματιστηριακών συναλλαγών και σύντομα θα έχετε τη δυνατότητα και εσείς ως Αξιωματική Αντιπολίτευση να τοποθετηθείτε στη Βουλή και μάλιστα στην Ολομέλεια της Βουλής και να καταθέσετε τις απόψεις σας, φέρνετε αυτή την τροπολογία. 
      Δεύτερον, θα πρέπει να πω ότι είχε συζητηθεί αντίστοιχα πριν από μερικούς μήνες πάλι σχετική ή αν θέλετε παρεμφερής τροπολογία της Νέας Δημοκρατίας. 
      Υπάρχει, όμως, και ένα τρίτο ερώτημα όταν μιλάμε για υποκρισία ή μη υποκρισία. Τι περιμένει ο λαός από όλους μας; Διαχρονικά, ποιο είναι το δικαιολογημένο αίτημα του λαού; Να έχουμε πλήρη διαφάνεια, ιδιαίτερα όλοι εμείς που ασχολούμαστε με τα κοινά, αλλά και σε σχέση με την περιουσία μας, με τις άλλες οικονομικές δραστηριότητες –εάν επιτρέπεται να έχουμε τέτοιες- ή σε σχέση με την στο παρελθόν επιτρεπόμενη χρηματιστηριακή δραστηριότητα και των Βουλευτών.
      Εδώ, ο Πρωθυπουργός πήρε μια απόφαση πριν από λίγο καιρό και μια πρωτοβουλία πολύ ξεκάθαρη σε ό,τι αφορά τη διαφάνεια της πολιτικής μας ζωής, αλλά και την προστασία της τιμής του πολιτικού κόσμου. Ζήτησε ο Πρωθυπουργός και όλοι οι Βουλευτές του ΠΑΣΟΚ, εξουσιοδοτήσαμε την Επιτροπή Κεφαλαιαγοράς να δώσει στη δημοσιότητα χωρίς καθυστέρηση, εδώ και τώρα, τις τυχόν χρηματιστηριακές συναλλαγές όλων των Βουλευτών του ΠΑΣΟΚ. Αυτό σημαίνει, εδώ και τώρα διαφάνεια. 
      Υπάρχει, λοιπόν, ένα ανοικτό ερώτημα. Γιατί δεν κάνει το ίδιο και η Νέα Δημοκρατία. Γιατί δεν προχωρούν στην ίδια ακριβώς εξουσιοδότηση και οι Βουλευτές της Νέας Δημοκρατίας. Ο κ. Παυλόπουλος θα μου πει ότι ξέρετε έχουμε πει πολλές φορές, με βάση το πόθεν έσχες…
      ΠΡΟΚΟΠΗΣ ΠΑΥΛΟΠΟΥΛΟΣ: … (δεν ακούστηκε)
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Το άκουσα και στην επιτροπή, κύριε Παυλόπουλε. 
      ΠΡΟΚΟΠΗΣ ΠΑΥΛΟΠΟΥΛΟΣ: Ε, λοιπόν;
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Σας άκουσα και στην επιτροπή, κύριε Παυλόπουλε, όπου είπατε –εκτιμώ ότι το ίδιο θα πείτε και εδώ, μπορεί να πέφτω έξω- ότι το «πόθεν έσχες» των Βουλευτών της Νέας Δημοκρατίας να ελεγχθεί κλπ. Μα, όλοι γνωρίζουμε ότι αυτή η διαδικασία θα απαιτήσει κάποιο χρόνο. Εδώ είναι πολύ απλά τα πράγματα, κρυστάλλινα σε ό,τι αφορά τη διαφάνεια και την προστασία του πολιτικού κόσμου.
      ΠΡΟΚΟΠΗΣ ΠΑΥΛΟΠΟΥΛΟΣ:  Δεν είστε ενημερωμένος ούτε τι κάνετε..
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριε Παυλόπουλε και εσείς είστε κακομαθημένος γιατί διακόπτετε. Κάθε φορά που ξεκινώ να τοποθετηθώ, ενώ έχετε τη δυνατότητα να μιλήσετε μετά, με διακόπτετε. 
      ΠΡΟΚΟΠΗΣ ΠΑΥΛΟΠΟΥΛΟΣ: Νόμιζα ότι δέχεστε το διάλογο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Μα, ο διάλογος να γίνεται σύμφωνα με τον Κανονισμό. Δεν έχω καμία αντίρρηση και γνωρίζετε πολύ ότι το μόνο που δεν αρνούμαι είναι ο διάλογος. Τουλάχιστον γι’ αυτό δεν μπορείτε να με κατηγορήσετε. Αν έχετε όμως την καλοσύνη μη με διακόπτετε. Θα ολοκλήρωνα.
      Λέω, λοιπόν, ότι είναι κρυστάλλινη η θέση του Πρωθυπουργού, της Κυβέρνησης και των Βουλευτών του ΠΑΣΟΚ. Εξουσιοδοτήσαμε για να έρθουν στη δημοσιότητα οι όποιες τυχόν συναλλαγές. Πρέπει να γνωρίζουν οι πολίτες. Ε, κάντε το και εσείς. Δεν το κάνετε όμως.
      Μία τελευταία παρατήρηση σε ό,τι αφορά τις παρατηρήσεις συναδέλφων της Νέας Δημοκρατίας, οι οποίοι είπαν ότι χθες διατυπώθηκε ο ισχυρισμός πως εξ ανάγκης η Νέα Δημοκρατία ψηφίζει το νομοσχέδιο. Δεν το είπα, κύριοι συνάδελφοι, δεν θα είχα κανένα δικαίωμα να το πω, γιατί από τις τοποθετήσεις όλων των συναδέλφων της Νέας Δημοκρατίας βγαίνει ένα συμπέρασμα ότι το νομοσχέδιο αυτό του Υπουργείου Δικαιοσύνης δεν το ψηφίζετε εξ ανάγκης, το ψηφίζετε διότι θεωρείτε και εσείς ότι το περιεχόμενο των διατάξεών του είναι πράγματι θετικό και αυτό τιμά και τους συναδέλφους της Νέας Δημοκρατίας. Ούτε υπονόησα ούτε δήλωσα ότι ψηφίζετε εξ ανάγκης. Χαίρομαι όταν νομοσχέδιά μου που έρχονται εδώ συγκεντρώναν την ευρύτατη συναίνεση, όπως αυτό το νομοσχέδιο. Νομίζω ότι θα χαιρόταν κάθε Υπουργός που παίρνει τη νομοθετική πρωτοβουλία. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κυρία Πρόεδρε.
      Επί του σχεδίου νόμου και επί των άρθρων τοποθετηθήκαμε και χθες γιατί υπάρχει μια ενιαία δομή και είπαμε ότι από αυτό το νομοσχέδιο εκείνο που έχει περισσότερη σημασία είναι η εφαρμογή του. Λέμε ναι στις ρυθμίσεις τις οποίες θεσπίζει, πλην όμως διευκρινίζω ότι το νομοσχέδιο αυτό δεν πρόκειται, σε καμία περίπτωση, να ωφελήσει το θέμα της προστασίας των ανηλίκων και του σωφρονισμού των ανηλίκων, αν τα μέτρα τα οποία προβλέπει δεν εφαρμοσθούν και πολύ περισσότερο, κύριε Υπουργέ, εάν δεν φθάσουμε στο σημείο να υπάρχει πρόληψη. 
      ‘Όταν φθάνουμε στο σημείο να εφαρμοσθούν οι διατάξεις αυτού του νομοσχεδίου, όταν φθάνουμε στο σημείο της ποινικής καταστολής, είναι πάντοτε πολύ αργά. Αλλά και όταν είναι πολύ αργά, ας κοιτάξουμε ν’ απαλύνουμε τα πράγματα.
      Τονίζω ότι όσο υπάρχουν μόνο τρία σωφρονιστικά καταστήματα ανηλίκων, τα οποία λειτουργούν, όπως λειτουργούν, και τα οποία έχουν νέους οι οποίοι συμφύονται όπως συμφύονται και σε πολλές περιπτώσεις λειτουργούν ως διαφθορεία ψυχών, λόγω των ειδικών συνθηκών υπό τις οποίες γίνεται η κράτηση, νομίζω ότι δεν μπορεί κανείς ούτε περήφανος να είναι ούτε να έχει ήσυχη τη συνείδησή του επειδή ψηφίζουμε τις σημερινές διατάξεις.
      Πέραν τούτου, από τη στιγμή κατά την οποία υπάρχει εκείνο το ειδικό μέτρο, καινούργιο, που αφορά όχι πλέον την κράτηση, αλλά τη παραμονή ανηλίκων μέσα σ’ ένα συγκεκριμένο ίδρυμα, πρέπει να δημιουργηθούν τέτοιου είδους ιδρύματα και όχι μόνο ένα που υπάρχει στο Βόλο και το οποίο είναι μόνο για άρρενες.
      Τέλος, πρέπει να στελεχωθούν όλα αυτά. Το «θα» που είπατε, κύριε Υπουργέ, δημιουργεί ξανά το ερώτημα: Γιατί τόσες κενές θέσεις και για θέματα επιμελητών και για θέματα ανθρώπων, οι οποίοι παρέχουν κοινωνικές υπηρεσίες και γιατί μηδενική παρουσία ψυχολόγων σε όλα αυτά τα πράγματα; Απάντηση δεν πήραμε, μολονότι το θέσαμε, για ποιο λόγο όλο αυτό το χρονικό διάστημα υπήρξε αυτή η αβελτηρία. 
      Με αυτήν την έννοια σας είπαμε ότι το ορθό είναι, σε αυτές τις περιπτώσεις των νομοσχεδίων, πριν από το νομοσχέδιο που τα προβλέπει όλα αυτά να είναι έτοιμη η υποδομή. Εγώ θα περίμενα να είχαν πληρωθεί οι θέσεις και να έλεγε κανείς «ιδού, προσθέτω τους θεσμούς οι οποίοι μπορούν να λειτουργήσουν αύριο». Εσείς πρώτα φτιάχνετε τους θεσμούς και παραπέμπετε τη στελέχωσή τους στο μέλλον. Ως συνήθως αυτά κάνει η Κυβέρνηση Σημίτη. Εκείνα που είναι εύκολα τα κάνει. Τα δύσκολα, εκείνα που αφορούν την υλικοτεχνική υποδομή, τα αφήνει για το μέλλον. Γι’ αυτό κατασκευάζετε θεσμούς, οι οποίοι αποτυγχάνουν. 
      Αυτό κάνετε πάλι σαν Κυβέρνηση. Από πού να ξεκινήσω και που να τελειώσω, σε όλα τα πράγματα που διαμορφώσατε, με αποκορύφωμα για την Τοπική Αυτοδιοίκηση τον περίφημο «Καποδίστρια», που τον φέρατε μετά βαΐων και κλάδων και τώρα έχει καταρρεύσει στην κυριολεξία όλο αυτό το καθεστώς…
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Με συγχωρείτε για τη διακοπή, αλλά δεν είναι μόνο άσχετη η τροπολογία, είναι και άσχετη η τοποθέτηση. Για τον «Καποδίστρια» θα συζητάμε, κύριε Παυλόπουλε;  Όλοι οι άλλοι τοποθετήθηκαν για το νομοσχέδιο…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Σας παρακαλώ!
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, μου λέγατε προηγουμένως για κακομαθημένους που διακόπτουν. Ο πρώτος κακομαθημένος είσθε εσείς. Σας παρακαλώ πάρα πολύ.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Για τον «Καποδίστρια»…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, σας παρακαλώ, μη διακόπτετε. Πρέπει να ζητάτε την άδεια του Προεδρείου για να πάρετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Να μάθετε να δέχεστε τον αντίλογο και σας παρακαλώ πολύ να παρατήσετε αυτό το ύφος. Μάθετε να μιλάτε. Δε θα μου κάνετε λογοκρισία, κύριε Πετσάλνικε.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Για τον «Καποδίστρια» θα μου λέτε σήμερα; Κανείς από τους Βουλευτές δεν τοποθετήθηκε…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, συγκρατηθείτε, σας παρακαλώ. Αφήστε τον κ. Παυλόπουλο να πει ό,τι θέλει.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Να τηρείτε τον Κανονισμό.
      ΠΡΟΚΟΠΗΣ ΠΑΥΛΟΠΟΥΛΟΣ: Ως Κυβέρνηση είσθε ανεύθυνοι, γιατί φέρνετε θεσμούς οι οποίοι είναι κενοί περιεχομένου, τους ψηφίζουμε και μετά δεν λειτουργούν. Σας ανέφερα χαρακτηριστικά παραδείγματα και εσείς διαμαρτύρεσθε για τον «Καποδίστρια». Σας ανέφερα παραδείγματα ανευθυνότητας της Κυβέρνησης, η οποία τι κάνει; Φέρνει θεσμούς εδώ, τους ψηφίζουμε κι εμείς, αλλά «πετάει» την εφαρμογή τους στο μέλλον. «Σας πονάει» όταν σας λέμε συγκεκριμένα παραδείγματα τα οποία αυτήν τη στιγμή έχουν δημιουργήσει τεράστια προβλήματα σε ό,τι αφορά τη δομή της κοινωνίας; Λέμε «ναι» στο νομοσχέδιο, αλλά πρέπει να δούμε πώς θα εφαρμοστεί και γιατί τόσα χρόνια δεν εφαρμόσατε αυτές τις ρυθμίσεις που μπορούσατε να τις είχατε προετοιμάσει σε ό,τι αφορά την εφαρμογή τους. Αυτό λέω, αλλά «πονάει» όταν θυμίζει κανείς τι θα πει θεσμική και πολιτική ασυνέπεια.
      Έρχομαι τώρα στο θέμα της τροπολογίας. Η υποκρισία της Κυβέρνησης εδώ δεν έχει μέγεθος και αυτό θα το αποδείξω. Πρώτα-πρώτα, μας είπατε: «Εμείς πράξαμε το καθήκον μας, καταθέσαμε οικειοθελώς τις χρηματιστηριακές μας συναλλαγές. Εσείς τι κάνατε;». Σοβαρά τα λέτε αυτά, κύριε Υπουργέ; Τις καταθέσατε οικειοθελώς για να τις ελέγξει η Επιτροπή Κεφαλαιαγοράς, ένα όργανο που, όπως οι πάντες γνωρίζουν, είναι υπό την εποπτεία του Υπουργού Οικονομίας και Οικονομικών; Βάλατε, δηλαδή, τον ελεγχόμενο και εποπτευόμενο να μας πει τι κάνατε με τις χρηματιστηριακές σας συναλλαγές και νομίζετε ότι κάνατε το καθήκον σας;
      Δεύτερον, ο Κώστας Καραμανλής εδώ είπε: «Κάντε «φύλλο και φτερό» τους λογαριασμούς μας και τις χρηματιστηριακές μας συναλλαγές». Φαίνεται ότι δεν έχετε ενημερωθεί ότι ήδη η αρμόδια επιτροπή της Βουλής ετοιμάζει επιστολή που θα τη στείλει σε όλους και θα ζητήσει από όλους, όπως πρέπει να το κάνει, τα στοιχεία που εκείνη νομίζει. Έτσι λειτουργούμε θεσμικά και όχι, αφού έχει ξεσπάσει ένας ορυμαγδός σε ολόκληρη τη Χώρα για στελέχη της Κυβέρνησης, τότε να τρέχει ο Πρωθυπουργός να υποβληθούν «οικειοθελώς» χρηματιστηριακές συναλλαγές, των οποίων τον έλεγχο θα κάνει η επιτροπή, της οποίας προεδρεύει ο κ. Θωμαδάκης. Δηλαδή αυτό που μας έλεγε στην Επιτροπή Θεσμών και Διαφάνειας ότι δεν είναι καν ανεξάρτητη αρχή. Αυτή είναι υποκρισία, δηλαδή να ζητάτε να σας ελέγξει ο υφιστάμενός σας, η επιτροπή που τελεί υπό την εποπτεία σας και να μην αφήνετε την επιτροπή της Βουλής να κάνει τη δουλειά της, όπως εκείνη νομίζει. 
      Έπειτα, μου λέτε ότι η Νέα Δημοκρατία έφερε και παλιότερα και θα ξαναφέρει αυτήν την τροπολογία. Φυσικά και θα την ξαναφέρει. Εμείς τη φέρνουμε τώρα επειδή περιμέναμε, όταν ο κ. Σκανδαλίδης κατέθεσε τα μέτρα, ότι κάτι θα είχε νομοθετήσει σχετικά με τα θέματα των χρηματιστηριακών συναλλαγών. Αυτά είναι μείζονα θέματα που θέλουν ειδική ρύθμιση και ως προς το τι πρέπει να καταθέτει κανείς και ως προς το ότι είναι υποχρεωτική η κατάθεση και κυρίως να αίρεται το απόρρητο.
      Όμως, το κυριότερο απ’ όλα είναι ότι στη ρύθμιση του κ. Σκανδαλίδη δε φαίνεται πουθενά ότι έχουν αντίστοιχη υποχρέωση οι σύμβουλοι των διαφόρων προέδρων των ΔΕΚΟ, των προέδρων των πιστωτικών ιδρυμάτων που ελέγχονται από το κράτος και κυρίως οι σύμβουλοι των Υπουργών. Δεν τους έχετε μέσα. Όταν το φέρει ο κ. Σκανδαλίδης το Νοέμβριο ή όταν θα είστε έτοιμοι, τότε θα περιμένουμε να πούμε οτιδήποτε;
      Κάτι άλλο: Eμείς έχουμε καταθέσει μία ολόκληρη πρόταση νόμου για τη διαφάνεια. Γιατί αρνείται η Κυβέρνηση να τη συζητήσει τόσο καιρό; Τη συζητήσαμε από πλευράς επιτροπής ήδη από το πρώτο Τμήμα Διακοπής των Εργασιών της Βουλής. Για ποιο λόγο δεν τολμάει η Κυβέρνηση να συζητήσουμε αυτήν την πρόταση κι εκεί να συζητήσουμε και την τροπολογία; Εμείς, λοιπόν, δεν είχαμε άλλο τρόπο. Έχουμε μία καθυστέρηση από την Κυβέρνηση να φέρει οτιδήποτε προς αυτήν την κατεύθυνση και παραπέμπει στις ελληνικές «καλένδες».
      Δεύτερον, δεν έχουμε άλλο πιο σχετικό νομοσχέδιο και καταθέτουμε την τροπολογία εδώ που μπορούμε, για να επιταχύνουμε τη διαδικασία σε ό,τι αφορά τη συζήτησή της και την ψήφισή της. 
      Τρίτον και κυριότερο: Τώρα «σας μάραναν», κύριε Υπουργέ, τα περί άσχετων τροπολογιών; Στη δική μας τροπολογία βρήκατε να τα πείτε αυτά; Εγώ βρήκα εδώ ένα απάνθισμα -το οποίο θα καταθέσω- των άσχετων τροπολογιών που έφερε και ψήφισε η Κυβέρνηση το τελευταίο τετράμηνο-πεντάμηνο. Εκεί δεν μιλήσατε καθόλου. Μάλιστα ένα νομοσχέδιο είναι και δικό σας και σας το αφιερώνω, όπως θα δείτε στην πορεία. Εκεί δεν υπήρχε η ευαισθησία της Κυβέρνησης; 
      Ας δούμε, λοιπόν, τι ψηφίζατε και πότε η δική σας ευαισθησία δεν λειτουργούσε, μολονότι εμείς μιλάγαμε για άσχετες τροπολογίες. Στο ν. 3090/2003: «Σύσταση Σώματος Επιθεώρησης και Ελέγχου των καταστημάτων κράτησης» του Υπουργείου Δικαιοσύνης, ακούστε δύο τροπολογίες: Η 1273/40: «Μισθολογικό καθεστώς του ειδικού συνεργάτη του επιτρόπου και τηλεφωνικές συνδέσεις» και, δεύτερον, η τροπολογία 1279/42: «Ρυθμίσεις για το τραμ». Φαίνεται ότι οι τροπολογίες αυτές είναι απόλυτα σχετικές με τα καταστήματα κράτησης!
      Δεύτερη τροπολογία. Στο ν. 3139/2003 «Ρυθμίσεις για τα καζίνο Πάρνηθας και Κέρκυρας και άλλες διατάξεις», του Υπουργείου Ανάπτυξης υπάρχει η υπ’ αριθμ. 1305/113 τροπολογία με τίτλο «Επανακαθορισμός υπευθύνων ανωνύμων εταιρειών κατά των οποίων ασκείται ποινική δίωξη». 
      Θαυμάστε! Πόσοι έχουν ευθύνη από τα μέλη ανωνύμων εταιρειών στο νομοσχέδιο του Υπουργείου Ανάπτυξης! Και αυτό τη συνείδησή σας δεν την τάραξε καθόλου. Την ταράζει όμως η τροπολογία της Νέας Δημοκρατίας! 
      Τρίτον, ν. 3182/2003 «Ναυτιλιακή Εταιρεία Πλοίων Αναψυχής και άλλες διατάξεις» του Υπουργείου Εμπορικής Ναυτιλίας. Εδώ υπάρχει η τροπολογία με αριθμό 1657/51 «Διοργάνωση HELEXPO». Δεν ξέρω, μήπως ήταν, επειδή τα κάνετε θάλασσα  συνήθως εκεί πάνω και ταίριαζε με τις εταιρείες πλοίων αναψυχής! Επίσης υπάρχει η τροπολογία με αριθμό 1658/52 «Αναστολή προθεσμιών πλειστηριασμών λόγω σεισμών». Εκεί συναινέσαμε και εμείς γιατί έπρεπε να γίνει. ‘Όμως, δεν θέσαμε θέμα σχετικότητας. Ήταν άσχετη, αλλά επειδή έπρεπε να γίνει, είπαμε ότι πρέπει να ψηφισθεί. Εσείς γιατί δεν θέλατε να συζητηθεί αυτή η τροπολογία; Είναι ανάγκη να συζητηθεί γιατί αφορά διαφάνεια. Ας τη συζητούσαμε. Εμείς γιατί δεχθήκαμε, όπου υπήρχε λόγος, να συζητηθούν και άσχετες τροπολογίες; Και εσείς σε άσχετες, που δεν συμφωνούσαμε και εμείς, γιατί δεν επιμείνατε και δεν δείξατε την ευαισθησία σας;
      Τέλος, άφησα την τέταρτη περίπτωση. Είναι ο ν. 3185/2003 που αφορά «τροποποίηση του ν. 2668/98, που αφορά δηλαδή ρυθμίσεις θεμάτων οργανισμού «Ελληνικά Ταχυδρομεία» και άλλες διατάξεις». 
      Εδώ υπάρχει η τροπολογία με αριθμό 1633/79 με τίτλο «Προϋποθέσεις αδειών λειτουργίας πρατηρίων καυσίμων και συνεργείων αυτοκινήτων». Αυτό στο νομοσχέδιο για τα ΕΛΤΑ!  Εδώ είναι σχετική  η τροπολογία;
      Σας μάρανε η δική μας τροπολογία; Που στο κάτω κάτω της γραφής -για να σας το πω και έτσι αν αυτές τις θεωρείτε σχετικές και τις ψηφίσατε- είναι μια τροπολογία που την εντάξαμε πού; Στο Υπουργείο Δικαιοσύνης, γιατί όπως θα δείτε μέσα τουλάχιστον θεωρούμε ότι αφορά θεσμούς και εμπλέκονται επειδή έτσι προβλέπουμε τη σχετική διαδικασία και δικαστικοί λειτουργοί και βεβαίως η δικαιοσύνη σε ορισμένες περιπτώσεις. Δεν είναι τουλάχιστον σε καμιά περίπτωση τόσο άσχετη όσο αυτές που ψηφίσατε. 
      Γιατί, λοιπόν, κύριε Υπουργέ, κακίζετε τη Νέα Δημοκρατία; Το ότι την έφερε και στο παρελθόν αυτήν τη τροπολογία την έφερε σε εποχή που ο κ. Σκανδαλίδης δεν είχε καταθέσει τα μέτρα. Όμως, αφού τα κατέθεσε και τα εξήγγειλε -και δεν τα έχουμε δει ακόμα σε σχέδιο νόμου- ήδη υπάρχει το έλλειμμα που από παλιά διαπιστώσαμε. Και έτσι αναγκαζόμαστε να επανακαταθέσουμε την τροπολογία, γιατί δεν καλύπτουν οι ρυθμίσεις Σκανδαλίδη το τεράστιο έλλειμμα, ιδίως των συμβούλων των Υπουργών, των προέδρων των ΔΕΚΟ και άλλων τινών. Και δεύτερον, δεν έχουμε άλλο νομοσχέδιο περισσότερο συναφές, αφού δεν φέρνετε ούτε καν την πρόταση νόμου, την οποία έμείς έχουμε καταθέσει εδώ και τόσο καιρό. Δηλαδή, μας στερείτε τη δυνατότητα να νομοθετήσουμε, μας στερείτε τη δυνατότητα να έχουμε λόγο επί των δικών σας ατελειών και επικαλείσθε άσχετες τροπολογίες όταν εσείς μόνο το τελευταίο πεντάμηνο έχετε κάνει επίδειξη άσχετος τροπολογιών που μάλιστα δεν είχατε και καμιά ανάγκη δημοσίου συμφέροντος να ψηφιστούν μ’ αυτήν την ταχύτητα. Και δεν δέχεσθε για την τροπολογία μας ούτε καν να τη συζητήσουμε. Πλειοψηφία έχετε και θα την απορρίπτατε. Αλλά να το συζητήσουμε. Και αφού έχετε τέτοια υπεροχή σε θέματα διαφάνειας, για ποιο λόγο αρνείσθε να το συζητήσουμε εδώ μέσα; Άλλοι είναι οι λόγοι. Φοβάσθε να συζητούνται αυτά τα θέματα και έχετε ταμπουρωθεί πίσω από τη δήθεν «πρωτοβουλία» του Πρωθυπουργού σας η οποία, το ξανατονίζω, προέκυψε μόνο τη στιγμή κατά την οποία ορυμαγδός είχε ξεσπάσει για τη συμπεριφορά στελεχών σας. Και όχι βεβαίως ότι το κάνατε αυθορμήτως. Αντιθέτως η φράση του Κώστα Καραμανλή «φύλλο και φτερό» υπάρχει, είναι  καταγεγραμμένη και θα δείτε ποια είναι η πρωτοβουλία της αρμόδιας επιτροπής της Βουλής που ερευνά τις χρηματιστηριακές συναλλαγές. Γι’ αυτό σας είπα ότι δεν είσαστε ενημερωμένος. Ήδη έχει έτοιμο το σχέδιο επιστολής που θα στείλει στους Βουλευτές. Αυτή είναι η θεσμική οδός και όχι η δήθεν «αυθόρμητη» συμπεριφορά Βουλευτών του ΠΑΣΟΚ κατ’ εντολήν του Πρωθυπουργού. Την απάντηση σας την έδωσαν και οι γνωστοί συνάδελφοί σας, αν απευθύνεσθε σε μένα. Γνωστοί συνάδελφοί σας σας την έδωσαν την απάντηση με πολύ περισσότερα  απ’ ό,τι λέω εγώ.
      Αυτός είναι ο λόγος για τον οποίο εμείς καταθέσαμε την τροπολογία και αυτός είναι ο λόγος που θα την επανακαταθέσουμε στο πρώτο νομοσχέδιο που θα βρούμε μπροστά μας και που δεν θα μπορεί η Κυβέρνηση να ισχυριστεί άλλους λόγους, όπως απαραδέκτως έκανε τώρα.  Θα την καταθέσουμε στο πρώτο νομοσχέδιο για να δούμε τι θα πείτε τότε επί της ουσίας. Γιατί αυτά τα δικονομικά τερτίπια είναι εκτός τόπου και χρόνου. 
      ΔΗΜΗΤΡΙΟΣ ΣΙΟΥΦΑΣ: Είναι το νομοσχέδιο του Υπουργείου Εσωτερικών που θα καταθέσει σήμερα, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ: Και κάτι άλλο, κύριε Υπουργέ. Και το λέω αυτό το πράγμα και προς την κυβερνητική πλευρά.
      Πήραμε, λοιπόν, σαν παράδειγμα τη συμπεριφορά της Κυβέρνησης. Κύριε Υπουργέ, θα βρίσκετε κάθε φορά μπροστά σας αυτήν την πρακτική που ακολουθήσατε σήμερα. Να δω τι θα κάνετε με οποιαδήποτε άσχετη τροπολογία. Θα σας το φέρνουμε σαν παράδειγμα έτσι για να θυμάστε τη «συνέπειά σας». 
      Ευχαριστώ κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): To λόγο έχει ο Κοινοβουλευτικός Εκπρόσωπος του ΠΑΣΟΚ κ. Βασίλειος Παπανικόλας.
      ΒΑΣΙΛΕΙΟΣ ΠΑΠΑΝΙΚΟΛΑΣ: Κύριε Πρόεδρε, κλείνοντας τη συζήτηση διαπιστώνω δυστυχώς ότι μάλλον η Νέα Δημοκρατία έχει μεθύσει από τις δημοσκοπήσεις. Αλλιώς δεν εξηγείται η στάση και η συμπεριφορά κορυφαίων στελεχών όπως αυτήν του κ. Παυλόπουλου, προηγουμένως εδώ στη Βουλή.
      Βεβαίως οι δημοσκοπήσεις, όπως έχει διδάξει και το παρελθόν, είναι πρόσκαιρες πάντα και η τελική λύση δίνεται με την υπεύθυνο ψήφο του ελληνικού λαού. Και η ψήφος αυτή η υπεύθυνη πιστεύω και είμαι σίγουρος ότι για άλλη μια φορά θα διαψεύσει και θα συνεφέρει από τη μέθη τα στελέχη αυτά.
      Όσον αφορά το σχέδιο νόμου είπαμε και χθες ότι οι θεσμοί προηγούνται και εξαναγκάζουν τελικά στην εφαρμογή τους. Το πρώτο και μεγάλο βήμα που γίνεται είναι το χτίσιμο αυτών των θεσμών. Και αυτό κάνει το παρόν νομοσχέδιο. Υπάρχουν βέβαια και θα μπορούσε κανείς να πει αν έβλεπε το δέντρο και όχι το δάσος, ότι οι υποστηρικτικοί θεσμοί θα έπρεπε να έχουν ετοιμαστεί εκ των προτέρων. Αυτό ξέρετε δεν είναι δυνατόν να γίνει.
      Παρ’ όλα αυτά ο κύριος Υπουργός χθες και στην επιτροπή διαβεβαίωσε τη Βουλή ότι ήδη βρίσκονται στο δρόμο της υλοποίησής τους εκατόν πενήντα πέντε προσλήψεις ειδικών επιστημόνων, οι οποίοι θα στελεχώσουν αυτόν το θεσμό. 
      Από τη στιγμή, λοιπόν, που σήμερα υπηρετούν μόνο ενενήντα έξι και προσλαμβάνονται άλλοι εκατόν πενήντα πέντε θα πρέπει τουλάχιστον να αναγνωρίσει και η Αντιπολίτευση ότι γίνεται μια μεγάλη προσπάθεια σ’ αυτόν τον τομέα, μια προσπάθεια που αποβλέπει πάντοτε στην υλοποίηση αυτών των οποίων ψηφίζουμε σήμερα και θεσμοθετούμε.
      Τρίτον, όσον αφορά την περιβόητη τροπολογία, είναι δυνατόν να συζητάμε τέτοια πράγματα εδώ ότι δηλαδή ήλθε κάποτε σε άλλο νομοσχέδιο τροπολογία άσχετη και πρέπει να την περάσουμε παραβιάζοντας σήμερα το Σύνταγμα εν γνώσει μας εδώ μέσα;
       Είναι δυνατόν να λέμε ότι πρέπει να είμαστε ελαστικοί, όσον αφορά την εφαρμογή των άρθρων του Συντάγματος; 
      Όλα αυτά όμως γίνονται εκ του πονηρού. Γιατί επί της ουσίας η Νέα Δημοκρατία δεν ακολουθεί αυτό το οποίο ακολούθησαν και έπραξαν οι Βουλευτές του ΠΑΣΟΚ; Ας δώσει εντολή στους Βουλευτές της να δώσουν εξουσιοδότηση, ούτως ώστε να ανοίξουν οι κωδικοί τους. Τι πιο απλό πράγμα; Από κει και πέρα το μείζον το θέλουμε όλοι. Βεβαίως να επεκταθεί ο έλεγχος και σε διοικητές των ΔΕΚΟ ή σε άλλα πρόσωπα που διαχειρίζονται χρήματα. Γιατί οι Βουλευτές είναι οι τελευταίοι, οι οποίοι θα πρέπει να ελεγχθούν. Όμως κρίνουμε ότι εμείς πρέπει να δίνουμε το παράδειγμα τελικά. Η γυναίκα του Καίσαρα πρέπει όχι μόνο να είναι, αλλά και να φαίνεται τίμια.
      Αντί, λοιπόν, η Νέα Δημοκρατία να χάνεται στους δαιδάλους αυτούς της υποκρισίας φέρνοντας τροπολογίες, ας πράξει το αυτονόητο. Ας κάνει αυτό το οποίο έκαναν και οι Βουλευτές του ΠΑΣΟΚ.
       Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Ήθελα να επαναφέρω τώρα που τελειώνει η συζήτηση του νομοσχεδίου, τις παρατηρήσεις που κάναμε επί ορισμένων άρθρων και για τις οποίες δεν απάντησε ο κύριος Υπουργός, δηλαδή τις παρατηρήσεις για το γεγονός ότι δίνουμε υπέρμετρη εξουσία στους δικαστές ανηλίκων, να αποφασίζουν για τον εγκλεισμό σε σωφρονιστικά καταστήματα, ως αναγκαίο μέτρο για την αποτροπή τελέσεως μελλοντικών αδικημάτων. Εδώ είναι μία πανίσχυρη δικαιοδοσία η οποία υπάρχει. Δεν καθορίζεται ούτε ως προς το είδος του αδικήματος, ας πούμε αν είναι αδικήματα βίας, ούτε ως προς την ανάγκη της συγκεκριμενοποιήσεως των δεδομένων εκείνων που πείθουν ότι η συμπεριφορά του ανηλίκου θα είναι τέτοια που να εγκυμονεί μετά βεβαιότητος, τέτοιας βεβαιότητος, την υποτροπή που να οδηγεί στον εγκλεισμό του σε σωφρονιστικό κατάστημα. Εδώ νομίζω πως υπάρχει μία αδυναμία στη διατύπωση. Όπως επίσης, και πολλές σωστές παρατηρήσεις του συναδέλφου και ειδικού επιστήμονος κ. Κωνσταντόπουλου, ο οποίος έθεσε ορισμένες παρατηρήσεις για την ορολογία θεμάτων που έχουν σχέση με την ιατρική. 
      Η περιώνυμη, έτσι όπως εξελίχθηκε, υπόθεση της τροπολογίας, νομίζω πως είναι απλή και δεν δίνει το δικαίωμα σε κανέναν να εξανίσταται. Η Νέα Δημοκρατία θεώρησε ότι πέραν του Κανονισμού, ο οποίος συχνά για πολύ πιο ασήμαντα θέματα παραβιάζεται, η τροπολογία αυτή που αφορά στη διαφάνεια και σε συγκεκριμένους τρόπους υποβοηθήσεως της διαφάνειας, αξίζει τον κόπο να συζητηθεί. Δεν τολμήσαμε καν να αξιώσουμε ότι αξίζει τον κόπο να ψηφιστεί. Αξίζει όμως να συζητηθεί, να ενημερωθεί η κοινή γνώμη για μία νομοθετική πρωτοβουλία του κόμματος της Αξιωματικής Αντιπολίτευσης, να τοποθετηθούν τα κόμματα, να πούμε εμείς ότι επιβάλλεται η διεύρυνση του κύκλου των ελεγχομένων προσώπων κυρίως στη διοίκηση. Συμφωνώ με τον κ. Παπανικόλα ότι οι Βουλευτές είναι ενδεχομένως οι τελευταίοι, αλλά εφόσον οι Βουλευτές είναι οι τελευταίοι, κάποιοι είναι οι πρώτοι. Και αν πρώτοι δεν είναι οι διοικητές των ιδρυμάτων, των πιστωτικών ιδρυμάτων ή οι διοικητές οργανισμών ή οι σύμβουλοι των Υπουργών, τότε ποιοι είναι;
      Εάν, λοιπόν, δεν άξιζε τον κόπο να γίνει μια τέτοια συζήτηση, γιατί άξιζε τον κόπο αυτή η οργή; Γιατί άξιζε τον κόπο αυτός ο θυμός; Και νομίζω πως το θέμα δεν είναι ποιος θα πάρει πρώτος εδώ μέσα την πρωτοβουλία για τη διαφάνεια, αλλά το θέμα είναι πιο ουσιαστικό. Και επειδή ακριβώς είναι ουσιαστικό, δεν μπορεί να το μεταχειριζόμαστε χειρότερα από ασήμαντες τροπολογίες που δεν έχουν καμία σχέση με την άμεση επικαιρότητα και τη ζέουσα επικαιρότητα. Και νομίζω πως επειδή συνεχώς τονίζεται το θέμα της πρωτοβουλίας του ΠΑΣΟΚ να ζητήσει οικειοθελώς η κοινοβουλευτική ομάδα τον έλεγχο των συναλλαγών, θα σας απαντήσω ότι η απάντηση που θα δώσει η Επιτροπή Κεφαλαιαγοράς θα είναι η επανάληψη των όσων ο καθένας θα δηλώσει. Εάν δηλαδή δηλώσει ότι κάνατε εκείνη την ημερομηνία εκείνη τη συναλλαγή, αυτό θα σας επιβεβαιώσει. Δεν είναι σε θέση η Επιτροπή Κεφαλαιαγοράς να διαψεύσει, να επεκτείνει, να διευρύνει τον έλεγχο πέραν των δηλώσεών σας. Στην ουσία θα εκδώσετε υπεύθυνες δηλώσεις που μόνοι σας θα δηλώνετε τις συναλλαγές σας. Και αν κάποιος κρύβει κάτι, σας πληροφορώ ότι δεν είναι σε θέση η Επιτροπή Κεφαλαιαγοράς να το ψάξει. Γι’ αυτό ζητάμε διεύρυνση του ελέγχου, γι’ αυτό ζητάμε να το κάνει η αρμόδια κοινοβουλευτική επιτροπή και γι’ αυτό ζητάμε να το κάνει για πρόσωπα που άσκησαν εξουσία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Για δευτερολογία ο κ. Τσιπλάκης έχει το λόγο. 
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Αγαπητοί συνάδελφοι, έλεγε ο Βίκτωρ Ουγκώ: «Μόρφωσε το κεφάλι του λαού για να μην αναγκαστείς ύστερα να το κόψεις».
      Τελειώνοντας, τη συζήτηση ήθελα συγκεφαλαιωτικά να επισημάνω διότι νομίζω επ’ αυτού δεν υπάρχει αμφισβήτηση, μπορεί να αποτελεί κυρίαρχη αιτίαση της Νέας Δημοκρατίας, αλλά εγώ δεν διαπίστωσα αντίκρουση από πλευράς της Κυβέρνησης. Να καταλήξουμε συγκεφαλαιωτικά στο ότι η αγωγή παιδείας που μπορεί να υπάρξει όσον αφορά την εγκληματικότητα και που μπορεί να υπάρξει από τα πρώτα βήματα εκπαίδευσης των νέων, πρέπει να ενταθεί. Πρέπει να επιταθεί και βεβαίως το κράτος πρέπει να λειτουργήσει στην κατεύθυνση άρσεως πολλών εκ των αιτίων που διαμορφώνουν ύστερα αυτήν την παραβατικότητα των ανηλίκων. Επ’ αυτού θα μπορούσα να πω πολλά, μένω όμως σ’ αυτήν τη συγκεκριμένη προτροπή αναμφισβητήτου αξίας.
      Ερχόμενος στα ζητήματα που ετέθησαν διαρκούσης της συζητήσεως και, επειδή έκανα επίκληση υποκριτικής στάσεως της Κυβέρνησης, επιτρέψατέ μου να πω συμπληρωματικά στα όσα ακούστηκαν τα εξής. Υπάρχει καμία αμφιβολία αυτήν τη στιγμή ότι η Νέα Δημοκρατία εξ υπαρχής δεν έθεσε εαυτόν, τους Βουλευτές της στον έλεγχο για τις χρηματιστηριακές τους συναλλαγές, αλλά απαιτείτο συναίνεση του αρχηγού της Αξιωματικής Αντιπολιτεύσεως κατά αντίστοιχο τρόπο του Προέδρου της Κυβερνήσεως, για να καταστεί αυτό δυνατό; Αυτό είναι το αυτονόητο, το αυταπόδεικτο, είναι στα πλαίσια ενός υπάρχοντος θεσμικού πλαισίου, που η Νέα Δημοκρατία θεωρεί ότι είναι ελλειμματικό. Και εδώ είναι η υποκριτική στάση της Κυβέρνησης, γιατί σας ειπώθηκε ότι θα έρθει η Επιτροπή Κεφαλαιαγοράς, η οποία, ενώ θα έπρεπε να είναι πραγματικά ανεξάρτητη αρχή, ξέρουμε ότι το θεσμικό πλαίσιο που τη διέπει δεν την ανάγει σε πραγματικά ανεξάρτητη αρχή. Θα σας θυμίσω το ν. 2651/88 και το ν.2843/2003, που ορθώνουν αναχώματα στους εισαγγελείς στις περιπτώσεις παραβιάσεως της νομιμότητας χρηματιστηριακών συναλλαγών άνευ συναινέσεως δικαστικού συμβουλίου να κάνουν τους ελέγχους, τους οποίους κάνουν σε οιαδήποτε άλλα έκφανση της κοινωνικής ζωής του τόπου. 
      Εμείς εξ υπαρχής θεωρούμε ότι το πλαίσιο είναι ελλειμματικό και δεν μπορεί σε καμία περίπτωση οι έλεγχοι των Βουλευτών και κατ’ επέκταση άλλων οργάνων που μπορεί να μετέχουν σε παράνομη δραστηριότητα λόγω ασκήσεως εξουσίας από αυτούς να επαφίεται σε συναινέσεις των ελεγχομένων. Και κυρίαρχα –εδώ είναι η δημοσιοποιηθείσα επίκαιρη πρόταση της Νέας Δημοκρατίας- ο έλεγχος θα έπρεπε να γίνεται από ένα όργανο κατεξοχήν έχον τη δυνατότητα αντικειμενικής προσέγγισης σ’ αυτά τα ζητήματα και είναι η επιτροπή που ήδη δημοσιοποίησε η Νέα Δημοκρατία υπό τον πρόεδρο του Ελεγκτικού Συνεδρίου, πέντε επιτρόπους του Ελεγκτικού Συνεδρίου οριζομένους με κλήρωση, το Γενικό Γραμματέα της Βουλής και το Συνήγορο του Πολίτη. Επομένως η αντίκρουση στα όσα είπατε με σθένος και επιμονή από πλευράς Νέας Δημοκρατίας είναι ότι πραγματικά στο ζήτημα αυτό των χρηματιστηριακών συναλλαγών κάνετε το έλασσον και δεν κάνετε το πρέπον και το μείζον.
      Τελειώνοντας, να διερμηνεύσω, αν μου επιτρέψετε, κύριε Υπουργέ, όσον αφορά τις ανεκτέλεστες αποφάσεις, ότι αναγνωρίζουμε πως υπάρχουν κάποιες πράξεις αμφισβητούμενης απαξίας, όπως είναι οι ασφαλιστικές εισφορές και όχι όπως είναι οι απάτες που είναι δεδομένης απαξίας. Να διερμηνεύσω ότι τουλάχιστον σε τέτοιες πράξεις είναι αυτονόητο ότι το δικαστήριο εξαντλόν τα όρια της επιεικείας θα πρέπει να άγεται σε μετατροπές με το κατώτατο όριο της ποινής για προφανείς λόγους. Και μ’ αυτήν την έννοια θα έλεγα ότι και στην τεχνοκρατικής φύσεως τοποθέτησή μου εγώ νιώθω ικανοποιημένος ως προς αυτό το ζήτημα ότι το κατά το δυνατό δεν έχουμε δυσαρμονία σε σχέση με όσα μετά το 1999 θεσπίστηκαν και κυρίως με το ν. 2721/99, ο οποίος όρισε και για τα αμφισβητούμενης απαξίας αδικήματα των ακαλύπτων επιταγών ότι δεν μπορεί το όριο της μετατρεψίμου ποινής να είναι απεριόριστο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων, 1912 1913», τριάντα έξι μαθητές και δύο συνοδοί του 3ου Γυμνασίου Καλλιθέας Αττικής.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κύριε Υπουργέ, έχουμε τρεις τροπολογίες Βουλευτών. Μια θα συζητηθεί.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κυρία Πρόεδρε, πριν μπούμε στις τροπολογίες, θα μου επιτρέψετε να κάνω μια αναδιατύπωση, γιατί μετά από τις παρατηρήσεις και τα ερεθίσματα που δόθηκαν από συναδέλφους διαπιστώνεται ότι υπάρχει μια έλλειψη στη μεταφορά διατάξεων. 
      Η δήλωσή μου αφορά το άρθρο 1, παράγραφο 11 του σχεδίου νόμου. Στο άρθρο 130 του Ποινικού Κώδικα, όπως αντικαθίσταται με την παράγραφο 11 του άρθρου 1 του σχεδίου νόμου προστίθεται τρίτη παράγραφος που έχει ως εξής:
      «Κατά γενικό κανόνα οι κατάδικοι αυτοί κρατούνται χωριστά από άλλους ενήλικους καταδίκους.»
      Μιλάμε δηλαδή για τους ανηλίκους κρατουμένους σε κάποια περίπτωση που κρατούνται σε Γενικό Κατάστημα Κράτησης μέχρις ότου υπάρξει η δυνατότητα κράτησής τους σε Ειδικό Κατάστημα Ανηλίκων.
      Αυτό, λοιπόν, σε σχέση με το νομοσχέδιο.
      Θα ήθελα να κάνω μία παρατήρηση σε ό,τι αφορά την ιατρική ορολογία, με αφορμή τα όσα είπε ο συνάδελφος κ. Κωνσταντόπουλος της Νέας Δημοκρατίας. Για την ιατρική ορολογία υπήρξε μία συνεργασία συστηματική κατά τη διάρκεια της εκπόνησης του νομοσχεδίου με ειδικούς επιστήμονες. Και επειδή ο Ποινικός Κώδικας βέβαια πάνω απ’ όλα είναι νομικό κείμενο, ελήφθη μέριμνα, ώστε οι διατυπώσεις να είναι τέτοιες που να καλύπτουν ευρύ φάσμα παθήσεων για τις οποίες θα μπορεί να αποφασιστεί από το αρμόδιο δικαστήριο η λήψη θεραπευτικών μέτρων αντί να προκληθούν αναμορφωτικά μέτρα και πολύ περισσότερο να επιβληθεί ποινικός σωφρονισμός.
      Η διάταξη ακριβώς γι’ αυτόν το λόγο είναι άλλωστε ευνοϊκή για τους ανήλικους παραβάτες.
      Θα ήθελα να ακούσω τώρα και τις παρατηρήσεις επί των τροπολογιών και να δευτερολογήσω στο τέλος, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Συζητούμε την τροπολογία με γενικό αριθμό 1692 και ειδικό 58 της 25.9.2003 του κ. Σγουρίδη.
      Ο κ. Σγουρίδης, Β΄ Αντιπρόεδρος της Βουλής, έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Ευχαριστώ, κυρία Πρόεδρε.
      Κύριε Υπουργέ, την τροπολογία αυτήν την έχω υποβάλει ξανά. Την έχω υποβάλει εμπροθέσμως και η απάντηση που πήρα στην τροπολογία αυτή ήταν αρνητική. Υποβάλω ξανά την τροπολογία γιατί θεωρώ ότι είναι δίκαιη. Είναι δίκαιη και θέλω να προσθέσω ακόμη ότι δεν έχει και οικονομική επιβάρυνση. Γι’ αυτό δεν χρειάζεται και την έκθεση του Γενικού Λογιστηρίου του Κράτους.
      Τι πραγματεύεται αυτή η τροπολογία. Είναι γνωστό ότι δεν μπορούν να τοποθετηθούν εφέτες ποινικών, πολιτικών και διοικητικών δικαστηρίων και πρόεδροι εφετών στις πόλεις όπου έχουν γεννηθεί. Και αυτό θα θεωρήσω ότι ως περιορισμός έχει κάποιο αντικείμενο, έχει κάποιο νόημα.
      Προχωράει, όμως, η διάταξη και τι λέει; «Ακόμη και αν η γυναίκα τους είναι από εκεί, ακόμη και αν το σόι τους είναι από εκεί.» Δηλαδή, φτάνει ο περιορισμός μέχρι εξαφανίσεως. Και επειδή ακριβώς καταλαβαίνετε το πόσο η διάταξη αυτή είναι σκληρή, ο νομοθέτης –εσείς εν προκειμένω και οι προκάτοχοί σας- προχώρησε σε κάποιες εξαιρέσεις. Και εξαίρεσαν κάποιες πόλεις που θεωρούν ότι είναι μεγάλες σε πληθυσμό, όπως ακριβώς είναι η πόλη των Αθηνών, του Πειραιά, της Θεσσαλονίκης, των Πατρών, της Λάρισας, του Βόλου, του Ηρακλείου, της Ρόδου, των Χανίων και των Ιωαννίνων. Αυτές οι πόλεις εξαιρούνται.
      Στο μέγεθος κάποιων από αυτές τις πόλεις είναι και η Κομοτηνή. Ο πληθυσμός της είναι, ως Καποδιστριακός Δήμος, το ίδιο. Έρχεστε, λοιπόν, στο Εφετείο της Θράκης που ξέρουμε πολύ καλά –και το λέω και στους υπόλοιπους συναδέλφους, πολλοί από τους οποίους τυχαίνει να είναι και δικηγόροι- πάνε πολλές φορές εφέτες και μετά από τρεις, πέντε, επτά μήνες σηκώνονται και φεύγουν. Δεν κάθεται κανένας. Και υπάρχουν κάποιοι τέλος πάντων που δεν έχουν καταγωγή από εκεί, αλλά έχει η γυναίκα τους ή το σόι τους και δεν μπορούν να μπουν και τους στέλνετε εδώ ή εκεί.
      Το σκεπτικό σας το γνωρίζω. Το σκεπτικό σας λέει ότι «εγώ θα καταργήσω και τις εξαιρέσεις». Εσείς εν προκειμένω, κύριε Υπουργέ, λέτε «θα καταργήσω και το Βόλο, θα καταργήσω και τη Ρόδο, θα καταργήσω και τα Χανιά κλπ., άρα αφού θα τα καταργήσω ας μη βάλω την Κομοτηνή τώρα». Εγώ σας λέω, καταργήστε τα. Βάλτε την Κομοτηνή τώρα και όταν έρθει η ώρα να τα καταργήσετε, καταργήστε και την Κομοτηνή. Είμαστε δηλαδή στο ίδιο μήκος κύματος. Τουλάχιστον, αφού θα τα περιορίσετε, περιορίστε τα όλα μαζί. Βάλτε την Κομοτηνή τώρα. Δεν έχει οικονομικό κόστος αυτή η τροπολογία. Προχωρήστε στη διάταξη αυτή, κάντε τη δεκτή και από εκεί και πέρα όταν θα τα καταργήσετε, καταργήστε και την Κομοτηνή.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο για να απαντήσετε συνολικά. 
      Οι άλλες τροπολογίες δεν συζητούνται, του κ. Κρητικού και του κ. Βαϊνά; 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Όχι, αλλά θα είμαι σύντομος, κυρία Πρόεδρε.
      Ξεκινώ κατ’ αρχάς από την τοποθέτηση του συναδέλφου, του κ. Σγουρίδη, σε ό,τι αφορά το κώλυμα των δικαστών.
      Κύριε Σγουρίδη, θα συμφωνείτε ότι το κώλυμα των δικαστών είναι ένα πάρα πολύ σοβαρό θέμα. Και βέβαια, όπως σας έχω πει, η άποψή μου είναι να προχωρήσουμε σε περαιτέρω περιορισμό, όχι του κωλύματος, δηλαδή των δυνατοτήτων να υπηρετούν δικαστές σε συγκεκριμένες περιοχές, αλλά της διεύρυνσης του κωλύματος. Γιατί ειδικά η δικαιοσύνη και πρέπει να είναι και να φαίνεται τίμια. Η γυναίκα του Καίσαρα μπορεί να έπρεπε να είναι και να φαίνεται τίμια, αλλά η δικαιοσύνη ακόμη περισσότερο.
      Και όταν γίνεται μία συζήτηση, για παράδειγμα ότι δεν θα πρέπει να υπηρετεί ένας δικαστής σε μια πόλη όπου συγγενής πρώτου ή δεύτερου βαθμού ασκεί δικηγορία, αυτά πρέπει να τα λαμβάνουμε υπόψη.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Δεν ασκεί δικηγορία.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Λέω, όταν γίνονται και τέτοιες συζητήσεις. Δεν είναι μόνο το θέμα της καταγωγής, υπάρχουν και άλλες παράμετροι.
      Εκείνο όμως που δεν καταλαβαίνω είναι ότι από τη στιγμή που η άποψή μου είναι να εξετάσουμε το θέμα των κωλυμάτων και να κάνουμε και πιο αυστηρούς τους κανόνες για το λόγο που είπα, να φαίνεται δηλαδή και απόλυτα τίμια η δικαιοσύνη στη χώρα μας -γιατί τίμια είναι- γιατί τότε να συμπεριλάβουμε την Κομοτηνή στις εξαιρέσεις του κωλύματος εντοπιότητας ή καταγωγής; 
      Μάλιστα για να σας πω την αλήθεια διερεύνησα και τα πληθυσμιακά δεδομένα με βάση την τελευταία απογραφή του πληθυσμού της Κομοτηνής του 2001. Ούτε κατά τα πληθυσμιακά δεδομένα δικαιολογείται η ένταξη της Κομοτηνής. Εάν κάποιοι δικαστές από την Κομοτηνή θέλουν σώνει και καλά να υπηρετήσουν στον τόπο καταγωγής τους, θα τους δυσαρεστήσω. Θα τους πω να συνεχίσουν να υπηρετούν και να απονέμουν δικαιοσύνη σε άλλες περιοχές. Δεν θα πάθουν τίποτε ούτε η δικαιοσύνη ούτε οι δικαστές αυτοί υπάρχοντος του κωλύματος, όπως υπάρχει και για την ιδιαίτερη πατρίδα μου, την Καστοριά και για ένα σωρό άλλες πόλεις.
      Για όλους αυτούς τους λόγους επαναλαμβάνω, λοιπόν, επειδή πρέπει με πολλή προσοχή να εξετάζουμε αυτά τα θέματα, ότι δεν αποδέχομαι την τροπολογία, όχι για άλλο λόγο, όπως αντιλαμβάνεστε. Δεν αντιπαθώ την Κομοτηνή και τους εκ Κομοτηνής καταγόμενους δικαστές που επιθυμούν σφόδρα να έχουν τη δυνατότητα να υπηρετήσουν εκεί. Για τους λόγους όμως που ανέφερα νωρίτερα δεν αποδέχομαι την τροπολογία. 
      Τέλος, επειδή ο κ. Παυλόπουλος μετά την τοποθέτησή του είχε φύγει, χρωστάω μία-δύο παρατηρήσεις κλείνοντας. Ο κ. Παυλόπουλος λέει ότι ρυθμίζουμε τα εύκολα και αφήνουμε τα δύσκολα.
      Εάν νομίζετε, κύριε Παυλόπουλε, ότι η ρύθμιση αυτών των θεμάτων του Ποινικού Δικαίου Ανηλίκων είναι ένα εύκολο θέμα, τότε φαντάζομαι ότι θα το είχατε κάνει και εσείς όταν κυβερνήσατε πριν από μερικά χρόνια.
      Είναι ένα δικό σας λάθος το ότι δεν παρακολουθείτε –δεν είστε υποχρεωμένος βέβαια- όλη τη διάρκεια της συζήτησης. Αλλά εάν την είχατε παρακολουθήσει, θα διαπιστώνατε ότι οι συνάδελφοι τοποθετήθηκαν πολύ σοβαρά, πολύ υπεύθυνα, κάνοντας ακόμα και προτάσεις βελτίωσης των διατάξεων επί ενός πολύ σημαντικού, όπως είπα, νομοσχεδίου. 
      Αυτό είναι ένα πολύ σημαντικό θέμα, κύριε Παυλόπουλε, που ρυθμίζουμε. Δεν είναι το εύκολο το να θεσμοθετήσεις. Η Νομοπαρασκευαστική Επιτροπή συντιθέμενη εξ ανωτάτων δικαστών, πανεπιστημιακών κλπ, εργάστηκε σκληρά επί ενάμιση χρόνο για να εκσυγχρονίσει συνολικά το Ποινικό Δίκαιο των Ανηλίκων. Και το έδωσα εγώ στη δημοσιότητα από τον Απρίλιο. Έκτοτε, αποτέλεσε αντικείμενο συζήτησης πριν το φέρουμε εδώ στη Βουλή.
      Πιο εύκολο είναι να πάρεις την απόφαση, εφόσον έχεις και την έγκριση του Υπουργείου Οικονομικών, πανεύκολο είναι να προκηρύξεις θέσεις. Αυτό είναι το εύκολο. Το θεσμικό είναι συνήθως το πλέον δύσκολο. Εμείς φέρνουμε το θεσμικό εδώ και ταυτόχρονα, επαναλαμβάνω, κάνουμε και την προκήρυξη για να υπάρξει σημαντική ενίσχυση της στελέχωσης με εκατόν πενήντα επτά ειδικούς επιστήμονες, όπως είπα χθες, για να μπορούν να υλοποιηθούν και οι θεσμοί που προβλέπουμε, όπως για παράδειγμα, ο θεσμός της εναλλακτικής έκτισης ποινής με την προσφορά κοινωνικής, κοινωφελούς εργασίας αντί της φυλακίσεως.
      Σε ό,τι αφορά τις άλλες τοποθετήσεις σας ο «εκνευρισμός» μου οφείλεται σε ένα πράγμα: Εσείς κόπτεστε -και καλά κάνετε- ότι πρέπει να τηρούμε το Σύνταγμα και τον Κανονισμό. Αυτό θέλουμε όλοι. Ξαφνικά, ως συνηθίζετε ενίοτε, αρχίσατε να διευρύνετε το πεδίο της τοποθέτησής σας και φτάσατε στον «Καποδίστρια». Δεν ξέρω πού αλλού θα φτάνατε. 
      Αν θέλετε να κάνουμε μία συζήτηση για τον «Καποδίστρια», για τις πρωτοβουλίες της Κυβέρνησης, για την Τοπική Αυτοδιοίκηση κλπ. και να θυμίσω και εγώ θέσεις της Νέας Δημοκρατίας τότε και διαχρονικά, δεν έχω καμία αντίρρηση. Αλλά σε σχέση με αυτό το νομοσχέδιο θα παρέβαινα και εγώ τον Κανονισμό, αν αποδεχόμουν μια τέτοια συζήτηση. Το νομοσχέδιο μιλάει για το Ποινικό Δίκαιο των Ανηλίκων. Ούτε με «Καποδίστρια» ούτε με «Κολοκοτρώνη» μπορεί να έχει σχέση.
      Και βέβαια η τροπολογία, κύριε Παυλόπουλε, δεν έχει μια «σχετική» ασχετοσύνη με το νομοσχέδιο. Δεν πρόλαβα να τοποθετηθώ καν στην Αίθουσα. Αποφάσισε το ίδιο το Τμήμα. Θα εξηγούσα κι εγώ βέβαια ότι είναι πράγματι πλήρως άσχετη, όπως είπαμε και στην επιτροπή. Δεν έχει την παραμικρή σχέση με το νομοσχέδιο αυτό.
      Την ίδια στιγμή έχει δημοσιοποιηθεί αναλυτικό νομοσχέδιο του καθ’ ύλην αρμόδιου Υπουργείου, του Υπουργείου Εσωτερικών, Δημόσιας Διοίκησης και Αποκέντρωσης για όλα αυτά τα θέματα. Γιατί δε λέτε ότι εκεί θα καταθέσετε τις απόψεις σας, θα πείτε ότι ίσως είναι ανεπαρκές, θα το κρίνετε, θα το επικρίνετε και θα κάνετε προτάσεις συμπλήρωσης και διεύρυνσης των διατάξεών του; Γιατί καταθέτετε κάθε τόσο την τροπολογία σε εντελώς άσχετα νομοσχέδια για να δημιουργήσετε μια εντύπωση;
      Αλλά την εντύπωση δεν μπορείτε να τη δημιουργήσετε για τον απλό λόγο σε σχέση με την επιδίωξή σας για τη δήθεν διαφάνεια, κύριε Παυλόπουλε. Χρωστάτε απάντηση σ’ ένα ερώτημα. Είναι απλό, αλλά βασανιστικό ταυτόχρονα το ερώτημα που τίθεται κι εκεί μένετε πράγματι χρεώστες ενώπιον του ελληνικού λαού. Γατί δεν δίνουν και οι Βουλευτές της Νέας Δημοκρατίας –ο Αρχηγός σας μπορεί να το κάνει κάλλιστα- την εξουσιοδότηση τάχιστα για να μάθει όλος ο ελληνικός λαός εάν και ποιες χρηματιστηριακές συναλλαγές είχατε;
      Τι φοβάστε; Τι φοβάται ο Αρχηγός της Νέας Δημοκρατίας; Το χρωστάτε στους πολίτες αυτό, τάχιστα. Οι άλλες διαδικασίες (του ελέγχου, του πόθεν έσχες κλπ.) θα γίνουν, αλλά θα πάρουν σίγουρα κάποιο χρόνο. Εδώ και τώρα, που είναι πολύ εύκολο, εξουσιοδοτώ την Επιτροπή Κεφαλαιαγοράς με βάση τους κωδικούς που της δίνω, να δημοσιοποιήσει τις συναλλαγές. Τι φοβάστε; Γιατί δεν το κάνετε; Είναι τόσο απλό. Το χρωστάτε αυτό.
      ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, μπορώ να έχω το λόγο;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλει να πει δύο λόγια ο κ. Σγουρίδης για την τροπολογία του και αμέσως μετά θα απαντήσετε εσείς.
      Ορίστε, κύριε Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ (Β’ Αντιπρόεδρος της Βουλής): Κατ’ αρχάς, κύριε Υπουργέ, η τροπολογία δεν απευθύνεται σε συγκεκριμένους δικαστές. Θέλω να το διευκρινίσω, γιατί αυτό υπονοήσατε. 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Δεν εννοούσα αυτό. Εάν υπαινίχθη έτσι…
      ΠΑΝΑΓΙΩΤΗΣ ΣΓΟΥΡΙΔΗΣ (Β’ Αντιπρόεδρος της Βουλής):  Το δεύτερο που θέλω να σας πω, είναι ότι δεν μιλάμε για κάποιους που κατάγονται από το Νομό Ροδόπης, αλλά για κάποιους οι οποίοι μπορεί να κατάγονται από τον Έβρο, από τις εσχατιές του Έβρου, από τη Δράμα, από την Καβάλα, από την Ξάνθη και δεν ανήκουν καν στο Νομό Ροδόπης, απλώς έτυχε να έχουν συγγενείς…
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριε συνάδελφε, με συγχωρείτε, θα κάνω μια διακοπή. 
      Το ίδιο δεν ισχύει για το Εφετείο δυτικής Μακεδονίας, για τους καταγόμενους εκ Κοζάνης, Γρεβενών, Φλωρίνης κλπ.; Το ίδιο ακριβώς ισχύει, όπως ισχύει και για τις άλλες επαρχιακές περιφέρειες.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Δεν ξέρω όμως εάν το Διοικητικό Εφετείο της Κοζάνης είναι πλήρως στελεχωμένο. 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Σας λέω ότι το ίδιο ισχύει και για άλλες περιοχές.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Εγώ ξέρω ότι το Εφετείο της Κομοτηνής δεν είναι στελεχωμένο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριε Σγουρίδη, η άρνησή μου δεν έχει να κάνει με την Κομοτηνή. Σας το διευκρινίζω αυτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, σας παρακαλώ πολύ. Αφήστε τον κ. Σγουρίδη να ολοκληρώσει.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Μην εκνευρίζεστε, κύριε Υπουργέ. Ο εκνευρισμός δεν βοηθά μέσα σ’ αυτήν την Αίθουσα.
      Επαναλαμβάνω ότι το Εφετείο της Κομοτηνής δεν είναι στελεχωμένο. Δεν υπονοώ συγκεκριμένους δικαστές. Εάν κάποιου η γυναίκα τυχαίνει να έχει δύο συγγενείς εκεί, δεν σημαίνει ότι δικηγορεί ή κάνει οτιδήποτε άλλο.
      Σας ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Θα είμαι σύντομος, γιατί νομίζω ότι ο μικρός ή μεγαλύτερος εκνευρισμός του κυρίου Υπουργού έχει σχέση και με το Υπουργικό Συμβούλιο που είναι εν εξελίξει ή κάνω λάθος;
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Λόγω της συζήτησης που διεξήχθη μέχρι στιγμής δεν μπορώ να το παρακολουθήσω.
      ΠΡΟΚΟΠΗΣ ΠΑΥΛΟΠΟΥΛΟΣ: Ήθελα να τονίσω το εξής: Όταν προηγουμένως ανέφερα κάποια παραδείγματα, ήταν για να δείξω στον κύριο Υπουργό, -αφού το έργο το κυβερνητικό είναι συνολικό- πόσο άδικο έχει όταν λέει ότι το θεσμικό μέρος είναι το δύσκολο. Καθόλου! Το να θεσμοθετήσεις δεν είναι το πιο δύσκολο. Το να το εφαρμόσεις είναι το δύσκολο. 
      Η εφαρμογή εδώ φαίνεται ότι δεν ήταν μέσα στους στόχους της Κυβέρνησης, γιατί, κύριε Υπουργέ, πολύ απλά, εάν στοχεύατε να τα εφαρμόσετε όλα αυτά τα πράγματα, την υποδομή που χρειαζόταν, τα καταστήματα, τους επιμελητές, τους κοινωνικούς λειτουργούς, τους ψυχολόγους, θα τους είχατε ολοκληρώσει. Δεν σας εμπόδισε κανείς να τους πάρετε. Κενές θέσεις έχετε.
      Εάν θέλατε, λοιπόν, να είχατε την υποδομή έτοιμη, θα την είχατε. Κάνατε, λοιπόν, το εύκολο –αυτό το επικροτούμε, έστω και ως ένα μικρό βήμα- αλλά το δύσκολο, που είναι η εφαρμογή, το αφήσατε. 
      Ανέφερα κάποια παραδείγματα. Σας είπα ότι θεσμοθετείτε ως Κυβέρνηση πράγματα που δεν εφαρμόζετε. Ο «Καποδίστριας», σας κακοφάνηκε. Εάν σας ανέφερα το Ινστιτούτο Μεταναστευτικής Πολιτικής που μετά βαΐων και κλάδων εδώ και ένα χρόνο το φτιάξατε και δεν λειτουργεί, τίποτε δεν κάνει απολύτως, θα σας κακοφανεί πάλι γιατί δεν έχει σχέση με το νομοσχέδιό σας;
      Ενιαία κυβέρνηση είστε. Συμπεριφέρεστε σαν εκείνο το πουλί, αν δεν κάνω λάθος είναι ο κούκος, ο οποίος έχει την κακή συνήθεια να κάνει τα αβγά του και να τα βάζει σε άλλες φωλιές για να τα κλωσήσουν άλλοι. Αυτή είναι δυστυχώς η τακτική της Κυβέρνησης. Τα πετάει όλα στο μέλλον και ό,τι βγει. Εμείς ό,τι θετικό βρούμε, το υπερψηφίζουμε και, αν ο Ελληνικός Λαός έτσι αποφασίσει, θα το εφαρμόσουμε. 
      Τώρα θα έρθω στο ζήτημα εκείνο που θέσατε προηγουμένως. Πάλι δεν εννοείτε να καταλάβετε για ποιο λόγο καταθέσαμε αυτήν, την τροπολογία. Δεν θέλετε να καταλάβετε. Πρώτα, πρώτα μη μας λέτε ότι πήρε πρωτοβουλία ο Πρωθυπουργός. Σύρθηκε ο Πρωθυπουργός για να πάρει αυτήν την –εντός εισαγωγικών- «πρωτοβουλία», όταν ο ορυμαγδός κατά των στελεχών του ΠΑΣΟΚ και της Κυβέρνησής του είχε ξεσπάσει το Μάιο. Και μην ξέροντας τι να κάνει πήρε τη λεγόμενη «πρωτοβουλία» και παρέπεμψε στην Επιτροπή Κεφαλαιαγοράς, η οποία είναι εποπτευόμενη από τον Υπουργό Οικονομίας και Οικονομικών. Και την βάλατε να ελέγξει τους Βουλευτές σας και τα μέλη της Κυβέρνησης. Σοβαρά το λέτε; 
      Αντιθέτως, αυτό που θα κάνει τώρα η Βουλή και αυτό που είπε ο Κώστας Καραμανλής από εδώ είναι το σωστό. Δηλαδή να ζητήσει από όλους μας η αρμόδια επιτροπή της Βουλής ό,τι στοιχεία θέλει. Όχι όμως να τα στείλετε στην Επιτροπή Κεφαλαιαγοράς, γιατί αυτό σας μάρανε. Να μην είναι επιτροπή της Βουλής, να μην είναι άνθρωποι ανεξάρτητοι, γιατί εκεί φαίνεται ο φόβος της Κυβέρνησής σας. Θέλετε να είναι η Επιτροπή Κεφαλαιαγοράς, εκείνη η Επιτροπή που μας έφερε εδώ εκείνη την ημέρα το γράμμα ο κ. Χριστοδουλάκης και απέδειξε ότι εκτελούσε εντολές από την προηγούμενη. Μα, με τέτοιους ελεγκτές ισχύει η περίφημη φράση του Juvenalis: «Ποιος ελέγχει αυτούς τους ελεγκτές;»
      Μας βάλατε τον κ. Θωμαδάκη να ελέγξει τα χρηματιστηριακά. Εδώ δεν έλεγξε η Επιτροπή Κεφαλαιαγοράς, όταν γινόταν το τεράστιο σκάνδαλο του Χρηματιστηρίου κανέναν και θα πάει τώρα να ελέγξει τα μέλη της Κυβέρνησης; Την Επιτροπή που είναι υπεύθυνη για την έλλειψη ελέγχου, διότι φθάσαμε εκεί που φθάσαμε, μας τη βάλατε να ελέγξει τα χρηματιστηριακά των μελών της Κυβέρνησης και των Βουλευτών! Αυτό το λέτε «πρωτοβουλία» και απευθύνετε δήθεν δίλημμα προς τη Νέα Δημοκρατία που είπε εδώ να κάνει η Βουλή τη δουλειά της όπως θέλει,  διότι ανοιχτοί είμαστε, αλλά όχι με την Επιτροπή Κεφαλαιαγοράς. Να το κάνει η ίδια η Βουλή όχι με τους υπαλλήλους σας.
      Δεύτερον φέρνουμε την τροπολογία διότι θα λύσει πολλά προβλήματα τα οποία δεν λύνει η ισχύουσα νομοθεσία ούτε οι ελληνικές καλένδες στις οποίες παραπέμπει το νομοσχέδιο του κ. Σκανδαλίδη, το οποίο ούτε καν έχει κατατεθεί ακόμη. Λέμε εδώ ότι πρέπει να λυθούν τα πράγματα αμέσως. Όταν μας ρωτάτε πού είναι η θέση της Νέας Δημοκρατίας, σας λέμε: Να η θέση της Νέας Δημοκρατίας. Την πρόταση νόμου για τη διαφάνεια δεν την συζητάτε, για τις χρηματιστηριακές συναλλαγές σας μυρίζει γιατί είναι –λέτε- άσχετη η τροπολογία. Σας ρώτησα, κύριε Υπουργέ, και απάντηση δεν πήρα και δεν καταλαβαίνω γιατί δεν παίρνω απάντηση. 
      Τελειώνω με αυτό: Όλη την ώρα μου μιλάτε για άσχετες τροπολογίες. Ήταν σχετική η τροπολογία που ψηφίσατε εσείς ως Υπουργός στο ν. 3090/2003 «Σύσταση Σώματος Επιθεώρησης και Ελέγχου των Καταστημάτων Κράτησης» που είχε τις ρυθμίσεις για το τραμ ή το μισθολογικό καθεστώς του ειδικού συνεργάτη του Επιτρόπου; Αυτό ήταν σχετικό και τόσο σημαντικό θεσμικά; Για να μην πάω σε άλλη που σας ανέφερα προηγουμένως. Δεν μου εξηγήσατε γιατί ψηφίσατε τόσες άσχετες τροπολογίες και σας μάρανε αυτή. Ποια σχετικότητα είχε αυτό που σας λέμε με τα καταστήματα κράτησης σε σχέση με αυτό που τουλάχιστον είναι ένα θεσμικό θέμα και αφορά ελέγχους στους οποίους μετέχουν και δικαστικοί λειτουργοί, αν θέλετε να δείτε και τι σχέση έχει με το ευρύτερο αντικείμενο του Υπουργείου σας.
      Αλλά εγώ δεν σταματώ εκεί. Εμείς δεχθήκαμε παλαιότερα να συζητήσουμε και τροπολογίες πολύ λίγο σχετικές, αν ήταν ανάγκη να ψηφισθούν. Και λέμε: Αν η Κυβέρνηση δεν φοβάται, ας συζητήσει την τροπολογία της Νέας Δημοκρατίας και ας την απορρίψει. Αλλά ας αφήσει να συζητηθεί, για να ξέρει ο κόσμος τι πρεσβεύει ο καθένας από εμάς. Αυτά σε ό,τι αφορά εμάς.
      Το να υψώνουμε τους τόνους δεν νομίζω ότι βοηθάει τη συζήτηση. Όσο υψώνουμε τους τόνους και τη φωνή, τόσο μάλλον αποδεικνύουμε έλλειψη επιχειρημάτων. Γι’ αυτό παρακαλώ πολύ άλλες φορές, όταν συζητάμε στα θέματα αυτά, να τα συζητάμε με τον τρόπο που έχουμε συνηθίσει. Ευτυχώς είναι ένα κεκτημένο για τη Βουλή το γεγονός ότι έχουμε μάθει σε αυτήν την Αίθουσα να συζητάμε με τόνους που ταιριάζουν στο πολιτιστικό επίπεδο της κοινοβουλευτικής μας δημοκρατίας.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο κύριος Υπουργός.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Μια κουβέντα, κυρία Πρόεδρε. 
      Εξακολουθεί ο κ. Παυλόπουλος να μην απαντά στο βασανιστικό ερώτημα που θέτει ο ελληνικός λαός. Προσπαθείτε να ξεφύγετε λέγοντας πως το ότι εμείς εξουσιοδοτήσαμε την Επιτροπή Κεφαλαιαγοράς σημαίνει, ότι θα κάνει τον έλεγχο η επιτροπή. Τη δημοσιοποίηση θα κάνει, κύριε Παυλόπουλε, των όποιων χρηματιστηριακών συναλλαγών. Γιατί φοβάστε αυτήν την εδώ και τώρα δημοσιοποίηση των χρηματιστηριακών συναλλαγών των Βουλευτών της Νέας Δημοκρατίας; Εάν δεν την φοβάστε, «Ιδού η  Ρόδος, ιδού και το πήδημα».
      Σε ό,τι αφορά τον τόνο της φωνής, ξέρετε πολύ καλά ότι δεν υψώνω ποτέ τον τόνο της φωνής μου εκτός εάν υπάρχει όντως λόγος. Εδώ αναφέρεστε ξανά σε τροπολογίες που συζητήθηκαν σε άλλα νομοσχέδια. Σας λέω και πάλι ότι το ίδιο το Τμήμα σήμερα έκρινε ότι είναι εντελώς άσχετη η τροπολογία. Επαναλαμβανόμαστε τώρα λέγοντας τα ίδια πράγματα, αλλά θα το πω μια φορά ακόμη. Η δυνατότητα είναι πολύ μεγάλη στα πλαίσια της συζήτησης που θα γίνει για το νομοσχέδιο που έχει δώσει στη δημοσιότητα ο Υπουργός Εσωτερικών.
      Αλλά γιατί δεν δίνετε αυτήν την εξουσιοδότηση για να πει η Επιτροπή Κεφαλαιαγοράς ότι με βάση αυτούς τους κωδικούς, όπως θα πει για τους Βουλευτές του ΠΑΣΟΚ, να και οι χρηματιστηριακές συναλλαγές των Βουλευτών της Νέας Δημοκρατίας. Γιατί δεν το κάνετε αυτό; Μέσα σε μερικές βδομάδες όπως ξέρετε, θα μπορεί να δημοσιοποιηθεί το αποτέλεσμα. Είναι μια πολύ μεγάλη απορία. Γιατί ξεφεύγετε απ’ αυτό και λέτε «όχι, μόνο μέσα από τον έλεγχο του πόθεν έσχες»; Μα, θα γίνει ο έλεγχος του πόθεν έσχες. Αλλά όλοι ξέρουμε ότι αυτό απαιτεί κάποιο χρόνο. Και η τροπολογία σας αν εγένετο νόμος, θα απαιτούσε μετά για την υλοποίησή της αρκετό χρονικό διάστημα. Ο κόσμος όμως θέλει εδώ και τώρα. Γιατί δεν κάνετε αυτό το τόσο απλό; Μια απλή δήλωση ότι εξουσιοδοτείτε την Επιτροπή Κεφαλαιαγοράς για να δημοσιοποιήσει τις όποιες συναλλαγές;
      ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, το λόγο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Είναι η τριτολογία σας, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, ξαναγυρνάτε πάλι σε πράγματα τα οποία είτε δεν γνωρίζετε είτε από την άλλη τα φοβάστε. Σας λέω για πολλοστή φορά ότι η τροπολογία μας έχει ως στόχο, μεταξύ άλλων μιας και το αναφέρατε, να καθιερώσει την αυτοδίκαιη άρση, την αυτόθροη άρση κάθε είδους απορρήτου από τη στιγμή που ο Βουλευτής καταθέτει και υποχρεούται να καταθέσει τις χρηματιστηριακές του συναλλαγές. Με την «πρωτοβουλία» του Πρωθυπουργού σας, πρώτον εκουσίως ο Βουλευτής υποβάλλει τα στοιχεία αυτά και δεύτερον, δεν επέρχεται αυτοδικαίως η άρση του απορρήτου.
      Δεν επιθυμείτε την τροπολογία, γιατί όλα αυτά, θέλετε να τα βάλετε σε εκούσια βάση και ν’ αναθέσετε ελεγκτικές και αρμοδιότητες που αφορούν τη δημοσιοποίηση στην Επιτροπή Κεφαλαιαγοράς. Δηλαδή σε ποιον; Στον υπάλληλό σας. Στον εποπτευόμενο από σας. Στην μη ανεξάρτητη διοικητική αρχή.
      Ερχόμαστε, λοιπόν, και σας λέμε να θεσμοθετηθεί η υποχρεωτική υποβολή των στοιχείων, η αυτοδίκαιη άρση του απορρήτου και επιπλέον να επεκταθεί στους συμβούλους Υπουργών και άλλων που ξέρουμε πολύ καλά τι ρόλο έπαιξαν στο έγκλημα του Χρηματιστηρίου. Λέτε όχι. Σας λέμε επίσης, ότι έχουμε πει εδώ στη Βουλή ότι τα στοιχεία είναι στη διάθεση του καθενός και ότι τώρα η επιτροπή έρχεται και αυτά τα στοιχεία τα ζητά. Δεν το καταλαβαίνετε αυτό. Θέλετε να μείνετε στη λεγόμενη «πρωτοβουλία» του Πρωθυπουργού σας.
      Μάθετέ το καλά, κύριε Υπουργέ, ότι η «πρωτοβουλία» του κυρίου Πρωθυπουργού ήταν ότι σύρθηκε μετά τον ορυμαγδό και τις καταγγελίες που είδαν το φως της δημοσιότητας την εποχή εκείνη. Σιγά την πρωτοβουλία ενός Πρωθυπουργού που, τρέμοντας μπροστά στη δημοσιότητα που πήραν τα πράγματα, έτρεξε να φέρει αυτήν τη μεσοβέζικη λύση που δεν οδηγεί πουθενά και δεν έχει οδηγήσει μέχρι σήμερα …
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Γιατί δεν το κάνατε και σεις;
      ΠΡΟΚΟΠΗΣ ΠΑΥΛΟΠΟΥΛΟΣ: Είκοσι τρεις συνάδελφοί σας σας έδωσαν την απάντηση, κύριε Υπουργέ. Μιλήστε με το Θόδωρο τον Πάγκαλο και τους άλλους να δείτε το γιατί. Οι ίδιοι μεταξύ σας τα λέτε και καταλαβαίνετε τι υποκρισία κρύβει η «πρωτοβουλία» αυτή της Κυβέρνησης.
      Σας είπα και άλλοτε ότι μπορεί να αποφάσισε το Τμήμα ότι είναι άσχετη η τροπολογία, αλλά το αποφάσισε, κύριε Υπουργέ, γιατί έχετε την Πλειοψηφία. Εδώ γιατί δεν θέσατε θέμα άσχετων τροπολογιών; Δεν έχετε απάντηση. Και βεβαίως αφού δεν έχετε απάντηση ας τελειώσει εδώ η συζήτηση.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ερωτώ εγώ και ο ελληνικός λαός: Γιατί δεν εξουσιοδοτείτε να δημοσιοποιηθούν άμεσα, εδώ και τώρα οι συναλλαγές;
      ΠΡΟΚΟΠΗΣ ΠΑΥΛΟΠΟΥΛΟΣ: Έχουμε εξουσιοδοτήσει προ πολλού τη Βουλή να το κάνει και θα το κάνει. Εσείς μπορείτε να μου πείτε γιατί βάλατε την Επιτροπή Κεφαλαιαγοράς… 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Μα, έχουμε ζητήσει ήδη να γίνει δημοσιοποίηση.
      ΠΡΟΚΟΠΗΣ ΠΑΥΛΟΠΟΥΛΟΣ: …να συγκαλύψει ουσιαστικά τις ευθύνες ή ενδεχομένως τα οικονομικά στοιχεία στελεχών σας; Γιατί το κάνετε αυτό;
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Όταν εξουσιοδοτώ κάποιον που έχει αυτός τα στοιχεία και του λέω «εγώ σας εξουσιοδοτώ να τα δώσετε στη δημοσιότητα» για ποια συγκάλυψη μιλάτε;
      ΠΡΟΚΟΠΗΣ ΠΑΥΛΟΠΟΥΛΟΣ: Γιατί χρειάζεται η Επιτροπή Κεφαλαιαγοράς; Γιατί δεν τα δίνετε εσείς και βάλατε την Επιτροπή Κεφαλαιαγοράς;
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Αν ήμουν «παίκτης» θα έπρεπε να δώσω τους κωδικούς μου…
      ΠΡΟΚΟΠΗΣ ΠΑΥΛΟΠΟΥΛΟΣ: Αυτοί που έπαιξαν ξέρουν.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Αυτό κάναμε με την Επιτροπή Κεφαλαιαγοράς. Είπαμε να οι κωδικοί, βγάλτε αμέσως το αποτέλεσμα.
      ΠΡΟΚΟΠΗΣ ΠΑΥΛΟΠΟΥΛΟΣ: Ποιος ο ρόλος της Επιτροπής Κεφαλαιαγοράς; Τη βάλατε για να συγκαλύψει.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Τι φοβάστε και δεν το κάνετε και εσείς;
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      ΠΡΟΚΟΠΗΣ ΠΑΥΛΟΠΟΥΛΟΣ: Εσείς φοβάστε και βάλατε στην Επιτροπή Κεφαλαιαγοράς. Να συγκαλύψει όμως τι; Θα μας το πείτε; Εμείς είμαστε ανοικτοί στον οποιονδήποτε. Γιατί βάλατε τους υπαλλήλους σας να κάνουν έλεγχο των πεπραγμένων σας;
      ΠΡΟΕΔΡΕΥΩΝ (Κωνσταντίνος Βρεττός): Θέλετε το λόγο για να κλείσετε;
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Όχι, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της ενότητας των άρθρων 1 έως και 9 και θα γίνει η ψήφισή τους κεχωρισμένως.
      Ερωτάται το Τμήμα: Γίνεται δεκτό το άρθρο 1 όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 1 έγινε δεκτό όπως τροποποιήθηκε από τον κύριο Υπουργό ομοφώνως.
      Ερωτάται το Τμήμα: Γίνεται δεκτό το άρθρο 2 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 2 έγινε δεκτό ως έχει ομοφώνως.
      Ερωτάται το Τμήμα: Γίνεται δεκτό το άρθρο 3 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 3 έγινε δεκτό ως έχει ομοφώνως.
      Ερωτάται το Τμήμα: Γίνεται δεκτό το άρθρο 4 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 4 έγινε δεκτό ως έχει ομοφώνως.
      Ερωτάται το Τμήμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 6 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 7 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 7 έγινε δεκτό ως έχει ομοφώνως.
      Ερωτάται το Τμήμα: Γίνεται δεκτό το άρθρο 8 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 8 έγινε δεκτό ως έχει ομοφώνως.
      Ερωτάται το Τμήμα: Γίνεται δεκτό το άρθρο 9 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 9 έγινε δεκτό ως έχει ομοφώνως.
      Εισερχόμαστε στην ψήφιση του ακροτελεύτιου άρθρου.
      Ερωτάται το Τμήμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Το ακροτελεύτιο άρθρο έγινε δεκτό.
      Συνεπώς το νομοσχέδιο του Υπουργείου Δικαιοσύνης: «Αναμόρφωση της ποινικής νομοθεσίας ανηλίκων και άλλες διατάξεις» έγινε δεκτό επί της αρχής και επί των άρθρων.
      Ερωτάται το Τμήμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Το νομοσχέδιο έγινε δεκτό και στο σύνολο.
      Συνεπώς το νομοσχέδιο του Υπουργείου Δικαιοσύνης: «Αναμόρφωση της ποινικής νομοθεσίας ανηλίκων και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του νομοσχεδίου βρίσκεται στο τεύχος πρακτικών της Βουλής)
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Το Τμήμα παρέσχε τη ζητηθείσα εξουσιοδότηση.
      Κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Εξωτερικών, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δικαιοσύνης, κατέθεσαν σχέδιο νόμου: «Οργάνωση των Υπηρεσιών Διεθνών Οικονομικών Σχέσεων και Αναπτυξιακής Συνεργασίας του Υπουργείου Εξωτερικών και άλλες διατάξεις».
      Παραπέμπεται στην αρμόδια Διαρκή Επιτροπή.
      Έχουν διανεμηθεί τα Πρακτικά της Παρασκευής 19 Σεπτεμβρίου 2003 και παρακαλώ το Τμήμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Παρασκευής 19 Σεπτεμβρίου 2003 επικυρώθηκαν.
      Επίσης, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών των κατωτέρω συνεδριάσεων: ΛΕ΄ της Τρίτης 23 Σεπτεμβρίου 2003, ΛΣΤ΄ της Τετάρτης 24 Σεπτεμβρίου 2003, ΛΖ΄ της Πέμπτης 25 Σεπτεμβρίου 2003, ΛΗ΄ της Παρασκευής 26 Σεπτεμβρίου 2003, ΛΘ΄ της Τρίτης 30 Σεπτεμβρίου 2003, Μ΄ της Τετάρτης 1η Οκτωβρίου 2003 και Μ Α΄ της Πέμπτης 2 Οκτωβρίου 2003.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς, το Τμήμα παρέσχε τη ζητηθείσα εξουσιοδότηση.
      Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 13.30΄, λύεται η συνεδρίαση.
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 2/10/03                          ΣΕΛ.162

