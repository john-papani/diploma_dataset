      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2005
      ΣΥΝΕΔΡΙΑΣΗ ΛΒ΄
      Τρίτη 13 Σεπτεμβρίου 2005
      Αθήνα, σήμερα στις 13 Σεπτεμβρίου 2005, ημέρα Τρίτη και ώρα 18.52΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄σύνθεση) για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Καλώς ήλθατε, και επισήμως, στο Τμήμα και εύχομαι να έχουμε καλές συνεδριάσεις.
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από τον κ. Γεώργιο Βασιλείου, Βουλευτή Β΄ Πειραιώς τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές Κυκλάδων και Β΄ Πειραιώς κύριοι ΙΩΑΝΝΗΣ ΧΩΜΑΤΑΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία ο Δήμος Μυκόνου ζητεί να παραταθεί η προθεσμία έκδοσης των εκκρεμουσών οικοδομικών αδειών της Μυκόνου
      2) ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Δρυμαλίας Κυκλάδων ζητεί να παραταθεί η προθεσμία συμπλήρωσης του φακέλου για το έργο του εκσυγχρονισμού των σφαγείων του Δήμου του.
      3) ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Νομάρχης  Κυκλάδων εκφράζει τις απόψεις του σχετικά με το πολεοδομικό πρόβλημα της Ερμούπολης.
      4) Ο Βουλευτής ’Εβρου κ. ΓΕΩΡΓΙΟΣ ΝΤΟΛΙΟΣ κατέθεσε αναφορά με την οποία ο Δήμαρχος Αλεξανδρούπολης ζητεί την καταβολή  επιδότησης  για την αγορά κατοικίας των υπαλλήλων  των Ο.Τ.Α.  σε προβληματικές περιοχές.
      5) Ο Βουλευτής ’Εβρου κ. ΓΕΩΡΓΙΟΣ ΝΤΟΛΙΟΣ κατέθεσε αναφορά με την οποία η κ. Μπακαλούδη Σαραντία διαμαρτύρεται για την υπηρεσιακή μετακίνηση της κόρης της. 
      6) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Δήμαρχος Βόρειας Κυνουρίας ζητεί την επαναλειτουργία των καντινών στο Δ.Δ. Παραλίου Άστρους. 
      7) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία η Αδελφότητα Δημητσανιτών «ΓΡΗΓΟΡΙΟΣ Ε΄» διαμαρτύρεται για την κατάργηση του Λυκείου της Δημητσάνας. 
      8) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Νομάρχης Αρκαδίας διαμαρτύρεται για την κατάργηση Γυμνασίων και Λυκείων της περιοχής του.
      9) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Ένωση Δωδωναίων ζητεί τη μεταβίβαση οικοπέδου στο ίδρυμα 
      «Η ΑΡΧΑΙΑ ΔΩΔΩΝΗ».
      10) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου της Ελλάδος ζητεί την αλλαγή χάραξης της Ιονίας Οδού για το Νομό Ιωαννίνων.
      11) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία κάτοικοι του Δημοτικού Διαμερίσματος Ζωριάνου του Δήμου Λιδορικίου διαμαρτύρονται για τη διακοπή της συγκοινωνιακής σύνδεσης των χωριών της ορεινής Δωρίδας με το Λιδορίκι και τη Ναύπακτο.
      12) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Δήμαρχος Λιδορικίου ζητεί να αντιμετωπιστεί το πρόβλημα της επικινδυνότητας που παρουσιάζεται στη διασταύρωση της παλαιάς Ε.Ο. Λιδορικίου-Ναυπάκτου με την οδό προς το Κέντρο Υγείας Λιδορικίου. 
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας στο οποίο ζητείται η επισκευή της αίθουσας πολλαπλών χρήσεων του 1ου Γυμνασίου Αιγίου Αχαΐας. 
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας στο οποίο ζητείται η παράταση της προθεσμίας υποβολής ενστάσεων για τα ατομικά δικαιώματα επιδότησης των παραγωγών.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας το οποίο αναφέρεται στην επιβολή κλήσεων, σε όσους οδηγούς  ΤΑΧΙ δεν φορούσαν ζώνη ασφαλείας.    
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας στο οποίο ζητείται η κατασκευή έργων υποδομής στη Δυτική Ελλάδα.           
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας στο οποίο καταγγέλλεται εμπρησμός σε περιοχές του Νομού Αχαΐας. 
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας σχετικά με την αξιοποίηση και αναβάθμιση των λουτρών του Καϊάφα.
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας το οποίο αναφέρεται σε προβλήματα που δημιουργούνται στο Δήμο Μεσσάτιδας Αχαΐας, από μέλη της αντιπολίτευσης.           
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας σχετικά με την καταβολή των χρημάτων των εφημεριών του νοσοκομείου Αγ. Ανδρέα, στην Πάτρα Αχαΐας.  
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας στο οποίο ζητείται η άμεση επισκευή ακτινολογικού μηχανήματος του νοσοκομείου Αγ. Ανδρέα στην Πάτρα Αχαΐας. 
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας στο οποίο ζητείται η χρηματοδότηση αντιπλημμυρικών έργων σε ποταμούς και χείμαρρους του Νομού Αχαΐας.   
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας στο οποίο ζητείται η ένταξη του Νομού Αχαΐας στην Δ΄ Ζώνη ενισχύσεων-κινήτρων της Ε.Ε.  
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας στο οποίο επισημαίνεται η έλλειψη κλινών στις μονάδες εντατικής θεραπείας στην περιφέρεια Δυτικής Ελλάδος.  
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας στο οποίο ζητείται η επίσπευση των διαδικασιών για την ολοκλήρωση του έργου αποκάλυψης του Ρωμαϊκού αμφιθεάτρου, στην Πάτρα Αχαΐας.                         
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας στο οποίο επισημαίνεται η έλλειψη παιδικών σταθμών στην Πάτρα Αχαΐας.  
      27) Οι Βουλευτές Αχαίας και Β’ Πειραιώς κύριοι ΝΙΚΟΛΑΟΣ ΝΙΚΟΛΟΠΟΥΛΟΣ και ΙΩΑΝΝΗΣ ΤΡΑΓΑΚΗΣ  αντίστοιχα κατέθεσαν αναφορά με την οποία η Ένωση Ιδιοκτητών Ημερήσιων Επαρχιακών Εφημερίδων ζητεί τη λήψη μέτρων στήριξης του περιφερειακού τύπου. 
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε αναφορά με την οποία η Πανελλήνια Ομοσπονδία Ωρομισθίων Εκπαιδευτικών ΟΑΕΔ ζητεί την αναγνώριση προϋπηρεσίας των μελών της.    
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε αναφορά με την οποία ο Αρχιμανδρίτης Χρύσανθος Στελλάτος, ζητεί να χορηγηθεί άδεια λειτουργίας στον εκκλησιαστικό τηλεοπτικό σταθμό «ΛΥΧΝΟΣ».   
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε αναφορά με την οποία η Διεύθυνση Πολιτικής Προστασίας Δυτικής Ελλάδος, ζητεί τη χρηματοδότηση της αποκατάστασης των ζημιών που προκάλεσε η πυρκαγιά του Ιουλίου 2005 στο Δήμο Δύμης Αχαΐας.  
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε αναφορά με την οποία ο Σύλλογος Γονέων του 3ου Δημοτικού Σχολείου και του 2ου Νηπιαγωγείου Ακράτας Αχαΐας ζητεί την άμεση ολοκλήρωση της κατασκευής του νέου σχολικού κτιρίου.
      32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην επιτακτική ανάγκη συντήρησης  Ναού στον ’Αγιο Νικόλαο Κρήτης. .    
      33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Δημοσίων Πολιτικών Υπαλλήλων Πολεμικής Αεροπορίας Υ.ΕΘ.Α. ζητεί την ανάκληση της απόσπασης του υπαλλήλου, Μαλλία Φίλιππου. 
      34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Νομαρχιακή Αυτοδιοίκηση Λασιθίου ζητεί επιχορήγηση για την αποκατάσταση των ζημιών στο οδικό δίκτυο του Νομού.                          
      35) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί τη χορήγηση ειδών στα μέλη της.
      36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε αναφορά με την οποία ο Σύνδεσμος Σιδηροδρομικών Πελοποννήσου ζητεί τη στήριξη και ανάπτυξη του σιδηροδρομικού δικτύου της Χώρας. 
      37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε αναφορά με την οποία  η Πανελλήνια Ένωση Εργοληπτών Γεωπόνων Έργων Πρασίνου ζητεί την επαναδημοπράτηση των διαγωνισμών για τη συντήρηση και λειτουργία των Ολυμπιακών εγκαταστάσεων.
      38) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε αναφορά με την οποία η Ομοσπονδία Ιδιοκτητών Κέντρου Ξένων Γλωσσών, ζητεί την άμεση νομοθέτηση του θεσμικού πλαισίου για τη διαπίστευση των συστημάτων πιστοποίησης της γλωσσομάθειας.
      39) Ο Βουλευτής Β’ Αθηνών κ. ΚΩΝΣΤΑΝΤΙΝΟΣ ΓΕΙΤΟΝΑΣ κατέθεσε αναφορά με την οποία ο Δήμαρχος Πετρούπολης ζητεί τη λήψη άμεσων μέτρων για την αντιμετώπιση των προβλημάτων στην περιοχή του, από τη χωματερή των Άνω Λιοσίων.
      40) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται σε περιστατικό ασφάλισης από το ΤΑΠ-ΟΤΕ.
      41) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Δήμαρχος Βισαλτίας Σερρών ζητεί να ληφθούν μέτρα για τη διάθεση των αγροτικών προϊόντων των αμπελουργών της περιοχής του.
      42) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία ο Δήμαρχος Αιγείρου  Ροδόπης ζητεί να εκδοθεί νέα Ειδική Περιβαλλοντική Μελέτη που αφορά στην οριοθέτηση του Εθνικού Πάρκου Δέλτα Νέστου-Βιστωνίδας-Ισμαρίδας.
      43) Ο Βουλευτής Κιλκίς κ. ΚΩΝΣΤΑΝΤΙΝΟΣ ΚΙΛΤΙΔΗΣ κατέθεσε αναφορά με την οποία ζητεί να εφοδιαστούν με οχήματα μεγάλου κυβισμού οι Αστυνομικές Διευθύνσεις που διαθέτουν ομάδες δίωξης ναρκωτικών.
      44) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία ο κ. Δημήτριος Γιαντσούλης, Αντιπρόεδρος της Παν-μακεδονικής Ένωσης Καναδά ζητεί να διατηρηθεί σε λειτουργία η Εθνική Τράπεζα της Ελλάδος στον Καναδά. 
      45) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία ο Οδοντιατρικός Σύλλογος Πειραιά ζητεί να μην αδειοδοτούνται τα απλά ακτινογραφικά οδοντιατρικά μηχανήματα.
      46) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Κάρλας ζητεί να δοθούν δικαιώματα βαμβακιού στους ακτήμονες της Λίμνης Κάρλας.
      47) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμαρχος Μαλίων  Ηρακλείου ζητεί να ολοκληρωθεί η κατασκευή του Τουριστικού Λιμένα Μαλίων.
      48) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ένωση Εργοληπτών Γεωπόνων Έργων Πρασίνου, ζητεί την επαναδημοπράτηση διαγωνισμών ανάθεσης Δημοσίων Έργων.
      49) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ομοσπονδία Γεωτεχνικών Δημοσίων Υπαλλήλων εκφράζει τις προτάσεις της σχετικά με την οργάνωση των ελεγκτών στα τρόφιμα. 
      50) Ο Βουλευτής Αιτωλοακαρνανίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Εμποροβιομηχανικός Σύλλογος Ι.Π. Μεσολογγίου ζητεί να κατασκευαστεί νέο κτίριο για τη μεταστέγαση  της Αστυνομικής Διεύθυνσης Αιτωλίας. 
      51) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Συμβολαιογραφικός Σύλλογος Εφετείου Θεσσαλονίκης ζητεί την τροποποίηση νομοθετημάτων τα οποία αφορούν στην κατάτμηση και μεταβίβαση αγροτεμαχίων.
      52) Ο Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία το Σωματείο Εργατοτεχνιτών Γούνας Δέρματος Ιματισμού και Κλωστοϋφαντουργίας Νομού Καστοριάς ζητεί να ληφθούν Εργασιακά και ασφαλιστικά μέτρα για την υποστήριξη του κλάδου τους
      53) Οι Βουλευτές Β΄ Αθηνών κύριοι ΑΝΤΩΝΗΣ ΣΚΥΛΛΑΚΟΣ και ΟΡΕΣΤΗΣ ΚΟΛΟΖΩΦ και Μαγνησίας κ. ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Διοικητικό Συμβούλιο της Ελληνικής Ορθόδοξης Κοινότητας της Νέας Νοτίου Ουαλίας της Αυτραλίας ζητεί την ενίσχυση των Ελληνικών Σχολείων του Σίνδεϋ κ.λπ..
      54) Οι Βουλευτές Β΄ Αθηνών κύριοι ΑΝΤΩΝΗΣ ΣΚΥΛΛΑΚΟΣ και ΟΡΕΣΤΗΣ ΚΟΛΟΖΩΦ και Μαγνησίας κ. ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Ομοσπονδία Ελληνικών Ορθόδοξων Κοινοτήτων  Αυστραλίας ζητεί την αναβάθμιση της παρεχόμενης  εκπαίδευσης στην εν λόγω Ελληνική αποικία, την υποστήριξη των πολιτιστικών της εκδηλώσεων κ.λπ..
      55) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία η ’Ενωση Αστυνομικών Υπαλλήλων Νομού Ροδόπης ζητεί την επάνδρωση της Α.Δ. Ροδόπης κ.λπ..
      56) Η Βουλευτής Μαγνησίας κ. ΖΩΗ ΜΑΚΡΗ  κατέθεσε αναφορά με την οποία ζητεί να επιδοτηθεί η ίδρυση νέων ξενοδοχειακών μονάδων στην περιοχή του Πηλίου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 580/20-7-05 ερώτηση του Βουλευτή κ. Ιωάννη Μπούγα δόθηκε με το υπ’ αριθμ. 85/22-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 13700/27-7-05 έγγραφο του Προέδρου του Οργανισμού Ελληνικό)ν Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Ι. Μπούγα.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      2. Στην με αριθμό 817/29-7-05 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 110/22-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Μπόλαρης, σας πληροφορούμε τα εξής:
      Κατά τα τέσσερα τελευταία γαλακτοκομικά έτη δεν έχει σημειωθεί υπέρβαση της Εθνικής Ποσότητας Αναφοράς αγελαδινού γάλακτος και, κατά συνέπεια, οι παραγωγοί γάλακτος δεν έχουν κληθεί να καταβάλουν εισφορά για υπέρβαση της εθνικής ποσόστωσης, που από την γαλακτοκομική περίοδο 2004 -2005 ανέρχεται σε 820.513 τόνους.
      Για την κατανομή του εθνικού αποθέματος των 120.000 τόνων ποσότητας αναφοράς αγελαδινού γάλακτος, που εγκρίθηκε από την Ε.Ε., εκδόθηκε η αριθ. 261092/27-05-2004 Απόφαση του Υπουργού Αγροτικής Ανάπτυξης και Τροφίμων (ΦEΚ/837/Β΄) «Κατανομή Εθνικού Αποθέματος ποσότητας αναφοράς αγελαδινού γάλακτος», σε εφαρμογή της οποίας έχουν ήδη κατανεμηθεί 94.572 τόνοι ποσόστωσης από την περίοδο 2004-2005 σε γεωργούς παραγωγούς αγελαδινού γάλακτος και νεοεισερχόμενους στον τομέα γεωργούς.
      Η υπόλοιπη ποσότητα του εθνικού αποθέματος θα κατανεμηθεί την τρέχουσα χρονιά, σύμφωνα με την αριθ. 287345/15-06-2005 (ΦΕΚ 818/Β΄) Απόφαση του Υπουργού Αγροτικής Ανάπτυξης και Τροφίμων «Κατανομή Εθνικού Αποθέματος ποσότητας αναφοράς αγελαδινού γάλακτος γαλακτοκομικής περιόδου 2005-2006», η οποία προβλέπει τη χορήγηση ποσόστωσης:
      
      α) σε ενεργούς παραγωγούς, στους οποίους δεν έχει κατανεμηθεί ποσόστωση από το εθνικό απόθεμα κατά το προηγούμενο γαλακτοκομικό έτος,
      β) σε γεωργούς με αιτήματα ένταξης σε επενδυτικά προγράμματα εφαρμογής του Καν. (ΕΚ) 1257/1999 ή του ν. 3299/2004 (ΦΕΚ Ι261/Α΄) και 
      γ) σε γεωργούς χωρίς επενδυτικά προγράμματα, που προετοιμάζονται να παράγουν γάλα μέχρι την 31η Δεκεμβρίου 2005.
      Σε κάθε περίπτωση η κατανομή γίνεται κατόπιν υποβολής αίτησης του ενδιαφερομένου. Τα κριτήρια που λαμβάνονται υπόψη για την κατανομή του Εθνικού αποθέματος είναι τα ακόλουθα:
      α) Οι αιτήσεις των παραγωγών, στις οποίες αναφέρονται και οι ανάγκες τους σε ποσόστωση,
      β) Η διάρθρωση της παραγωγής,
      γ) Η χωροταξική κατανομή των εκμεταλλεύσεων [μειονεκτικές περιοχές του άρθρου 17 του Καν. (ΕΚ.) 1257/1999, μικρά νησιά του Αιγαίου Πελάγους],
      δ) Η ιδιότητα. του πολυτέκνου,
      ε) Η ιδιότητα του παλιννοστούντος,
      στ) Η ένταξη σε επενδυτικά προγράμματα.
      Ο Υφυπουργός
      Α. ΚΟΝΤΟΣ»
      3. Στην με αριθμό 835/29-7-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 112/22-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κεγκέρογλου, για τα θέματα της αρμοδιότητάς μας, σας πληροφορούμε τα εξής:
      Στο Υπουργείο Αγροτικής Ανάπτυξης και Τροφίμων μέσα σε χρονικό διάστημα τριών μηνών έλαβαν χώρα συνεχείς συσκέψεις με όλους τους παραγωγικούς φορείς, προκειμένου:
      α) να εξακριβωθούν οι ανάγκες του τομέα των οπωροκηπευτικών,
      β) να συγκεκριμενοποιηθούν τα προβλήματα που ο τομέας παρουσιάζει και
      γ) να προταθούν όσο το δυνατόν πιο πρακτικές και εφαρμόσιμες λύσεις.
      
      Εξετάζεται η συγκρότηση διεπαγγελματικής οργάνωσης οπωροκηπευτικών στο πλαίσιο της οποίας θα γίνεται, κατά συστηματικό τρόπο, η συζήτηση, ο προγραμματισμός, η χάραξη και η εφαρμογή μιας εθνικής πολιτικής για το μέλλον των οπωροκηπευτικών και η οποία θα είναι σύννομος με το κοινοτικό δίκαιο. Το Υπουργείο Αγροτικής Ανάπτυξης και Τροφίμων συντάσσει επίσης μια μελέτη που ενδέχεται να περατωθεί περί τα τέλη Οκτωβρίου, βάσει της οποίας θα εντοπισθούν τα προβλήματα των κυριότερων καλλιεργειών στην παραγωγή, τυποποίηση, συσκευασία, και εμπορία. Όσον αφορά τις θερμοκηπιακές καλλιέργειες, σημειώνεται ότι με τις προαναφερόμενες συσκέψεις που έγιναν παρουσία των αρμόδιων φορέων των θερμοκηπιακών καλλιεργειών (κηπευτικά, ανθοκομικά) και με τη συνεργασία του Γεωπονικού Πανεπιστημίου Αθηνών, εντοπίστηκαν τα προβλήματα που υπάρχουν και με κοινή διυπουργική απόφαση που θα εκδοθεί μέχρι τον Οκτώβριο θα δοθεί οριστική λύση για την αντιμετώπισή τους και την ένταξή τους στον αναπτυξιακό νόμο.
      Μέσα σ' αυτό το πλαίσιο θα αντιμετωπισθεί και το μειωμένο προβλεπόμενο ποσοστό 20% της καλλιεργούμενης έκτασης που είναι δυνατόν να τύχει εκσυγχρονισμού καθώς και το ελάχιστο όριο του προϋπολογισμού της επένδυσης.
      Ο Υφυπουργός
      Α. ΚΟΝΤΟΣ»
      4. Στην με αριθμό 864/1-8-05 ερώτηση του Βουλευτή κ. Μάρκου Μπόλαρη  δόθηκε με το υπ’ αριθμ. 115/22-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 60018/ 5-8-05 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Μ. Μπόλαρη.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      5. Στην με αριθμό 731/27-7-05 ερώτηση των Βουλευτών κυρίων Σταύρου Σκοπελίτη και Άγγελου Τζέκη δόθηκε με το υπ’ αριθμ. 100/22-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι  Σ. Σκοπελίτης, Α. Τζέκης, για τα θέματα της αρμοδιότητάς μας, σας πληροφορούμε τα εξής:
      Σύμφωνα με το άρθρο 1, παρ. 3 του Ν. 2810/2000 «Αγροτικές Συνεταιριστικές Οργανώσεις», οι Α.Σ.Ο. όλων των βαθμίδων είναι νομικά πρόσωπα ιδιωτικού δικαίου και έχουν εμπορική ιδιότητα. Επίσης, σύμφωνα με το άρθρο 14, παρ. 4 του ιδίου νόμου, αρμόδιο να αποφασίζει για κάθε θέμα που αφορά τη. διοίκηση, τη διαχείριση της περιουσίας και των υποθέσεων, καθώς και την επιδίωξη του σκοπού μιας Α.Σ.Ο. (κατά συνέπεια και των. προσλήψεων και απολύσεων προσωπικού); είναι το διοικητικό της συμβούλιο.
      Σχετικά με τη δανειοδότηση της ΕΑΣ Λήμνου από την ΑΤΕ, αρμόδιο ν' απαντήσει, ως εποπτεύον την ΑΤΕ, είναι το Υπουργείο Οικονομίας και Οικονομικών, προς το οποίο κοινοποιείται το παρόν έγγραφό μας με αντίγραφο της ερώτησης.
      Ο Υφυπουργός
      Α. ΚΟΝΤΟΣ»
      6. Στην με αριθμό 558/19-7-2005 ερώτηση των Βουλευτών κυρίων Λιάνας Κανέλλη και Αντωνίου Σκυλλάκου δόθηκε με το υπ’ αρθ. ΥΠ.ΠΟ./ΓΡ.ΥΦΥΠΚ.Ε./36/21-7-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 558/19-7-05 ερώτησης των Βουλευτών κ.κ. Λ. Κανέλλη και Αντ. Σκυλλάκου, σχετικά με την αντιμετώπιση των προβλημάτων της Λυρικής Σκηνής, σας πληροφορούμε τα εξής:
      Τα προβλήματα της Λυρικής Σκηνής έχουν πράγματι οξυνθεί σαν αποτέλεσμα της συσσώρευσης των προβλημάτων όλων των προηγούμενων χρόνων. Η Λυρική λειτουργεί σε ακατάλληλα κτίρια, νοικιασμένα με δυσμενείς όρους, με αίθουσες παραστάσεων χωρίς τις στοιχειώδεις προδιαγραφές και χωρίς χώρους δοκιμών και υποστήριξης. Λόγω της κακής υποδομής και παρά τις φιλότιμες προσπάθειες της διοίκησης και του προσωπικού, οι παραστάσεις δεν έχουν την απήχηση που τους αξίζει, όσον αφορά στην προσέλκυση χορηγών, με αποτέλεσμα η Λυρική να βρίσκεται σε δυσμενέστερη θέση έναντι άλλων, πιο λαμπερών, φορέων.
      Η προηγούμενη ηγεσία είχε ανακοινώσει την αναβάθμιση της υπάρχουσας υποδομής, με την απόκτηση ενός επιπλέον οικοπέδου. Ούτε όμως αυτή η λύση δεν αποδείχθηκε βιώσιμη, εφόσον ούτε το οικόπεδο αγοράστηκε, ούτε ξεκίνησε κάποια μελέτη, ούτε εξασφαλίστηκαν οι πόροι για το έργο.
      Η ηγεσία του ΥΠΠΟ θεωρεί ότι η επίλυση του προβλήματος της Λυρικής Σκηνής είναι μείζων προτεραιότητα της πολιτιστικής της πολιτικής. Συγκροτήσαμε επιτροπή ειδικών με εκπροσώπους της Λυρικής, του Υπουργείου Πολιτισμού, του ΥΠΕΧΩΔΕ, του Οργανισμού Αθηνών και της ΕΛΧΑ, προκειμένου να εξετασθεί το θέμα της χωροθέτησης με κριτήρια λειτουργικά, πολεοδομικά, αρχιτεκτονικά και οικονομικά, με στόχο η οποιαδήποτε επιλογή να είναι όχι μόνο σωστή, αλλά και βιώσιμη, ώστε να επιτευχθεί η χρηματοδότηση του έργου από το Γ΄ και Δ΄ ΚΠΣ. Στη συνέχεια, θα γίνει διεθνής διαγωνισμός για την επιλογή της αρχιτεκτονικής λύσης, ώστε το κτίριο να αποτελέσει ένα ορόσημο για την πόλη. Η επιτροπή χωροθέτησης έχει ξεκινήσει το έργο της και αναμένεται σύντομα να παραδώσει το πόρισμά της.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      7. Στην με αριθμό 172/8-7-2005 ερώτηση των Βουλευτών κυρίων Λεωνίδα Γρηγοράκου, Μιχάλη Καρχιμάκη και Αντωνίας (Τόνιας) Αντωνίου δόθηκε με το υπ’ αρθ. Φ900α/4691/8084/22-7-05 έγγραφο από τον Υπουργό Εθνικής Αμυνας η ακόλουθη απάντηση:
      «Σε απάντηση της υπ' αριθμ. 172/8-7-2005 ερώτησης που κατέθεσαν οι Βουλευτές κ.κ. Λεωνίδας Γρηγοράκoς: Μιχάλης Kαρχιμάκης και Αντωνία (Τόνια) Αντωνίου με θέμα το δημοσίευμα σχετικά με τους Καθηγητές της Στρατιωτικής Σχολής Ευελπίδων και το Καθεστώς των Καθηγητών ΑΣΕΙ, σας γνωρίζουμε τα ακόλουθα:
      Οι ώρες απασχόλησης των ωρομισθίων καθηγητών δεν προσδιορίζονται αυθαίρετα από κάποιο διοικητικό υπάλληλο ή υπηρεσία, αλλά προκύπτουν από το εφαρμοζόμενο Πρόγραμμα Σπουδών και το Γενικό Πρόγραμμα Εκπαιδεύσεως με ανάλογο καθορισμό διδακτικών αντικειμένων και ωρών διδασκαλίας αυτών.
      Το πρόγραμμα εκπαιδεύσεως (Ακαδημαϊκής-Στρατιωτικής) της ΣΣΕ για κάθε έτος καταρτίζεται από το Προσωρινό Εκπαιδευτικό Συμβούλιο της Σχολής (ΠΕΣ) και υποβάλλεται ιεραρχικά στην υπηρεσία για έγκριση.
      Για κάθε ωρομίσθιο καθηγητή, καθορίζεται από το ΓΕΣ το σύνολο των ωρών διδασκαλίας εντός του διδακτικού έτους που θα διδάξει και το οποίο η Σχολή δεν δύναται να υπερβεί, αλλά και δεν είναι υποχρεωμένη να καλύψει λόγω της απώλειας ορισμένων διδακτικών ωρών από απρόβλεπτα γεγονότα. Εφόσον οι ώρες διδασκαλίας απωλέσθησαν με υπαιτιότητα της Σχολής, οι ωρομίσθιοι καθηγητές δικαιούνται της ανάλογης αποζημίωσης.
      Οι πραγματικές ώρες απασχόλησης των καθηγητών προκύπτουν από το ημερήσιο αναλυτικό δελτίο αναφοράς ωρών διδασκαλίας που δίδαξε σήμερα στο τμήμα το αντίστοιχο διδακτικό προσωπικό» καθενός στο οποίο βεβαιώνεται η παρουσία και οι πραγματοποιηθείσες ώρες διδασκαλίας. Στο εν λόγω έντυπο υπογράφουν ο διδάσκων καθηγητής και ο επόπτης ελέγχου εκπαιδεύσεως, αυτό στη συνέχεια προσκομίζεται στη Διεύθυνση Εκπαιδεύσεως της Σχολής, με βάση το οποίο εκδίδονται οι ονομαστικές βεβαιώσεις ωρών απασχόλησης στο τέλος εκάστου μηνός εις διπλούν, υπογραφόμενες από τα διοικητικά όργανα της Σχολής (Διευθυντή Εκπαιδεύσεως και Διοικητή της Σχολής).
      Στη συνέχεια, οι βεβαιώσεις ωρών απασχόλησης των ωρομισθίων καθηγητών αποστέλλονται στη διαχείριση χρηματικού, προκειμένου να εξαχθεί η δικαιούμενη αποζημίωση σύμφωνα με τις πραγματικές ώρες απασχόλησής τους.
      Με την έναρξη του ακαδημαϊκού έτους 2004-2005 κάθε ωρομίσθιος καθηγητής που διορίσθηκε στη Σχολή υπογράφει τη συνημμένη ατομική σύμβαση εργασίας ορισμένου χρόνου, στην οποία περιλαμβάνονται: Συμβαλλόμενοι, Διάρκεια Σύμβασης, Υποχρεώσεις Συμβαλλομένου Καθηγητή και οι Ώρες Διδασκαλίας-Αποζημίωση Καθηγητή.
      Η ΣΣΕ σε εφαρμογή του π.δ. 164/2004 προέβη σε έλεγχο της εργασιακής κατάστασης-σχέσης του ωρομισθίου διδακτικού προσωπικού και με απόφαση του ΠΕΣ της Σχολής κρίθηκε ότι ο αριθμός πενήντα τριών (53) ωρομισθίων καθηγητών εμπίπτουν στις διατάξεις εφαρμογής του σχετικού π.δ., υποβάλλονται στο Ανώτατο Συμβούλιο Επιλογής Προσωπικού (ΑΣΕΠ) τα σχετικά ατομικά δελτία και λοιπά ζητούμενα δικαιολογητικά.
      Το ΑΣΕΠ με το υποβαλλόμενο συνημμένα έγγραφό του (Αριθμ. Πρωτ. 17129/13/052005/AΣEΠ) γνώρισε στη Σχολή ότι «δεν νοείται χρόνος υπηρεσίας μετά τη λήξη της συμβάσεως και την παύση παροχή υπηρεσίας από το συμβασιούχο. Πρέπει, επομένως, στα δελτία (910) του Α.Σ.Ε.Π. να αναγράφεται ο χρόνος πραγματικής απασχόλησης και βεβαίως και τα χρονικά διαστήματα να είναι μεταξύ των χρόνων πραγματικής απασχόλησης».
      Η Σχολή στο συνημμένο έντυπο ΑΣΕΠ «91 ο» ( «Δελτίο για την διαπίστωση της υπαγωγής συμβασιούχου στις ρυθμίσεις του άρθρου 11 του π.δ.164/2004») στη στήλη «Χρόνος Απασχόλησης» προσμέτρησε το χρόνο πραγματικής απασχόλησης και όχι τον αναγραφόμενο στην Ατομική Σύμβαση Εργασίας, καθόσον περί το τέλος του μηνός Μαΐου ή αρχές Ιουνίου κάθε έτους, λύει αυτοδίκαια τις συμβάσεις των ωρομισθίων καθηγητών λόγω λήξης της ακαδημαϊκής εκπαίδευσης των Ευελπίδων αφ' ενός και κάλυψης των εγκεκριμένων ωρών διδασκαλίας αφ' ετέρου.
      Για τα υποερωτήματα 2 και 3, αρμόδια να απαντήσουν είναι τα συνερωτώμενα Υπουργεία Εθνικής Παιδείας & Θρησκευμάτων και Δημόσιας Διοίκησης & Αποκέντρωσης.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
      8. Στην με αριθμό 61/6-7-2005 ερώτηση του Βουλευτού κ. Βασιλείου Έξαρχου δόθηκε με το υπ’ αρθ. 68376/ΙΗ/21-7-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας, στην ερώτηση με αριθμό 61/6-7-05, την οποία κατέθεσε ο Βουλευτής κ. Βασίλης Έξαρχος και αφορά στην έγκριση προγραμμάτων προμήθειας εξοπλισμού του ΤΕΙ Λάρισας σας γνωρίζουμε τα ακόλουθα:
      1)Το έργο «Εξοπλισμός τμημάτων για την υποστήριξη πράξεων ΕΚΤ Αναμόρφωσης Προγραμμάτων Προπτυχιακών Σπουδών του ΤΕΙ Λάρισας - (ΕΤΠΑ)» προϋπολογισμού «294.510.00» Ευρώ, μετά από έλεγχο της υποβληθείσας πρότασης, έχει ενταχθεί στο ΕΠΕΑΕΚ με την αρ. πρωτ. 1969/10-2-2005 Απόφαση Ένταξης και έχει εγγραφεί -στο ΠΔΕ με την αρ. πρωτ. 13643ΔΕ 1893/11-4-05 Απόφαση του Υπουργού Οικονομίας και Οικονομικών.
      Έκτοτε το ΤΕΙ Λάρισας δεν έχει υποβάλει για προέγκριση στην ΕΥΔ του ΕΠΕΑΕΚ τα τεύχη διακήρυξης συνοδευόμενα από τις εγκεκριμένες προδιαγραφές των υπό προμήθεια ειδών. Το έργο έχει διάρκεια υλοποίησης έως 31-8-2005 και συμμετέχει στην επίτευξη του στόχου ν+2 για το έτος 2005.
      2)Το έργο «Συμπληρωματικός Εκπαιδευτικός Εξοπλισμός Τμημάτων του ΤΕΙ Λάρισας - ΕΤΠΑ» προϋπολογισμού «1.320.592.00» ευρώ, στο ΥΠΟΙΟ «Διαδικασία συντονισμού για την Ένταξη Πράξης στο Επιχειρησιακό Πρόγραμμα Εκπαίδευσης και Αρχικής Επαγγελματικής Κατάρτισης 2000-2006» σύμφωνα με το άρθρο 5 του Νόμου 2860/4-11-2000 περί «Διαχείρισης, Παρακολούθησης και Ελέγχου του Κοινοτικού Πλαισίου Στήριξης και άλλων διατάξεων». Το έργο υποβλήθηκε με την με αρ. πρωτ. 1011/30-10-2003 (αριθ.πρωτ. 14626/31-10-2003 στοιχεία της ΕΥΔ ΕΠΕΑΕΚ) Αίτηση Υποβολής Πρότασης στο πλαίσιο .της με αρ. πρωτ. 7567/04-07-2003 (30-10-2003 Ορθή Επανάληψη) Πρόσκλησης της ΕΥΔ του ΕΠΕΑΕΚ και έκτοτε επανυποβλήθηκε 4 φορές σύμφωνα με τα αρ. πρωτ. 680/22-7-2004, 176/4-3-2005, 252/31-3-2005, 467/10-6-2005 έγγραφα του ΤΕΙ Λάρισας και αυτό διότι το Ίδρυμα δεν ακολούθησε τις διορθώσεις όπως είχαν δοθεί από την ΕΥΔ του ΕΠΕΑΕΚ.
      Ο Υφυπουργός
      ΣΠΥΡΟΣ ΤΑΛΙΑΔΟΥΡΟΣ»
      9. Στην με αριθμό 248/11-7-2005 ερώτηση του Βουλευτή κ. Μάρκου Μπόλαρη δόθηκε με το υπ’ αρθ. 21/199/ΑΣ/1475δις/20-7-05 έγγραφο από τον Υπουργό Εξωτερικών η ακόλουθη απάντηση:
      «Απαντώντας στην εν θέματι ερώτηση του Βουλευτή κ. Μάρκου Μπόλαρη, σας γνωρίζουμε τα ακόλουθα:
      Η δημοσίευση προπαγανδιστικών χαρτών, προκλητικών θέσεων και απόψεων στην επίσημη ιστοσελίδα του Υπουργείου Εξωτερικών της πρώην Γιουγκοσλαβικής Δημοκρατίας της Μακεδονίας, αποτελεί σαφή παραβίαση προνοιών και υποχρεώσεων που προκύπτουν από τη Διαδικασία Συνεργασίας και Σταθεροποίησης την οποία έχει υπογράψει η γειτονική χώρα με την Ευρωπαϊκή Ένωση, της δέσμευσης για σχέσεις καλής γειτονίας με τα κράτη – μέλη της Ευρωπαϊκής Ένωσης, γεγονός το οποίο, άλλωστε, προκύπτει από τα κριτήρια της Κοπεγχάγης καθώς επίσης και των προνοιών και δεσμεύσεων οι οποίες αναφέρονται στο άρθρο 7, παρ. 1 της Ενδιάμεσης Συμφωνίας. Βάσει του άρθρου τούτου, τα συμβαλλόμενα μέρη δεσμεύονται να λάβουν αποτελεσματικά μέτρα για την απαγόρευση κάθε εχθρικής ενέργειας ή προπαγάνδας προερχόμενης από κρατικά ελεγχόμενες υπηρεσίες, επιπλέον δε, να αποθαρρύνουν ενέργειες ιδιωτικών φορέων, οι οποίες θα είχαν ως πιθανό αποτέλεσμα την υποδαύλιση βίας, μίσους ή εχθρότητας, αμοιβαίως.
      Σε κάθε περίπτωση, το Υπουργείο Εξωτερικών παρακολουθεί, εκ του σύνεγγυς, το όλο ζήτημα και προβαίνει στις δέουσες ενέργειες.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»)
      
      
      
      
      
      
      
      
      
      
      
      
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      
      Πρώτη είναι η με αριθμό 49/8-9-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ανδρέα Λοβέρδου προς την Υπουργό Εθνικής Παιδείας και Θρησκευμάτων, σχετικά με τα προβλήματα στη διανομή των σχολικών βιβλίων κ.λπ..
      Η επίκαιρη ερώτηση του Βουλευτή κ. Λοβέρδου έχει ως εξής:
       «Στις 31 Μαΐου, απαντώντας ο Υφυπουργός κ. Καλός σε σχετική ερώτησή μου για την έγκαιρη διανομή των σχολικών βιβλίων ανέφερε επί λέξει: «Η διοίκηση του Ο.Ε.Δ.Β. έχει λάβει κάθε πρόνοια, παρακολουθεί συστηματικά τη διαδικασία παραγωγής και θα προβεί σε όλες τις απαραίτητες ενέργειες, ώστε να μην υπάρξει κανένα απολύτως πρόβλημα στον έγκαιρο εφοδιασμό των μαθητών με βιβλία για το νέο σχολικό έτος». Δυστυχώς, λίγες ημέρες πριν από την έναρξη της σχολικής χρονιάς, η πραγματικότητα φαίνεται να διαψεύδει τους ισχυρισμούς αυτούς. Από δημοσιεύματα του Τύπου και αναφορές εκπαιδευτικών φορέων διαπιστώνεται ότι τα βιβλία δεν βρίσκονται στις σχολικές μονάδες, ώστε να διανεμηθούν εγκαίρως στους μαθητές. Ευχόμενος, ως εκπαιδευτικός, να μην επαληθευτούν οι φόβοι αυτοί, 
      Σας ερωτώ, κυρία Υπουργέ:
      α) Σε ποιες λανθασμένες πράξεις ή παραλείψεις σας οφείλεται η αδικαιολόγητη αυτή καθυστέρηση στη διανομή των συγγραμμάτων, που επί της ουσίας θα σημάνει την παράταση των διακοπών για πολλούς μαθητές;
      β) Τι μέτρα προτίθεσθε να λάβετε σήμερα, ώστε να περιορίσετε όσο το δυνατό τις ημέρες καθυστέρησης στη διανομή των συγγραμμάτων;».
      Ο Υφυπουργός Εθνικής Παιδείας και Θρησκευμάτων κ. Γεώργιος Καλός έχει το λόγο. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία Πρόεδρε, κυρίες και κύριοι συνάδελφοι, όχι ψόγος, αλλά ούτε καν υπόνοια θα πρέπει να αποδοθεί στον Οργανισμό Εκδόσεως Διδακτικών Βιβλίων εναντίον του συστήματος που ακολουθήθηκε φέτος για την αναγκαία συνολική βιβλιοπαραγωγή για όλα τα σχολεία της χώρας.
      Το λέω αυτό για τον απλούστατο λόγο ότι η ερώτηση στηρίζεται, καθώς φαίνεται, όπως λέει ο κύριος συνάδελφος, σε αναφορές εκπαιδευτικών ή σε δημοσιεύματα του Τύπου. Δεν θα σταθώ στα δημοσιεύματα του Τύπου, για τον απλούστατο λόγο ότι αυτές τις μέρες και επί ένα δεκαήμερο περίπου –τόσο κρατούν- αναφέρουν διάφορα, τα οποία τα σέβομαι, αλλά δεν συμφωνώ ως πολιτική ηγεσία του Υπουργείου Παιδείας με αυτά. 
      Αν θέλετε μπορώ να καταθέσω -και δεν είναι θέμα περαιτέρω συζήτησης- στα Πρακτικά -και σας το δίνω- αναφορά από μια περιφέρεια της χώρας, από τον περιφερειάρχη που δίνει ακριβώς τα στοιχεία. Είναι η αναφορά του κ. Άνθη από την περιφέρεια των Ιονίων Νήσων, ο οποίος μας ενημερώνει, με ημερομηνία μάλιστα 8 Σεπτεμβρίου 2005, ποια βιβλία του λείπουν και σε τι ποσοστό. Μιλάει για ποσοστό 1%-2%.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, θα ήθελα να σας πω ότι αξίζουν έπαινοι για το γιγάντιο έργο που επιτέλεσε υπό συνθήκες δύσκολες φέτος, για να αλλάξει όλο το status της βιβλιοπαραγωγής -του σχολικού τουλάχιστον βιβλίου- ο Οργανισμός Εκδόσεως Διδακτικών Βιβλίων. 
      Γνωρίζετε, κύριε συνάδελφε, ότι οι προκάτοχοι αυτής της Κυβερνήσεως, οι κυβερνήσεις του ΠΑ.ΣΟ.Κ., ακολουθούσαν τη μέθοδο της απευθείας αναθέσεως. Όταν, κύριε συνάδελφε, κάλεσα στο γραφείο μου τον απερχόμενο τότε –πέρυσι το Μάρτιο- Πρόεδρο του Οργανισμού Εκδόσεως Διδακτικών Βιβλίων να τον ρωτήσω τι γίνεται και πώς κάθε χρόνο γίνεται η βιβλιοπαραγωγή, με τα προβλήματα που είχαν σημειωθεί τότε –δεν είναι ανάγκη να τα ξαναλέμε και να τα καταγράφουμε- μου είπε: «Σχοινοβατώ μεταξύ νομιμότητος και πραγματικότητος». Και η αλήθεια ήταν έτσι. 
      Εγώ νομίζω ότι εβάδιζε -και έτσι φαίνεται- εκτός πραγματικότητος και εκτός νομιμότητος, γιατί ενώ το ύψος της συνολικής παραγωγής ξεπερνούσε τα 6.000.000 ευρώ –και τα ξεπερνά τα 6.000.000 ευρώ- θα έπρεπε να κάνετε από τότε -σας το έλεγε και η Ευρωπαϊκή Ένωση- ένα καθαρό διεθνή μειοδοτικό διαγωνισμό και για την προμήθεια του χάρτου, που γινόταν αλλά υπό όρους που γνωρίζουμε και για την καθαρή βιβλιοπαραγωγή, το σύνολο της βιβλιοπαραγωγής, και δεν τον κάνατε. 
      Βγήκε ειδική σύσταση της Ευρωπαϊκής Επιτροπής προς τη χώρα αμέσως μόλις αναλάβαμε εμείς την Κυβέρνηση. Άρα, εμείς έπρεπε να αλλάξουμε το συνολικό τρόπο και να προσφύγουμε σε διεθνή μειοδοτικό διαγωνισμό. Και το κάναμε, κύριε συνάδελφε. 
      Και ξέρετε πάρα πολύ καλά, κυρίες και κύριοι συνάδελφοι...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
       ...ότι –το γνωρίζουν οι πάντες, όχι μόνο οι αντίστοιχοι ενδιαφερόμενοι και οι επιχειρήσεις του κλάδου, το γνωρίζει το σύνολο της εκπαιδευτικής οικογένειας- αντί να έχουμε εννέα μήνες βιβλιοπαραγωγής, τα περιθώρια στένεψαν και πήγαμε σε λιγότερο από τέσσερις μήνες για να έχουμε μια καθαρή, νόμιμη, διεθνώς αποδεκτή, ευρωπαϊκώς αποδεκτή και διαφανέστατη μέθοδο παραγωγής των βιβλίων επιτέλους στην Ελλάδα. Και το κατορθώσαμε...
      ΠΡΟΕΔΡΟΣ (Άννα Μπενάκη - Ψαρούδα): Κύριε Υφυπουργέ, τα υπόλοιπα θα τα πείτε στη δευτερολογία σας. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): ...το κατόρθωσε και γι' αυτό τους αξίζουν συγχαρητήρια. Οι οποιεσδήποτε μικροελλείψεις, της τάξεως αυτής που κατέθεσα με την αναφορά του περιφερειακού διευθυντή Ιονίων Νήσων, κυρία Πρόεδρε, είναι νομίζω αυτές οι συνηθισμένες που γίνονται αυτές τις ημέρες, οι ίδιες που γίνονταν επί τόσα χρόνια και οι οποίες εντός της εβδομάδος θα καλυφθούν. 
      Σας ευχαριστώ. 
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο συνάδελφος κ. Λοβέρδος.  
      ΑΝΔΡΕΑΣ ΛΟΒΕΡΔΟΣ: Κυρία Πρόεδρε, θέλω να ευχηθώ σε όλους και σε όλες υγεία για το νέο πολιτικό έτος. Να είμαστε καλά. 
      Σε ό,τι αφορά την απάντηση του κυρίου Υφυπουργού, θέλω να πω ότι δικαιώσατε, κύριε Υφυπουργέ, την κατάθεση του ερωτήματος. Και αυτό γιατί δεν είναι δυνατόν για όλα τα θέματα που αφορούν το παρόν να μεταφέρετε τις ευθύνες είτε στο παρελθόν, σε προηγούμενες κυβερνήσεις, είτε σε σχέδια που έχετε να κάνετε για το μέλλον. Το παρόν είναι πολλές φορές αδυσώπητο και η έναρξη της σχολικής χρονιάς έδειξε τις μεγάλες αδυναμίες του. 
      Σας επισημαίνω κάτι που έχει κατά κόρον επισημανθεί, ότι ειδικά στον τομέα της έγκαιρης διανομής των βιβλίων έχουμε καθυστέρηση για πρώτη φορά τα τελευταία είκοσι χρόνια. 
      Και Κυβέρνηση είστε εσείς. Ευθύνεστε και πρέπει να μιλήσετε για την πραγματικότητα. Σας είχα εγκαίρως –κάνοντας υποδειγματική Αντιπολίτευση- ρωτήσει στις 16 Μαΐου του 2005, τι θα γίνει. Και μου απαντήσατε –το ανέγνωσε η κυρία Πρόεδρος- διαβεβαιώνοντάς με ότι όλα θα γίνουν όπως πρέπει. Και καταθέτετε ένα έγγραφο για τα νησιά του Ιονίου. Και εγώ σας καταθέτω, λοιπόν, στοιχεία για περίπου δεκατέσσερις νομαρχίες, διοικητικές διαιρέσεις της χώρας, όπου σε ό,τι αφορά την πρωτοβάθμια εκπαίδευση οι παραλείψεις είναι πάρα πολλές. Φθάνουμε από τα ογδόντα πέντε βιβλία -στο Δημοτικό αναφέρομαι- να λείπουν στην Πάτρα τα τριάντα δύο, στην Καβάλα τα τριάντα τρία, στη Δράμα τα τριάντα τρία, κ.ο.κ. Και μάλιστα από τα βιβλία, τα οποία έχουν διανεμηθεί, σε πολλές περιπτώσεις –και συγκεκριμένα, έντεκα για την Πάτρα, δέκα για τη Δράμα, οκτώ για τη Μεσσηνία κ.ο.κ.- λείπουν τα πρώτα τεύχη, αυτά με τα οποία ξεκινά η σχολική χρονιά. Και έρχεστε τώρα και λέτε ότι δεν υπάρχει πρόβλημα και ότι αν κάτι μικρό υπάρχει, θα το αντιμετωπίσετε; Δεν είναι δυνατόν! Πρέπει να τοποθετηθείτε στο δεύτερο ερώτημά μου: Για τις μεγάλες παραλείψεις τι κάνετε τώρα, σήμερα, ούτως ώστε να υπάρξει αντιμετώπιση;
      Και σε ό,τι αφορά το παρελθόν, είναι σαφές, κύριε Υφυπουργέ, -και σας παρακαλώ να τοποθετηθείτε σ’ αυτό- ότι οι συνεννοήσεις της δικής μας Κυβέρνησης με την Ευρωπαϊκή Ένωση για την αλλαγή του τρόπου, της διαδικασίας για τις συγκεκριμένες προμήθειες προβλέφθηκε από τον Οκτώβριο του 2003 πως θα αλλάξει. Έχετε από το Μάρτιο του 2004 ενάμιση χρόνο τώρα και δεν πράξατε τα δέοντα. Αντιμετωπίστε, λοιπόν, τις ευθύνες σας και πείτε στη Βουλή των Ελλήνων τι προτίθεστε να κάνετε, για να σταματήσει αυτό το πρόβλημα που σήμερα ταλαιπωρεί πάρα πολλά παιδιά. Για πολλά παιδιά, κυρία Πρόεδρε, είτε λόγω βιβλίων είτε λόγω εκπαιδευτικών, η σχολική χρονιά δεν θα αρχίσει, οι διακοπές θα συνεχιστούν. Και αυτό είναι οδυνηρό.
      (Στο σημείο αυτό ο Βουλευτής κ. Ανδρέας Λοβέρδος  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ ( Άννα Μπενάκη - Ψαρούδα): Ορίστε, κύριε Υπουργέ, έχετε το λόγο, για να απαντήσετε.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Οδυνηρό είναι για σας το ότι εγώ δεν δέχομαι και επ’ ουδενί θα δεχθώ τα στοιχεία που καταθέτετε. Κατέθεσα αναφορά υπευθύνου οργάνου της εκπαιδεύσεως, που αφορά αρκετούς νομούς της χώρας και νομίζω ότι ως δείγμα στέκει για να επαληθεύσει του λόγου μου το αληθές. Το να επικαλείστε στοιχεία από νομούς δεν λέει τίποτα. Να μας πείτε ποιος έδωσε αυτά τα στοιχεία και βάσει ποιων τεκμηρίων εσείς ισχυρίζεστε ότι υπάρχουν τόσο σημαντικές ελλείψεις.
      Δεύτερον, σας είπα και σας ξεκαθάρισα το εξής: Επ’ ουδενί η Κυβέρνηση αυτή θα συνέχιζε το καθεστώς των απευθείας αναθέσεων, που εξέθετε διεθνώς τη χώρα και επ’ ουδενί θα έγραφε στα παλαιότερα των υποδημάτων της, κύριε συνάδελφε, τις συστάσεις της Ευρωπαϊκής Επιτροπής, οι οποίες ήταν αυστηρότατες. Νομίζουμε, λοιπόν, ότι η πρώτη χρονιά με το νέο καθεστώς, όχι της απευθείας ανάθεσης αλλά το διαφανέστατο και νομικώς πλήρως αποδεκτό νέο καθεστώς, της προκήρυξης του διεθνούς διαγωνισμού, μπορεί να στένεψε για λίγο τα χρονικά όρια για τη βιβλιοπαραγωγή, αλλά δίνουμε έπαινο από του Βήματος της Βουλής στον αρμόδιο Οργανισμό Εκδόσεως Διδακτικών Βιβλίων, στους εργαζόμενους και σ’ εκείνους οι οποίοι έγιναν ανάδοχοι των έργων -στους περισσοτέρους- διότι όντως, παρά τη δυσχέρεια που σας προείπα, -που ήταν η δυσχέρεια αλλαγής, του νέου καθεστώτος- έδωσαν στην ώρα τους τα βιβλία που είχε ανάγκη το σύνολο της μαθητικής κοινότητος.
      Έτσι, λοιπόν, είναι τα στοιχεία. Και σας καλώ, αν θέλετε, αύριο να με επισκεφθείτε στο γραφείο μου –το έχω κάνει και άλλη φορά και έχουμε μιλήσει και για άλλο θέμα- για να σας δώσω ανά νομό τις αναφορές των αρμοδίων υπευθύνων οργάνων της διοικήσεως εκπαιδεύσεως, για να καταλάβετε πόσο απέχετε, από τα στοιχεία με τα οποία προσπαθείτε να στηρίξετε τους ισχυρισμούς σας. 
      Σας ευχαριστώ πολύ.
      ΠΡΟΕΔΡΟΣ (Άννα Μπενάκη - Ψαρούδα): Δεύτερη είναι η με αριθμό 51/8-9-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Δικαιοσύνης και Απασχόλησης και Κοινωνικής Προστασίας, σχετικά με τις διώξεις συνδικαλιστών κ.λπ.
      Η επίκαιρη ερώτηση του κυρίου συναδέλφου έχει ως εξής:
      «Την ώρα που η Κυβέρνηση της Νέας Δημοκρατίας κλιμακώνει την επίθεση ενάντια στα εργατικά δικαιώματα και προσφέρει «γη και ύδωρ» στο μεγάλο κεφάλαιο, συνεχίζοντας την πολιτική του ΠΑ.ΣΟ.Κ., εντείνεται η πολιτική του αυταρχισμού και της καταστολής. 
      Πρόσφατα κλήθηκαν σε απολογία από τον Εισαγγελέα έξι συνδικαλιστές του Εργατικού Κέντρου Λάρισας, του Συνδικάτου Οικοδόμων και του ΠΑ.ΜΕ., μεταξύ των οποίων και ο Πρόεδρος του Εργατικού Κέντρου Λάρισας και Βουλευτής, γιατί περιφρούρησαν την πανελλαδική απεργία στις 26 Ιούλη 2005 υπερασπιζόμενοι το δικαίωμα στην απεργία και τις κατακτήσεις των εργαζομένων.
      Η Κυβέρνηση φέρει τεράστιες ευθύνες για τις διώξεις αυτές με τις οποίες επιδιώκει να κάμψει τους αγώνες και τις αντιστάσεις των εργαζομένων στις αντεργατικές και τις άλλες αντιλαϊκές επιλογές της και για το λόγο αυτό επιλέγει τον αντιδημοκρατικό κατήφορο που οδηγεί στην ποινικοποίηση των συνδικαλιστικών και κοινωνικών αγώνων.
      Ερωτώνται οι κύριοι Υπουργοί τι μέτρα προτίθεται να πάρει η Κυβέρνηση για να σταματήσει αυτός ο επικίνδυνος και αντιδημοκρατικός κατήφορος και για να τεθεί τέρμα στις διώξεις των συνδικαλιστών.».
      Το λόγο έχει ο Υπουργός Δικαιοσύνης κ. Αναστάσης Παπαληγούρας.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρία Πρόεδρε, κυρίες και κύριοι συνάδελφοι, θα ήθελα κατ’ αρχήν να επισημάνω ότι το περιεχόμενο της ερώτησης του κυρίου Βουλευτή είναι ανακριβές ως προς το εξής: Ουδείς έχει κληθεί σε απολογία, κύριε συνάδελφε, φερόμενος ως δράστης τάχα του αδικήματος της παρακώλυσης συγκοινωνιών, καθώς καμία ποινική δίωξη δεν έχει ασκηθεί μέχρι σήμερα και καμία κατηγορία δεν έχει απαγγελθεί. 
      Όπως με ενημέρωσε ο αρμόδιος Εισαγγελέας Πρωτοδικών Λάρισας –έχω εδώ το έγγραφό του- την 27η Ιουλίου 2005, μία ομάδα είκοσι πέντε περίπου ατόμων με επικεφαλής τον ερωτώντα Βουλευτή κ. Τσιόγκα, μετέβησαν στον κόμβο Γυρτόνης στη βιομηχανική περιοχή Λάρισας και τοποθέτησαν τρία αυτοκίνητα επί του κόμβου και εν μέση οδώ, αποκλείοντας κατ’ αυτόν τον τρόπο τη διέλευση όσων εργαζομένων επιθυμούσαν να προσέλθουν στο χώρο της εργασίας τους.
      Η Αστυνομία, όπως ήταν φυσικό, επιλήφθηκε για την αποκατάσταση της τάξης και έκρινε αρμοδίως ότι οι πράξεις, που μόλις περιέγραψα, ενδεχομένως στοιχειοθετούν το αδίκημα της παρακώλυσης συγκοινωνιών. Έτσι, όπως είχε καθήκον, σχημάτισε δικογραφία η οποία διαβιβάστηκε στην Εισαγγελία της Λάρισας και ο εκεί Εισαγγελέας Πρωτοδικών, ενεργώντας νόμιμα και μέσα στα όρια των αρμοδιοτήτων του, διέταξε τη διενέργεια προκαταρκτικής εξέτασης, στο πλαίσιο της οποίας κατά το νόμο καλούνται όλοι οι εμπλεκόμενοι προκειμένου να παράσχουν πληροφορίες, διευκρινίσεις για το συμβάν.
      Προδήλως, λοιπόν, η κλήση για παροχή πληροφοριών απέχει πολύ από την κλήση κατηγορούμενου σε απολογία. Είναι δε περιττό να υπογραμμίσω, ότι ανήκει στην αποκλειστική αρμοδιότητα του οικείου Εισαγγελέα –εν προκειμένω του Εισαγγελέα Λάρισας- να αποφασίσει, αφού συγκεντρωθεί το υλικό της προκαταρκτικής εξέτασης και εφόσον κρίνει ότι προκύπτουν ικανές ενδείξεις ενοχής, εάν πρέπει ή δεν πρέπει να κινήσει την ποινική δίωξη. 
      Σε αυτό το στάδιο βρίσκεται σήμερα, κύριε Τσιόγκα, η υπόθεση. Δεν υπάρχει εκκρεμής ποινική δίωξη, δεν υπάρχουν κατηγορούμενοι δεν υπάρχουν απολογίες. Στη φάση αυτή η υπόθεση διερευνάται, δεν δικάζεται!
      Μη σπεύδετε λοιπόν παρακαλώ, κύριε συνάδελφε, να προκαταλάβετε την κρίση του αρμόδιου δικαστηρίου. Σύμφωνα με το Σύνταγμα, αρμόδιος είναι ο ανεξάρτητος δικαστικός λειτουργός. Αυτός θα κρίνει. Και πρόδηλα απολάβει κατά το Σύνταγμα πλήρους θεσμικής, όσο και προσωπικής ανεξαρτησίας, ώστε να ενεργεί με αποκλειστικό γνώμονα το Νόμο και τη συνείδησή του. Ο Εισαγγελέας δεν είναι και δεν πρέπει να είναι –αλίμονο αν είναι- εντεταλμένο όργανο της Κυβέρνησης, ώστε να λαμβάνει διαταγές ή «υποδείξεις» από τον Υπουργό της Δικαιοσύνης.
      Περιορίζομαι, λοιπόν, να επαναλάβω την πάγια όσο και αυτονόητη θέση αρχής της Κυβέρνησης και εμού προσωπικά: Καμία παρέμβαση δεν είναι νοητή στο έργο των δικαστικών λειτουργών, οι οποίοι λογοδοτούν μόνο στο νόμο. Αυτό επιτάσσει ο σεβασμός στο έργο και την ανεξαρτησία της ελληνικής Δικαιοσύνης.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε, κύριε Υπουργέ. Θα συμπληρώσετε στη δευτερολογία σας. 
      Ο κ. Τσιόγκας έχει το λόγο. 
      ΔΗΜΗΤΡΙΟΣ ΤΣΙΟΓΚΑΣ: Και φυσικά στη δευτερολογία να μας πει ο κύριος Υπουργός, αν όλα αυτά που μας περιέγραψε είναι «τύλιγμα» σε μία κόλα χαρτί, να το πούμε έτσι λαϊκά. 
      Και ας μας πει αν μπορεί η δικαιοσύνη, η λεγόμενη ανεξάρτητη δικαιοσύνη να κάνει και αλλιώς. Σήμερα που διώκονται συνδικαλιστές είτε του Εργατικού Κέντρου Λάρισας, είτε του ΠΑ.ΜΕ. δεν είναι τυχαία. Σήμερα που κλείνουν εργοστάσια καθημερινά, σήμερα που απολύονται κατά δεκάδες εκατοντάδες εργάτες σε όλη την Ελλάδα, σήμερα που χρηματοδοτούνται με πακτωλό χρημάτων και επιδοτήσεων οι βιομήχανοι για να τα ξεκοκαλίσουν πρέπει να υπερασπιστεί το κέρδος. Πρέπει να συνεχιστεί η μισθωτή δουλεία των εργαζομένων. Αυτή είναι η ουσία. 
      Και η αστυνομία συνδράμει και πάει εκεί για να στηρίξει και να υποστηρίξει αυτά τα συμφέροντα, των βιομηχάνων. Γι’ αυτούς πάει εκεί. Για να τους προστατεύσει. Για να τους συνοδεύσει. Για να χτυπήσει το εργατικό κίνημα με τις δικές σας εντολές. Αυτή είναι η ουσία. Αυτός είναι ο ρόλος της Αστυνομίας. 
      Και η ευθύνη είναι συνολική για όλη την Κυβέρνηση. Ο ένας κόβει, ο άλλος ράβει. Οι μεν μας τυλίξανε σε μία κόλα χαρτί και οι άλλοι θα μας δικάσουν, μας καλούν σε απολογία. Εάν θέλουν, ας μας δικάσουν. Ας μας πάνε στα δικαστήρια. Εγώ θα ζητήσω άρση ασυλίας για να δικαστώ μαζί με τους άλλους συνδικαλιστές. Αλλά σταματήστε το αυτό, επιτέλους. 
      Εσείς δεν ήσασταν που φωνάζατε να σταματήσουν τα αγροτοδικεία και τα μαθητοδικεία; Δεν παρουσιάζονταν Βουλευτές της Νέας Δημοκρατίας στα δικαστήρια και έλεγαν να σταματήσουν τα αγροδοδικεία που δίκαζαν χιλιάδες αγρότες; Εσείς, λοιπόν, σήμερα φτιάχνετε και εργατοδικεία για να δικάσετε τους πρωτοπόρους εργάτες, τους πρωτοπόρους συνδικαλιστές. Αυτή είναι η ουσία. 
      Σε αυτά να απαντήσετε και όχι βεβαίως στη διαδικασία που μας λέτε ότι παρήγγειλε ο Εισαγγελέας από την Αστυνομία.  Με ποιανού εντολές λειτουργεί η Αστυνομία; Δεν λειτουργεί με τις εντολές του Υπουργού Δημόσιας Τάξης; Δεν δίνει εντολές η πολιτική ηγεσία «πιάστε τους αυτούς που σηκώνουν κεφάλι και χώστε τους μέσα», αυτούς που αντιστέκονται, αυτούς που αγωνίζονται; 
      ΙΩΑΝΝΗΣ ΚΕΦΑΛΟΓΙΑΝΝΗΣ: Παρανομούν ή όχι; 
      ΔΗΜΗΤΡΙΟΣ ΤΣΙΟΓΚΑΣ: Όμως και η Αστυνομία αλλά και οι δικαστικοί λειτουργοί κοιτάνε το ρολόι πότε θα σχολάσουν, γιατί εφαρμόζεται και εκεί το οκτάωρο. Αλλά γι’ αυτό το οκτάωρο χύθηκε αίμα, έγιναν αγώνες, κρεμάστηκαν εργάτες, στήθηκαν στον τοίχο άλλοι. Και αυτό το οκτάωρο υπερασπιζόμασταν εμείς εκεί πέρα στην απεργία στις 26 του Ιούλη, αλλά και στην απεργία στις 24 του Ιούνη. 
      Αυτό κάναμε και αυτό θα συνεχίσουμε να κάνουμε, κυρία Πρόεδρε, γιατί δεν πρόκειται να σταματήσουν οι αγώνες της εργατικής τάξης. Γιατί αν φθάσαμε εκεί που φθάσαμε σήμερα, φθάσαμε από αυτούς τους αγώνες και, αν θέλετε, από αυτήν την πρωτοπορία η οποία δεν κάνει πίσω, η οποία δεν σκύβει το κεφάλι και η οποία δεν πρόκειται να σκύψει το κεφάλι σε αυτές τις δικαστικές διώξεις, σε αυτήν την τρομοκρατία. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Τι είναι αυτά που λέτε; Κοινοβούλιο είναι εδώ. Το έχετε υπ’ όψιν σας; 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε συνάδελφε.
      Ο Υπουργός Δικαιοσύνης, κ. Παπαληγούρας, έχει το λόγο. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρία Πρόεδρε, δεν θα παρασυρθώ σε συνθηματολογία και σε συζήτηση επί των ιδεοληψιών ενός εκάστου. 
      Θέλω μόνο, επί της ουσίας, να διαβεβαιώσω τον κύριο συνάδελφο ότι το Υπουργείο Δικαιοσύνης ούτε διανοείται, ούτε βέβαια έχει πρόθεση, σκοπιμότητα να ποινικοποιήσει τις κινητοποιήσεις των εργαζομένων. Η προστασία όλων των συνταγματικά κατοχυρωμένων δικαιωμάτων, ατομικών και συλλογικών, μεταξύ των οποίων και η απεργία, αποτελεί θεμελιώδη αρχή …
      ΔΗΜΗΤΡΙΟΣ ΤΣΙΟΓΚΑΣ: Τότε γιατί όλες οι απεργίες βγαίνουν παράνομες και δεν βγαίνει καμία νόμιμη; 
      ΠΡΟΕΔΡΟΣ (Άννα Μπενάκη - Ψαρούδα): Κύριε Τσιόγκα, σας παρακαλώ πολύ. Μιλήσατε με κάθε άνεση και όπως θέλατε. Δεν είναι δυνατόν να διακόπτετε τον Υπουργό. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): …της πολιτικής της κυβέρνησης. 
      Παράλληλα όμως, δεν θα τηρούσαμε τους ισχύοντες νόμους αν δεν σεβόμασταν και στην πράξη, τις βασικές αρχές του κράτους δικαίου ... 
      ΔΗΜΗΤΡΙΟΣ ΤΣΙΟΓΚΑΣ: Γιατί δεν πιάνετε έναν βιομήχανο;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δημοκρατία χωρίς νόμους, τουλάχιστον όπως εμείς ...
      ΔΗΜΗΤΡΙΟΣ ΤΣΙΟΓΚΑΣ:  Γιατί δεν καλέσατε σε απολογία έναν βιομήχανο αφού γίνονται ομαδικές απολύσεις; 
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Τσιόγκα.
      ΔΗΜΗΤΡΙΟΣ ΤΣΙΟΓΚΑΣ: Έχετε τα κότσια να το κάνετε;
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Τσιόγκα. Καθίστε κάτω, σας παρακαλώ. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δημοκρατία, τουλάχιστον όπως εμείς την αντιλαμβανόμαστε, κύριοι συνάδελφοι….
      ΔΗΜΗΤΡΙΟΣ ΤΣΙΟΓΚΑΣ:  Τύποις δημοκρατία έχετε. Τους βιομήχανους τους καλοπιάνετε. Αυτή είναι η δημοκρατία; 
      ΠΡΟΕΔΡΟΣ (Άννα Μπενάκη - Ψαρούδα): Κύριε Τσιόγκα, θα με αναγκάσετε να προβώ σε μέτρα. Κάντε μου τη χάρη, σας παρακαλώ. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δημοκρατία –επαναλαμβάνω- χωρίς νόμους είναι δημοκρατία χωρίς προστασία …
      ΔΗΜΗΤΡΙΟΣ ΤΣΙΟΓΚΑΣ:  Δημοκρατία που υπηρετεί το κεφάλαιο έχετε…
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρία Πρόεδρε, θα σας παρακαλέσω. Δεν μπορεί να γίνει έτσι συζήτηση. 
      ΔΗΜΗΤΡΙΟΣ ΤΣΙΟΓΚΑΣ: … τους βιομήχανους και το συμφέρον τους. 
      ΠΡΟΕΔΡΟΣ (Άννα Μπενάκη - Ψαρούδα): Κύριε Τσιόγκα, παρεξηγήσατε τον χώρο στον οποίο βρίσκεσθε. Αυτήν τη στιγμή δεν κάνετε συνδικαλισμό. Είστε Βουλευτής!
      ΙΩΑΝΝΗΣ ΚΕΦΑΛΟΓΙΑΝΝΗΣ: Κοινοβούλιο είναι εδώ. Το καταλάβατε; 
      ΔΗΜΗΤΡΙΟΣ ΤΣΙΟΓΚΑΣ: Εσείς τι κάνετε; Προεδρεύετε;
      ΠΡΟΕΔΡΟΣ ( Άννα Μπενάκη - Ψαρούδα): Κύριε Κεφαλογιάννη, σας παρακαλώ πολύ. Υπάρχει Προεδρείο. Μην παρεμβαίνετε. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Είμαι παλιός κοινοβουλευτικός και πρέπει να μάθετε πώς λειτουργεί το Κοινοβούλιο.
      ΠΡΟΕΔΡΟΣ ( Άννα Μπενάκη - Ψαρούδα): Κύριε Κεφαλογιάννη, σας παρακαλώ πολύ. 
      Ολοκληρώστε, κύριε Υπουργέ.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Εγώ δεν επιθυμώ να οξύνω τη συζήτηση, κυρία Πρόεδρε. Θέλω να σημειώσω, όμως, ότι οι νόμοι έχουν θεσπισθεί, προκειμένου να ισχύουν για όλους, χωρίς εκπτώσεις και χωρίς εξαιρέσεις.
      ΔΗΜΗΤΡΙΟΣ ΤΣΙΟΓΚΑΣ: Για τους βιομήχανους είναι οι νόμοι.
      ΠΡΟΕΔΡΟΣ ( Άννα Μπενάκη - Ψαρούδα): Παρακαλώ. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ο νόμος, λοιπόν, κατοχυρώνει το συνταγματικό δικαίωμα της απεργίας…
      ΔΗΜΗΤΡΙΟΣ ΤΣΙΟΓΚΑΣ: Των κερδών, της ασυδοσίας τους. Τότε γιατί τους δικάζετε;
      ΠΡΟΕΔΡΟΣ ( Άννα Μπενάκη - Ψαρούδα): Συνεχίστε, κύριε Υπουργέ, με την άνεσή σας.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): …εξίσου, όμως, προστατεύει και τα κοινωνικά δικαιώματα των μη απεργούντων εργαζομένων.
      Η ελεύθερη συνδικαλιστική δράση, αυτονόητα, δεν πρέπει να αποβαίνει σε βάρος των δικαιωμάτων του κοινωνικού συνόλου, με πράξεις που διαταράσσουν την ομαλή κοινωνική και οικονομική ζωή. Επαναλαμβάνω, ωστόσο, ότι η ελληνική Δικαιοσύνη είναι αποκλειστικά αρμόδια να αποφανθεί αιτιολογημένα, αν μια πράξη υπερβαίνει ή όχι τα νόμιμα όρια της συνδικαλιστικής δράσης και συνιστά παραβίαση ενός κανόνα δικαίου.
      ΔΗΜΗΤΡΙΟΣ ΤΣΙΟΓΚΑΣ: ‘Αμα θέλει ας κάνει και αλλιώς η δικαιοσύνη.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Εξίσου ανεπίτρεπτη παρέμβαση –γιατί το υπαινίχθηκε πριν ο συνάδελφος- στο έργο της Δικαιοσύνης θα συνιστούσε μια νομοθετική παρέμβαση σήμερα, στη φάση αυτή της υπόθεσης. Μόνο σε εντελώς εξαιρετικές περιπτώσεις μπορεί η αρχή που προανέφερα να καμφθεί, στην περίπτωση δηλαδή που δημιουργείται γενικευμένη και δικαιολογημένη κοινωνική αναταραχή, ως αποτέλεσμα προκλητικής και κατάφορα άδικης συμπεριφοράς της Πολιτείας.
      Σήμερα είναι προφανές ότι δεν βρισκόμαστε μπροστά σε μια τέτοια περίπτωση. Εν πάση περιπτώσει, η ελληνική Δικαιοσύνη είναι αποκλειστικά αρμόδια να αποφανθεί, πότε μια πράξη συνιστά παραβίαση ενός κανόνα δικαίου και πότε εμπίπτει στα νόμιμα όρια της συνδικαλιστικής δράσης.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστώ πολύ, κύριε Υπουργέ.
      ΔΗΜΗΤΡΙΟΣ ΤΣΙΟΓΚΑΣ: Πηγαίνετε να πιάσετε κανέναν βιομήχανο που έχουν γεμίσει οι κάμερες στα εργοστάσια για να παρακολουθούν τους εργάτες. Καλέστε κανέναν σε απολογία.
      ΠΡΟΕΔΡΟΣ (Άννα Μπενάκη - Ψαρούδα): Ακολουθεί η τελευταία με αριθμό 50/8.9.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Οικονομίας και Οικονομικών και Ανάπτυξης, σχετικά με τη χορήγηση επιδόματος θέρμανσης κλπ.
      Η επίκαιρη ερώτηση του κ. Κουβέλη έχει ως εξής:
      «Από στοιχεία της Εθνικής Στατιστικής Υπηρεσίας για το έτος 2003 προκύπτει ότι το 40,1% των νοικοκυριών της χώρας δήλωνε ότι δεν έχει τη δυνατότητα της πληρωμής της απαιτούμενης δαπάνης, προκειμένου να εξασφαλίσει ικανοποιητική θέρμανση στην κατοικία του.
      Με δεδομένο ότι το πετρέλαιο, σύμφωνα με επίσημα στοιχεία, μόνο για την περίοδο Ιούλιος 2004 – Ιούλιος 2005 έχει αυξηθεί κατά 38,5% προκύπτει καταφανώς ότι το πρόβλημα της θέρμανσης των νοικοκυριών έχει οικτρά επιδεινωθεί. Αυτό σημαίνει ότι ένας πολύ μεγαλύτερος αριθμός νοικοκυριών την επερχόμενη χειμερινή περίοδο θα αδυνατεί να καλύψει τις δαπάνες για την απαιτούμενη στοιχειώδη θέρμανσή του και συνεπώς η Κυβέρνηση οφείλει να παρέμβει και να λάβει άμεσα μέτρα.
      Σημειώνεται δε ότι την ίδια ακριβώς περίοδο τα εισοδήματα των εργαζομένων και ειδικότερα των χαμηλοσυνταξιούχων (Ο.Γ.Α., Ι.Κ.Α., Τ.Ε.Β.Ε., Ν.Α.Τ., Τ.Σ.Α., Δημοσίου κλπ.) έχουν αυξηθεί μόλις στα όρια που αντιστοιχούν στον τιμάριθμο της περιόδου αυτής.
      Ευρωπαϊκές χώρες (Γερμανία, Βέλγιο, κλπ.), προκειμένου να αντιμετωπίσουν το πρόβλημα αυτό που προέκυψε από τη διεθνή άνοδο της τιμής του πετρελαίου, προέβησαν στη χορήγηση επιδόματος θέρμανσης ως αντιστάθμισμα για την οικονομική στήριξη των νοικοκυριών. 
      Με βάση τα προαναφερόμενα και δεδομένου ότι στο διάστημα από τον Ιανουάριο μέχρι τον Ιούλιο του 2005 το ελληνικό δημόσιο έχει αυξημένα έσοδα τουλάχιστον κατά 160.000.000 ευρώ, τα οποία προέρχονται από την αύξηση της τιμής των καυσίμων, καθώς και του Φ.Π.Α. επ’ αυτών.
      Ερωτώνται οι κύριοι Υπουργοί:
      Ποια είναι η θέση της Κυβέρνησης για την αντιμετώπιση του προβλήματος της αδυναμίας καταβολής της δαπάνης θέρμανσης από πολλά νοικοκυριά και ιδιαίτερα των περιοχών της Βόρειας Ελλάδας, λόγω της αύξησης του πετρελαίου;
      Προτίθενται να προβούν στη χορήγηση επιδόματος θέρμανσης και ποιο θα είναι το ύψος αυτού;»
      Ο Υφυπουργός Οικονομίας και Οικονομικών κ. Δούκας έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κυρία Πρόεδρε, δεν αναγνωρίζουμε σε κανέναν το μονοπώλιο της κοινωνικής ευαισθησίας. Είμαστε και εμείς το ίδιο ευαίσθητοι. Μόλις προχθές ο Πρόεδρος του κόμματος και Πρωθυπουργός ήταν σαφής και κατηγορηματικός ως προς αυτό το θέμα. Δήλωσε συγκεκριμένα ότι «η χώρα είναι στη μέση μίας δύσκολης ανηφορικής πορείας, μίας δύσκολης προσπάθειας και η δημοσιονομική πραγματικότητα, οι δυσχερέστατες οικονομικές συνθήκες, τις οποίες ξέρουμε όλοι, δεν αφήνουν τέτοια περιθώρια στη σημερινή συγκυρία».
      Ευχαριστώ, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Κουβέλης. 
      ΦΩΤΗΣ ΚΟΥΒΕΛΗΣ: Κυρία Πρόεδρε, γνωρίζω τις δηλώσεις του Πρωθυπουργού κ. Καραμανλή. Όμως, θα έλεγα στον κύριο Υφυπουργό ότι η ευαισθησία δεν είναι έννοια η οποία εξαγγέλλεται. Η ευαισθησία είναι πολιτική πράξη και από αυτήν την πολιτική πράξη απέχετε. 
      Βεβαίως, τα δημοσιονομικά, όπως τα επικαλείσθε, δεν αποτελούν επαρκή δικαιολογία για να μη χορηγήσετε το επίδομα θέρμανσης, όταν γνωρίζετε πολύ καλά ότι αυτή η κοινωνία των μεγάλων ανισοτήτων εξακολουθεί να έχει δύο εκατομμύρια συμπολίτες μας κάτω από τα όρια της βιωσιμότητας και όταν οι χαμηλοσυνταξιούχοι και οι χαμηλόμισθοι είναι πρόδηλο ότι δεν θα μπορέσουν, κύριε Υφυπουργέ, να ανταποκριθούν σε αυτήν την επιπλέον δαπάνη η οποία προκύπτει αναγκαία από την αύξηση της τιμής του πετρελαίου. Έχουμε 131 ευρώ επιπλέον το μήνα για θέρμανση, ενώ από 9 έως 73 ευρώ υπολογίζεται η μηνιαία επιβάρυνση στον οικογενειακό προϋπολογισμό στην Αττική και τη Νότια Ελλάδα. Θέλετε να δείτε τι γίνεται στη Βόρεια Ελλάδα και πόσο υπολογίζεται; Είναι διπλάσιο το κόστος για τους πολίτες στη Βόρεια Ελλάδα και είναι υψηλότερες κατά 50% σε σχέση με πέρυσι οι τιμές του καυσίμου. Τι να την κάνω την ευαισθησία που εξαγγέλλετε, όταν δεν υλοποιείται αυτή η ευαισθησία και δεν μεταποιείται σε ένα καθημερινό πολιτικό αποτέλεσμα τη στιγμή μάλιστα που έχετε εισπράξει 160.000.000 ευρώ από την επιπλέον φορολογία στα καύσιμα. Κάποιοι, μάλιστα, υποστηρίζουν ότι είναι 500.000.0000 ευρώ. 
       Συνεπώς, δεν αρκεί και δεν πείθει το να επικαλείσθε τα δημοσιονομικά, όταν προς άλλες κατευθύνσεις δρομολογείτε εκταμιεύσεις και συγκεκριμένους πόρους και αφήνετε αυτήν την κοινωνία με τις μεγάλες πληγές να διευρύνει τις ανισότητές της. Εμένα δεν μου αρκεί το γεγονός ότι το είπε ο κύριος Πρωθυπουργός και ούτε είναι θέσφατο. Καλώ εσάς εδώ στο Κοινοβούλιο να μου πείτε για ποιο λόγο δεν επιδοτείτε το πετρέλαιο, όταν οι άλλες ευρωπαϊκές χώρες, χώρες χωρίς με εξαιρετικά ανθηρά οικονομικά, παίρνουν πρόνοια για να αντιμετωπίσουν αυτό το μεγάλο ζήτημα. 
      Κύριε Υπουργέ, επαναλαμβάνω ότι η άρνησή σας δεν συνιστά ευαισθησία. Η άρνησή σας να επιδοτήσετε τη χρήση πετρελαίου στα ελληνικά νοικοκυριά συνιστά κοινωνική αναλγησία.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υφυπουργός Οικονομίας και Οικονομικών κ. Πέτρος Δούκας.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Μεγαλύτερη αναλγησία, κύριε συνάδελφε, είναι να ξεχαρβαλώνει κανείς την οικονομία με δανεικά. Θέλω να σας δώσω κάποια βασικά στοιχεία για το πού βρισκόμαστε και να ρωτήσω: πού ήταν η ευαισθησία όλων αυτών που κόπτονται σήμερα για αυτούς που πραγματικά υποφέρουν; Όταν γινόταν αυτό το ξεχαρβάλωμα της χώρας, πού ήταν αυτή ευαισθησία;
      ΦΩΤΗΣ ΚΟΥΒΕΛΗΣ: Παρούσα.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Γιατί το τελευταίο επτάμηνο, κύριε συνάδελφε, έχει δανειστεί η χώρα μας από τις αγορές για να τα φέρει βόλτα πάνω από 32.000.000.000 ευρώ; Γιατί έχουμε φθάσει στο σημείο για κάθε 100 δραχμές φόρους που πληρώνει ο Έλληνας οι 25 να πηγαίνουν κατευθείαν για την πληρωμή τόκων; Γιατί έχουμε φθάσει σήμερα να πληρώνουμε για τόκους περισσότερο από ό,τι για όλο το Πρόγραμμα Δημοσίων Επενδύσεων και να μας τρώνε οι τόκοι περισσότερο από όλο τον προϋπολογισμό και του Υπουργείου Παιδείας και του Υπουργείου Άμυνας; 
      ΦΩΤΗΣ ΚΟΥΒΕΛΗΣ: Θα τα πληρώσει ο λαουτζίκος!
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Πού ήταν η ευαισθησία, κύριε συνάδελφε, όταν ασκούνταν αυτές οι πρακτικές;
      ΦΩΤΗΣ ΚΟΥΒΕΛΗΣ: Η δική μας, πάντως, ήταν παρούσα.
      ΑΝΔΡΕΑΣ ΛΟΒΕΡΔΟΣ: Ομολογία είναι αυτό.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Γιατί έχουμε φθάσει σήμερα κάθε Έλληνας και κάθε Ελληνίδα -συμπεριλαμβανομένων και των νεογέννητων- να χρωστάνε από 19.000 ευρώ, 76.000 η κάθε ελληνική τετραμελής ελληνική οικογένεια και 60% περισσότερο από ό,τι χρωστά ο κάθε Έλληνας για όλες τις πιστωτικές κάρτες, τα στεγαστικά και καταναλωτικά δάνεια; Όταν μπορέσετε να δώσετε αυτές τις εξηγήσεις, θα έχετε καλύτερη εξήγηση γιατί σήμερα δεν είμαστε σε θέση να αυξήσουμε τα ελλείμματα και το δανεισμό για το επίδομα το οποίο ζητάτε και για το οποίο εμείς έχουμε ακριβώς την ίδια ευαισθησία.
      Ευχαριστώ πολύ. 
      ΠΡΟΕΔΡΟΣ (Άννα Μπενάκη – Ψαρούδα): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      
      
      
      
      
      
      
      
      










                ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει η προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Οικονομίας και Οικονομικών.
      Ψήφιση στο σύνολο του σχεδίου νόμου: «Συμπράξεις Δημόσιου και Ιδιωτικού Τομέα». 
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Υγείας και Κοινωνικής Αλληλεγγύης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Αναδιοργάνωση του συστήματος αιμοδοσίας και λοιπές διατάξεις».
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Αγροτικής Ανάπτυξης και Τροφίμων.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων-Προσαρμογή στη νέα Κ.Α.Π. και άλλες διατάξεις». 
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εθνικής Παιδείας και Θρησκευμάτων.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρύθμιση θεμάτων Πανεπιστημιακής και Τεχνολογικής Εκπαίδευσης και λοιπές διατάξεις».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εμπορικής Ναυτιλίας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Διεθνούς Σύμβασης «για τον έλεγχο επιβλαβών συστημάτων υφαλοχρωματισμού των πλοίων, 2001»». 
      Η Διεθνής αυτή σύμβαση ψηφίστηκε στη Διαρκή Επιτροπή ομόφωνα.
      Ερωτάται το Τμήμα: Γίνεται δεκτό το νομοσχέδιο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς το σχέδιο νόμου του Υπουργείου Εμπορικής Ναυτιλίας: «Κύρωση της Διεθνούς Σύμβασης «για τον έλεγχο επιβλαβών συστημάτων υφαλοχρωματισμού των πλοίων, 2001»», έγινε δεκτό ομοφώνως, σε μόνη συζήτηση, κατ’ αρχήν, κατ’ άρθρο και στο σύνολο και έχει ως εξής:
      (Να καταχωριστεί το κείμενο του νομοσχεδίου σελ. 32α)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα):  Το Τμήμα παρέσχε τη ζητηθείσα εξουσιοδότηση. 
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Διεθνούς Σύμβασης για την αστική ευθύνη για ζημία ρύπανσης από πετρέλαιο κίνησης, 2001».
      Η σύμβαση αυτή ψηφίστηκε στη Διαρκή Επιτροπή κατά πλειοψηφία και εισάγεται προς συζήτηση με τη διαδικασία του άρθρου 108 του Κανονισμού της Βουλής, δηλαδή να λάβουν το λόγο όσοι έχουν αντίρρηση επί της κυρώσεως αυτής της συμφωνίας.
      Θέλει κάποιος συνάδελφος να λάβει το λόγο; Κανείς. 
      Κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου: «Κύρωση  της Διεθνούς Σύμβασης για την αστική ευθύνη για ζημία ρύπανσης από πετρέλαιο κίνησης, 2001». 
      Ερωτάται το Τμήμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία, κυρία Πρόεδρε. 
      ΠΡΟΕΔΡΟΣ (Άννα Μπενάκη - Ψαρούδα): Συνεπώς το σχέδιο νόμου του Υπουργείου Εμπορικής Ναυτιλίας: «Κύρωση της Διεθνούς Σύμβασης για την αστική ευθύνη για ζημία ρύπανσης από πετρέλαιο κίνησης, 2001» έγινε δεκτό κατά πλειοψηφία, σε μόνη συζήτηση, κατ’ αρχήν, κατ’ άρθρο και στο σύνολο και έχει ως εξής: 
      (Να καταχωριστεί το κείμενο του νομοσχεδίου σελ. 34α)
      
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα):  Το Τμήμα παρέσχε τη ζητηθείσα εξουσιοδότηση. 
      Κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών. 
      Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Συμπράξεις Δημόσιου και Ιδιωτικού Τομέα».
      Ερωτάται το Τμήμα: Γίνεται δεκτό το νομοσχέδιο και στο σύνολο ως διενεμήθη; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη - Ψαρούδα):  Το νομοσχέδιο έγινε δεκτό και στο σύνολο κατά πλειοψηφία, ως διενεμήθη. 
      Συνεπώς το νομοσχέδιο του Υπουργείου Οικονομίας και Οικονομικών: «Συμπράξεις Δημόσιου και Ιδιωτικού Τομέα» έγινε δεκτό κατά πλειοψηφία, σε μόνη συζήτηση, κατ’ αρχήν, κατ’ άρθρο και στο σύνολο και έχει ως εξής: 
      (Να καταχωριστεί το κείμενο του νομοσχεδίου σελ. 35α)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα): Το Τμήμα παρέσχε τη ζητηθείσα εξουσιοδότηση. 
      Εισερχόμαστε στη συζήτηση επί της αρχής του νομοσχεδίου του Υπουργείου Υγείας και Κοινωνικής Αλληλεγγύης: «Αναδιοργάνωση του συστήματος αιμοδοσίας και λοιπές διατάξεις».
      Θα διακόψουμε τη συζήτηση του νομοσχεδίου αυτού, αφού ψηφιστεί επί της αρχής και αύριο Τετάρτη 14 Σεπτεμβρίου θα συζητήσουμε το νομοσχέδιο του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων-Προσαρμογή στη νέα Κ.Α.Π. και άλλες διατάξεις».
      Η Διάσκεψη των Προέδρων έχει αποφασίσει τη συζήτηση του νομοσχεδίου αυτού σε τρεις συνεδριάσεις. Επομένως προτείνω την Τετάρτη το απόγευμα να έχουμε εμβόλιμη συνεδρίαση και η συζήτηση και η ψήφιση του νομοσχεδίου να ολοκληρωθεί την Πέμπτη. 
      Συμφωνεί το Τμήμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Το Τμήμα απεδέχθη ομόφωνα.
      Εισερχόμαστε τώρα στη συζήτηση επί της αρχής του νομοσχεδίου του Υπουργείου Υγείας και Κοινωνικής Αλληλεγγύης. 
      Ο κύριος Υπουργός έχει το λόγο για να κάνει κάποιες παρατηρήσεις.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Έχω διανείμει τις διορθώσεις μου, κυρία Πρόεδρε, αλλά πρέπει να τις διαβάσω κιόλας. Είναι λεκτικές οι περισσότερες.
      Στο τέλος του γενικού μέρους της αιτιολογικής έκθεσης προστίθεται εδάφιο ως εξής: «Εξάλλου τονίζεται ότι με το π.δ. 138/2005 (ΦΕΚ Α’ 195/3-8-2005) εναρμονίστηκε η ελληνική νομοθεσία προς την κοινοτική οδηγία 2004/33/ΕΚ, η οποία αφορά ορισμένες τεχνικές απαιτήσεις για το αίμα και τα συστατικά του». 
      Δεν είχαμε πάρει αριθμό ΦΕΚ και δεν είχε εγγραφεί ο αριθμός…
      ΠΡΟΕΔΡΟΣ ( Άννα Μπενάκη - Ψαρούδα): Αυτά είναι για τα Πρακτικά, κύριε Υπουργέ.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Σε όλο το κείμενο του παρόντος νόμου, το αρκτικόλεξο του Εθνικού Κέντρου Αιμοδοσίας αντικαθίσταται από «Ε.Κ.Α.» σε «Ε.ΚΕ.Α.». Ήταν παρατηρήσεις που είχαν γίνει στην επιτροπή.
      Στο τέλος του στοιχείου Β) της παραγράφου 3 του άρθρου 26, προστίθεται εδάφιο ως εξής: «Οι άμεσα και έμμεσα ασφαλισμένοι του Ο.Π.Α.Δ. που μεταβαίνουν για νοσηλεία στις ανωτέρω χώρες δεν έχουν καμία συμμετοχή στις δαπάνες για έξοδα μετάβασης, επιστροφής και διαμονής του ασθενούς και του συνοδού του».
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά τις προαναφερθείσες διορθώσεις , οι οποίες έχουν ως εξής:
      (Να φωτογραφηθεί η σελ. 40)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Το λόγο έχει ο εισηγητής της Νέας Δημοκρατίας κ. Κωνσταντίνος Μαρκόπουλος.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κυρία Πρόεδρε.
      Κύριε Υπουργέ, κυρίες και κύριοι συνάδελφοι, έχω την τιμή σήμερα να εισηγούμαι στο Τμήμα Διακοπής Εργασιών της Βουλής ένα νομοσχέδιο το οποίο αφορά ένα ζήτημα το οποίο απασχολεί τον κάθε άνθρωπο, τον κάθε πολίτη αυτής της χώρας και όχι μόνο. 
      Η αναδιοργάνωση του συστήματος της αιμοδοσίας δεν είναι ένα νομοσχέδιο ή μία ανάγκη που προκύπτει απλά από την εναρμόνιση της νομοθεσίας μας με μία ευρωπαϊκή κοινοτική οδηγία. Δεν είναι απλώς το θέμα η διατήρηση μίας σταθερής ποιότητας αίματος που μαζί με την ελευθερία διακίνησης των πολιτών της Ευρωπαϊκής Ένωσης έρχεται να δώσει την ίδια σταθερή διακριτική διάθεση αίματος σε όλη την Ευρωπαϊκή Ένωση και τη συντήρηση της δημόσιας υγείας.
      Το νομοσχέδιο αυτό έρχεται να λύσει και διαρθρωτικά ζητήματα που αφορούν την επάρκεια του αίματος στην Ελλάδα, τη διακίνησή του σε δύσκολες στιγμές, σε μία χώρα με ιδιαίτερα αυξημένες ανάγκες, ιδιαίτερα λόγω της αυξημένης –όσο και αν βελτιώνεται το ποσοστό αυτό- συχνότητας της μεσογειακής αναιμίας στην Ελλάδα.
      Είναι αλήθεια ότι μέχρι τώρα προβλήματα από τις μεταγγίσεις αίματος, προβλήματα επιπλοκών ή συναφών νοσημάτων ή μετάδοσης λοιμωδών νοσημάτων δεν είχαμε ποτέ στην Ελλάδα. Θα ήθελα να πω ότι αξίζουν συγχαρητήρια σε όλους τους λειτουργούς όλων των βαθμίδων, των εργαζομένων που εμπλέκονται στην αλυσίδα του αίματος, που με αυταπάρνηση και με διάθεση κοινωνικής και ανθρωπιστικής προσφοράς σε κάθε δύσκολη στιγμή μέχρι τώρα κατάφεραν να ξεπεράσουν τα όποια εμπόδια. Οφείλουμε όμως ως πολιτεία να δώσουμε τις γραμμές της αναδιοργάνωσης ενός συστήματος αιμοδοσίας, το οποίο θα διασφαλίζει σταθερή επάρκεια, ποιότητα αίματος και διασφάλιση της δημόσιας υγείας. 
      Θα έλεγα ότι πολλές διατάξεις του νομοθετικού πλαισίου, που είναι παλιό, από το 1988, διατηρούνται, άλλες απαλείφονται, αλλά σε γενικές γραμμές η αναδιοργάνωση αυτή έρχεται να δώσει μία καινούργια σταθερή σε αυτό το σύστημα. Τι είναι το καινούργιο το οποίο εισάγει το Υπουργείο Υγείας και Κοινωνικής Αλληλεγγύης στη διαδικασία του συστήματος της αιμοδοσίας; Είναι η δημιουργία ενός νομικού προσώπου δημοσίου δικαίου με τίτλο «Εθνικό Κέντρο Αιμοδοσίας» το οποίο θα είναι το διοικητικό, το επιστημονικό, το ουσιαστικό συντονιστικό κέντρο, το οποίο θα ρυθμίζει όχι μόνο τις αρχές πάνω στις οποίες θα κινείται η αιμοδοσία και οι διαδικασίες της στην Ελλάδα, αλλά θα είναι αυτό το οποίο θα συντηρεί την ποιότητα σε όλα τα στάδια της αλυσίδας αίματος. Είναι το κέντρο εκείνο το οποίο θα λογοδοτεί και θα εποπτεύεται από τον αντίστοιχο Υπουργό Υγείας και Κοινωνικής Αλληλεγγύης. Είναι αυτό το οποίο θα εισηγείται την όποια αλλαγή που θα είναι απαραίτητη στο σύστημα της αιμοδοσίας.
      Επίσης είναι αυτό το οποίο θα δίνει τις διαδικασίες και τον τρόπο ίδρυσης τόσο των κέντρων αίματος όσο και των νοσηλευτικών υπηρεσιών αιμοδοσίας που θα βρίσκονται διοικητικά και επιστημονικά κάτω από αυτό.
      Το Εθνικό Κέντρο Αιμοδοσίας θα διοικείται από εννεαμελές διοικητικό συμβούλιο στο οποίο θα συμμετέχουν εκτός από τον εκπρόσωπο των εργαζομένων, ένας εκπρόσωπος της ομοσπονδίας θαλασσαιμικών και ένας εκπρόσωπος των εθελοντών αιμοδοτων αυτής της χώρας. Και αυτό γίνεται για δύο λόγους. Πρώτον, για να τονιστεί το εθελοντικό της αιμοδοσίας, το οποίο διασφαλίζει όχι μόνο την επάρκεια αλλά και την ποιότητα του αίματος, αλλά και τη σπουδαιότητα και την ανάγκη η οποία προκύπτει από τους θαλασσαιμικούς, οι οποίοι είναι γνωστόν ότι κατέχουν καλύτερα και από τους λειτουργούς της ιατρικής επιστήμης τόσο την ποιότητα όσο και τον τρόπο λειτουργίας όλων των αιμοδοσιών της χώρας. Οι ευαισθησίες τους, οι ανάγκες τους αλλά και η ευαισθησία της πολιτείας κάνει να τους δώσουμε το δικαίωμα να συμμετέχουν σε αυτήν τη διαδικασία.
      Ποιος είναι ο τελικός στόχος. Είναι η διατήρηση της υγείας του εθελοντή δότη, η ελαχιστοποίηση μετάδοσης των όποιων λοιμωδών νόσων μέσα από τη διαδικασία της μετάγγισης και η διασφάλιση της υγείας των μεταγγιζομένων. Είναι ιερά στοιχεία απόλυτα αναγκαία για τη δημόσια υγεία, για τη ζωή του καθενός.
      Το Ε.Κ.Α. είναι ένα καθαρά διοικητικό και επιστημονικό κέντρο κεντρικού σχεδιασμού, συντονισμού ελέγχου και εποπτείας όλων των επί μέρους υπηρεσιών της αλυσίδας του αίματος.
      Επίσης, οφείλω να πω ότι στο Ε.Κ.Α. εκτός από το υπόλοιπο προσωπικό το οποίο θα προκύψει θα βρεθούν όλες οι θέσεις των ιατρών του Ε.Σ.Υ., του Εθνικού Κέντρου Παραγώγων Πλάσματος «ΗΛΙΑΣ ΠΟΛΙΤΗΣ» του Γενικού Κρατικού Νικαίας, που είναι η μεγαλύτερη αιμοδοσία, το μοναδικό Κέντρο Παραγώγων Πλάσματος. Έτσι, θα δοθεί η ευκαιρία όχι μόνο να πετύχουμε το διαχωρισμό του αίματος στα διάφορα απαραίτητα συστατικά αλλά και να δοθεί η ευκαιρία, επιτέλους, στη χώρα να παράγει παράγωγα πλάσματος και δι’ αυτού φαρμακευτικές ουσίες, τις οποίες αγοράζουμε πολύ ακριβά από το εξωτερικό, ενώ εδώ και πολλά χρόνια είχε δοθεί χρηματοδότηση από το Β΄ Κοινοτικό Πλαίσιο Στήριξης για να μπορέσουμε να πετύχουμε αυτήν την παραγωγή. 
      Είναι ιδιαίτερη τιμή για όλους εκείνους τους συναδέλφους εργαζόμενους σε αυτό το κέντρο ότι με τη θέλησή τους θέλουν να συμμετέχουν στη διαδικασία και θα τους δώσουμε μάλιστα την ευκαιρία και επιστημονικά να πετύχουν αυτά τα οποία μπορούν και μέχρι τώρα δεν είχαν την ευκαιρία.
      Τα κέντρα αίματος, τα οποία βρίσκονται διοικητικά και επιστημονικά κάτω από το Ε.Κ.Α. έχουν σαν βασική ευθύνη να συγκεντρώνουν το αίμα, να το ελέγχουν ποιοτικά, να το διαχωρίζουν σε όλα τα συστατικά, στα οποία πρέπει να διαχωριστεί, να παράγουν με τη βοήθεια του Ε.Κ.Α. τα παράγωγα του πλάσματος που όπως το είπα και πριν τα αγοράζουμε πανάκριβα στο εξωτερικό, να ενημερώνουν το Κέντρο Ελέγχου Πρόληψης Νοσημάτων για οποιοδήποτε συμβάν συμβαίνει στη διαδικασία της αλυσίδας του αίματος, να εποπτεύουν τον εθελοντικό χαρακτήρα της αιμοδοσίας, να διατηρούν μηχανογραφημένα αρχεία αιμοδοτών και γενικώς να κάνουν ό,τι αφορά στην ευθύνη μεταφοράς του αίματος και της κάλυψης των αναγκών. 
      Πόσα και ποια θα είναι τα κέντρα αίματος, θα αποφασιστεί μετά από εισήγηση και μελέτη των γεωγραφικών αναγκών και των επιστημονικών αναγκών της χώρας από το Ε.Κ.Α. το οποίο θα έχει και την ευθύνη.
      Κέντρα αίματος υπήρχαν και μέχρι τώρα, για να μη θεωρηθεί ότι ανακαλύπτουμε κάτι το οποίο υπήρχε. Αλλά ουσιαστικά έκαναν ό,τι έκαναν όλες οι αιμοδοσίες. Προσπαθούμε να διακρίνουμε τις υπηρεσίες με στόχο να πετύχουμε χαμηλότερο κόστος, υψηλότερη ποιότητα, κεντρικότερο συντονισμό στη διακίνηση του αίματος. 
      Οι αιμοδοσίες των νοσοκομείων σαν νοσοκομειακές υπηρεσίες αιμοδοσίας φέρνουν την κατ’ εξοχήν ευθύνη της συλλογής του αίματος, της τακτοποίησης και ελέγχου της  ποιότητας των δοτών αίματος και της διακίνησης του αίματος προς τα κέντρα αίματος, όπου γίνεται ο διαχωρισμός και η επεξεργασία και ο ποιοτικός έλεγχος. 
      Ακόμη τη διαδικασία της μετάγγισης μέσα στις νοσηλευτικές μονάδες, την καλή συνεργασία με τις κλινικές, την κλινική και εργαστηριακή παρατήρηση και τη διαπίστωση τυχόν επιπλοκών στη διαδικασία της μετάγγισης του αίματος και την αναφορά στα κέντρα αίματος και γενικώς ό,τι αφορά τη μετάγγιση του αίματος στην κλειστή κοινωνία ενός νοσηλευτικού ιδρύματος.
      Αντιλαμβανόμαστε ότι οι βασικές αρχές και ο διαχωρισμός τους αυτός έχουν να κάνουν μόνο με την ποιότητα, με τη διατήρηση δηλαδή μιας σταθερής ποιότητας αίματος με κοινούς κώδικες επικοινωνίας διευρωπαϊκά, ούτως ώστε να φτάσουμε και εμείς σ’ ένα επίπεδο, το οποίο επαναλαμβάνω το είχαμε. Δεν είχαμε συμβάντα, ευτυχώς, στη διαδικασία των μεταγγίσεων όλα αυτά τα χρόνια, αλλά αντιλαμβανόμαστε ότι οι απαιτήσεις, η επιστημονική έρευνα, η μοριακή βιολογία, έτσι όπως έχει τοποθετηθεί και η ανάγκη να τη χρησιμοποιήσουμε όσο και αν είναι ακριβή, γιατί μας προσφέρει ασφάλεια, πρέπει να γίνει και αυτή ένα τμήμα της δικής μας έρευνας στην κατεύθυνση της μεταγγισιοθεραπείας. 
      Μαζί με αυτά το επιστημονικό έργο εκ μέρους κυρίως του Εθνικού Κέντρου Αιμοδοσίας, αλλά και του Κέντρου Αίματος, η διαρκής εκπαίδευση όλων των βαθμίδων των εργαζομένων σε αυτή τη διαδικασία, η έρευνα στην πλευρά των καινοτομιών και σε γενικές γραμμές η διατήρηση υψηλού επιπέδου στην αλυσίδα του αίματος, είναι επίσης ένα ζητούμενο διασφάλισης μιας ασφαλούς ποιότητας αίματος.
      Τέλος, δίπλα στο Εθνικό Κέντρο Αιμοδοσίας θα υπάρχει και πενταμελής συμβουλευτική επιτροπή από άτομα με την κατάλληλη επιστημονική κατάρτιση, ούτως ώστε να διασφαλιστεί η ποιότητα. Συγχρόνως οι ιδιωτικές κλινικές και οι αιμοδοσίες τους θα παρακολουθούνται από τις αντίστοιχες υπηρεσίες αιμοδοσίας, σε μια προσπάθεια διατήρησης και στον ιδιωτικό τομέα, που είναι ιδιαιτέρως αυξημένος στην Ελλάδα, του ιδίου συντονισμού με τον ευρύτερο δημόσιο τομέα. 
      Ακόμη οφείλω να πω ότι το νομοσχέδιο, το οποίο έχω την τιμή να εισηγούμαι σήμερα, είναι ένα νομοσχέδιο το οποίο διαθέτει και άλλες διατάξεις. Στην συντριπτική πλειοψηφία όλες, τολμώ να πω, είναι διατάξεις, υπό την ευρύτερη έννοια, φιλολαϊκές, είναι αιτήματα κοινωνικών ομάδων, είναι αιτήματα συνδικαλιστικών οργανώσεων, είναι αιτήματα της κοινωνίας, που όλα αυτά τα χρόνια χρόνιζαν και θα έπρεπε κάποια στιγμή να βρεθεί διέξοδος σε αυτές τις κοινωνικές ομάδες και σε αυτά τα αιτήματα, όπως κάποιος, διαβάζοντάς τα, μπορεί να αντιληφθεί.
      Θα μείνω σε δύο - τρία θέματα από αυτά, σε αυτή την κατ’ αρχήν συζήτηση, που τα θεωρώ ιδιαιτέρως σημαντικά και στη συζήτηση των άρθρων ενδεχομένως να μπούμε σε περισσότερες λεπτομέρειες. 
      Μένω στο άρθρο 22, όπου η αξιολόγηση των γιατρών, που μέχρι τώρα γινόταν σε κέντρα αξιολόγησης ανά την Ελλάδα και καθυστερούσε χαρακτηριστικά, μια τυπική διαδικασία, θα γίνεται στο κάθε νοσοκομείο από μια επιτροπή που το σύνολο των μελών της είναι γιατροί. Είναι ο πρόεδρος της Δ.Υ.ΠΕ., ο διοικητής του νοσοκομείου, ο διευθυντής της ιατρικής υπηρεσίας, ο πρόεδρος του επιστημονικού συμβουλίου και ο διευθυντής του οικείου τμήματος ή της κλινικής. Και αυτό γίνεται σε μια προσπάθεια για να διευκολύνουμε την αξιολόγηση των γιατρών, την περαιτέρω επιστημονική και επαγγελματική τους πορεία με ταχείες διαδικασίες.
      Στο άρθρο 23, το Ψυχολογικό Κέντρο Βορείου Ελλάδας, ένα κέντρο φιλοξενίας, κατάρτισης, εκπαίδευσης ατόμων με νοητική καθυστέρηση, το μεγαλύτερο στη βόρεια Ελλάδα και ένα από τα πρώτα στην Ελλάδα, από Ν.Π.Ι.Δ. μη κερδοσκοπικού χαρακτήρα γίνεται Ν.Π.Δ.Δ., υιοθετείται από το κράτος, σε μια προσπάθεια να δείξουμε εμπράκτως τον κοινωνικό χαρακτήρα και την αποστολή αυτής της Κυβέρνησης με ό,τι χρειάζεται για τη διευθέτηση του ζητήματος των εργαζομένων. 
      Με το άρθρο 24 οριοθετείται η διάγνωση της νόσου τής σκλήρυνσης κατά πλάκας. Υιοθετείται ο πληθυσμός που πάσχει από αυτή τη νόσο σαν μια ευπαθή ομάδα του πληθυσμού, με ό,τι μπορεί να σημαίνει γι’ αυτήν. Αυτό είναι επίσης ένα αίτημα διαχρονικό.
      Αυτοί που πάσχουν από δρεπανοκυτταρική και μικροδρεπανοκυτταρική αναιμία εξισώνονται με τους ασθενείς με ομόζυγο μεσογειακή αναιμία και το Κέντρο Αποθεραπείας από καρκίνο της Ελληνικής Αντικαρκινικής Εταιρείας αναγνωρίζεται ως φορέας του ευρύτερου δημόσιου τομέα και άλλα πολλά. 
      Σε γενικές γραμμές το νομοσχέδιο, το οποίο εισηγούμαι είναι ένα νομοσχέδιο το οποίο θεωρώ, όπως και στην επιτροπή, όπου έγινε ευρεία και ουσιαστική συζήτηση, ότι θα τύχει της συναίνεσης όλων των κλάδων, όλων των πτερύγων της Βουλής, γιατί είναι ένα νομοσχέδιο, το οποίο λύνει ζητήματα, διευκολύνει κοινωνικές ομάδες και δίνει μία καινούργια κατεύθυνση ποιότητας, επιστημονικής δουλειάς και ασφάλειας στην κατεύθυνση της αλυσίδας του αίματος από το οποίο όλοι, ως άνθρωποι, εξαρτώμαστε. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε και εμείς.
      Το λόγο έχει τώρα η εισηγήτρια της Αξιωματικής Αντιπολίτευσης, συνάδελφος κ. Αικατερίνη Περλεπέ – Σηφουνάκη. 
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ:  Ευχαριστώ, κυρία Πρόεδρε. 
      ΒΥΡΩΝ ΠΟΛΥΔΩΡΑΣ:  Έχουμε ευβοϊκή διαδοχή.
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ:  Ναι, κάνουμε διαγωνισμό ποιότητας! 
      Κυρίες και κύριοι συνάδελφοι, σήμερα συζητάμε ένα νομοσχέδιο για το πολύ σημαντικό ζήτημα της αιμοδοσίας, που αφορά όλους τους πολίτες αυτής της χώρας και που όλοι μας έχουμε αντιμετωπίσει περιπτώσεις προσωπικές ή του περιβάλλοντός μας για εξεύρεση αίματος σε στιγμές ανάγκης της υγείας μας, πολλές εκ των οποίων είναι οριακές και καθοριστικές για την ίδια μας τη ζωή. 
      Ως γιατρός και ως αιμοδότρια επιτρέψτε μου να πω ότι γνωρίζω, ίσως, καλύτερα την αγωνία των ανθρώπων που έχουν την ανάγκη αίματος είτε λόγω κάποιου έκτακτου περιστατικού που τους συνέβη είτε λόγω χρόνιων αναγκών τους.
      Συγκινητική είναι, επίσης και η διαπίστωση ότι πολλές χιλιάδες συμπολιτών μας είναι εθελοντές αιμοδότες, έχοντας κατανοήσει τη σημασία της προσφοράς σ’ αυτόν τον τομέα και από αυτήν την άποψη οφείλουμε όλοι μας να σταθούμε με ιδιαίτερη ευθύνη απέναντι σ’ αυτούς, αλλά και σε όλους όσους θα μπορούσαν να ενταχθούν στον αιμοδοτικό εθελοντισμό, με προτάσεις και θέσεις που ευνοούν αυτήν την κοινή προσπάθεια της κοινωνίας. 
      Θα πρέπει να επισημάνω εξαρχής ότι η αιμοδοσία και το σύστημα διαχείρισής της στην Ελλάδα αντιμετωπίστηκαν συστηματικά με το ν. 1820/88 του ΠΑ.ΣΟ.Κ. και με τις μετέπειτα προσαρμογές του. Με το νόμο εκείνο ορίζονταν οι αρχές που πρέπει να διέπουν την αιμοδοσία, καθώς και το σύστημα διαχείρισής της και τα αρμόδια όργανα που ήταν απαραίτητα για να λειτουργήσει η όλη αυτή διαδικασία.
      Με τις συστηματικές προσπάθειες των κυβερνήσεων του ΠΑ.ΣΟ.Κ. και των πολιτικών ηγεσιών του Υπουργείου Υγείας κατά κύριο λόγο, η χώρα μας κατάφερε να φθάσει σε πολύ ικανοποιητικά επίπεδα επάρκειας αίματος και το 1998 είχαμε φθάσει να καλύπτουμε το 97% περίπου των αναγκών μας. Η Ελλάδα χρειάζεται περίπου εξακόσιες χιλιάδες φιάλες αίματος ετησίως και βέβαια αυτήν τη στιγμή εισάγουμε περίπου πενήντα χιλιάδες για να μπορέσουμε να καλύψουμε τις ανάγκες.
      Το παρόν σχέδιο νόμου επαναλαμβάνει πολλές διατάξεις του ν. 1820/88, οι οποίες αναφέρονται κυρίως στις γενικές αρχές στις οποίες στηρίζεται ο θεσμός της αιμοδοσίας.  Υπάρχουν βέβαια και σημαντικές αλλαγές, για τις οποίες θα αναφερθώ στη συνέχεια, και που δεν αναφέρονται στις κοινοτικές οδηγίες, αλλά έχουν να κάνουν με τη διάρθρωση του συστήματος για να μπορέσει το Υπουργείο Υγείας και η Κυβέρνηση να ελέγξουν πολιτικά τη λειτουργία των θεσμών και των θεσμικών οργάνων, που συγκροτούνται για το ζήτημα αυτό, της διαδικασίας της αιμοδοσίας στη χώρα.
      Στην αιτιολογική έκθεση αναφέρεται ότι επιτυγχάνεται τόσο ο εκσυγχρονισμός του εθνικού συστήματος αιμοδοσίας όσο και η εναρμόνισή του με τις επιταγές του Κοινοτικού Δικαίου. Όμως, πρέπει να παρατηρήσω ότι δεν αναφέρεται ρητά, ως όφειλε να γίνει, η οδηγία 33/2004 περί εφαρμογής της μητρικής οδηγίας 98/2002, παρά το ότι έχει δημοσιευτεί με προεδρικό διάταγμα.
      Εξακολουθώ να πιστεύω ότι η αναφορά συγκεκριμένα στις οδηγίες αυτές πρέπει να υπάρξει και να διατυπωθεί σαφώς στο εν λόγω κείμενο. Επίσης, προεισαγωγικά θα πρέπει να τονίσω ότι οι λοιπές διατάξεις του σχεδίου νόμου... 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Είναι αυτό που είπα σήμερα, γιατί δεν είχε πάρει αριθμό Φ.Ε.Κ.
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Ωραία, γιατί δεν το είχα πάρει ούτε εγώ. 
      Προεισαγωγικά θα πρέπει να τονίσω ότι οι λοιπές διατάξεις του σχεδίου νόμου που καταλαμβάνουν το ήμισυ των άρθρων του, κατά την προσφιλή βέβαια τακτική της Νέας Δημοκρατίας, δημιουργούν προϋποθέσεις υποβάθμισης της αξίας του καθαυτού αντικειμένου, που είναι η αιμοδοσία και συντείνουν πιθανώς σε μια θεώρησή του λιγότερο βαρύνουσα από αυτή που θα έπρεπε να είναι. Στη συνέχεια βέβαια θα αναφερθώ αναλυτικότερα σ’ αυτό το θέμα.
      Και έρχομαι σε αυτό καθαυτό, το ζήτημα της αιμοδοσίας και της επιχειρούμενης αναδιάρθρωσης του συστήματος της λειτουργίας του στη χώρα μας. Δύο κατά τη γνώμη μου είναι τα επίπεδα στα οποία πρέπει να συγκεντρώσουμε τον προβληματισμό μας για μια ολοκληρωμένη θεώρηση του ζητήματος. Το πρώτο αφορά αυτή καθαυτή την επάρκεια αίματος, σύμφωνα με τις ιδιαίτερες συνθήκες που επικρατούν στην Ελλάδα. Το δεύτερο, και επίσης σημαντικό, σχετίζεται με το σύστημα ελέγχου του παρεχόμενου αίματος σε όλα τα στάδια και τη διάκριση των υπηρεσιών που λειτουργούν ή επαναπροσδιορίζονται για την άριστη, κατά το δυνατόν, διασφάλιση του επιθυμητού αποτελέσματος, που είναι ακριβώς η άρτια και ολοκληρωμένη διαχείριση της αιμοδοσίας στη χώρα μας.
      Για το πρώτο σκέλος πρέπει να πούμε ότι τα τελευταία χρόνια οι ποσότητες αίματος θεωρούνται ικανοποιητικές σε σχέση με τις άλλες ευρωπαϊκές χώρες, περίπου έξι μονάδες αίματος ανά εκατό κατοίκους. Οι ιδιαιτερότητες, όμως, στη χώρα μας, που αφορούν πρώτον στην κατανάλωση του 17%-20% περίπου των διαθέσιμων ποσοτήτων αίματος στους πολυμεταγγιζόμενους ασθενείς, δεύτερον στην ανορθολογική χρήση του για διάφορους λόγους και τρίτον στην είσοδο και παραμονή στην Ελλάδα μεγάλου αριθμού μεταναστών καθιστούν απαραίτητη την ανάγκη να ενταθούν οι προσπάθειες ενίσχυσης του συστήματος αιμοδοσίας στη χώρα. 
      Οι νέες συνθήκες που προανέφερα επιγραμματικά, καθώς και οι σύγχρονες διεθνείς προδιαγραφές και οι επιταγές του Κοινοτικού Δικαίου επιβάλλουν να τοποθετηθούμε επί της αρχής του νομοσχεδίου προβαίνοντας και σε ορισμένες χρήσιμες και καίριες παρατηρήσεις και επισημάνσεις. 
      Η πρώτη και σημαντική επισήμανση αφορά την απουσία αναφοράς, στο εν λόγω κείμενο, ενός ολοκληρωμένου εθνικού προγράμματος που θα συμβάλλει στην ανάπτυξη του θεσμού της εθελοντικής αιμοδοσίας στη χώρα μας και στη συστηματική και νομοθετημένη εκπαίδευση του πληθυσμού. Η έλλειψη αυτή σε συνδυασμό με την οπτική που έχει η Νέα Δημοκρατία γι’ αυτό το θέμα, όπως βέβαια τη διαπίστωσε και στον πρόσφατο νόμο περί εθελοντισμού, που ήρθε στην Ολομέλεια, μας κάνει να πιστεύουμε ότι δεν είναι τυχαία και ότι δεν υπάρχει διάθεση προώθησης του εθελοντικού κινήματος ούτε στο θέμα της αιμοδοσίας, στο βαθμό βέβαια που αυτό δεν ελέγχεται και δεν καθοδηγείται από την Κυβέρνηση και της επιλογές της. Εγώ, όμως, θα επιμείνω ότι ειδικά για το ρόλο του εκπαιδευτικού συστήματος στη δημιουργία συνείδησης εθελοντισμού στην αιμοδοσία, αλλά και στο ήδη εφαρμοζόμενο πρόγραμμα με γνωστικό αντικείμενο το αίμα και τις λειτουργίες του πρέπει να υπάρχει επέκταση και θεσμοθέτηση μέτρων, ώστε να προαχθεί στα σχολεία η προσπάθεια γύρω από αυτό το ζήτημα με σχέδιο και συγκεκριμένους στόχους. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Όσον αφορά την προσέγγιση και τη διατήρηση των εθελοντών αιμοδοτών, πρέπει το κράτος να διασφαλίζει πάντα, τη φροντίδα του αιμοδότη πριν, κατά και μετά την αιμοδοσία, έτσι ώστε να μην υφίσταται κανενός είδους κόστος, τις κατάλληλες συνθήκες υγιεινής και ασφάλειας στους χώρους που συντελείται η διαδικασία της αιμοδοσίας, την αυστηρή τήρηση των διαδικασιών προστασίας των προσωπικών δεδομένων των αιμοδοτών και τέλος την επάρκεια του απαραίτητου νοσηλευτικού τεχνολογικού, διοικητικού και βοηθητικού προσωπικού, για να εξασφαλίζεται η άρτια και συνεχόμενη λειτουργία των υπηρεσιών αυτών.
      Δυστυχώς, με την κατάσταση που επικρατεί σήμερα στο θέμα των προσλήψεων, σε όλο το φάσμα των υγειονομικών υπηρεσιών του Ε.Σ.Υ., δεν δημιουργείται καμία αισιοδοξία για την επίτευξη του παραπάνω στόχου για τις δράσεις και τα μέτρα  που προανέφερα, που αποτελούν και θέσεις της Ο.Κ.Ε. και εν πολλοίς και των εθελοντικών οργανώσεων των αιμοδοτών. 
      Πρέπει να υπάρξει επιπρόσθετη νομοθετική εργασία που θα συνηγορεί σε αυτό που έθεσα στην αρχή ως αναγκαιότητα, δηλαδή στη σύνταξη ενός ολοκληρωμένου και επιβοηθούμενου από το κράτος εθνικού σχεδίου δράσης με προϋπολογισμό, αρχές και στόχους. Σημαντικό ρόλο σε αυτήν την κατεύθυνση καλούνται να παίξουν τα Μέσα Μαζικής Ενημέρωσης στο σύνολό τους και ιδιαίτερα τα κρατικά με την οργανωμένη μόνιμη και ουσιαστική ενημέρωση των πολιτών στα ζητήματα που αφορούν την αιμοδοσία και την κινητοποίηση όλων σε αυτό το ζήτημα. 
      Έρχομαι τώρα στο θέμα της εναρμόνισης. Βεβαίως πρέπει να υπάρξει εναρμόνιση της ελληνικής νομοθεσίας με τις κατευθυντήριες γραμμές του Συμβουλίου της Ευρώπης σύμφωνα με την οδηγία 2004/33 της Επιτροπής της 22ας Μαρτίου 2004 για την εφαρμογή της οδηγίας 2002/98 του Ευρωπαϊκού Κοινοβουλίου, με την οποία θεσπίζονται και τα πρότυπα ποιότητας και τα πρότυπα ασφάλειας για τη συλλογή, τον έλεγχο και την επεξεργασία, την αποθήκευση και τη διανομή του ανθρώπινου αίματος και των συστατικών του.
      Όμως παράλληλα πρέπει να τονιστούν, να διευκολυνθούν και να εφαρμοστούν οι πολιτικές εκείνες που θα καταστήσουν την όλη διαδικασία της αιμοδοσίας ουσιαστική, ασφαλή και άρρηκτα συνδεδεμένη με την κοινωνία, που είναι και το μείζον ζητούμενο.
      Πρέπει να επισημάνω μερικές πλευρές που δεν καλύπτονται απ’ αυτό το σχέδιο που συζητάμε σήμερα. Από τα άρθρα του απουσιάζει η διασύνδεση μεταξύ κέντρων αίματος και νοσοκομειακών υπηρεσιών αιμοδοσίας. Η δημιουργία ενός σαφούς πλαισίου λειτουργικής, εκπαιδευτικής και ερευνητικής διασύνδεσής τους χρειάζεται οπωσδήποτε να διατυπωθεί και να ενσωματωθεί στο κείμενο, για να υπάρξει ξεκάθαρη εικόνα των σχέσεων των κέντρων αυτών και των υπηρεσιών αιμοδοσίας. 
      Ειδικά για το Εθνικό Κέντρο Παρασκευής Παραγώγων Αίματος «Ηλίας Πολίτης» δεν προσδιορίζεται η σχέση του με την κύρια «πυραμίδα» της αιμοδοσίας, δηλαδή το ΕΚΑ, τα κέντρα αίματος και τις νοσοκομειακές υπηρεσίες αιμοδοσίας. Δεν γίνεται σαφής αναφορά ότι το κέντρο αυτό προμηθεύεται πλάσμα από τα κέντρα αίματος.
      Επίσης, βασική προϋπόθεση για την ασφαλή και αποτελεσματική λειτουργία των μονάδων αυτών είναι η προηγούμενη πιστοποίησή τους από έναν επίσημο εθνικό φορέα πιστοποίησης. Η διαδικασία της πιστοποίησης εξασφαλίζει την πλήρωση των ίδιων προϋποθέσεων ασφαλούς λειτουργίας απ’ όλους τους επιμέρους φορείς, γεγονός που διασφαλίζει στο μέγιστο την υγεία του δότη όσο και του λήπτη αίματος. 
      Μεγάλη προσοχή πρέπει να δοθεί στη μεταφορά και στη διακίνηση αίματος από και προς τις νοσοκομειακές υπηρεσίες αιμοδοσίας και τα κέντρα. Η μεταφορά θα είναι καλύτερα ελεγχόμενη και ασφαλέστερη όταν γίνεται σε μικρό περιφερειακό επίπεδο. 
      Ένα κεφαλαιώδες ζήτημα από το οποίο εξαρτάται η επιτυχία της όλης διαδικασίας αιμοδοσίας είναι η αρχή της αποκέντρωσης και της διασύνδεσης με την κοινωνία. Στο ν. 1820/1988 προεβλέπετο ότι στο Διοικητικό Συμβούλιο του Εθνικού Κέντρου Αιμοδοσίας συμμετέχει κι ένας εκπρόσωπος της Τοπικής Αυτοδιοίκησης, που ορίζεται από την Κ.Ε.Δ.Κ.Ε. Στο παρόν σχέδιο νόμου δεν προβλέπεται κάτι τέτοιο, γεγονός που οδηγεί στο συμπέρασμα ότι το Υπουργείο Υγείας και η Κυβέρνηση όχι μόνο δεν λαμβάνουν υπόψη τους τις τοπικές κοινωνίες και τους κοινωνικούς φορείς απ’ όπου τροφοδοτείται ο εθελοντισμός και στο θέμα της αιμοδοσίας, αλλά επίσης ότι ως στόχο έχουν τον απόλυτο έλεγχο των συντονιστικών και αποφασιστικών οργάνων για να αποκομίσουν στενά κομματικά οφέλη και προβολή.
      Αντίστοιχο ζήτημα βέβαια εγείρεται και με τη μη εκπροσώπηση στο Δ.Σ. του Ε.Κ.Α. και της Πανελλήνιας Ομοσπονδίας Συλλόγων Εθελοντών Αιμοδοτών, της Π.Ο.Σ.Ε.Α. Είναι μία επισήμανση που μας έχει κάνει και η ίδια η Ομοσπονδία και ζητά να εκπροσωπηθεί μ’ ένα μέλος του διοικητικού της συμβουλίου. 
      Επίσης δεν προβλέπεται η συμμετοχή στο Δ.Σ. ενός εκπροσώπου της ιατρικής κοινότητας, που είχα προτείνει ότι πρέπει να είναι από την αιματολογική εταιρεία, γιατί στους πεντακόσιους αιματολόγους οι εκατό ασχολούνται με θέματα αιμοδοσίας και θα ήταν πολύ πιο αρμόδιοι να συμμετέχουν και στο Διοικητικό Συμβούλιο του Ε.Κ.Α.
      Σε σχέση τώρα με την αποκέντρωση, πρέπει να παρατηρήσω ότι δεν έχει προσδιοριστεί ο αριθμός, αλλά και η γεωγραφική κατανομή των κέντρων αίματος. Για να γίνει αυτό χρειάζεται να ληφθούν υπόψη τόσο η ήδη υπάρχουσα υποδομή, δηλαδή τα κέντρα αιμοδοσίας, όσο και οι πληθυσμιακές ανάγκες και οι γεωγραφικές ιδιαιτερότητες της χώρας. Ο επαγγελλόμενος εκσυγχρονισμός του συστήματος αιμοδοσίας δεν μπορεί να εννοηθεί, αν στην εποχή μας δεν γίνει χρήση των νέων τεχνολογιών, που θα υποστηρίζουν το εγχείρημα αυτό. 
      Δεν αναφέρεται στο σχέδιο νόμου με σαφή τρόπο η δημιουργία μηχανοργάνωσης του συστήματος ως ξεχωριστό βήμα και δεν προβλέπεται βέβαια γι’ αυτόν το σκοπό δαπάνη στην έκθεση του Γενικού Λογιστηρίου του Κράτους.
      	Εδώ μπαίνουν τα εξής ερωτήματα: Πώς θα μηχανογραφηθεί το σύστημα και αν μηχανογραφηθεί, πού εγγράφονται οι δαπάνες που απαιτούνται γι’ αυτό; Ποια είναι η δαπάνη για την υλοποίηση των προγραμμάτων απασχολούμενου στην αιμοδοσία προσωπικού, καθώς και για την ενημέρωση και την ευαισθητοποίηση της κοινής γνώμης; Η μη ύπαρξη συγκεκριμένου στόχου για την ενημέρωση αυτή μας οδηγεί στο να εκτιμήσουμε ότι δε σας απασχολεί αυτή η πλευρά του ζητήματος και ότι το σύστημα θα πορευτεί γραφειοκρατικά και στατικά και όχι δυναμικά ως διαδικασία στην κοινωνία.
      Στις λοιπές διατάξεις του σχεδίου νόμου διαπιστώνεται γι’ ακόμη μία φορά η τάση του Υπουργείου Υγείας για πολλές αποσπασματικές διευθετήσεις, οι περισσότερες από τις οποίες βέβαια αφορούν συγκεκριμένες ομάδες πληθυσμού ή και συγκεκριμένα πρόσωπα. Αυτή η πρακτική των επιμέρους διευθετήσεων παραπέμπει σε λογικές μικροκομματικών σκοπιμοτήτων της Νέας Δημοκρατίας, φυσικά για αποκόμιση ψήφων. Το φαινόμενο παρατηρείται πολύ συχνά και πολύ έντονα στα νομοσχέδια της Κυβέρνησης, όπως και οι τροπολογίες της τελευταίας στιγμής. 
      Και εδώ έρχομαι, κύριε Υπουργέ, να σας ζητήσω να πάρετε πίσω την τροπολογία που καταθέσατε για την εκλογή μελών των φαρμακευτικών συλλόγων στο διοικητικό συμβούλιο. Είναι κάτι που δεν σας έχει ζητηθεί από τους φαρμακευτικούς συλλόγους. Μου κάνει εντύπωση, γιατί πίστευα ότι έχετε κάποια ευαισθησία σε θέματα δημοκρατίας και θεσμών. Φέρνοντας, όμως, αυτή την τροπολογία αποδεικνύετε το αντίθετο. Θέλω να πιστεύω ότι θα την αποσύρετε. Είναι κάτι που ισχύει εδώ και τριάντα χρόνια και δεν έχει δημιουργήσει ποτέ κανένα πρόβλημα και δεν σας έχει ζητηθεί και από τους φαρμακευτικούς συλλόγους. Πιθανόν να σας το ζήτησε ο κ. Βαγιονάς και να σας παραπλάνησε, αλλά θα πρέπει να την αποσύρετε. 
      Ένα άλλο ζήτημα που θέλω να επισημάνω σ’ αυτό το σχέδιο νόμου είναι ότι υπάρχουν θέματα που μας έχουν απασχολήσει και άλλες φορές σε άλλους νόμους που έφερε το Υπουργείο Υγείας, όπως είναι για παράδειγμα η αξιολόγηση των γιατρών στα νοσοκομεία. Και εδώ, κύριε Υπουργέ, δεν θα κάνω την αντιπολίτευση ούτε της γάτας ούτε της κατσαρίδας, που ήταν προσφιλής τακτική της Νέας Δημοκρατίας επί κυβερνήσεων ΠΑ.ΣΟ.Κ. Αλλά δεν μπορώ να μην αναφέρω ότι υπάρχουν θέσεις γιατρών που έχουν προκηρυχθεί από το φθινόπωρο του 2003 και είμαστε στο 2005, το οποίο κοντεύει να τελειώσει, και δεν έχουν κριθεί ακόμα. Οι εσωτερικές κρίσεις των γιατρών δεν έχουν γίνει, μπλοκάροντας και την εξέλιξή τους και το εισόδημά τους. Δεν έχουν γίνει προσλήψεις νοσηλευτικού προσωπικού και στενάζουν τα νοσοκομεία αυτή τη στιγμή και στο κέντρο και στην περιφέρεια. Κάνατε μια προσπάθεια να εξαλείψετε τα ράντζα, αλλά τα ράντζα έγιναν φορεία και έχουν φτάσει στο απροχώρητο οι λίστες αναμονής για τα τακτικά περιστατικά. 
      Έχετε προσλάβει πάρα πολλούς επικουρικούς γιατρούς και είναι ένα άλλο πρόβλημα αυτό. Θα έπρεπε να προκηρύξετε τις κενές οργανικές θέσεις των γιατρών και να μη διορίζετε, κατά κύριο λόγο, ρουσφετολογικά επικουρικούς γιατρούς στα περισσότερα νοσοκομεία και στα νοσοκομεία του κέντρου, που δεν θα έπρεπε να υπάρχουν. Βέβαια φέρατε ένα νόμο για να μπορέσετε να το κάνετε και αυτό και κρατάτε έτσι τους γιατρούς υπό ομηρεία, ενώ αυτή τη στιγμή υπάρχουν δεκάδες κενές οργανικές θέσεις γιατρών. Και μη μου πείτε ότι είναι πολύ γρήγορη η διαδικασία των επικουρικών, γιατί σε ενάμιση χρόνο που κυβερνάτε θα μπορούσατε κάποιες θέσεις να τις είχατε προκηρύξει. 
      Και βέβαια είναι και οι κλίνες Μ.Ε.Θ. που από τις εκατόν σαράντα δεν έχετε αναπτύξει ούτε μια. Αντίθετα έχετε κάνει πάρα πολλές συμβάσεις με τον ιδιωτικό τομέα. Το κόστος θα αρκούσε για να έχετε προσλάβει προσωπικό για να αναπτύξετε τις εκατόν σαράντα κλίνες που ήταν έτοιμες από τις κυβερνήσεις του ΠΑ.ΣΟ.Κ. 
      Και ένα τελευταίο για την εξωσωματική. Σας το είπα και στην επιτροπή. Έχουμε ψηφίσει εδώ και ένα χρόνο το νόμο και βέβαια δεν έχει βγει το προεδρικό διάταγμα και πολύ φοβάμαι ότι θα έχει τελειώσει η τετραετία της Νέας Δημοκρατίας και ο νόμος ακόμη δεν θα έχει μπει σε εφαρμογή. Δυστυχώς δεν υπάρχει ούτε ένας κούκος που να μπορεί να φέρει την άνοιξη σ’ αυτήν την Κυβέρνηση, κύριε Υπουργέ. 
      Όσον αφορά στο θέμα των προσλήψεων η ανάγκη προκύπτει και για τη στελέχωση των υπηρεσιών αιμοδοσίας. Χωρίς προσωπικό πώς θα στελεχωθούν οι υπηρεσίες αυτές. 
      Κλείνοντας την τοποθέτησή μου θέλω να δηλώσω ότι ψηφίζουμε το σχέδιο νόμου επί της αρχής, υπό το πρίσμα βέβαια των παρατηρήσεων που έκανα. Και πρέπει επίσης να υπογραμμίσω ότι ο νόμος αυτός θα πρέπει να επαναξιολογηθεί μετά από σύντομο διάστημα, όσον αφορά στην εφαρμογή του, γιατί αν δεν γίνει αυτό πολύ φοβάμαι ότι σύντομα θα πορευθεί με φθίνοντα ρυθμό και με εμπλοκές, λόγω της έλλειψης στρατηγικής που επεσήμανα, αλλά και των γρήγορων εξελίξεων στον τομέα της αιμοδοσίας. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Περλεπέ. 
      Κυρίες και κύριοι συνάδελφοι, έχω την τιμή να σας ανακοινώσω πως κατά τη συζήτηση του νομοσχεδίου που συζητούμε, Κοινοβουλευτικός Εκπρόσωπος εκ μέρους του Κ.Κ.Ε. ορίζεται ο συνάδελφος Βουλευτής κ. Κοσιώνης Παναγιώτης με απόφαση του Κοινοβουλευτικού Εκπροσώπου του Κ.Κ.Ε. 
      Επίσης, ο Πρωθυπουργός και Υπουργός Πολιτισμού, οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Τουριστικής Ανάπτυξης, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Μακεδονίας-Θράκης, Αιγαίου και Νησιωτικής Πολιτικής, Επικρατείας και η Αναπληρωτής Υπουργός Πολιτισμού, κατέθεσαν σχέδιο νόμου:
      «Κύρωση της Συνθήκης μεταξύ του βασιλείου του Βελγίου, της Τσεχικής Δημοκρατίας, του βασιλείου της Δανίας, της Ομοσπονδιακής Δημοκρατίας της Γερμανίας, της Δημοκρατίας της Εσθονίας, της Ελληνικής Δημοκρατίας, του Βασιλείου της Ισπανίας, της Γαλλικής Δημοκρατίας, της Ιρλανδίας, της Ιταλικής Δημοκρατίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, του μεγάλου Δουκάτου του Λουξεμβούργου, της Δημοκρατίας της Ουγγαρίας, της Δημοκρατίας της Μάλτας, του Βασιλείου των Κάτω Χωρών, της Δημοκρατίας της Αυστρίας, της Δημοκρατίας της Πολωνίας, της Πορτογαλικής Δημοκρατίας, της Δημοκρατίας της Σλοβενίας, της Σλοβακικής Δημοκρατίας, της Δημοκρατίας της Φινλανδίας, του Βασιλείου της Σουηδίας και του Ηνωμένου Βασιλείου της Μεγάλης Βρετανίας και Βορείου Ιρλανδίας (κρατών μελών της Ευρωπαϊκής Ένωσης) αφ’ ενός και της Δημοκρατίας της Βουλγαρίας και της Ρουμανίας αφ’ ετέρου, για την προσχώρηση της Δημοκρατίας της Βουλγαρίας και της Ρουμανίας στην Ευρωπαϊκή Ένωση».
      Παραπέμπεται στην αρμόδια Διαρκή Επιτροπή
      Το λόγο τώρα έχει ο Κοινοβουλευτικός Εκπρόσωπος του Κ.Κ.Ε. κ. Παναγιώτης Κοσιώνης.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Κύριοι συνάδελφοι, δεν υπάρχει καμία αμφιβολία ότι το θέμα της επάρκειας, του τρόπου λήψης, ελέγχου, φύλαξης, διακίνησης, παρασκευής και διάθεσης παραγώγων του αίματος είναι τεράστιας σημασίας για την προαγωγή της υγείας του ελληνικού λαού.
      Άρα, λοιπόν, και η πρόθεση που φαίνεται από το αρμόδιο Υπουργείο έχει μία ιδιαίτερη σημασία.
      Βέβαια, σε όλες τις περιπτώσεις που συζητάμε ένα νομοσχέδιο –και εμείς το τονίζουμε κάθε φορά- το κάθε κόμμα κρίνει κάθε νομοσχέδιο με βάση τις συγκεκριμένες αρχές που έχει –ιδεολογικού, πολιτικού χαρακτήρα- και τις εμπειρίες από την ίδια τη ζωή.
      Με αυτήν την έννοια θα ήταν λάθος –τουλάχιστον από την πλευρά τη δική μας- να απομονώσουμε το προτεινόμενο νομοσχέδιο από το γενικότερο πλαίσιο που υπάρχει, που αφορά την παροχή περίθαλψης στον ελληνικό λαό και το κοινωνικοπολιτικό σύστημα. Βλέπετε, κάνουμε μία μικρή διαφοροποίηση. Την παροχή περίθαλψης. Δεν λέω Εθνικό Σύστημα Υγείας, γιατί παροχή περίθαλψης στον ελληνικό λαό υπάρχει και από το δημόσιο τομέα -αυτόν που υπάρχει και με αυτόν τον τρόπο που υπάρχει τα τελευταία χρόνια- αλλά και από τον ιδιωτικό τομέα. Και υπάρχει και το κοινωνικοπολιτικό σύστημα, το οποίο ξέρουμε ότι δημιουργεί πρότυπα και διάφορα άλλα πράγματα, τα οποία εφαρμόζονται το τελευταίο χρονικό διάστημα και έχουν μία ιδιαίτερη σημασία.
      Το ερώτημα, λοιπόν, είναι εάν με τις προβλεπόμενες διατάξεις και με τους κανονισμούς, τους μηχανισμούς κλπ. είναι δυνατόν να λειτουργήσει ένα σύστημα αιμοδοσίας, να τιμωρείται η εμπορία, να μην υπάρχει το ένα, να μην υπάρχει το άλλο.
      Είναι γνωστό ότι μηχανισμοί ελέγχου σε όλους τους τομείς –ας αφήσουμε το θέμα της αιμοδοσίας- στην προνοιακή και την υπόλοιπη πολιτική που υπάρχει, υπάρχουν άφθονοι. Το ερώτημα είναι εάν μέσα στα πλαίσια του κοινωνικοπολιτικού συστήματος έχουν λειτουργήσει ποτέ αυτοί οι μηχανισμοί ή αν όσες φορές κάνουμε συνταρακτικές αποκαλύψεις, όπως κάνουμε τώρα –και το είχα πει και στην επιτροπή όταν συζητούσαμε κατά έναν παράδοξο τρόπο και στο προηγούμενο νομοσχέδιο του Υπουργείου Υγείας και Πρόνοιας αποκαλύψεις για τα γηροκομεία κ.λπ., τώρα με τα τρόφιμα συνταρακτικές αποκαλύψεις- είναι δυνατόν να φέρουν αποτελέσματα μέσα στα πλαίσια του συστήματος. Εμείς πιστεύουμε πως όχι. 
      Υπάρχουν και ορισμένα άλλα πράγματα, τα οποία δημιουργούνται, όπως για παράδειγμα το πώς θα λειτουργεί αυτό το θέμα της αιμοδοσίας, με αυτές τις προδιαγραφές που μπαίνουν, όταν θα αρχίσει να λειτουργεί και στον τομέα της υγείας η σύμπραξη μεταξύ δημόσιου και ιδιωτικού τομέα, εκεί που βασιλεύει η αντίληψη του κέρδους, οι κανόνες της ελεύθερης αγοράς κλπ.
      Και υπάρχουν και ορισμένα άλλα πράγματα. Και το λέω τώρα για να το ακούσουν οι συνάδελφοι, να το ακούσει και ο κύριος Υπουργός. Κατά σύμπτωση χθες και σήμερα, που ήμουν στην Αιτωλοακαρνανία, πέρασα από ορισμένες μονάδες παροχής περίθαλψης: Κέντρο Υγείας Ναυπάκτου, Νοσοκομείο Μεσολογγίου, Νοσοκομείο Αγρινίου. Όταν βλέπει κανείς τον τρόπο με τον οποίο λειτουργούν, αλλά και ορισμένα άλλα πράγματα, αναρωτιέται αν αυτό είναι ένα σύστημα ελεγχόμενο που να μπορεί να έχει σαν κύριο στόχο την παροχή περίθαλψης στον ελληνικό λαό για το καλό του.
      Σαν χαρακτηριστικά παραδείγματα θα μπορούσα να αναφέρω δύο: Το Νοσοκομείο του Μεσολογγίου –γιατί μέσα εκεί θα λειτουργήσει και το θέμα της αιμοδοσίας, όχι στο νοσοκομείο, μιλάμε γενικά- είναι καινούργιο, έχει γίνει η μεταφορά και λειτουργεί ακόμα με τον παλιό οργανισμό. Στο Αγρίνιο, από το 1986 έχει προγραμματιστεί η δημιουργία νοσοκομείου, το οποίο δεν έχει αρχίσει ακόμα. Το ανέλαβε η Δ.ΕΠ.Α.ΝΟ.Μ., έκανε μια σύμβαση με μια ιδιωτική εταιρεία, η οποία πτώχευσε κι έχει μείνει έτσι. Η Παιδιατρική Κλινική στο Νοσοκομείο του Μεσολογγίου κλείνει και δεν κλείνει. 
      Είναι, λοιπόν, πάμπολλα πράγματα, τα οποία πρέπει να σε κάνουν –τουλάχιστον εμάς από το Κομμουνιστικό Κόμμα- πολύ επιφυλακτικό στο να δεχθείς έστω και ορισμένα άρθρα. Γιατί έχει συμβεί στο παρελθόν -το είχα πει και στην επιτροπή-  να βλέπεις ένα άρθρο και να λες «Εντάξει, ετούτο εδώ δεν είναι και τόσο άσχημο, ας το ψηφίσουμε» κι έρχεται μια παράγραφος του άρθρου αυτού, που ανατρέπει όλη την πολιτική βάση που έχει το άρθρο το προηγούμενο.
      Ένα χαρακτηριστικό απ’ αυτά που σας έλεγα, μέσα στα πλαίσια του κοινωνικοπολιτικού συστήματος: Θα λειτουργήσει κι αυτό μέσα ή δεν θα λειτουργήσει; Παραδείγματος χάρη, για να κάνεις ένα σύστημα αιμοδοσίας αυτού του τύπου που συζητάμε τώρα, χρειάζεσαι εξειδικευμένο μόνιμο προσωπικό. Πώς γίνονται οι προσλήψεις; Το διοικητικό συμβούλιο αποφασίζει και απολύει ή προσλαμβάνει με συμβάσεις ιδιωτικού δικαίου με τους γενικότερους κανόνες της αγοράς και του κοινωνικοπολιτικού συστήματος που λειτουργεί; Και είναι και νομικό πρόσωπο δημοσίου δικαίου το αρχικό κέντρο αιμοδοσίας και προσλαμβάνει μ’ αυτόν τον τρόπο που ανέφερα.
      Βλέπει, λοιπόν, κανείς –και δεν το λέω με την έννοια της μομφής- ότι ενώ λέγονται ωραία λόγια, καλά λόγια, μεγάλα λόγια ότι θα αλλάξουν τα πράγματα και θα πάνε προς το καλύτερο και ενώ υπάρχουν όλα αυτά μέχρι τώρα και είναι μέσα στους κανόνες, με τους οποίους θα λειτουργήσει, για μας είναι σίγουρο ότι δεν θα λειτουργήσει σωστά.  Η εμπορία θα υπάρξει. Και φαίνονται κάποια πράγματα και από ορισμένα άρθρα -δεν θα αναφερθώ όμως στα άρθρα, γιατί θέλω να μιλήσω καθαρά επί της αρχής- τα οποία σε βάζουν, το λιγότερο, σε σκέψεις.
      Παραδείγματος χάρη, το άρθρο 4, παράγραφος 4, αναφέρει: «Διεξάγει τακτικές επιθεωρήσεις και λαμβάνει τα κατάλληλα μέτρα ελέγχου των Ειδικών Υπηρεσιακών Μονάδων Αιμοδοσίας και των εγκαταστάσεων τρίτων, στις οποίες ο κάτοχος της σχετικής εξουσιοδότησης έχει αναθέσει τη διεξαγωγή διαδικασιών…»κ.λπ. Υπάρχουν και τρίτοι δηλαδή; Υπάρχει ο αιμοδότης, υπάρχει το κράτος που κάνει το νομοσχέδιο αυτό, υπάρχουν και τρίτοι; Και ποιος θα είναι ο εξουσιοδοτημένος εκπρόσωπος των τρίτων αυτών, που θα κάνει έλεγχο για να δει αν τηρούνται οι κανόνες για τη διάθεση του αίματος;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Στην ιδιωτική κλινική δεν θα τον κάνει το κράτος τον έλεγχο; Ποιος θα τον κάνει;
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Υπάρχουν και τρίτοι λοιπόν, κύριε Υπουργέ. Αυτό είπα και την προηγούμενη φορά, αυτό λέω και τώρα. 
      Άρα, λοιπόν, στις ιδιωτικές κλινικές δίνεται η άδεια να έχουν και παράγωγα του αίματος -δεν έχουν τη δυνατότητα να κάνουν πρόσληψη- και όταν θα προσαρμοστούν στους νόμους του Υπουργείου με τις συνεχείς αναβολές που υπάρχουν, τότε θα δούμε τι θα γίνει: Εάν θα έχουν το δικαίωμα οι ιδιωτικές κλινικές να εμπορεύονται το αίμα, να το δίνουν, δηλαδή, στους πελάτες που θα έχουν και θα πληρώνουν ή στα ταμεία…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Πού το είδατε γραμμένο αυτό;
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ποιό; Ότι δεν έχουν το δικαίωμα…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Να εμπορεύονται το αίμα; 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Όχι…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αυτό είπατε.
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, παρακαλώ.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Υπουργέ, δεν μπορεί να το λέγατε αυτό εσείς, για όνομα της Παναγίας! Λέω εάν αποκλείεται το ενδεχόμενο οι κλινικές να πουλήσουν τα παράγωγα του αίματος, τα οποία έχουν αποθηκεύσει, στα ταμεία ή στον κάθε ένα που πηγαίνει εκεί. Ποιος θα το απαγορεύσει; Ο νόμος περί κλινικών που θα έχουν προσαρμοστεί, αναβάλλεται κάθε φορά. Κάθε έξι μήνες, κάθε λίγο και λιγάκι έχουμε αναβολή. Το ξέρετε πάρα πολύ καλά.
      Όμως δεν θέλω να πω περισσότερα, γιατί στα άρθρα θα έχουμε αυτήν τη δυνατότητα.
      Απλώς θέλω να πω ότι σε ορισμένα άρθρα υπάρχουν ορισμένα καθοριστικά σημεία, τα οποία για εμάς είναι απαγορευτικά για να πούμε «ναι» στο νομοσχέδιο, παρά τις καλές προθέσεις. 
      Στο άρθρο 6 για το Διοικητικό Συμβούλιο του Ε.Κ.Α. είχαμε και μία ανταλλαγή απόψεων στην επιτροπή με τον κύριο Υπουργό. Τοποθετούνται έξι άτομα της οικονομικής ζωής και της επιστημονικής κοινότητας. Της επιστημονικής κοινότητας, εντάξει. Της οικονομικής ζωής, για ποιο λόγο; Θέλουμε για τα οικονομικά θέματα κάποιον οικονομολόγο; Μπορούμε να κάνουμε ένα διαγωνισμό και να προσλάβουμε έναν. Τι θα είναι αυτός «της οικονομικής ζωής»; Ποιας οικονομικής ζωής; Και αν μπει αυτός στο Διοικητικό Συμβούλιο του Ε.Κ.Α., δεν θα έχει λόγο παρέμβασης σ’ αυτές τις περιπτώσεις; 
      Για το θέμα των προσλήψεων, είπαμε «όχι». Θα ήθελα να μιλήσω για ένα λεπτό θέμα, το οποίο έχει σχέση με το άρθρο 4, κύριε Υπουργέ, για το θέμα της τήρησης των απορρήτων σε σχέση με τον αιμοδότη. Εδώ τώρα μπαίνει και η Αρχή Προστασίας Προσωπικών Δεδομένων. Η αρχή αυτή, κατά τη γνώμη μας, είναι για να ελέγχει εάν θα γίνονται παραβάσεις προσωπικών δεδομένων και νομίζουμε ότι δεν έχει καμία συγκεκριμένη δουλειά για τη διατήρηση των αρχείων. Πρέπει να είναι θέμα ιατρικού απορρήτου μεταξύ εκείνου που πάει και δίνει αίμα και του γιατρού που δουλεύει στο τάδε κέντρο υγείας ή στο τάδε νοσοκομείο ή σε οποιοδήποτε άλλο. Εκεί θα μπορεί να διασφαλίζεται. Όσο περισσότεροι μπαίνουν στη διασφάλιση των προσωπικών δεδομένων, τόσο πιο ευάλωτη είναι αυτή η υπόθεση.
      Ανέφερα δύο-τρία χαρακτηριστικά παραδείγματα απλώς για να δείξω ότι υπάρχουν κάποια ζητήματα και από τα άρθρα -όταν θα γίνει η συζήτηση επί των άρθρων, θα αναφερθώ λεπτομερέστερα- και από το ιδεολογικό και πολιτικό πλαίσιο το οποίο έβαλα στην αρχή αλλά και από πρακτικά μέσα τα οποία έχουν σχέση με την εφαρμογή του και τα οποία παρατηρούνται σε διάφορα άρθρα που δεν μας επιτρέπουν να ψηφίσουμε αυτό το νομοσχέδιο.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κοσιώνη.
      Το λόγο έχει ο κ. Πέτρος Αλιβιζάτος.
      ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το σχέδιο νόμου για την αναδιοργάνωση του συστήματος αιμοδοσίας, το οποίο έρχεται σήμερα προς ψήφιση στη Βουλή, είναι ένα σημαντικό βήμα για τη βελτίωση του μηχανισμού που αφορά την προστασία της δημόσιας υγείας. 
      Όπως ασφαλώς γνωρίζουμε, ως δημόσια υγεία ή δημόσια υγιεινή, ορίζουμε το σύνολο των οργανωμένων δραστηριοτήτων της κοινωνίας που αποβλέπουν στη βελτίωση της ποιότητας της ζωής και στην αύξηση του προσδόκιμου επιβίωσης όλου του πληθυσμού. Η δημόσια υγεία αποσκοπεί σε δράσεις που αφορούν τις μεγάλες ομάδες του πληθυσμού, σε αντίθεση με την υγειονομική περίθαλψη η οποία επικεντρώνεται στα άτομα. Ο εκσυγχρονισμός, λοιπόν, της λειτουργίας του συστήματος αιμοδοσίας αποτελεί μία αδήριτη ανάγκη, που όλοι την αναγνωρίζουν, ιδιαίτερα σε μία χώρα όπως η Ελλάδα, όπου κάθε χρόνο οι ανάγκες σε αίμα αυξάνονται διαρκώς και έτσι είμαστε αναγκασμένοι να εισάγουμε από το εξωτερικό αίμα και τα παράγωγά του για να καλύψουμε τις ανάγκες αυτές. 
      Η διαθεσιμότητα του αίματος και των συστατικών του που χρησιμοποιούνται για θεραπευτικούς σκοπούς, εξαρτάται στη χώρα μας σε μεγάλο βαθμό από τους εθελοντές αιμοδότες, από τους συμπολίτες μας που είναι ευαισθητοποιημένοι γύρω από το ζήτημα αυτό και προσφέρουν το αίμα τους, προκειμένου να αντιμετωπισθούν οι θεραπευτικές ανάγκες άλλων συνανθρώπων τους που το έχουν ανάγκη. Το κράτος, η πολιτεία αλλά και η ελληνική κοινωνία, χρωστάει ευγνωμοσύνη στους πολίτες αυτούς. Την ευγνωμοσύνη αυτή πρέπει να τη δείχνουμε έμπρακτα, ώστε να μεγιστοποιείται η αποτελεσματικότητα και η ωφελιμότητα αυτής της σημαντικής κοινωνικής προσφοράς. Είναι, λοιπόν, ουσιώδες να διασφαλίσουμε ότι το αίμα και τα συστατικά του, που θα χρησιμοποιηθούν για να καλυφθούν οι ανάγκες των συμπολιτών μας που το έχουν ανάγκη, είναι ασφαλές για την υγεία τους.
      Με το παρόν νομοσχέδιο καλύπτεται ένα σημαντικό κενό που υπήρχε σε κοινοτικό επίπεδο και αφορούσε την ποιότητα και ασφάλεια του αίματος που εχρησιμοποιείτο για θεραπευτικούς λόγους. Και αυτό οφείλετο στο γεγονός ότι υπήρχε ρητή εξαίρεση του πλήρους αίματος, του πλάσματος και των αιμοκυττάρων ανθρώπινης προέλευσης από την οδηγία της Ευρωπαϊκής Κοινότητας, που αναφερόταν στον Κοινοτικό Κώδικα για τα φάρμακα που προορίζονταν για ανθρώπινη χρήση. Η εξαίρεση αυτή είχε οδηγήσει σε μια κατάσταση όπου η ποιότητα και η ασφάλεια, στο βαθμό που το αίμα και τα παράγωγά του προοριζόντουσαν για μετάγγιση, να μην υπόκεινται σε μια δεσμευτική κοινοτική νομοθεσία. 
      Ήταν, λοιπόν, απαραίτητο να εξασφαλίσουμε ότι το αίμα και τα συστατικά του θα έχουν συγκρίσιμη ποιότητα και ασφάλεια σε όλη την αλυσίδα μετάγγισης, σε όλα τα κράτη της Ευρωπαϊκής Ένωσης, λαμβάνοντας επιπλέον υπόψη την ελεύθερη κυκλοφορία των πολιτών εντός της Κοινότητας. Και ταυτόχρονα, να λάβουμε μέτρα ώστε να εξασφαλίζεται η αυτάρκεια σε ανθρώπινο αίμα και τα συστατικά του, καθώς και να ενθαρρύνονται οι πρωτοβουλίες και η προσφορά των εθελοντών αιμοδοτών. 
      Με την ψήφιση του παρόντος νόμου επιτυγχάνεται τόσο ο εκσυγχρονισμός του εθνικού συστήματος αιμοδοσίας όσο και η εναρμόνισή του με τις επιταγές του Κοινοτικού Δικαίου. Θεσπίζεται σύνολο οργανωμένων διαδικασιών αιμοεπαγρύπνησης με στόχο τη συλλογή και αξιολόγηση πληροφοριών για τα ανεπιθύμητα ή απρόβλεπτα συμβάντα. Λαμβάνονται όλα τα απαραίτητα μέτρα προκειμένου να παρέχονται σε όλους τους ενδεχόμενους δότες αίματος εχέγγυα σχετικά με τον εμπιστευτικό χαρακτήρα κάθε πληροφορίας που αφορά την υγεία και που παρέχεται στο συγκεκριμένο προσωπικό. 
      Οργανώνονται επιθεωρήσεις και μέτρα ελέγχου που θα εκτελούνται από υπαλλήλους που εκπροσωπούν τις αρμόδιες αρχές, ώστε να εξασφαλίζεται η συμμόρφωση του κάθε Κέντρου Αίματος με την ισχύουσα νομοθεσία, ενώ υποχρεώνονται τα Κέντρα Αίματος να θεσπίζουν και να διατηρούν συστήματα ποιότητας, τα οποία θα καλύπτουν όλες τις δραστηριότητές τους, καθώς επίσης και αρχείο εθελοντών αιμοδοτών. 
      Με τον παρόντα νόμο εισάγονται πρόσθετα εχέγγυα, ώστε να αποφεύγονται οι οποιεσδήποτε μη εγκεκριμένες   αλλαγές στα μητρώα των αιμοδοτών. Ασφαλώς από μόνος του ο νέος αυτός νόμος δεν μπορεί να διασφαλίσει την αυτάρκεια σε αίμα της κοινωνίας. Μπορεί να διασφαλίσει την ποιότητα και ασφάλεια του αίματος που μεταγγίζεται, αλλά δεν πρέπει ποτέ να ξεχνούμε ότι η σύγχρονη πρακτική μετάγγισης αίματος βασίζεται στην αρχή των εθελοντικών υπηρεσιών των δοτών. 
      Η εθελοντική, μη αμειβομένη αιμοδοσία θεωρείται ο καθοριστικότερος παράγοντας ο οποίος μπορεί να συμβάλει στην επίτευξη υψηλών προτύπων ασφαλείας αλλά και αυτάρκειας. Πρέπει να εξασφαλίζουμε ότι οι εθελοντές αιμοδότες θα χαίρουν της μεγαλύτερης δημόσιας αναγνώρισης. 
      Το Εθνικό Κέντρο Αιμοδοσίας που συστήνεται με το παρόν νομοσχέδιο, θα αποτελέσει το δημόσιο οργανισμό που, υπό την εποπτεία του Υπουργείου Υγείας και Κοινωνικής Αλληλεγγύης, θα διασφαλίζει την επίτευξη των στόχων που τίθενται. 
      Κυρίες και κύριοι συνάδελφοι, κλείνοντας θα ήθελα να κάνω μια ακόμη αναφορά στη διάταξη που αφορά τη ρύθμιση των χρεών του «Ωνασείου Καρδιοχειρουργικού Κέντρου». 
      Όπως όλοι γνωρίζουμε, το «Ωνάσειο» αποτελεί ένα κέντρο που προσφέρει πολύτιμες υπηρεσίες στο κοινωνικό σύστημα και στο Εθνικό Σύστημα Υγείας. Η ανάληψη από το κράτος των χρεών του, αν και επιβαρύνει τον Έλληνα φορολογούμενο, είναι μια πρακτική που ακολουθήσαμε και για τα άλλα δημόσια νοσοκομεία.  Ήταν, λοιπόν, μια κίνηση επιβεβλημένη που διασφαλίζει τη συνέχιση της λειτουργίας του συγκεκριμένου νοσοκομείου, αλλά καθιστά επιπλέον και επιτακτική την ανάγκη να υπάρξει ένα νέο σύστημα χρηματοδότησης των δημόσιων νοσοκομείων και ένα διαφανές και αποτελεσματικό σύστημα προμηθειών των μονάδων υγείας, που θα διασφαλίζει αφ’ ενός την αποτελεσματική λειτουργία τους και, αφ’ ετέρου, την αποτελεσματικότερη αξιοποίηση των χρημάτων του Έλληνα φορολογούμενου.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον κ. Αλιβιζάτο.
      Θα δώσω το λόγο στον κ. Κωνσταντόπουλο, ως πρώην Πρόεδρο του Συνασπισμού, με το δικαίωμα να μιλήσει δέκα λεπτά.
      Ορίστε, κύριε Κωνσταντόπουλε, έχετε το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, θα είμαι σύντομος. Είναι αυτονόητο ότι για λόγους κοινοβουλευτικής τάξης και δεοντολογίας αναφέρομαι σε όσα ο εκπρόσωπος του Συνασπισμού έχει αναπτύξει κατά τις συνεδριάσεις της επιτροπής. Επ’ ευκαιρία, θα ήθελα να κάνω μόνο ορισμένες γενικότερες παρατηρήσεις. 
      Ξεκινώ με δύο εννοιολογικές και πραγματολογικές παρατηρήσεις, οι οποίες γίνονται με αφορμή τον τίτλο του σχεδίου νόμου: «Αναδιοργάνωση του συστήματος αιμοδοσίας και άλλες διατάξεις». Είναι ανάγκη να υπάρξει αναδιοργάνωση του συστήματος αιμοδοσίας. Θα έπρεπε στην εισηγητική έκθεση να προσδιορίζεται γιατί πρέπει να γίνει αναδιοργάνωση όχι με το γενικό, περιγραφικό τρόπο με τον οποίο αναφέρεται, αλλά με την καταγραφή των ειδικών προβλημάτων που έχουν αναύψει στο υπάρχον θεσμικό πλαίσιο. Και ξέρετε ότι υπάρχουν πάρα πολλά προβλήματα, γιατί πέρα από τη γενική εμπορευματοποίηση του δημοσίου αγαθού της υγείας, ειδικότερα με το αίμα έχουν δημιουργηθεί πολλές στρεβλώσεις, οι οποίες οδηγούν και στη διακινδύνευση της δημόσιας υγείας και στη διόγκωση της διαφθοράς και επίσης, στην παραπέρα εκμετάλλευση της ανθρώπινης ανάγκης.
      Δεν θέλω να αναφερθώ σε κάτι το οποίο όλοι γνωρίζουμε. Στη Γαλλία, γύρω από τα θέματα της αιμοδοσίας και της διακίνησης του αίματος, δημιουργήθηκε ένα από τα μεγαλύτερα πολιτικά σκάνδαλα και μια από τις μεγαλύτερες πολιτικές υποθέσεις, που οδήγησαν πρώην Πρωθυπουργούς σε παραπομπή και καταδίκη, ολόκληρα κόμματα και ολόκληρες πλειοψηφίες σε πολύ μεγάλες δοκιμασίες. Αναφέρομαι στην περίφημη υπόθεση του Φαμπιούς. 
      Άρα, θα ήταν ευχής έργο κάποτε οι κυβερνήσεις, όταν προχωράνε σε νομοθετικές πρωτοβουλίες που αναδιοργανώνουν το θεσμικό πλαίσιο σε διάφορους κρίσιμους τομείς, να εξηγούν γιατί. Διότι είναι τρύπιο; Διότι είναι σάπιο; Διότι είναι ανεπαρκές; Διότι είναι αναχρονιστικό; Διότι είναι στρεβλό; Διότι είναι γραφειοκρατικό; Διότι, διότι, διότι. Τολμήστε το κάποτε, διότι ο κόσμος βοά και όλοι ξέρουμε τι συμβαίνει. Επί της θεωρίας, θα συμφωνήσουμε όλοι.
      Δεύτερον, η άλλη παρατήρηση, εννοιολογική και πραγματολογική. Ο τίτλος είναι:  «Αναδιοργάνωση του συστήματος αιμοδοσίας και λοιπές διατάξεις». Γιατί αυτή η νομοθετική πατέντα; Συνοδευτικά προς ένα σοβαρό θέμα, τίθενται και όποιες εκκρεμότητες υπάρχουν, διοικητικού χαρακτήρα ή πολιτικού χαρακτήρα. Όλη η ανεπάρκεια, η απροθυμία της διοίκησης και η υστεροβουλία της διοίκησης, μόνο στην Ελλάδα έρχεται να καλυφθεί με νομοθετικό τρόπο. Είναι αδιανόητο αυτό. Έτσι ανατροφοδοτείται η πολυνομία, δυσχεραίνεται η γνώση του πολίτη ως προς τα δικαιώματά του, δυσχεραίνονται ακόμη περισσότερο οι ελεγκτικοί μηχανισμοί και δεν προστατεύεται όσο θα έπρεπε να προστατευθεί το δημόσιο συμφέρον. Μια από τις αμαρτίες αυτού του πολιτικού συστήματος στον τόπο μας, είναι η πολυνομία, την οποία αγνοούν οι πάντες ακόμη και δικαστές και νομικοί και την οποία ξέρουν μόνο εκείνοι οι οποίοι ενασχολούνται με τον επιμερισμό των περιπτώσεων και τον αποσπασματικό χαρακτήρα των προβλημάτων. 
      Θα ήταν ευχής έργο κάποτε να έλθει ένα νομοσχέδιο ατόφιο, μικρό, με γενικές αρχές και να έχει προηγηθεί μια συζήτηση για το ποια πολιτική θέλουμε για τον αντίστοιχο τομέα. Για την αιμοδοσία και όλα τα σχετικά ζητήματα. Να συζητήσουμε κάποτε ποια πολιτική θέλουμε επ’ αυτού και να ακολουθήσει το νομοσχέδιο. 
      Σ’ αυτές τις γενικές παρατηρήσεις θα ήθελα να προσθέσω άλλες δύο. Ρητά δηλώνεται από την πλευρά της Κυβέρνησης, που έχει τη νομοθετική πρωτοβουλία, ότι αυτά που περιγράφονται γενικότερα στις βασικές αρχές και στους σκοπούς του συγκεκριμένου Εθνικού Κέντρου Αιμοδοσίας είναι ζητήματα που θα λυθούν από το Διοικητικό Συμβούλιο που θα έχει. Όλα αυτά επαφίενται στην ευαισθησία, στην ευθύνη, στην ικανότητα του Διοικητικού Συμβουλίου, το οποίο θα οριστεί όπως προβλέπεται στο άρθρο 6.
      Εγώ δεν θα ήθελα να μπούμε σε μια άγονη συζήτηση αντιπαράθεσης. Θέλω  μόνο να πω ότι δυστυχώς, κύριε Υπουργέ, καμία κυβέρνηση δεν έχει κερδίσει το τεκμήριο της αξιοπιστίας και της αξιοκρατίας στη διαχείριση τέτοιων θεμάτων τοποθέτησης σε κρίσιμους τομείς ευθύνης. Ό,τι και να πούμε εμείς εδώ, όπως και να το περιγράψουμε, όλα θα εξαρτηθούν από το ποιοι θα είναι στη διοίκηση. Και το ποιοι θα είναι στη διοίκηση, θα εξαρτηθεί από το τι θα αποφασίσει ο εκάστοτε Υπουργός, όχι μόνο στα πλαίσια της κυβερνητικής Πλειοψηφίας αλλά και στα πλαίσια των προσωπικών του κριτηρίων, ευαισθησιών και σταθμίσεων.
      Άρα, αν θέλουμε κάποτε αυτούς τους τομείς δημόσιας ευθύνης να τους απαλλάξουμε από αυτό που όλοι ελεεινολογούμε ως κομματικό κράτος, ως κράτος το οποίο παραλύει κάτω από την αναξιοκρατία και κάτω από το φατριασμό, καλό είναι σε τέτοιες ρυθμίσεις να επιλέγουμε πιο διαυγή κριτήρια. Σήμερα εσείς, κύριε Υπουργέ, έχετε έναν κώδικα αξιών, προς τον οποίο εγώ μπορώ να είμαι εγγύτερος από ό,τι θα είμαι εάν αύριο στη θέση σας βρεθεί κάποιος άλλος. Διότι όταν επαφίενται όλα στον προσωπικό παράγοντα, τότε δυστυχώς, ο κίνδυνος της διάψευσης είναι μεγάλος. Και επανέρχεται αυτό το θέμα και με μία άλλη γενικότερη παρατήρηση. Ένα νομικό πρόσωπο δημοσίου δικαίου δημιουργείται και καλείται να υλοποιήσει με τη λειτουργία του όλο αυτό το σκηνικό. Ό,τι περιγράφουμε ως θεσμό για ένα θέμα δημοσίου ενδιαφέροντος και δημοσίου συμφέροντος, που είναι κεντρικό πρόβλημα όπως προκύπτει από το ίδιο το νομοσχέδιο και όπως ξέρουμε όλοι από την εμπειρία μας, εξαρτάται από το ποιο θα είναι το πρώτο Διοικητικό Συμβούλιο.
      Είναι βέβαιο και θέλω να είμαι ειλικρινής, μιλώντας στη Βουλή για το ότι γύρω από τη στελέχωση τέτοιων θέσεων ευθύνης του δημοσίου παράγοντα αναπτύσσονται πολλοί μεγάλοι διαγκωνισμοί, πιέσεις, ανταγωνισμοί και πολύ μεγάλες ορέξεις. 
      Μ’ αυτές τις σκέψεις θα ήθελα να τελειώσω, αναφερόμενος στις άλλες ρυθμίσεις, άλλες ρυθμίσεις σχετικά με το «Ωνάσειο», άλλες ρυθμίσεις σχετικά με άλλα νομικά πρόσωπα, άλλες ρυθμίσεις που διαμορφώνουν διαφορετικό τρόπο ενσωμάτωσης ή εξέλιξης γιατρών του Ε.Σ.Υ.. Τα προβλήματα περιπλέκονται ακόμη περισσότερο και δεν διευκολύνεται η λύση τους. Θα ήθελα κάποια στιγμή στην Εθνική Αντιπροσωπεία, όταν το δημόσιο αναλαμβάνει τα χρέη κάποιων νομικών προσώπων, να εξηγείται πώς δημιουργήθηκαν. Αν πρόκειται να πληρώσουμε όλοι, να πληρώσουμε. Αλλά πώς δημιουργήθηκαν αυτά τα χρέη σε μία περίοδο μικρής διάρκειας και σε μία περίοδο προνομιακής μεταχείρισης; Όταν, λοιπόν, έχουμε μικρή διάρκεια λειτουργίας αυτού του ιδρύματος και προνομιακή μεταχείριση, γιατί να δημιουργούνται αυτά τα χρέη; Έτσι, κύριε Υπουργέ; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Συμφωνώ, αλλά κάναμε κουβέντα στην επιτροπή γι’ αυτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Το είδα από τα Πρακτικά, αλλά επιτρέψτε μου. Πάμε γύρω-γύρω από την τρύπα.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, δεν κομίζω γλαύκα εις Αθήνας αν πω ότι το αίμα είναι συνώνυμο με τη ζωή. Η σημασία του για τη δημόσια υγεία σε συνδυασμό με τις ραγδαίες εξελίξεις στην ιατρική που δημιουργούν νέες δυνατότητες, αλλά και με τις κοινωνικοοικονομικές εξελίξεις γενικά σε παγκόσμιο επίπεδο, μετανάστευση κ.λπ., που δημιουργούν νέους κινδύνους, επιβάλλουν σε όλες τις χώρες αλλά και στη δική μας συνεχή αναδιοργάνωση των συστημάτων αιμοδοσίας, ώστε να διασφαλίζονται οι δύο στόχοι, επάρκεια και ασφάλεια στο αίμα. 
      Η χώρα μας όλα αυτά τα χρόνια και στον τομέα της επάρκειας και στον τομέα της ασφάλειας, έχει κάνει σημαντικά βήματα. Με θεσμικό πλαίσιο το οποίο κράτησε καλά μέχρι τώρα, αναφέρομαι στο ν. 1820/88, με οργανωτικές ρυθμίσεις που ήταν πολλές, θυμίζω και το προεδρικό διάταγμα που εκδόθηκε επί των ημερών μου ως Υπουργού Υγείας για την αναδιοργάνωση των υπηρεσιών αιμοδοσίας, αλλά κυρίως με στήριξη και ανάπτυξη της εθελοντικής αιμοδοσίας –εδώ είναι το κλειδί- πετύχαμε σχεδόν πλήρη επάρκεια αίματος (97% περίπου), αλλά και υψηλή ποιότητα. Ήταν μία συστηματική και κοπιώδης προσπάθεια που, κύριε Υπουργέ, δεν πρέπει να χαλαρώσει. Το λέω αυτό γιατί πιστεύω ότι χρειαζόμαστε ένα επικαιροποιημένο εθνικό σχέδιο δράσης με πολιτικές που θα στηρίξουν τη νέα προσπάθεια και με προτεραιότητα την ανάπτυξη  της εθελοντικής αιμοδοσίας συστηματικά. Δεν πρέπει να ξεχνάμε ότι ο εθελοντής είναι ο θεμέλιος λίθος και της ασφάλειας του αίματος.
      Εδώ πρέπει να ρίξετε το βάρος σας, κύριε Υπουργέ. Πιστεύω πως θα μπορούσε στο νομοσχέδιο να υπάρχει ένα δεύτερο κεφάλαιο –το βρίσκω λειψό εδώ το νομοσχέδιο- που να βάζει τις κατευθύνσεις μιας τέτοιας πολιτικής. Μάλιστα είδα στις παρατηρήσεις της Επιστημονικής Υπηρεσίας της Βουλής ότι καταργείτε το άρθρο 12 του ν. 1820, δεν βλέπω να το επαναφέρετε, που προέβλεπε κίνητρα για την αιμοδοσία. Όπως λέει βέβαια η Επιστημονική Υπηρεσία της Βουλής, παραμένει η σχετική υπουργική απόφαση εν ισχύι κατά νομολογία. Αλλά πιστεύω ότι δεν πρέπει να το αποδυναμώσουμε. Πρέπει να μείνει εν ισχύ το άρθρο 12 και να ενισχυθεί.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Είπα ότι στα άρθρα θα το συζητήσουμε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Να το δούμε. Για να δείξουμε και την έμφαση που πρέπει να δώσουμε στην εθνική αυτή προσπάθεια.
      Το νομοσχέδιο στο πρώτο μέρος εναρμονίζει το ελληνικό δίκαιο με τη νέα κοινοτική νομοθεσία. Είναι γνωστό ότι η Ευρωπαϊκή Ένωση εξέδωσε την οδηγία 98/2002 για την ασφάλεια του αίματος. Μάλιστα διερωτώμαι, κύριε Υπουργέ, γιατί ενώ έχει αντιγραφεί, στην εισηγητική έκθεση του νομοσχεδίου η εισήγηση της οδηγίας, δεν γίνεται ρητή αναφορά στην οδηγία.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν έχει πάρει ΦΕΚ. Το συμπλήρωσα σήμερα. Το είπα και στην έναρξη.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν γίνεται αναφορά και μάλιστα κάνει και σχετική παρατήρηση η Επιστημονική Υπηρεσία της Βουλής, επισημαίνει ότι έπρεπε να αναφέρεται ρητά.
      Πάντως η οδηγία και θέλω να με προσέξετε, κύριε Υπουργέ προβλέπει τη σύσταση εθνικής αρχής, λέει «εθνικών αρχών». Επιλέγουμε μία αρχή αιμοδοσίας –την έχω διαβάσει λεπτομερώς την οδηγία- με στρατηγικό και συντονιστικό ρόλο και προβλέπει τα κέντρα αίματος με αποκλειστική ευθύνη την προσέλκυση, τη συλλογή και το διαχωρισμό και τις νοσοκομειακές τράπεζες αίματος. Αυτή είναι η ερμηνεία στα ελληνικά της επίσημης οδηγίας, όμως με αρμοδιότητα μόνο να διατηρούν και να χρησιμοποιούν το αίμα, όχι να κάνουν αιμοληψίες.
      Το νομοσχέδιό σας προσπαθεί να εντάξει το σημερινό σχήμα στην δομή της οδηγίας.
      Όμως εδώ ανακύπτουν ορισμένα ζητήματα όσον αφορά και παρεκκλίσεις από την οδηγία, αλλά και ασάφειες όσον αφορά τις διασυνδέσεις μεταξύ των επιπέδων της πυραμίδας του συστήματος.
      Για παράδειγμα, η οδηγία προβλέπει στο άρθρο 3, εδάφια 5 και 6 –αν θυμάμαι καλά- ότι τις αιμοδοσίες διενεργούν αποκλειστικά τα Κέντρα Αίματος –η οδηγία λέει «αποκλειστικά»- και όχι οι νοσοκομειακές τράπεζες αίματος- όμως το νομοσχέδιο διατηρεί –και λέτε για μια τριετία- τις Νοσοκομειακές Υπηρεσίες Αιμοδοσίας. Εδώ ενδεχομένως να ανακύψει θέμα συμβατότητας με την οδηγία. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Η οδηγία δεν απαγορεύει το μεταβατικό διάστημα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν το νομίζω. Εγώ είδα σαφείς προθεσμίες. Όμως, μπορούμε να το συζητήσουμε. 
      Πέραν αυτού, δεν είναι σαφές πώς διασυνδέονται λειτουργικά τα Κέντρα Αίματος με τις νοσοκομειακές υπηρεσίες. Επίσης, δεν είναι ξεκάθαρο πώς εντάσσεται στη δομή το Κέντρο Παραγωγής Αίματος «ΗΛΙΑΣ ΠΟΛΙΤΗΣ» και πώς συνδέεται, αλήθεια, εκείνη η περίφημη μονάδα κλασματοποίησης του πλάσματος, την οποία είχα την τιμή ως Υπουργός να δημοπρατήσω το 1998. Δεν είναι σαφές πώς εντάσσεται ενώ γνωρίζω ότι είναι σε στάδιο να λειτουργήσει. Την είχαμε χρηματοδοτήσει με το Β΄ Κοινοτικό Πλαίσιο Στήριξης. Νομίζω ότι έγινε η γέφυρα στο Γ΄ Κοινοτικό Πλαίσιο Στήριξης. 
      Τέλος, έχω την αίσθηση -και επειδή από τη θητεία μου στο Υπουργείο έχω συναίσθηση του σημαντικού ρόλου της εθνικής επιτροπής αίματος, την οποία αναφέρετε στο άρθρο 14 ως συμβουλευτική του νέου κέντρου- ότι κάπου αποδυναμώνεται ο ρόλος της επιστημονικής επιτροπής αίματος, ενώ θα έπρεπε να ενισχυθεί ο ρόλος της ο συμβουλευτικός και ο επιστημονικός.    
      (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Εγώ πιστεύω ότι χρειάζεται να ξεκαθαρίσουμε αυτά τα ζητήματα κατά την οριστική διαμόρφωση των άρθρων και γι’ αυτό άλλωστε τα θέτω -θα έχουμε την ευκαιρία να τα συζητήσουμε την άλλη εβδομάδα- έτσι ώστε να βελτιώσουμε τις διατάξεις. 
      Ιδιαίτερα δε όσον αφορά τη δομή του συστήματος, την πυραμίδα, εγώ προτείνω, όπως έχετε μία εθνική αρχή –το ονομάζετε «Εθνικό Κέντρο»- που συνεπικουρείται από την Επιστημονική Επιτροπή –την ονομάζαμε «Εθνική Επιτροπή»- να επικουρείται από αυτή στο επιστημονικό και συμβουλευτικό πεδίο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ολοκληρώσω στην ώρα μου, κύριε Πρόεδρε. 
      Δεύτερον, πρέπει να υπάρχει σαφής διασύνδεση –όπως είπα και προηγουμένως- του Κέντρου «ΗΛΙΑΣ ΠΟΛΙΤΗΣ» και της μονάδας κλασματοποίησης του πλάσματος –πρέπει να εντάξουμε εκεί τη μονάδα, ανεξάρτητα του τρόπου λειτουργίας και αυτό είναι σαφές- και να υπάγεται στην εθνική αρχή. 
      Τρίτον, κύριε Υπουργέ, αναφέρομαι στα Κέντρα Αίματος, όπου η τάση είναι για συγκέντρωση. Δεν ξέρω τι έχετε πει στην επιτροπή. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν είπα ότι δεν ισχύει ο αριθμός «τέσσερα» …
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, τέσσερα. Τα Κέντρα Αίματος, τουλάχιστον όπως είναι σήμερα οι ανάγκες στην Ελλάδα, θα πρέπει να είναι οκτώ με δέκα στις μεγάλες περιφέρειες, με τις αρμοδιότητες όμως που καθορίζει η οδηγία. 
      Μάλιστα, εγώ θα σας έδινα και μία λύση, για να μην έχετε τυχόν εμπλοκή με την Οδηγία. Θα σας πρότεινα να διακρίνουμε τις Νοσοκομειακές Υπηρεσίες Αιμοδοσίας σε τράπεζες αίματος, με την αρμοδιότητα που δίνει ακριβώς η οδηγία και σε μονάδες αιμοληψίας, οι οποίες να υπάγονται απευθείας στο Κέντρο, γιατί λέτε ότι οι νοσοκομειακές υπηρεσίες -όπως έγινε μέχρι σήμερα- παραμένουν νοσοκομειακές μονάδες. Μπορείτε να τις θεωρήσετε σε αντιστοιχία με τις κινητές μονάδες. Θα μπορούσαμε να κάνουμε αυτήν τη διόρθωση, για να μην υπάρχει καμία ενδεχόμενη εμπλοκή ούτε και στο μεταβατικό στάδιο που λέτε. 
      Αλλά και όσον αφορά στη διοίκηση του Εθνικού Κέντρου, απαιτούνται αλλαγές –το είπε και η εισηγήτριά μας, η οποία επιχειρηματολόγησε πολύ σ’ αυτό- ώστε να υπάρχει ευρύτερη εκπροσώπηση της κοινωνίας με συμμετοχή και των φορέων της Τοπικής Αυτοδιοίκησης και της Π.Ο.Σ.Ε.Α.. Λέτε ότι θα επιλέγετε εκπρόσωπο από συλλόγους αιμοδοτών. Πώς θα επιλέγετε όμως από τους συλλόγους αιμοδοτών. Καλύτερα, λοιπόν, να είναι της Ομοσπονδίας. Αυτά επί της αρχής για το πρώτο μέρος του νομοσχεδίου. 
      Τελειώνω, με μία επισήμανση για το δεύτερο μέρος του νομοσχεδίου. Έχω ορισμένες ενστάσεις για τις αποσπασματικές ρυθμίσεις. Πιστεύω μάλιστα ότι είναι λάθος να χρησιμοποιείτε ένα τόσο σοβαρό νομοσχέδιο ως όχημα για να περάσετε μία σωρεία διατάξεων. Αυτό το θέμα θα έχουμε την ευκαιρία να το συζητήσουμε στα άρθρα. 
      Για μένα προσωπικά –για πολλές από αυτές μίλησε και η εισηγήτριά μας- είναι και αμφιλεγόμενες διατάξεις και κρύβουν κομματικές σκοπιμότητες. Θα πούμε περισσότερα στα άρθρα.
      Εγώ πιστεύω ότι με τις βελτιώσεις που πρότεινε η εισηγήτρια του ΠΑΣΟΚ που προτείνω και εγώ και θα προτείνουν και άλλοι συνάδελφοι μπορούμε συναινετικά να επικαιροποιήσουμε πραγματικά και να συγχρονίσουμε αποτελεσματικά το σύστημα αιμοδοσίας ώστε να ανταποκριθεί στις σημερινές νέες ανάγκες.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Παπαδόπουλος έχει το λόγο.
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κύριε Πρόεδρε, ζήτησα να εγγραφώ και να μιλήσω μόνο για ένα λεπτό για να πω το εξής: γνωρίζουμε όλοι και έχει συζητηθεί ότι υπάρχει μια υπερσύγχρονη μονάδα κέντρου αίματος, να το πω έτσι, στους Θρακομακεδόνες. 
      Θέλω να σας πω μια εμπειρία, κύριε Υπουργέ, ότι λίγο πριν φύγω από το Υπουργείο Υγείας ήταν προσκεκλημένος από εμένα ο Υπουργός Υγείας της Σουηδίας και στα πλαίσια αυτής της επίσκεψης επισκέφθηκε το κέντρο αυτό στους Θρακομακεδόνες. ‘Εγινε ο εξής διάλογος: «Είδα κάτι το οποίο δεν το συνάντησα σε όλη την Ευρώπη. Πότε θα αρχίσει να λειτουργεί;». Με πολλή ειλικρίνεια του απάντησα «δεν γνωρίζω». Λέει: «ορίζοντα έχετε;». «Δεν έχω ορίζοντα» απάντησα και το πίστευα. Νομίζω ότι μια τέτοια μονάδα μέσα από κλασικές δομές και δεν μπορεί να λειτουργήσει και δεν θα πρέπει να λειτουργήσει. Το ταχύτερο δυνατόν πρέπει να προχωρήσετε σε διεθνή διαγωνισμό, με μια προϋπόθεση όμως και αυτό αποτελεί αντικείμενο πολύ ιδιαίτερης μελέτης, λόγω της ευαισθησίας του αντικειμένου, να υπάρχουν ασφαλιστικές δικλίδες a priori για να κατοχυρώνουμε το βασικό κοινωνικό αγαθό για το οποίο δεν χωράει καμία έκπτωση καμία διαπραγμάτευση σε σχέση μ’ αυτό το πράγμα. 
      (Στο σημείο αυτό, την Προεδρική Έδρα  καταλαμβάνει ο Α’ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Γιατί φοβάμαι τη σκέψη ότι μπορεί να λειτουργήσει με το γνωστό πάγιο νεοελληνικό τρόπο. Δεν θα λειτουργήσει και θα είναι κρίμα γιατί αυτό θα μπορούσε να ικανοποιήσει όχι μόνο τις ανάγκες εντός της χώρας αλλά από την εποχή εκείνη που είχε γίνει γνωστό και στις βαλκανικές χώρες οι Υπουργοί Υγείας βαλκανικών χωρών το είχαν χαιρετίσει σε μια προοπτική συνεργασίας των χωρών μ’ αυτό το κέντρο. Η διαδικασία είναι μονόδρομος, διεθνής διαγωνισμός.
      Αυτό ήθελα να συνεισφέρω στη συζήτηση και ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαδόπουλε.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Πρόεδρε, ήθελα ούτως ή άλλως να το έλεγα όταν θα μιλούσα την ερχόμενη Τρίτη, αλλά αφού το έθεσε ο κ. Παπαδόπουλος να το πω τώρα. 
      Κατ’ αρχάς, θέλω να τον ευχαριστήσω και να πω ότι με εξέπληξε ευχάριστα η πρόταση την οποία κατέθεσε στο ελληνικό Κοινοβούλιο. Δεν ξέρω αν είναι και θέση του κόμματος στο οποίο ανήκει ή προσωπική του, αλλά με εκφράζει πλήρως, διότι το λέει ένας άνθρωπος που ξέρει τι σημαίνει αυτό. Οι υπόλοιποι δεν ξέρετε όμως. Δεν αναφέρομαι επίσης σε δύο-τρεις συναδέλφους που είναι παρόντες και ξέρουν. 
      Ακούστε, λοιπόν, τώρα τι είναι αυτό το πράγμα και πού έχουμε φτάσει. Γι’ αυτό είπα ότι με μεγάλη ευχαρίστηση άκουσα την πρόταση του κ. Παπαδόπουλου. Αυτό ήταν μια σύμβαση η οποία έγινε τότε που είπε ο κ. Παπαδόπουλος. Η αρχική ήταν 9.590.000 ευρώ. Τον Απρίλιο του 2000 εδόθη η εντολή έναρξης εργασιών, το 1999 είχε γίνει η σύμβαση. Δεκαπέντε μήνες αργότερα, λόγω της καθυστερημένης έναρξης και της συναλλαγματικής διαφοράς δολαρίου-ευρώ, εγκρίθηκε από το Δ.Σ. της Δ.ΕΠ.Α.ΝΟ.Μ. επιπλέον ποσόν 500.000 ευρώ και λόγω πληθωρισμού άλλες 131.000 ευρώ. Τελικός προϋπολογισμός περίπου 11.500.000 ευρώ κτιριακές εγκαταστάσεις 6.000 τ.μ. σε οικόπεδο πενήντα πέντε στρεμμάτων. Η ολοκλήρωση των εργασιών έπρεπε να γίνει μέχρι 30.8.2002 και πληρωμών μέχρι 30.9.2002. Τώρα να μην πω από την ημέρα που έφυγε ο κ. Παπαδόπουλος μέχρι την ημέρα που πήγα αν προχώρησε ή αν δεν προχώρησε. Το ξέρετε όλοι σας. Ούτε καν είχε ηλεκτροδοτηθεί το κτήριο. 
      Έτσι δεν χρειάζεται να σας πω μήνα-μήνα, ημερομηνία-ημερομηνία πολλά πράγματα. Το κείμενο αυτό θα το καταθέσω τη Δευτέρα στα Πρακτικά της Βουλής. Όποιος συνάδελφος ενδιαφέρεται ας το διαβάσει. 
      Έρχομαι, όμως, τώρα να δούμε τι έγινε στις 26-3-2004. Ο εργολάβος υποβάλλει αίτηση διάλυσης της εργολαβίας, γιατί δεν είχε πάρει τα λεφτά. 
      Τον Ιούλιο του 2004,  με προσωπική μου παρέμβαση, δίδεται εντολή για έναρξη των εργασιών ηλεκτροδότησης και καταβολής αμοιβής και παραλαβής μελέτης εμπειρογνωμοσύνης και οικονομοτεχνικής μελέτης. 
      Στις 27 Ιανουαρίου 2005 η Διεύθυνση Ανάπτυξης Μονάδων Υγείας δίνει εντολή στη Δ.ΕΠ.Α.ΝΟ.Μ. για άμεσες ενέργειες για την αποπεράτωση του έργου. Μετά από διαπραγματεύσεις με το Υπουργείο και τη ΔΕΠΑΝΟΜ ο ανάδοχος αποδέχεται τη μείωση του ποσού των οικονομικών του διεκδικήσεων από 5,5 εκατομμύρια ευρώ σε 2.450.000 ευρώ. Για αποζημίωση λόγω καθυστέρησης 800.000 ευρώ και προκειμένου  το έργο να καταστεί άρτιο, 1.650.000 ευρώ. Αυτά ήταν συνολικά τα 2,5 εκατομμύρια που ακούσατε. 
      Το Φεβρουάριο του 2005 συγκροτείται επιτροπή για ρύθμιση θεμάτων που αφορούν τη λειτουργία του Εθνικού Κέντρου Αιμοδοσίας. Βεβαίως, δεν θέλω να σας πω, κύριε Παπαδόπουλε, ότι η επιτροπή που είχε φτιαχτεί από το διάδοχό σας και προκάτοχό μου, για να επιβλέψει αυτό το έργο και να το προχωρήσει, όταν πήγα, σε διάρκεια ενάμισι  έτους είχε συνεδριάσει στην ουσία μία φορά. 
      Το Μάρτιο του 2005 ηλεκτροδοτείται το έργο. Από το Μάρτιο μέχρι σήμερα γίνονται οι διαδικασίες, προκειμένου να ολοκληρωθούν οι συμβατικές υποχρεώσεις, να παραδοθεί και να πιστοποιηθεί το Κέντρο Κλασματοποίησης. Ο ανάδοχος θέτει χρονοδιάγραμμα έξι μηνών για την οριστική αποπεράτωση όλων των υποχρεώσεών του. Γίνεται αποδεκτό από μέρους του αναδόχου το 20% των οικονομικών απαιτήσεών του να το πάρει τώρα και το 80%, αφού παραδώσει το έργο. Στην παράδοση θα παρίστανται ειδικοί εμπειρογνώμονες και όχι μόνο η Δ.ΕΠ.Α.ΝΟ.Μ. για τα κτηριολογικά κλπ. Θα ακολουθήσει ανοιχτή  πρόσκληση προς φορείς με ανάλογη εμπειρία της ημεδαπής και αλλοδαπής, προκειμένου να υποβάλουν τις προτάσεις και τους όρους τους για την υποβολή της λειτουργίας του Κέντρου Κλασματοποίησης. 
      Σας ενημερώνω, λοιπόν, ότι μέχρι στιγμής έχουν εκδηλώσει ενδιαφέρον Κέντρα της Ολλανδίας, του Βελγίου, της Ιταλίας και της Ελβετίας, με διάθεση όχι μόνο συλλειτουργίας –βεβαίως, πάντα μιλάμε μέσα από διεθνή διαγωνισμό, αν καταλήξουμε σ΄ αυτή τη λύση- αλλά και παροχής άνευ αμοιβής της βοήθειάς τους σε γνώση, εμπειρία και αποστολής εμπειρογνωμόνων. Έχει ήδη πραγματοποιηθεί στον ίδιο χώρο η προμελέτη κατασκευής χιλίων τετραγωνικών στο οποίο θα στεγαστεί το Κέντρο Αίματος Αττικής, το οποίο θα συλλέγει και θα επεξεργάζεται το 50% περίπου του προσφερομένου αίματος. 
      Αυτή, λοιπόν, είναι εν συντομία η διαδρομή της ιστορίας που ακούσατε από τον κ. Παπαδόπουλο. Εδώ έχουμε φθάσει σήμερα μέσα σ΄ ένα χρόνο, κινούμενοι και στα όρια της νομιμότητας κάποιες φορές με Δ.ΕΠ.Α.ΝΟ.Μ. και αναδόχους και ξεπερνώντας πάρα πολλές δυσκολίες. 
      Επαναλαμβάνω ότι χαίρομαι πάρα πολύ, διότι στο όνομα του όποιου δημόσιου τομέα ένα έργο που κόστισε δισεκατομμύρια και που θα προσφέρει όχι μόνο στην Ελλάδα, αλλά και στην ευρύτερη περιοχή -δηλαδή σε όλη την νοτιοανατολική Μεσόγειο- όταν επιτέλους θα μπει σε λειτουργία, το έχουν αγκαλιάσει οι άνθρωποι της αιμοδοσίας από το «ΗΛΙΑΣ ΠΟΛΙΤΗΣ» μέχρι και άλλους. Συμφωνώ, όμως, ότι όταν θα έλθει η ώρα, πρέπει να είμαστε ειλικρινείς και να πάρουμε γενναίες αποφάσεις για το πώς αυτό μπορεί να λειτουργήσει και άμεσα και καλύτερα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, μια διευκρίνιση θέλω να κάνω.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Γείτονα. Έχετε το λόγο, αλλά να είστε πολύ σύντομος. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Στην ομιλία μου έθεσα το θέμα στον κ. Κακλαμάνη, γιατί στο νομοσχέδιο αυτό δεν γίνεται καμία μνεία για το πώς ακριβώς θα ενταχθεί στο σύστημα το Κέντρο Κλασματοποίησης του Πλάσματος, από την απάντησή του υπάρχει κενό ακούσαμε τη διαδρομή του κέντρου. Όχι πως δεν θα ενταχθεί. 
      Ξεκίνησε, όπως είπα και εγώ, το 1998 -επί των ημερών μου- με δημοπρασία. Ανεξάρτητα από τον τρόπο με τον οποίο θα λειτουργήσει –θέλει πολλή συζήτηση- εγώ ρωτάω πώς θα ενταχθεί στο όλο σύστημα. Έχετε σκεφθεί αυτό το ζήτημα; Αν το έχετε σκεφθεί, θα ήθελα να μας πείτε κάτι παραπάνω και συγκεκριμένο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γείτονα. 
      Θα δώσω το λόγο τώρα στον κ. Κουβέλη. 
      ΦΩΤΗΣ ΚΟΥΒΕΛΗΣ: Κύριε Πρόεδρε, μιλάω έξω από την κανονική σειρά, διότι είμαι στην επιτροπή.
      ΠΡΟΕΔΡΕΥΩΝ (Σωτήρης Χατζηγάκης): Ναι, το ξέρουμε, είστε στην επιτροπή.
      Ορίστε.
      ΦΩΤΗΣ ΚΟΥΒΕΛΗΣ: Κύριε Πρόεδρε, αναφέρομαι βέβαια στα όσα ο συνάδελφος και γιατρός κ. Λεβέντης είπε στη Διαρκή Επιτροπή αναφορικά με το σχέδιο νόμου.
      Σπεύδω όμως να πω, με την ευκαιρία που συζητάμε επί της αρχής του σχεδίου νόμου αυτού, ότι πρέπει, κύριε Υπουργέ, να ενταθεί μια προσπάθεια ενημέρωσης του ελληνικού λαού, προκειμένου να προσέρχεται να προσφέρει αίμα. Διότι, πράγματι, υπάρχει ένας ιδιότυπος εγωκεντρισμός των Ελλήνων πολιτών, στη μεγάλη τους πλειονότητα, που δεν τους επιτρέπει να γίνονται δότες αίματος και να αντιλαμβάνονται τη σπουδαιότητα του ζητήματος, μόνο όταν οι ίδιοι ή οι οικείοι τους αντιμετωπίζουν ένα συγκεκριμένο πρόβλημα που έχει σχέση με το αίμα.
      Θα έλεγα, με την ευκαιρία που συζητάμε αυτό το σχέδιο νόμου, κύριε Υπουργέ, ότι αξίζει τον κόπο να κατατεθεί εδώ, στο Κοινοβούλιο, η πρόταση να αναλάβετε την πρωτοβουλία να προωθηθεί –επαναλαμβάνω- ένα ολοκληρωμένο πρόγραμμα σε όλες τις βαθμίδες και σε όλους τους αρμούς της ελληνικής κοινωνίας έτσι, ώστε να πειστούμε οι περισσότεροι ότι είναι πράξη αυτοσυντήρησης γι’ αυτή την κοινωνία να δίδει το αίμα και να μην τρέχει κάθε φορά ο Έλληνας πολίτης, όταν βρίσκεται κάτω από δύσκολες στιγμές και συνθήκες, να αναζητά και το αίμα, αλλά και την αντίληψη του πόσο χρήσιμο και σημαντικό είναι να είσαι δότης αίματος.
      Κύριε Υπουργέ, το ερώτημά μου είναι γιατί δεν κάνετε αναφορά και στην οδηγία 2002/1998 για τη θέσπιση προτύπων ποιότητας και ασφάλειας για τη συλλογή, τον έλεγχο, την επεξεργασία, την αποθήκευση και τη διανομή του ανθρώπινου αίματος, αλλά και συστατικών του αίματος, και στην τροποποίηση της οδηγίας 2001/83.
      Το σχέδιο νόμου, κύριε Πρόεδρε, πράγματι περιέχει σημαντικά ζητήματα, είναι όμως θεωρητικό, γενικό και, θα έλεγα, αφηρημένο και προσκρούει στη μέχρι σήμερα εφαρμοζόμενη κυβερνητική πολιτική και στην υποχρηματοδότηση του τομέα υγείας – πρόνοιας. Δεν αμφισβητώ τη φιλοσοφία του σχεδίου νόμου. Είναι ορθή, αλλά έχει αοριστία το σχέδιο νόμου.
      Δεν καθορίζει πόσα θα είναι τα κέντρα αίματος, πού θα λειτουργούν και γιατί η λειτουργία τους θα αρχίσει τρία χρόνια μετά την ψήφιση του συγκεκριμένου σχεδίου νόμου. Μέχρι τότε –ερώτημα υποβάλλω, κύριε Υπουργέ- θα συνεχίσει να λειτουργεί το σύστημα αιμοδοσίας, όπως γίνεται σήμερα; Γιατί, αλήθεια, χρειάζονται τρία χρόνια για την εφαρμογή του στοιχείου α΄, επί παραδείγματι, του άρθρου 10, για τη λειτουργία των Κέντρων Αίματος;
      Αναφέρεστε και στις οργανικές θέσεις του προσωπικού του Ε.Κ.Α., που είναι σήμερα είκοσι, αλλά παραπέμπετε τη ρύθμιση του θέματος σε προεδρικό διάταγμα. Εκεί λέτε ότι μ’ αυτό το προεδρικό διάταγμα θα ρυθμιστεί η οργάνωση και η διάρθρωση των υπηρεσιών κατά κλάδο και ειδικότητα και θα ορίζονται επίσης εκεί τα προσόντα διορισμού και τα καθήκοντα των υπαλλήλων.
      Το ζήτημα είναι γιατί αυτά τα θέματα δεν τα ρυθμίζετε με το συζητούμενο σχέδιο νόμου και γιατί τις ρυθμίσεις αυτές τις παραπέμπετε σε ένα προεδρικό διάταγμα. Ξέρετε, διατυπώνω επίμονα, χρόνια τώρα, την άποψη ότι δεν είναι ο καλύτερος τρόπος να νομοθετούμε, όταν παραπέμπουμε ουσιαστικές ρυθμίσεις σε υπουργικές αποφάσεις ή σε προεδρικά διατάγματα. Νομίζω ότι θα μπορούσατε με έναν πολύ συγκεκριμένο, όσο και ορισμένο τρόπο να ρυθμίσετε και το θέμα αυτό.
      Είμαστε ανήσυχοι, κύριε Υπουργέ, σε σχέση με τη στελέχωση με κατάλληλα πρόσωπα, τα οποία θα έχουν τα αναγκαία προσόντα και θα εξασφαλίζουν εγκαίρως την αναγκαία κατάρτιση αναφορικά μ΄ αυτή τη διαδικασία του αίματος. Διότι θα συμφωνήσετε εσείς, περισσότερο ειδικός, με την ανάγκη ότι ειδικά καταρτισμένοι άνθρωποι πρέπει να κάμουν αυτή τη δουλειά. Δεν είναι δυνατόν να αντιμετωπίζεται με τον τρόπο που μέχρι σήμερα αντιμετωπίζεται το όλο θέμα.
      Διάβασα τα πρακτικά της Διαρκούς Επιτροπής, στην οποία συμμετείχε εκ του Συνασπισμού ο συνάδελφός σας στη ιατρική επιστήμη κ. Λεβέντης, και σας είδα να απαντάτε ότι «μα, οι άνθρωποι, οι οικείοι μεταφέρουν πολλές φορές το αίμα».
      Αυτό –είμαι βέβαιος- δεν το θεωρείτε απάντηση και δεν είναι απάντηση στο μεγάλο ζήτημα ότι δεν μπορεί η διακίνηση του αίματος να γίνεται με την ανά χείρας φιάλη του μετακινουμένου με το ιδιωτικό του όχημα προσώπου, το οποίο θέλει να εξασφαλίσει το αίμα για το συγγενή του ή για το παιδί του ή για τον οικείο του γενικότερα. Αυτά είναι ζητήματα τα οποία θα πρέπει να αντιμετωπίσετε, όπως θα πρέπει να αντιμετωπίσετε το ζήτημα αυτό μ’ ένα σταθερό στελεχιακό δυναμικό, έτσι ώστε αυτή η σημαντική υπόθεση να είναι σε εξειδικευμένα χέρια. 
      Κύριε Υπουργέ, δεν θα μακρηγορήσω, απλώς θα πω ότι συμφωνώ με τη φιλοσοφία του σχεδίου νόμου, διαφωνώ όμως -γι’ αυτό και δεν το ψηφίζω επί της αρχής σε συνέπεια και με τα όσα ο συνάδελφός μου κ. Λεβέντης είπε στη Διαρκή Επιτροπή-  γιατί μας χρειάζεται κάτι πιο συγκεκριμένο. Βεβαίως υπάρχουν και οι λοιπές διατάξεις, για τις οποίες επιφυλάσσομαι να τοποθετηθώ στη συζήτηση επί των άρθρων. 
      Με αυτές τις σκέψεις, κύριε Πρόεδρε, έχω ολοκληρώσει, αλλά επιτρέψτε μου την επανάληψη. Η υπόθεση της αιμοδοσίας, η υπόθεση του αίματος είναι τόσο σημαντική, ώστε δεν πρέπει να αφεθεί στην τυχαία εξέλιξη των πραγμάτων –λυπάμαι- όπως μέχρι σήμερα συνέβαινε. Όχι γιατί οι προκάτοχοί σας δεν είχαν την αναγκαία ευαισθησία, όχι γιατί η ευαισθησία δεν ήταν κοινή, αλλά γιατί έλειψε η συγκεκριμένη μέριμνα αυτό το ζήτημα να αντιμετωπιστεί συστηματικά, ολοκληρωμένα και έτσι η χώρα μας να μη ντρέπεται –επιτρέψτε μου τη σκληρότητα του ρήματος, κύριε Υπουργέ- να συγκρίνεται με άλλες χώρες, αναφορικά μ’ αυτή την ιερή υπόθεση που λέγεται «δωρεά αίματος» από πολίτη σε πολίτες. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Η κ. Μακρή έχει το λόγο.
      ΖΩΗ ΜΑΚΡΗ: Σας ευχαριστώ, κύριε Πρόεδρε.
      Κυρίες και κύριοι συνάδελφοι, με το υπό συζήτηση σχέδιο νόμου του Υπουργείου Υγείας και Κοινωνικής Αλληλεγγύης θεσπίζεται ένα ενιαίο και ολοκληρωμένο σύστημα, που διασφαλίζει, με τεκμηριωμένες διαδικασίες και δοκιμασμένα πρότυπα, την έγκυρη, ασφαλή και ποιοτική συλλογή, επεξεργασία, αποθήκευση και διανομή του αίματος και των παραγώγων του για θεραπευτικούς και άλλους σκοπούς. Και, ίσως, να μη χρειάζεται να τονιστεί ότι με ενιαίους κανόνες και διαδικασίες μπορούν να βελτιωθούν τα αποτελέσματα υγείας, να μειωθούν οι αλλεργικές αντιδράσεις από μεταγγίσεις αίματος ή να αυξηθεί η επιτυχία στις μεταμοσχεύσεις μυελού των οστών μεταξύ δότη και λήπτη και βέβαια πάντοτε ανάλογα με την κατηγορία νόσου για την οποία χρησιμοποιούνται αυτές οι μέθοδοι. 
      Σε ένα δημόσιο σύστημα υγείας που, μέχρι πρότινος, κυριαρχούσε ο ελλιπής συντονισμός, ο κοντόφθαλμος στρατηγικός σχεδιασμός και η υλοποίηση μεσοβέζικων και αναποτελεσματικών πολιτικών υγείας, το παρόν σχέδιο νόμου έρχεται να συμπληρώσει μία αδυναμία του συστήματος, αναβαθμίζοντας τις «νησίδες» παροχής υπηρεσιών αιμοδοσίας και θέτοντας τις βάσεις για τη μετεξέλιξή του σε αναπόσπαστες και ομογενοποιημένες μονάδες ενός ενιαίου συνόλου. Το ενιαίο αυτό σύνολο παρουσιάζει ομοιότητες, τουλάχιστον στο σχεδιασμό του, με τα παραπλήσια αποτελεσματικά συστήματα προηγμένων χωρών, όπως είναι η Μεγάλη Βρετανία και η Γαλλία. Το κράτος επιτελεί το βασικό ρόλο του, δηλαδή αποτελεί το ρυθμιστή, τον ελεγκτή και τον αξιολογητή του συστήματος με βάση ενιαίες διαδικασίες και πρότυπα που τίθενται και θα εξειδικευτούν, βεβαίως, σε μεταγενέστερα προεδρικά διατάγματα και υπουργικές αποφάσεις. 
      Η όλη ευθύνη της λειτουργίας και του ελέγχου του συστήματος γίνεται από ΝΠΔΔ, το Εθνικό Κέντρο Αιμοδοσίας, το οποίο αποτελεί κεντρική υπηρεσία, με περιφερειακή συγκρότηση, και τελεί υπό την εποπτεία του Υπουργείου Υγείας και Κοινωνικής Αλληλεγγύης. Και όλα αυτά γίνονται, γιατί αποκλειστικός στόχος είναι η βελτίωση του επιπέδου υγείας των Ελλήνων πολιτών. 
      Ένα στοιχείο, στο οποίο πρέπει να δοθεί ιδιαίτερη έμφαση, είναι η διοικητική και οικονομική λειτουργία του συστήματος, που θα πρέπει να βασιστεί σε σύγχρονα πρότυπα διοίκησης και οργάνωσης, καθώς και η πιστοποίηση των φορέων που εμπλέκονται σ’ αυτό το σύστημα. Θα ήταν θετικό η πιστοποίησή τους να γίνει από κατάλληλο φορέα του δημοσίου που θα είναι εγκεκριμένος από το  Εθνικό Συμβούλιο Διαπίστευσης. 
      Επειδή το αίμα και τα παράγωγά του μπορούν να αποθηκεύονται και να χρησιμοποιούνται και από τον ιδιωτικό τομέα υγείας, οι προτυποποιημένες διαδικασίες συλλογής, επεξεργασίας, αποθήκευσης και διακίνησης του αίματος και των παραγώγων του, που θα αναπτυχθούν από το Εθνικό Κέντρο Αιμοδοσίας, θα ισχύουν τόσο για το δημόσιο, όσο και για τον ιδιωτικό τομέα. 
      Η πιστοποίηση επίσης των κέντρων του ιδιωτικού τομέα, όπου είτε συλλέγεται είτε επεξεργάζεται είτε αποθηκεύεται είτε διακινείται αίμα και παράγωγά του, θα είναι ευθύνη του δημοσίου. Σε βάθος χρόνου, το Εθνικό Σύστημα Αιμοδοσίας θα μπορούσε ενδεχομένως να λειτουργήσει και στα αντίστοιχα πρότυπα του βρετανικού συστήματος, με κοστολόγηση και τιμολόγηση των υπηρεσιών προς τον ιδιωτικό τομέα. Γιατί, μπορεί η ευθύνη της υγείας του Έλληνα πολίτη να ανήκει και στο δημόσιο και στον ιδιωτικό τομέα, πρέπει όμως να υπάρχει εποπτεία, ασφαλής και αποτελεσματική εποπτεία, από το αρμόδιο Υπουργείο. 
      Ως παράγωγο αίματος λογίζεται, επίσης, και το ομφαλοπλακουντιακό αίμα, το οποίο είναι εξαιρετική πηγή αρχέγονων κυττάρων. Τα αρχέγονα κύτταρα αίματος χρησιμοποιούνται στη μεταμόσχευση μυελού των οστών και τη θεραπεία διαφόρων νόσων και την αποκατάσταση του ανοσοποιητικού συστήματος. 
      Το Εθνικό Κέντρο Αιμοδοσίας θα πρέπει να λάβει υπόψη του και τη συλλογική επεξεργασία, αποθήκευση και διακίνηση αυτού του αίματος που συντελείται στη σχετική μονάδα της Ακαδημίας Αθηνών, που έχει και τράπεζα και να διασυνδεθεί μαζί της, ώστε η συσσωρευμένη εμπειρία της μονάδας να μεταφερθεί και στο δημόσιο τομέα με σαφέστατα οφέλη για τον ελληνικό πληθυσμό. 
      Μια από τις βασικές αρχές του εθνικού συστήματος αιμοδοσίας είναι η διασφάλιση της αποτελεσματικότητάς του. Αναντίρρητα οι αρχές του Εθνικού συστήματος αιμοδοσίας θα πρέπει να διέπουν όλους τους φορείς και εκτός του Εθνικού Συστήματος Υγείας και Κοινωνικής Αλληλεγγύης που, κατά οποιονδήποτε τρόπο, εμπλέκονται στο σύστημα αιμοδοσίας. 
      Έτσι, πιστεύω ότι θεωρείται αυτονόητη η συνεργασία του Εθνικού Κέντρου Αιμοδοσίας με τις νοσοκομειακές υπηρεσίες, αλλά και τις όποιες άλλες υπηρεσίες του δημοσίου εκτός Εθνικού Συστήματος Υγείας και Κοινωνικής Αλληλεγγύης που εμπλέκονται σε οποιοδήποτε στάδιο συλλογής, επεξεργασίας, αποθήκευσης και διακίνησης του αίματος και των παραγώγων του, όπως οι υπηρεσίες υγείας του ΥΠΕΘΑ και του Υπουργείου Δημοσίας Τάξης και έτσι θα υπάρχει άμεσος συντονισμός για την αντιμετώπιση των οποιωνδήποτε προβλημάτων. 
      Για παράδειγμα θα μπορούσε αργότερα και με τη δημιουργία, βεβαίως, κατάλληλης υποδομής, το Υπουργείο Δημόσιας Τάξης να συνδέεται μηχανογραφικά, τηρουμένων πάντα συγκεκριμένων διαδικασιών, με το Εθνικό Κέντρο Αιμοδοσίας για να αντιμετωπιστούν έκτακτες ανάγκες που απαιτούν άμεση διάθεση μονάδων αίματος ή παραγώγων. Η βελτίωση, λοιπόν, του συστήματος θα απαιτήσει όχι μόνο χρόνο, αλλά και ευρύτερη συνεννόηση και συντονισμό σε επίπεδο υπηρεσιών του δημοσίου, συντονισμό που είμαι σίγουρη ότι η ηγεσία του Υπουργείου, ο παρών Υπουργός έχει και τη δυνατότητα και τη διάθεση να αναλάβει. 
      Πολύ σημαντικό επίσης θεωρείται το γεγονός της ορθολογικής κατανομής των περιφερειακών υπηρεσιών του Εθνικού Κέντρου Αιμοδοσίας. Είμαι σίγουρη ότι με τα στοιχεία του χάρτη υγείας, το Υπουργείο Υγείας και Κοινωνικής Αλληλεγγύης σύντομα θα μπορέσει να ολοκληρώσει το προφίλ των υπηρεσιών υγείας σε όλη την ελληνική επικράτεια και οι περιφερειακές υπηρεσίες του Εθνικού Κέντρου Αιμοδοσίας θα κατανεμηθούν με γεωγραφικά και επιδημιολογικά κριτήρια και θα υπάρχει η μέγιστη δυνατή αποτελεσματικότητα, όπως επίσης θα δημιουργηθεί και οικονομία κλίμακος. 
      Βεβαίως, η ορθολογική λειτουργία του νέου συστήματος και η αποδοτικότητά του θα κριθούν. Η προσωπική μου εκτίμηση είναι ότι θα κριθούν θετικά. Θεωρώ ότι θα ήταν πολύ σημαντικό για το νέο σύστημα να ενσωματώσει πλήρως ένα ολοκληρωμένο πληροφοριακό δίκτυο όπου θα καταγράφονται όλα τα δεδομένα προσφοράς και ζήτησης και μέσω του οποίου θα ενημερώνεται η διοίκηση, ο πληθυσμός, οι επαγγελματίες υγείας και η πολιτική ηγεσία. 
      Κυρίες και κύριοι συνάδελφοι, ίσως μ’ αυτά που λέω να προτρέχω. Θέλω να πιστεύω ότι δεν το κάνω από άγνοια ή από βιασύνη. Το κάνω γιατί, σίγουρα πιστεύω στη σπουδαιότητα λειτουργίας του προτεινομένου συστήματος και στην αναγκαιότητα υλοποίησής του όσο πιο ολοκληρωμένα και τεκμηριωμένα μπορούμε, με βάση και τη διεθνή εμπειρία. 
      Είναι ένα σημαντικό βήμα για τη δημόσια υγεία στη χώρα μας και η υπερψήφιση του σχετικού νομοσχεδίου επί της αρχής από την Αξιωματική Αντιπολίτευση είναι, κύριε Υπουργέ, μια έμπρακτη αναγνώριση της θετικής αυτής πρωτοβουλίας σας. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ την κ. Μακρή. 
      Το λόγο έχει ο κ. Γρηγοράκος. 
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κυρίες και κύριοι συνάδελφοι, με χαρά άκουσα τον Υπουργό Υγείας να αποδέχεται την πρόταση του πρώην Υπουργού, του κ. Παπαδόπουλου, για ένα διεθνή διαγωνισμό για το Εθνικό Κέντρο Αιμοδοσίας. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Άρα συμφωνείτε και εσείς.
      	ΛΕΩΝΙΔΑΣ ΓΡΗΓΟΡΑΚΟΣ: Όλοι συμφωνούμε, κύριε Υπουργέ. Κι όταν συμφωνούμε, έχουμε το θάρρος να σας λέμε ότι καλά κάνετε και τα στηρίζουμε.
      	Όμως, κύριε Υπουργέ, πριν από λίγο καθόμουν κάτω με τον κ. Πιπεργιά, ο οποίος μου είπε: «Μήπως μπορούμε να βρούμε μια μονάδα, διότι έχω ένα παιδί στο Ντυνάν και πληρώνει 2.000 ευρώ την ημέρα;» 
      	ΙΩΑΝΝΗΣ ΤΣΑΚΛΙΔΗΣ: 2.000 ευρώ την ημέρα; 
      	ΛΕΩΝΙΔΑΣ ΓΡΗΓΟΡΑΚΟΣ: Την ημέρα. 
      	Κύριε Υπουργέ, είπατε ότι από την 1η του μήνα –και με το προηγούμενο νομοσχέδιο- τα κρεβάτια της μονάδος του Ντυνάν θα ενταχθούν στο δημόσιο σύστημα υγείας. Δεν έγινε τίποτα.
      	ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μήπως δεν είστε ενημερωμένος;
      ΛΕΩΝΙΔΑΣ ΓΡΗΓΟΡΑΚΟΣ: Εγώ είμαι πολύ καλά ενημερωμένος, κύριε Υπουργέ.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εντάξει!
      ΛΕΩΝΙΔΑΣ ΓΡΗΓΟΡΑΚΟΣ: Φροντίστε να δείτε ότι έτσι είναι. Επικοινωνήστε με τον κ. Πιπεργιά. Θα σας το πει.
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Γρηγοράκο. Παρακαλώ, όχι διακοπές!
       ΛΕΩΝΙΔΑΣ ΓΡΗΓΟΡΑΚΟΣ: Με ασφάλεια Τ.Ε.Β.Ε. δεν τους δίνουν το κρεβάτι. Σας το λέω, κύριε Υπουργέ, τώρα, με τον κ. Πιπεργιά το συζητούσαμε. 
      	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ρωτήστε το Ε.Κ.Α.Β. πόσα περιστατικά διακομίσθηκαν στο Ερρίκος Ντυνάν.
      	ΛΕΩΝΙΔΑΣ ΓΡΗΓΟΡΑΚΟΣ: Κύριε Γιαννόπουλε, ο κ. Πιπεργιάς πήρε και στο ΕΚΑΒ και σας λέω αυτή τη στιγμή ότι δεν συμβαίνει αυτό που έχετε εσείς εξαγγείλει επανειλημμένως από τα ραδιόφωνα και από τις τηλεοράσεις. 
      Άκουσα την προηγούμενη συνάδελφο να μιλάει για μια καινούργια πορεία  στο Εθνικό Σύστημα Υγείας, στις υπηρεσίες υγείας, στην αιμοδοσία στην Ελλάδα. Τα προηγούμενα δεκαεφτά χρόνια, το νομοσχέδιο του 1988 δεν διατήρησε σ’ ένα υψηλό επίπεδο την αιμοδοσία στην Ελλάδα; Σε πάρα πολύ υψηλό επίπεδο!
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ:  Αυτό δεν είπαμε;
      ΛΕΩΝΙΔΑΣ ΓΡΗΓΟΡΑΚΟΣ: Δεν το λέω για σας.
      Σε τι απαντάει αυτό το νομοσχέδιο; Απαντάει στην αυτάρκεια, απαντάει στην επάρκεια του αίματος; Τι έρχεται να προσφέρει ο νέος νόμος; Μόνο την εναρμόνιση στην κοινοτική οδηγία; Τι επιβάλλει να κάνουμε η Ευρωπαϊκή Ένωση με την οδηγία του 2002; Ο παλιός εθνικός νόμος πόσο πρέπει να τροποποιηθεί σε σχέση με αυτόν τον καινούργιο νόμο; Αυτός ο νόμος έχει μέλλον; Μέχρι πότε είναι αυτό το μέλλον; Μετά από τρία χρόνια; Και πριν από έξι μήνες, όταν ψηφίσαμε το νομοσχέδιο για την εξωσωματική γονιμοποίηση, ακούσαμε ότι το νομοσχέδιο θα υλοποιηθεί  μετά από τρία χρόνια, δηλαδή το 2007-2008, πριν από τις εκλογές. 
      Δεν θέλουμε να είμαστε ισοπεδωτικοί. Είναι ένα νομοσχέδιο το οποίο προσπαθεί να προσαρμοστεί στις απαιτήσεις των καιρών, όμως έχει πολλές ασάφειες. Αυτές τις ασάφειες τις έχουν ήδη επισημάνει οι συνάδελφοι που μίλησαν προηγουμένως. Το χρονικό διάστημα είναι μια ασάφεια, που σας διακρίνει σε όλους τους νόμους. Επίσης η τριετία. Πόσα θα είναι τα Κέντρα Αίματος; Θα είναι δέκα; Θα είναι ανάλογα του πληθυσμού; Θα είναι ανάλογα της Περιφέρειας; Θα είναι ανάλογα της γεωγραφικής κατανομής της χώρας μας; Ξέρουμε ότι υπάρχουν πάρα πολλά προβλήματα, έχουμε τα νησιά μας, έχουμε τα βουνά, είναι γεγονός ότι η χώρα μας έχει ιδιαίτερες γεωφυσικές δυσκολίες, στο να στηθεί ένα τέτοιο Κέντρο Αιμοδοσίας. Αυτά δεν μας τα λέτε. Τα αφήνετε στο χρόνο. Αφήνετε  να κυλά ο χρόνος, κύριε Υπουργέ, γιατί δεν έχετε χρήματα. Δεν έχετε χρήματα για να υλοποιήσετε αυτές τις αποφάσεις και αυτά τα όνειρα που είχατε σκεφθεί όταν ήσασταν Αντιπολίτευση. Είχατε βγει τότε και είχατε κάνει μια πολύ μεγάλη πλειοδοσία, «ναι σε όλα». Είχατε πει ότι θα κάνετε δέκα χιλιάδες προσλήψεις. Δεν έχετε κάνει καμία. Είχατε πει ότι θα λειτουργήσετε τα κρεβάτια μονάδων εντατικής θεραπείας. Δεν έχει λειτουργήσει κανένα. Είχατε πει ότι θα προχωρήσετε στις κρίσεις των γιατρών. Δεν έχει γίνει καμία κρίση. Έχετε βρει και αυτό το καινούριο. Οι επικουρικοί γιατροί, κύριε Κακλαμάνη! Χίλιοι γιατροί στην Αθήνα και σ’ όλη την Ελλάδα τον τελευταίο χρόνο! Τι καινούργια πράγματα είναι αυτά; Έχουμε βάλει λοιπόν κάτω από το χαλί, αυτόν τον ενάμιση χρόνο, τα ράντζα, λέτε και το πρόβλημα του ελληνικού λαού ήταν μόνο τα ράντζα, κύριε Κακλαμάνη! Το πρόβλημα του ελληνικού λαού είναι η υγεία του και το κατά πόσο η υγεία του θα βελτιώνεται τα επόμενα χρόνια, το να έχουν οι παρεχόμενες υπηρεσίες υγείας ποιότητα. Να μπορεί να πηγαίνει ο κοσμάκης να βρίσκει την υγεία του στα νοσοκομεία και να μην χρειάζεται να μπαίνουν μεσάζοντες για να πάει στα νοσοκομεία.
      Η προσβασιμότητα στις υπηρεσίες υγείας, κύριε Κακλαμάνη, είναι πολύ δύσκολη, ειδικά αυτήν την εποχή που η υγεία είναι πάρα πολύ ακριβή σε σχέση με τα προηγούμενα χρόνια. Η τεχνολογία έχει ακριβύνει πάρα πολύ τις υπηρεσίες υγείας και το ξέρετε καλύτερα απ’ όλους. Είστε γνώστης της κατάστασης. Δεν μπορείτε όμως να κάνετε τίποτα, διότι δεν έχετε χρήματα. Έχετε τον Υπουργό Οικονομίας, ο οποίος κλείνει κάθε φορά την πόρτα και την κάνουλα προς το Υπουργείο Υγείας. 
      Κυρίες και κύριοι συνάδελφοι, είμαστε σίγουρα σ’ ένα ικανοποιητικό επίπεδο σε ό,τι αφορά την αιμοδοσία στην Ελλάδα. Τα προηγούμενα χρόνια είχαμε φθάσει μάλιστα σ’ ένα επίπεδο να έχουμε επάρκεια 97%. Χρειαζόμαστε  εξακόσιες πενήντα χιλιάδες φιάλες αίματος και ευτυχώς οι Έλληνες πολίτες, οι διάφορες εθελοντικές οργανώσεις αλλά και φιλανθρωπικά και πολιτιστικά σωματεία προσφέρουν αίμα.
      Πιο πολύ όμως αίμα προσφέρουν οι συγγενείς. Όταν παρουσιαστεί αυτό το έκτακτο περιστατικό στους συνανθρώπους μας, αποδεικνύεται ότι περίπου το 50% με 60% του αίματος που χρειάζεται προσφέρεται από τους συγγενείς, το 40% προσφέρεται από εθελοντική αιμοδοσία και 1%-2% από το στρατό. 
      Υπολειπόμαστε ακόμη. Πρέπει να δώσουμε αρκετά ακόμα κίνητρα, κύριε Υπουργέ. Συζητήσαμε την προηγούμενη εβδομάδα εδώ πέρα για τον εθελοντισμό και μέσα σ’ εκείνο το νομοσχέδιο υπήρχαν σχετικά άρθρα που αφορούσαν το Υπουργείο Υγείας. 
      Η ευαισθησία μας ως γιατρών και ως Βουλευτών, που πραγματικά, μας νοιάζει η υγεία και το επίπεδο του ελληνικού λαού, πρέπει να είναι μεγάλη και πρέπει να βρούμε τους τρόπους έτσι ώστε η Ελλάδα πολύ γρήγορα να γίνει αυτάρκης χώρα.
      Κύριε Υπουργέ, άφησα στο τέλος, γιατί δεν έχω πολύ χρόνο ,να συζητήσουμε λίγο για τις διατάξεις που περιλαμβάνονται στα άρθρα του νομοσχεδίου. Υπάρχουν άρθρα του νομοσχεδίου που, πραγματικά, πλησιάζουν τον Έλληνα πολίτη και του λύνουν προβλήματα, όπως είναι το άρθρο για την σκλήρυνση κατά πλάκας, το άρθρο για την δρεπανοκυτταρική αναιμία και το άρθρο για τους χανσενικούς. Δεν θα μας βρείτε αντίθετους σε κανένα απ’ αυτά. Πιθανόν, κάνοντας και εμείς την αυτοκριτική μας, θα μπορούσαμε να τα είχαμε κάνει και αυτά. Δεν τα κάναμε. Τα κάνατε εσείς. Με γειά σας, με χαρά σας.
       Υπάρχουν όμως, κύριε Υπουργέ, μέσα και άρθρα για τα οποία θα έπρεπε να μας δώσετε απαντήσεις. Πώς είναι δυνατόν, δηλαδή, να απολαμβάνουν κάποιοι Έλληνες πολίτες περισσότερα από κάποιους άλλους Έλληνες πολίτες; Και τι χαρακτηριστικό έχουν αυτοί οι Έλληνες πολίτες που τα Ιδρύματά τους εντάσσονται μέσα στο δημόσιο λογιστικό της χώρας και αυτοί, οι κατά τα άλλα αξιότιμοι Έλληνες πολίτες, απολαμβάνουν φορολογικές απαλλαγές; Δηλαδή, κάθε  Έλληνας πολίτης, κύριε Υπουργέ, που φτιάχνει ένα ίδρυμα θα το φέρνουμε στη Βουλή, θα το αναβαφτίζουμε, θα το περνάμε από την κολυμβήθρα του Σιλωάμ και οι Έλληνες Βουλευτές είναι υποχρεωμένοι να δίδουν φορολογικές απαλλαγές σ’ αυτά τα Ιδρύματα; 
      Τελειώνοντας, θέλω να πω ότι τα δέκα προηγούμενα ιδρύματα με τα οποία ασχολήθηκε η Βουλή, ήταν πολιτικά ή πολιτιστικά ιδρύματα. Ήταν τα ιδρύματα του Κωνσταντίνου Καραμανλή, του Ανδρέα Παπανδρέου, του Γουλανδρή, του Μουσείου Βορρέ, το Ίδρυμα Λαμπράκη. Οι στόχοι τους ήταν πολύ διαφορετικοί απ’ αυτούς που έχει το ίδρυμα το οποίο φέρνετε σήμερα στη Βουλή και προσπαθείτε να το εντάξετε στα κοινωφελή ιδρύματα. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):  Σας θυμίζω ότι αυτό το άρθρο το ψηφίσατε στην επιτροπή. 
      ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, όπως σας είπα θα κάνω καλόπιστη κριτική, αλλά από εκεί και πέρα δεν σημαίνει ότι δεν έχω κάποιες ενστάσεις για ορισμένα θέματα. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Γρηγοράκο, ολοκληρώστε.
      ΛΕΩΝΙΔΑΣ ΓΡΗΓΟΡΑΚΟΣ: Τελειώνω, κύριε Πρόεδρε. 
      Τελειώνοντας αναφέρομαι στο Ψυχολογικό Κέντρο Βορείου Ελλάδος. Υπάρχει απλώς μια μετονομασία. Φαίνεται ότι το κάνετε Ακαδημία. Στην ουσία πρόκειται για ένα φιλανθρωπικό σωματείο. Προεκλογικά και εσείς και ο Συνασπισμός κάνατε ερωτήσεις για το Ψυχολογικό Κέντρο Βορείου Ελλάδος. Σήμερα ερχόσαστε και αυτό το κέντρο το κάνετε Ν.Π.Δ.Δ.
      Θα πρέπει να μας απαντήσετε, κύριε Υπουργέ. Όλα αυτά τα φιλανθρωπικά ιδρύματα που υπάρχουν στην Ελλάδα και δεν ξέρουμε πόσα υπάρχουν, θα τα κάνετε Ν.Π.Δ.Δ.; Είναι ένα ερώτημα.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):  Σας απήντησα στην επιτροπή, όχι. 
      ΛΕΩΝΙΔΑΣ ΓΡΗΓΟΡΑΚΟΣ: Θα μας απαντήσετε και εδώ γιατί το κάνετε το συγκεκριμένο. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Γρηγοράκο, τελειώνετε.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ρωτήστε τον κ. Βενιζέλο, γιατί.
      ΛΕΩΝΙΔΑΣ ΓΡΗΓΟΡΑΚΟΣ: Ολοκληρώνοντας, θέλω να πω το εξής, κύριε Πρόεδρε. Εμείς, το νομοσχέδιο το ψηφίζουμε επί της αρχής, διότι πιστεύουμε ότι πρέπει να εναρμονίσουμε τη νομοθεσία μας με την Ευρωπαϊκή Ένωση. Από εκεί και πέρα νομοσχέδια με δεκαεφτά διαφορετικά άρθρα τα οποία είναι έπεα πτερόεντα και ατάκτως ερριμμένα μέσα σε μεγάλα νομοσχέδια για να εξυπηρετήσουμε προσωπικές ή πελατειακές σχέσεις δεν τα ψηφίζουμε. 
      Σας ευχαριστώ. 
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Με συγχωρείτε, κύριε συνάδελφε, για να καταλάβω. Μιλήσατε σε πληθυντικό πρόσωπο. Τελικά ως κόμμα το ψηφίζετε αυτό το νομοσχέδιο ή όχι; Το λέγω αυτό γιατί είπατε ότι νομοσχέδια που έχουν αυτά τα πράγματα δεν τα ψηφίζουμε. 
      ΛΕΩΝΙΔΑΣ ΓΡΗΓΟΡΑΚΟΣ: Επί της αρχής, ναι, το ψηφίζουμε. Το ξεκαθάρισα αυτό και είπα τις ενστάσεις μου για ορισμένα άρθρα.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Διευκρινίστε το τότε στα Πρακτικά.
      ΛΕΩΝΙΔΑΣ ΓΡΗΓΟΡΑΚΟΣ: Υπάρχει όμως η κριτική επί των άρθρων.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Καρύδη, έχετε το λόγο.
      ΧΡΥΣΗ ΚΑΡΥΔΗ: Σας ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, η αυτάρκεια αίματος είναι πρωταρχικής σημασίας για το σύστημα υγείας κάθε χώρας του κόσμου. Το αίμα -και τα συστατικά του - είναι θεμελιώδες αγαθό για την ιατρική και η διαδικασία προσπορισμού του δεν μπορεί παρά να καθορίζεται με κοινωνικούς και όχι με οικονομικούς όρους. Σύμφωνα άλλωστε με το Συμβούλιο της Ευρώπης η αιμοδοσία είναι πράξη εθελοντική.
      Η εθελοντική αιμοδοσία είναι θεσμός στη χώρα μας ήδη από το 1979, χρονολογία - ορόσημο αφού καταργήθηκε οριστικά η αγοραπωλησία και η εμπορία αίματος. Έκτοτε σταδιακά εμπεδώνεται στη συνείδηση του κόσμου ότι η αιμοδοσία είναι μια ανιδιοτελής πράξη αλληλεγγύης του ανθρώπου προς το συνάνθρωπο. 
      Σε μια εποχή όπου πολύς λόγος γίνεται παγκοσμίως για την ανάπτυξη του εθελοντικού κινήματος ως παράγοντα βελτίωσης της ζωής του συνόλου, ως μοχλού ανάπτυξης και ασφάλειας των κοινωνιών μας η αιμοδοσία δεν μπορεί παρά να βρίσκεται στην καρδιά αυτού του κινήματος. Η κάλυψη των αναγκών σε αίμα εθελοντικά αποτελεί κοινό παγκόσμιο στόχο, τον οποίο πολλές χώρες – ανάμεσά τους και ανεπτυγμένες χώρες- δεν έχουν ακόμη επιτύχει.
      Είναι αλήθεια ότι το Υπουργείο Υγείας και Κοινωνικής Αλληλεγγύης εφαρμόζει προγράμματα ενημέρωσης και προσέλκυσης εθελοντών αιμοδοτών και ότι στη χώρα μας οι ανάγκες καλύπτονται σε συντριπτικό ποσοστό από εθελοντικά προσφερόμενο και ασφαλές αίμα. Οι όποιες ελλείψεις παρατηρούνται είναι συνήθως παροδικές και τοπικές. 
      Ωστόσο η προσπάθεια προς την κατεύθυνση της ενημέρωσης και της ευαισθητοποίησης των πολιτών, ώστε να αυξηθεί ο αριθμός των αιμοδοτών, πρέπει να είναι διαρκής. Για μια σωστή και καλά οργανωμένη αιμοδοσία απαιτείται η εκπλήρωση του τρίπτυχου ενημέρωση – εθελοντισμός – έλεγχος. Απαιτούνται ρυθμίσεις αναδιάρθρωσης του Εθνικού Συστήματος Αιμοδοσίας, προκειμένου αυτό να συμβαδίσει με τα κοινοτικά πρότυπα ελέγχου της ποιότητας του αίματος και των συστατικών του σε όλη την αλυσίδα μετάγγισης, τη συλλογή, την επεξεργασία, τη διανομή και τη χρήση του.
      Με το παρόν σχέδιο νόμου λαμβάνονται μέτρα, προκειμένου εναρμονίζοντας την εθνική νομοθεσία με την κοινοτική το προσφερόμενο αίμα και τα συστατικά του να έχουν συγκρίσιμη ποιότητα και ασφάλεια σε όλα τα κράτη - μέλη της Ευρωπαϊκής Ένωσης, λαμβάνοντας υπ’ όψιν και την ελεύθερη κυκλοφορία των πολιτών εντός της Κοινότητας. 
      Στόχος του σχεδίου νόμου είναι να εξασφαλίζεται κατά το δυνατόν η κάλυψη των εθνικών αναγκών μέσα από ένα αποτελεσματικότερο σύστημα αιμοδοσίας. Στον πυρήνα αυτού του συστήματος θα βρίσκεται το υπό σύσταση Εθνικό Κέντρο Αιμοδοσίας υπό την εποπτεία του Υπουργείου Υγείας και Κοινωνικής Αλληλεγγύης που θα σχεδιάζει και θα ελέγχει όλες τις απαραίτητες ενέργειες για την εξεύρεση και συλλογή αίματος, την αποθεματοποίηση, κατεργασία και διακίνησή του, την ανάπτυξη μεθόδων αιμοδοσίας και την εκπαίδευση επιστημονικού και τεχνικού προσωπικού. Τέλος, θα συντονίζει και θα εποπτεύει τις προσπάθειες των υπό σύσταση Κέντρων Αίματος και των νοσοκομειακών υπηρεσιών αιμοδοσίας. Με αυτόν τον τρόπο δημιουργείται ένα ολοκληρωμένο σύστημα διαχείρισης που θα έχει τη δυνατότητα να καταγράφει άμεσα τις ανάγκες αίματος, τις ακριβείς διαθέσιμες ποσότητες και τους υποψήφιους δότες. 
      Η αναδιοργάνωση του συστήματος συμβάλλει δραστικά στον περιορισμό των φαινομένων έλλειψης ή κακού συντονισμού της διαχείρισης που έχουν κατά καιρούς παρατηρηθεί, αφού μέχρι σήμερα τα κέντρα και οι σταθμοί αιμοδοσίας που λειτουργούν δρουν ανεξάρτητα και συνεργάζονται κατά βούληση. Εξασφαλίζει υψηλά επίπεδα προστασίας της δημόσιας υγείας βελτιώνοντας το σύστημα συλλογής, ελέγχου και διαχείρισης του ανθρώπινου αίματος και των συστατικών του, διασφαλίζει την υγεία τόσο των αιμοδοτών όσο και των αιμοληπτών θεσπίζοντας οργανωμένες υπηρεσίες αιμοεπαγρύπνησης με στόχο τον περιορισμό ανεπιθύμητων συμβάντων, την ασφάλεια των μεταγγίσεων και την υποστήριξη της υγείας των αιμοδοτών.
      Τέλος, εισάγει εχέγγυα ότι δεν θα τροποποιούνται τα αρχεία καταγραφής των αιμοδοσιών και διασφαλίζει την προστασία των προσωπικών δεδομένων των αιμοδοτών. 
      Κυρίες και κύριοι συνάδελφοι, είναι νομίζω σαφές από την τοποθέτησή μου ότι εισηγούμαι την ψήφιση του νομοσχεδίου γιατί πιστεύω ότι βελτιώνει και συστηματοποιεί την υπάρχουσα κατάσταση στο χώρο του εθνικού συστήματος αιμοδοσίας εξασφαλίζοντας την απρόσκοπτη και αποτελεσματική διαχείρισή του. Άλλωστε το αντικείμενο του νομοσχεδίου, δηλαδή η αφιλοκερδής προσφορά αυστηρά ελεγμένου αίματος που διασφαλίζει την υγεία των συνανθρώπων μας δεν μπορεί ασφαλώς να αποτελεί αντικείμενο πολιτικής αντιπαράθεσης. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ την κ. Καρύδη για την εμπεριστατωμένη εισήγησή της. 
      Θα δώσω το λόγο για τρία λεπτά στον Υφυπουργό Υγείας και Κοινωνικής Αλληλεγγύης κ. Γιαννόπουλο γιατί θέλει να κάνει κάποιες διευκρινίσεις. 
      Ορίστε, κύριε Υφυπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Προς αποκατάσταση της αλήθειας σχετικά με την αναφορά που έκανε ο συνάδελφος κ. Γρηγοράκος για το συγκεκριμένο αυτό περιστατικό, θα ήθελα να πω προς ενημέρωση τα εξής:
      Το Σάββατο ένα παιδί νέο δεκαεννέα ετών νοσηλεύεται κατόπιν τροχαίου ατυχήματος στην νευροχειρουργική κλινική στο Τζάνειο νοσοκομείο. Χειρουργείται –οξύ επισκληρίδιο αιμάτωμα- και μας αναφέρεται ότι πρέπει να βρεθεί ένα κρεβάτι εντατικής θεραπείας. 
      Κύριε Γρηγοράκο, αυτήν τη στιγμή το παιδί νοσηλεύεται στην εντατική μονάδα του νοσοκομείου «Ερρίκος Ντυνάν» από το Σάββατο. Άρα, αυτό το οποίο είπατε και από την πληροφόρηση που θα πρέπει να έχετε από τον κ. Πιπεργιά –που τώρα τη διασταύρωσα- είναι αυτό ακριβώς που σας λέμε εμείς. 
      Άρα, το μοντέλο λειτουργίας των εντατικών μονάδων μέσω του νοσοκομείου «Ερρίκος Ντυνάν», αλλά και παράλληλα με τις ιδιωτικές κλινικές που έχουν υπογράψει συμβάσεις με τα ασφαλιστικά ταμεία, ήδη λειτουργεί και είμαστε σε πολύ καλό σημείο. Την επόμενη Τετάρτη θα υπάρξει ειδική ενημέρωση από τον κύριο Υπουργό. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υφυπουργέ. 
      Το λόγο έχει ο κ. Βενιζέλος. 
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, παρακολουθώ με πολύ μεγάλη προσοχή τις νομοθετικές πρωτοβουλίες του Υπουργείου Υγείας και του Υπουργού. Δεκαοκτώ μήνες τώρα δεν έχει καταφέρει, παρά τις προθέσεις της ενδεχομένως, η πολιτική ηγεσία του Υπουργείου Υγείας να αναλάβει μία μεγάλη διαρθρωτικού χαρακτήρα νομοθετική πρωτοβουλία. Μία νομοθετική πρωτοβουλία που να προσθέτει ένα νέο μεγάλο κεφάλαιο στο Εθνικό Σύστημα Υγείας, να το ολοκληρώνει, να προσφέρει κάτι το οποίο αλλάζει σελίδα. Για παράδειγμα, την πρωτοβάθμια φροντίδα την οποία δεν χρειάζεται καν να ψηφίσει. Θα αρκούσε να εφαρμόσει τον ψηφισμένο τον Φεβρουάριο του 2004 νόμο. 
      Οι νομοθετικές πρωτοβουλίες είναι είτε ελάσσονες του τύπου «Ένωση Νοσηλευτών Ελλάδος», είτε επανάληψη ψηφισμένων και ισχυόντων νόμων του κράτους, όπως έγινε σε μεγάλο βαθμό με τον επαναψηφισμένο νόμο για τη δημόσια υγεία, είτε οιονεί νομοθετικές πρωτοβουλίες, δηλαδή προσχέδια νόμων, όπως αυτό για το φάρμακο που δίδεται για δεύτερη φορά στη δημοσιότητα και προς διαβούλευση, ενώ το ίδιο ακριβώς είχε συμβεί και προ δέκα μηνών, το Νοέμβριο του 2004, όταν το ίδιο προσχέδιο νόμου δόθηκε ξανά στη δημοσιότητα για να ανοίξει ο διάλογος, την τύχη του οποίου έκτοτε αγνοούμε επί δέκα ολόκληρους μήνες. 
      Εγώ δέχομαι ότι οι νομοθετικές πρωτοβουλίες δεν χρειάζεται να είναι όλες μείζονες και σημαντικές. Υπάρχουν μάλιστα και νομοθετικές πρωτοβουλίες, οι οποίες θα μπορούσαν να είναι συναινετικές και να οδηγούν σε ομόφωνη ψήφιση νομοσχεδίων ή προτάσεων νόμων ιδίως όταν η Βουλή αναλαμβάνει πρωτοβουλίες που λειτουργούν παιδαγωγικά και προτρεπτικά σε σχέση με τους πολίτες, σε σχέση με την κοινωνική νοοτροπία, σε σχέση με τη συμπεριφορά της κοινωνίας των πολιτών. Θέματα όπως η αιμοδοσία, η δωρεά οργάνων και οι μεταμοσχεύσεις είναι θέματα που προσφέρονται, γιατί είναι θέματα που αγγίζουν τον πυρήνα του ανθρωπισμού, τον πυρήνα της κοινωνικής αλληλεγγύης. 
      Αλλά στις περιπτώσεις αυτές, κύριε Υπουργέ, πρέπει να προσέχετε ώστε να μην αναμειγνύετε με τέτοιου είδους πρωτοβουλίες κοινωνικής ευαισθησίας, κοινωνικής αλληλεγγύης και κοινωνικής και πολιτικής συναίνεσης άλλα θέματα, ώστε να μπορεί να εστιάσει την προσοχή της η κοινή γνώμη σε ένα μήνυμα που πρέπει να στέλνει η Βουλή σύσσωμη για την ανάγκη να υπάρχουν αιμοδότες, για την ανάγκη να υπάρχει κοινωνική αλληλεγγύη, για την ανάγκη να υπάρχουν  δωρητές οργάνων. 
      Αν το νομοσχέδιό σας δεν περιείχε και άλλες διατάξεις που ανοίγουν συζητήσεις γενικά για την πολιτική υγείας, -και έτσι καθίσταται το νομοσχέδιο πεδίο αντιδικίας φυσιολογικά, γιατί αυτό επιβάλλει η δημοκρατία- αν είχατε περιοριστεί μόνο στο πρώτο μέρος, στην οργάνωση του συστήματος αιμοδοσίας, αν είχατε αναγνωρίσει τη συμβολή του προηγούμενου νόμου του 1988, αν είχατε αποδεχτεί προτάσεις και παρατηρήσεις των κοινωνικών φορέων, των επιστημονικών φορέων, των Βουλευτών της Αντιπολίτευσης, των Βουλευτών της Συμπολίτευσης και αν είχατε διαμορφώσει ένα συναινετικό, κοινά αποδεκτό σχήμα, να είστε βέβαιος ότι θα μπορούσε να ξεκινήσει από εδώ τώρα μία πολύ μεγάλη εκστρατεία που να στέλνει ισχυρό και αντιληπτό κοινωνικό μήνυμα. Το χαραμίσατε. 
      Αυτό σημαίνει ότι δεν υπάρχει και σχεδιασμός για μία εθνική πολιτική υγείας για θέματα που σχετίζονται –ας το πούμε έτσι- με την πρόληψη, με την συμπεριφορά, δηλαδή με θέματα που σχετίζονται ουσιαστικά με τον παιδαγωγικό, όπως είπα και προηγουμένως, ρόλο του κράτους. Και αδικούμε θέματα. Αδικούμε το μεγάλο ζήτημα της αιμοδοσίας, το οποίο θα μπορούσαμε να το έχουμε διαχειριστεί ως πολιτικό σύστημα και ως κοινοβουλευτικό θεσμό με πολύ πιο γενναιόδωρο και νεωτερικό τρόπο και αυτό δυστυχώς δεν γίνεται με το παρόν νομοσχέδιο. Και δεν γίνεται, γιατί δεν λαμβάνετε υπ΄ όψιν σας κριτικές οι οποίες είναι καλόπιστες, οι οποίες είναι σημειακές, οι οποίες αφορούν τη λειτουργικότητα και την εφαρμοσιμότητα των ρυθμίσεων του νομοσχεδίου και δεν λαμβάνετε υπ΄ όψιν σας, παρά μόνον την ύστατη στιγμή με τροποποιήσεις στην αιτιολογική έκθεση, ούτε τις παρατηρήσεις του Επιστημονικού Συμβουλίου της Βουλής, το οποίο θέτει, ουσιαστικά, με την έκθεσή του δύο πολύ σημαντικά θέματα.
      Πρώτον, το γεγονός ότι μένει μετέωρη η ειδική μεταχείριση των αιμοδοτών, δηλαδή, ουσιαστικά, η απόδοση τιμής στους αιμοδότες για τη συμμετοχή τους στο σύστημα και για τις πράξεις αλληλεγγύης που κάνουν. Αν διαβάσετε με προσοχή την έκθεση του Επιστημονικού Συμβουλίου θα δείτε ότι ναι μεν η ισχύουσα κανονιστική πράξη διατηρείται, παρ’ ότι ο προηγούμενος νόμος καταργείται, αλλά δεν έχετε πλέον τη δυνατότητα να τροποποιήσετε, να συμπληρώσετε, να εκσυγχρονίσετε αυτήν την κανονιστική πράξη, σε σχέση με το ρόλο και τη θέση των αιμοδοτών. Άρα τι λέτε σ’ αυτούς τους ανθρώπους; Τι μήνυμα τους στέλνετε; Μήνυμα να συνεχίσουν, να πολλαπλασιαστούν οι αιμοδότες ή μήνυμα υποτίμησης και εγκατάλειψης;
      Η δεύτερη παρατήρηση αφορά την εν πολλοίς συμμόρφωση στην Οδηγία της Ευρωπαϊκής Ένωσης που σημαίνει, επειδή πάντα το Επιστημονικό Συμβούλιο εκφράζεται με ευγένεια, διακριτικότητα και υπαινιχτικότητα, ότι υπάρχουν θέματα στα οποία η συμμόρφωση δεν είναι πλήρης. 
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μου επιτρέπετε μία διακοπή, κύριε συνάδελφε;
      ΕΥΑΓΓΕΛΟΣ ΒΕΝΙΖΕΛΟΣ: Τελειώνω τη φράση μου και αμέσως.
      Αυτό σημαίνει ότι δεν καλύπτεται το κενό με μια προσθήκη στα Πρακτικά. 
      Παρακαλώ, κύριε Υπουργέ.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Η προσθήκη στα Πρακτικά, κύριε Βενιζέλο, ήταν τυπική γιατί δεν είχαμε πάρει αριθμό Φ.Ε.Κ. Γι’ αυτό την είπα για να γραφεί. Η ουσία είναι τι γράφει μέσα. Απλά σας υπενθυμίζω, γιατί είμαι σίγουρος ότι το έχετε διαβάσει, ότι το νομοσχέδιο ενσωματώνει την Οδηγία σε ένα ποσοστό 90% και εκεί που δεν την ενσωματώνει είναι διότι η ίδια η Οδηγία δίδει στα κράτη-μέλη το δικαίωμα, μερικές λεπτομέρειες, λόγω ιδιομορφιών που μπορεί να υπάρχουν στα κράτη-μέλη, να ρυθμίζονται από την εθνική νομοθεσία. 
      ΕΥΑΓΓΕΛΟΣ ΒΕΝΙΖΕΛΟΣ: Εγώ, κύριε Υπουργέ, θα σας παραπέμψω στις θέσεις που έχουν διατυπώσει οι επιστημονικοί φορείς και τα συλλογικά όργανα που λειτουργούν στους κόλπους του Υπουργείου σας για  τα θέματα αυτά. Γιατί υπάρχουν εξειδικευμένες τεχνικές παρατηρήσεις τις οποίες είμαι βέβαιος ότι, αν μη τι άλλο, στη συζήτηση επί των άρθρων θα λάβετε υπ΄ όψιν σας, για να διασώσετε το συναινετικό και τον κοινωνικό χαρακτήρα που πρέπει να έχει μία τέτοια νομοθετική πρωτοβουλία.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αυτό είναι άλλο. Λέω για την Οδηγία. 
      ΕΥΑΓΓΕΛΟΣ ΒΕΝΙΖΕΛΟΣ: Θα μπορούσατε, πολλές επιμέρους διατάξεις τις οποίες θεωρείτε επείγουσες να τις συγκεντρώσετε σε ένα άλλο νομοσχέδιο, συγκυριακό, το οποίο λύνει προβλήματα του Υπουργείου και να έχετε και μία ενότητα.
      Παρατήρησα ότι στο  άρθρο 26 παράγραφος 4 του νομοσχεδίου διατηρείτε και εκσυγχρονίζετε τη λίστα φαρμάκων και το σύστημα της διανομής φαρμάκων υψηλής τιμής από τα δημόσια νοσοκομεία μόνο, ενώ στο προσχέδιο νόμου για τα φάρμακα διατυμπανίζετε αυτά τα δυο σημεία ως μεγάλες καινοτομίες σας. Εν τούτοις ψηφίζετε τώρα διάταξη με την οποία αποδέχεστε και τη λίστα και την αποκλειστική διάθεση των φαρμάκων αυτών από τα δημόσια νοσοκομεία. Αυτό σημαίνει πως είτε υπάρχει ανακολουθία, αντίφαση και έλλειψη συστηματικότητας ή ότι η πρότασή σας για το φάρμακο είναι για δεύτερη φορά μετά το Νοέμβριο του 2004 μια πρόταση προκειμένου να γίνεται κουβέντα και όχι προκειμένου να λαμβάνονται σοβαρές πρωτοβουλίες κοινωνικής πολιτικής. 
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αυτό λέει η παρ. 4 που είπατε; Δεν καταλάβατε ότι καλύπτουμε κενά που αφήσατε και είναι θέμα Ελεγκτικού Συνεδρίου. 
      ΕΥΑΓΓΕΛΟΣ ΒΕΝΙΖΕΛΟΣ: Ναι, αυτό που είπα. Αν είναι θέμα Ελεγκτικού Συνεδρίου μπορείτε να πείτε ότι αυτό ισχύει για το παρελθόν. Σας λέω όμως ότι βλέπετε ότι δεν είναι ώριμη η πρωτοβουλία σας ούτε γι’ αυτό το θέμα, ούτε για το φάρμακο. Διότι όταν υπάρχουν τέτοιες ανακολουθίες και αντιφάσεις προφανώς κάτι συμβαίνει. 
      Το ίδιο φυσικά και ακόμη χειρότερα ισχύει ως προς την τροπολογία της τελευταίας στιγμής σε σχέση με τις εκλογές στον Πανελλήνιο Φαρμακευτικό Σύλλογο. Αυτό με εξέπληξε. Δεν το περίμενα από σας. Και δεν το περίμενα γιατί έχω σχηματίσει την εντύπωση ότι έχετε κρατήσει αποστάσεις από την πρωτοβουλία του κυβερνώντος κόμματος και της Κυβέρνησης εν τέλει για την αλλαγή του εκλογικού συστήματος στις δημοτικές και νομαρχιακές εκλογές και για την επιβολή του ορίου 42% για εκλογή από τον πρώτο γύρο. Εκεί, αν κατάλαβα καλά, έχετε κρατήσει μια στάση που υποδηλώνει ότι δεν θέλετε μια αλλαγή του συστήματος την τελευταία στιγμή εν όψει των επικείμενων εκλογών. Δηλαδή σέβεστε αυτό που έχουμε πει για τις Βουλευτικές εκλογές και το έχουμε καταστήσει διάταξη του Συντάγματος. 
      Και έρχεστε εσείς με προκηρυγμένες τις εκλογές του Πανελληνίου Φαρμακευτικού Συλλόγου, με τους συνδυασμούς καταρτισμένους, τις παραμονές της εκλογικής διαδικασίας και αλλάζετε τον τρόπο κατανομής των εδρών, υιοθετώντας σε έναν επιστημονικό σύλλογο τη λογική της αυτοδύναμης κυβέρνησης, ότι πρέπει η πρώτη παράταξη να έχει αυτοδύναμη πλειοψηφία σε έναν επιστημονικό σύλλογο; 
      Δηλαδή πιστεύετε ότι αυτό πρέπει να ισχύσει στον Ιατρικό Σύλλογο, στον Φαρμακευτικό Σύλλογο και στο Τεχνικό Επιμελητήριο; Αυτό πέραν του ότι είναι θεσμικό ατόπημα σε σχέση με την αυτονομία αυτών των χώρων που ακόμη και όταν είναι νομικά πρόσωπα δημοσίου δικαίου είναι σωματειακού χαρακτήρα και έχουν συνταγματικά κατοχυρωμένη αυτονομία είναι και θεσμικό ατόπημα σε σχέση με τη Βουλή η οποία δεν μπορεί να παρεμβαίνει κατ’ αυτόν τον βάρβαρο τρόπο. Ακόμη είναι θεσμικό ατόπημα και ως προς την αντίληψη που πρέπει να έχει μια κυβέρνηση για τη λειτουργία των σωματείων και των σωματειακών νομικών προσώπων δημοσίου δικαίου. Αλίμονο αν επικρατήσει η αντίληψη ότι μπορούμε να αλλάζουμε το εκλογικό σύστημα λίγες μέρες πριν τις εκλογές και ότι πρέπει να υπάρχει αυτοδύναμη πλειοψηφία του πρώτου συνδυασμού στα σωματεία.  
      ΠΡΟΕΔΡΕΥΩΝ (Σωτήρης Χατζηγάκης): Η κ. Χριστοφιλοπούλου έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, μπορώ να απαντήσω τώρα στον κ. Γιαννόπουλο;
      ΠΡΟΕΔΡΕΥΩΝ (Σωτήρης Χατζηγάκης): Να μιλήσει η κ. Χριστοφιλοπούλου και θα το δούμε στη συνέχεια διότι θα βγούμε εντελώς εκτός διαδικασίας. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριοι συνάδελφοι, συζητάμε σήμερα για ένα ιδιαίτερα, ενδιαφέρον νομοσχέδιο για την αναδιοργάνωση του συστήματος αιμοδοσίας και λοιπές διατάξεις. Πριν αναφερθώ στο υπό συζήτηση νομοσχέδιο, θέλω να κάνω κάποιες γενικότερες παρατηρήσεις γιατί και αυτό το νομοσχέδιο δεν θα λειτουργήσει εν κενώ. Θα λειτουργήσει σε ένα συγκεκριμένο περιβάλλον σε ό,τι αφορά την υγεία. 
      Δυστυχώς μετά από δεκαοκτώ μήνες υποσχέσεων και μια επικοινωνιακού τύπου διαχείριση στον τομέα της υγείας, τα δημόσια νοσοκομεία, τα κέντρα υγείας και όλο το σύστημα υγείας νοσούν. Έχουν καθυστερήσει πάρα πολύ οι κρίσεις των γιατρών. Έχουν καθυστερήσει αδικαιολόγητα οι προσλήψεις. Οι εξαγγελίες για προσλήψεις τόσο του ιατρικού όσο και του νοσηλευτικού προσωπικού έχουν μετατραπεί σε αιτήματα για προσλήψεις προς το Υπουργείο Οικονομίας. 
      Έχουν γίνει αντικείμενο συνεχούς διαπραγμάτευσης και εγώ θα ήθελα πραγματικά να ξέρω τις προτεραιότητες αυτής της Κυβέρνησης. Είναι στις προτεραιότητές σας η στελέχωση και η πραγματική αναβάθμιση του Συστήματος Υγείας, ενός συστήματος που η Κυβέρνηση του ΠΑ.ΣΟ.Κ. έκανε; Έχουμε κάνει την αυτοκριτική μας για τα λάθη, αλλά ξέρουμε πολύ καλά ότι, αν υπάρχει Εθνικό Σύστημα Υγείας σήμερα στη χώρα, αυτό οφείλεται στο ΠΑ.ΣΟ.Κ. 
      Και σας ερωτώ: Τόσους μήνες που είστε Κυβέρνηση είναι προτεραιότητά σας να χρηματοδοτήσετε, έστω μέρος, από τις τεράστιες ελλείψεις σε ανθρώπινο δυναμικό του Εθνικού Συστήματος Υγείας; Είναι στις προθέσεις σας να λειτουργήσουν επιτέλους οι κλίνες στις μονάδες εντατικής θεραπείας και στα δημόσια νοσοκομεία; Είναι στις προτεραιότητές σας κατ’ ελάχιστον να έχουμε αξιοπρεπή νοσηλευτική κάλυψη στα νοσοκομεία μας; 
      Στο τέλος του καλοκαιριού εξαγγείλατε καινούργια νοσοκομεία και καινούργιες μονάδες υγείας από αυτήν την περίφημη Α.Ε.Μ.Υ. που δημιουργήσατε. Δεν ξέρουμε, όμως, ακριβώς ποιος είναι ο σχεδιασμός σας, γιατί κάθε τόσο έχετε το χάρισμα να μας εκπλήσσετε, κύριε Υπουργέ. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):  Δεν εξήγγειλα κανένα νέο νοσοκομείο. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Επιφυλάσσομαι, κύριε Υπουργέ. Είχατε αναφερθεί συγκεκριμένα και θα καταθέσω το σχετικό δημοσίευμα στη Βουλή. Είχατε μιλήσει για νέες υπερσύγχρονες μονάδες.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μήπως αναφέρεστε στα Σ.Δ.Ι.Τ.; Γιατί άλλο αυτό και άλλο αυτό που είπατε. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σας παρακαλώ να τα πείτε αυτά στο τέλος και να μην διακόπτετε, εκτός αν η κυρία Χριστοφιλοπούλου επιτρέπει τις διακοπές. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Όχι, κύριε Πρόεδρε. Άλλωστε, νομίζω ότι ο Υπουργός τελείωσε κι εγώ μπορώ να συνεχίσω.
      Πέρα από τα εγκαίνια των ήδη υφιστάμενων έργων, θέλω να θυμίσω σοβαρότατα προβλήματα που αυτήν τη στιγμή υπάρχουν, από τον Ευαγγελισμό, που είναι ένα από τα μεγαλύτερα νοσοκομεία της χώρας και κυριολεκτικά εκεί μιλάμε για έμφραγμα, έως τα μικρά κέντρα υγείας, που μπορούν ουσιαστικό ρόλο στην αποσυμφόρηση των νοσοκομείων από πολλά περιστατικά για να στο να μπορούν να παίξουν να απεμπλακούν και τα νοσοκομεία από πολλά περιστατικά, έως τα νοσοκομεία στην Κρήτη και έως το τραγικό περιστατικό που είχαμε πρόσφατα στον Πύργο, όπου έχασε τη ζωή του ένας νέος συμπολίτης μας (κανείς, βέβαια, δεν ξέρει αν θα μπορούσε να κερδίσει αυτήν τη μάχη με τη ζωή) γιατί έλειπε ένα απλούστατο χειρουργικό εργαλείο από το συγκεκριμένο νοσοκομείο. Και εκεί φταίει το παρελθόν, κύριε Υπουργέ; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κατεξοχήν στον Πύργο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Λέτε κατεξοχήν για το συγκεκριμένο εργαλείο. Εκπλήσσομαι πραγματικά. Τι να σας πω; Μήπως φταίμε και για τις τωρινές κατσαρίδες; Μήπως και για εκείνες που βάλατε εσείς τότε που ήσασταν Αντιπολίτευση; Προφανώς ούτε για εκείνες φταίγαμε ούτε για τη γάτα ούτε για τις τωρινές. Μήπως φταίμε και για τη γαστρεντερίτιδα στην Κρήτη; Είδατε, κύριε Υπουργέ, πόσο σοβαρή αντιπολίτευση κάνει το ΠΑ.ΣΟ.Κ. που δεν φωνασκεί και δεν κάνει αντιπολίτευση για την αντιπολίτευση;
      (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Έχοντας επισημάνει όλα αυτά, κύριε Υπουργέ, θέλω να σας πω ότι δεκαοκτώ μήνες μετά η Ελλάδα ζει ένα Σύστημα Υγείας που νοσεί βαριά. Το Σύστημα Υγείας δεν βρίσκει ούτε ράντζο, γιατί ξέρετε πολύ καλά πώς έχουν λειτουργήσει τα ράντζα. Αν πάμε σε νοσοκομεία, όπως το «Αγία Όλγα», θα δούμε τα τετράκλινα να έχουν γίνει οκτάκλινα. Έτσι και εμείς τα βγάζαμε τα ράντζα. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Που θέλετε να πάμε παρέα; 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Το Σύστημα Υγείας δεν βρίσκει ούτε ράντζο ούτε κρεβάτι εντατικής θεραπείας και δεν μπορεί ούτε το ίδιο να νοσηλευτεί. Το μόνο που περιμένει είναι τις συμπράξεις με τους ιδιώτες, κύριε Υπουργέ. Αυτό φοβάμαι. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όποτε θέλετε μπορούμε να πάμε παρέα σε όποιο νοσοκομείο θέλετε. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έρχομαι τώρα στο υπό συζήτηση νομοσχέδιο για την αιμοδοσία. Όλο το σύστημα αιμοδοσίας στην Ελλάδα συστάθηκε το 1988 με το φιλόδοξο στόχο να έχουμε αυτάρκεια. Έγιναν αρκετές προσαρμογές και φθάσαμε να καλύπτουμε σχεδόν το 100% των αναγκών της χώρας. Νομίζω ότι αυτήν τη στιγμή –και αυτός είναι ο λόγος που το ψηφίζουμε- έρχεστε με το παρόν νομοσχέδιο και προσπαθείτε να προσαρμόσετε την ισχύουσα νομοθεσία στην οδηγία 2002/1998 της Ευρωπαϊκής Ένωσης, αν και δεν ξέρω για ποιο λόγο δεν αναφέρεται μέσα στο κείμενο. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αναφέρθηκα, κυρία Χριστοφιλοπούλου, στην αρχή. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με συγχωρείτε, αλλά εγώ δεν ήμουν εδώ. Είναι δικό μου σφάλμα. Πάντως, στο αρχικό κείμενο δεν αναφερόταν.
      Εμείς μπορούμε να πούμε ότι σκεπτόμαστε θετικά. Εισάγετε έναν ενιαίο φορέα, το Εθνικό Κέντρο Αιμοδοσίας. Είμαστε κοντά στη φιλοσοφία αυτού του συστήματος και στους στόχους τού να υπάρχει επάρκεια, ποιότητα και ασφάλεια για την παροχή αίματος.
      Ωστόσο νομίζω ότι χρησιμοποιείτε την οδηγία για να δημιουργήσετε και κάποιες δομές, οι οποίες κατά τη γνώμη μας είναι ασύνδετες μεταξύ τους, ενώ δεν αναφέρεστε πουθενά στην ενσωμάτωση της υπάρχουσας τεχνογνωσίας, δεν αναφέρεστε στο ποιες συγκεκριμένες προδιαγραφές θα είναι αυτές που θα διέπουν τη λειτουργία του προτεινόμενου συστήματος και άρα ποιες είναι οι δεσμεύσεις οι συγκεκριμένες που παίρνει το Υπουργείο ως προς την ποιότητα και ποια είναι ακριβώς η δομή που προτείνετε. 
      Μας δώσατε μία εικόνα, όπου η δομή είναι συγκεχυμένη. Όλοι κάνουν απ’ όλα. Πώς θα καλυφθούν αυτά τα κενά; Πόσα Κέντρα Αίματος θα ιδρύσετε; Δεν περιγράφεται πουθενά επαρκώς, πώς θα φθάσει το αίμα από το δότη μέχρι το λήπτη. Αυτά δεν είναι ξεκάθαρα. Πότε και πώς θα ξεκαθαριστούν; 
      Ένα σημείο που θα ήθελα να τονίσω περισσότερο από τα άλλα είναι το σημείο της εθελοντικής προσφοράς αίματος. Όσο και αν βελτιώσουμε τις διοικητικές δομές –ας πούμε ότι θα φέρετε την καλύτερη δομή και μακάρι να το κάνετε, είναι ένα θέμα το οποίο αγγίζει όλους μας- αν δεν πάμε σε μια ολοκληρωμένη πολιτική ευαισθητοποίησης της κοινωνίας ως προς την προσφορά αίματος, δε θα μπορέσουμε να καλλιεργήσουμε συνείδηση εθελοντών αιμοδοτών. Κάτι τέτοιο δε φαίνεται να προτείνεται από το νομοσχέδιο.
       Θα θέλαμε πραγματικά να σας παροτρύνουμε να το κάνετε αυτό. Διότι και η Ο.Κ.Ε. σας το λέει αυτό. Δεν είναι όμως θέμα της Ο.Κ.Ε. Είναι θέμα όλης της κοινωνίας. Νομίζω ότι πρέπει να πείτε συγκεκριμένα με ποια στρατηγική θα μπορέσετε να παροτρύνετε τους φορείς, την κοινωνία, τους συλλόγους των αιμοδοτών –και όχι μόνο αυτούς, αλλά και την Αυτοδιοίκηση- τους εθελοντικούς φορείς, ώστε να μπορέσουν να ανταπεξέλθουν σ’ αυτό και να μην είναι η αιμοδοσία της τελευταίας στιγμής αιμοδοσία. Ξέρετε πολύ καλά και έχετε μεγάλη εμπειρία στο Σύστημα Υγείας πόσο πονά το θέμα αυτό.
      Κλείνοντας θα ήθελα να πω και το εξής: Σας καλώ και εγώ, κύριε Υπουργέ, να πάρετε πίσω την τροπολογία αυτή. Καλώ τη δημοκρατική ευαισθησία του Υπουργού κ. Κακλαμάνη να μην παρέμβει σε εκλογές συλλόγου, οι οποίες έχουν αρχίσει. Νομίζω ότι την επόμενη εβδομάδα δεν θα πρέπει να δούμε την τροπολογία.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, θα ήθελα το λόγο για να δώσω μία εξήγηση στον κ. Υπουργό στο θέμα που ανεφέρθη προηγουμένως.
      ΠΡΟΕΔΡΕΥΩΝ (Γεώργιος Σούρλας): Πιστεύω ότι και εσείς συμφωνείτε, κύριε συνάδελφε, ότι θα πρέπει να τηρούμε τον Κανονισμό. Θα μιλήσουν ακόμη τέσσερις συνάδελφοι και θα πάρετε το λόγο στη δευτερολογία.
      Ο κ. Παπαγεωργίου έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, είναι γνωστό πως η διασφάλιση της ποιότητας και της αποτελεσματικότητας του Συστήματος Αιμοδοσίας αποτελεί αναμφισβήτητα μία πολύ σημαντική παράμετρο για μια χώρα, που φιλοδοξεί να έχει ένα καλά οργανωμένο κράτος πρόνοιας και κατά συνέπεια ένα σύγχρονο και υψηλού επιπέδου, από πλευράς παρεχομένων υπηρεσιών Σύστημα Υγείας. Και αυτό γιατί η έκταση που χρησιμοποιείται, τα τελευταία χρόνια, το αίμα για θεραπευτικούς σκοπούς είναι τόσο μεγάλη που απαιτείται να εξαντλούνται στο μέγιστο βαθμό όλα τα μέτρα ασφάλειας και ποιότητας, ώστε να αποφεύγονται δυσάρεστα φαινόμενα, όπως η μετάδοση νόσων, αλλά και άλλες καταστάσεις. Η διασφάλιση της δημόσιας υγείας και η πρόληψη από τη μετάδοση λοιμωδών νοσημάτων θα πρέπει να επιτυγχάνεται και στο στάδιο της λήψης του αίματος, αλλά και στο στάδιο της επεξεργασίας της διάθεσης και της χορήγησης του αίματος, κάνοντας χρήση όλων των σύγχρονων επιστημονικών δεδομένων για την ανίχνευση, την αδρανοποίηση και την εξαφάνιση των παθογόνων παραγόντων που μεταδίδονται με τις μεταγγίσεις του αίματος. Και θεωρώ ότι αυτό επιτυγχάνεται με τις δυνατότητες που παρέχουν οι διατάξεις του νομοσχεδίου που σήμερα συζητάμε.
      Κυρίες και κύριοι συνάδελφοι, είναι γνωστό ότι η πρακτική που σήμερα χρησιμοποιείται στην αιμοδοσία βασίζεται στις αρχές της εθελοντικής προσφοράς του δότη, στη γενναιοδωρία του δότη αλλά και στην έλλειψη κέρδους από τα κέντρα που εμπλέκονται στη διαδικασία της μετάγγισης. Έτσι αυτή η δωρεάν, η μη αμοιβόμενη διαδικασία της αιμοδοσίας, είναι οπωσδήποτε αυτή που συμβάλλει σημαντικότατα στην επίτευξη υψηλών προδιαγραφών ποιότητας για το μεταγγιζόμενο αίμα και τα συστατικά του αίματος και επομένως για την προάσπιση της ανθρώπινης υγείας. 
      Επομένως, η περαιτέρω ενίσχυση θα έλεγα αυτού του συστήματος της εθελοντικής προσφοράς αίματος και της αιμοδοσίας, θα συμβάλει καθοριστικά στην επίτευξη επάρκειας αίματος στη χώρα μας. 
      Τα τελευταία χρόνια, τόσο στην Ευρωπαϊκή Ένωση όσο και στη χώρα μας που μας ενδιαφέρει περισσότερο, οι διαθέσιμες ποσότητες αίματος θεωρούνται επαρκείς. Η ιδιαιτερότητα όμως που διακρίνει τη χώρα μας και οφείλεται αφ’ ενός μεν στο μεγάλο ποσοστό 17% έως 20% περίπου στους πολυμεταγγιζόμενους ασθενείς, τους πάσχοντες δηλαδή από μεσογειακή αναιμία, αλλά και επιπλέον στην επιβάρυνση της κατάστασης που προέρχεται από τη μεγάλη είσοδο και παραμονή μεταναστών οι οποίες αυξάνουν τη ζήτηση του αίματος, επιβάλλει να ενισχυθεί ακόμη περισσότερο η προσπάθεια ενίσχυσης του συστήματος αιμοδοσίας στη χώρα μας. Και αυτός είναι ένας άλλος στόχος του νομοσχεδίου και θεωρώ πως μπορεί να επιτευχθεί με πάρα πολύ μεγάλη επιτυχία. 
      Το νομοσχέδιο που σήμερα συζητάμε περιλαμβάνει ορισμένες διατάξεις του προηγούμενου νόμου που αναφέρονται κυρίως στις αρχές οργάνωσης του συστήματος αιμοδοσίας. Ενώ παράλληλα καταργεί αρκετές διατάξεις, οι οποίες είτε δεν εφαρμόστηκαν ποτέ είτε βρίσκονται σε αντίθεση με τη νεότερη κοινοτική νομοθεσία.
      Επομένως, με την ψήφιση του νομοσχεδίου που σήμερα συζητάμε επιτυγχάνονται δύο πράγματα: Και ο εκσυγχρονισμός και η αναδιοργάνωση του Εθνικού Συστήματος Αιμοδοσίας αλλά και η εναρμόνισή του με το Κοινοτικό Δίκαιο. 
      Έρχομαι τώρα, κυρίες και κύριοι συνάδελφοι, στα βασικότερα σημεία του νομοσχεδίου που συζητάμε και τα οποία είναι η δημιουργία ενός ενιαίου φορέα εθνικής εμβέλειας και συγκεκριμένα του Εθνικού Κέντρου Αιμοδοσίας, με στόχο την ανάπτυξη και την προαγωγή του συστήματος αιμοδοσίας στη χώρα μας. Μεταξύ των αρμοδιοτήτων του Εθνικού Κέντρου Αιμοδοσίας περιλαμβάνεται ο συντονισμός, η εποπτεία και ο έλεγχος των επιμέρους ομάδων αιμοδοσίας. 
      Συνεπώς, με τη συγκέντρωση των επιτελικών αρμοδιοτήτων θα έλεγα, του συντονισμού της συλλογής, του εργαστηριακού ελέγχου, της επεξεργασίας, της αποθεματοποίησης και της διακίνησης του αίματος και των συστατικών του, καθώς όμως και της δυνατότητος χορήγησης αδείας στις υπηρεσίες αιμοδοσίας αλλά και της ανάπτυξης της σχετικής εργαστηριακής και επιστημονικής έρευνας από έναν άλλο φορέα όπως είναι το Εθνικό Κέντρο Αιμοδοσίας, επιχειρείται η ποιοτική πιστεύω αναβάθμιση του όλου συστήματος.
      Επίσης, ένα άλλο σημαντικό σημείο του νομοσχεδίου είναι αναμφισβήτητα το θέμα της πιστοποίησης των υπηρεσιών αιμοδοσίας. Έτσι, τα κέντρα αίματος που θα δημιουργηθούν θα θεσπίσουν και θα διατηρούν συστήματα αιμοδοσίας που θα καλύπτουν όλες τις δραστηριότητες και ανάλογα θα τις εφαρμόζουν, όπως δηλαδή ο σχεδιασμός της ποιότητας, ο έλεγχος της ποιότητας, η διασφάλιση της ποιότητας και η βελτίωση της ποιότητας, λαμβάνοντες πάντοτε υπόψη τις αρχές του κοινοτικού συστήματος αξιολόγησης.
      Τέλος, θεσπίζεται, αφ’ ενός μεν ένα κατάλληλο σύστημα για την εξασφάλιση της ανιχνευσιμότητας του πλήρους αίματος και των συστατικών του αίματος, αφ’ ετέρου δε ένα σύνολο οργανωμένων διαδικασιών αιμοεπαγρύπνισης με σκοπό τη συλλογή και την αξιολόγηση πληροφοριών, με στόχο να αποφεύγονται ανεπιθύμητες και επικίνδυνες καταστάσεις ή αντιδράσεις, συμβάλλοντας και προλαμβάνοντας παρόμοια φαινόμενα και βελτιώνοντας έτσι την ασφάλεια γενικά των μεταγγίσεων. 
      Εκτός όμως από τον εκσυγχρονισμό και την αναδιοργάνωση του συστήματος αιμοδοσίας, στο νομοσχέδιο που σήμερα συζητάμε, περιλαμβάνονται και ορισμένες άλλες διατάξεις αρκετά σημαντικές, οι οποίες ρυθμίζουν και επιλύουν προβλήματα ή αποκαθιστούν, αν θέλετε, αδικίες.
      Η υπηρεσία των γιατρών του Ωνάσειου Καρδιοχειρουργικού Κέντρου συνυπολογίζεται ως προϋπηρεσία για την κατάληψη θέσεων γιατρών του Ε.Σ.Υ.. Έτσι αναγνωρίζεται το σημαντικό έργο που επιτελούν οι γιατροί του Ωνάσειου Καρδιοχειρουργικού Κέντρου και επιπλέον, δίνεται και ένα επιπλέον κίνητρο για τη στελέχωσή του. 
      Εξομοιώνονται ως προς τα ευεργετήματα οι πάσχοντες από δρεπανοκυτταρική και μικροδρεπανοκυτταρική αναιμία με τους πάσχοντες από ομόζυγη μεσογειακή αναιμία. 
      Ρυθμίζονται, επίσης, θέματα των τέκνων των χανσενικών ασθενών και αναγνωρίζεται η ιδιαιτερότητα της νόσου σκλήρυνσης κατά πλάκας –και αυτό είναι πάρα πολύ σημαντικό- με σκοπό τη διευκόλυνση των πασχόντων.
      Τέλος, θεωρώ πολύ σημαντικό αυτό που αναφέρεται στο σύστημα και στη νέα διαδικασία αξιολόγησης και εξέλιξης των γιατρών του Ε.Σ.Υ., γεγονός που θα συμβάλει στην αποσυμφόρηση που σήμερα παρατηρείται με τη δημιουργία, όπως προβλέπεται στο άρθρο 22, ενός πενταμελούς συμβουλίου το οποίο θα είναι το μόνο αρμόδιο για την αξιολόγηση, την κρίση και την εξέλιξη των γιατρών του Ε.Σ.Υ..
      Τελειώνοντας, κύριε Πρόεδρε, θεωρώ ότι το νομοσχέδιο που σήμερα συζητάμε μόνο θετικές και σύγχρονες διατάξεις περιλαμβάνει. Με σαφήνεια, που δεν επιδέχεται –πιστεύω- αμφισβήτηση, ξεκαθαρίζει τους κανόνες της προσφοράς αίματος. Έχει, επομένως, όλες τις προϋποθέσεις, ώστε να υπερψηφιστεί από όλες τις πλευρές, συμβάλλοντας έτσι και μ’ αυτόν τον τρόπο στο να διασκεδαστούν οι αρνητικοί μύθοι που υπάρχουν γύρω από τη μετάγγιση του αίματος, στοχεύοντας πάντα στο να καταστήσουμε τη χώρα μας αυτάρκη στον ευαίσθητο αυτόν τομέα. 
      Σας ευχαριστώ
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Γιώργος Βασιλείου.
      ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, κατ’ αρχήν θα ήθελα να ευχηθώ στο Προεδρείο και σε όλο το Τμήμα καλό φθινόπωρο και ευδόκιμη θητεία στο Γ΄ Τμήμα Διακοπών της Βουλής. 
      Ξεκινά κανείς –αυτό μου δίδαξε η πείρα αυτούς τους δεκαοκτώ μήνες-  να αναφέρει αυτά που έχει σημειώσει και μ’ αυτά που ακούει δεν μπορεί παρά να σχολιάσει ορισμένα από αυτά που ακούει. Άκουσα με πολλή προσοχή τον κ. Γρηγοράκο και θα του απαντήσω σε ορισμένα θέματα. Ο κ. Γρηγοράκος τρεις φορές είπε: «Είπατε ότι θα κάνετε αυτό και δεν το κάνατε, γιατί δεν έχετε λεφτά», «Είπατε ότι θα κάνετε αυτό και δεν το κάνατε, γιατί δεν έχετε λεφτά», «Είπατε ότι θα κάνετε το άλλο και δεν το κάνατε, γιατί δεν έχετε λεφτά». Ποιοι φταίνε που δεν υπάρχουν τα λεφτά, κύριοι; Αυτούς να ψέξετε. Αυτούς να κατηγορήσετε.
      Και κάτι άλλο ακόμα. Ύστερα από αυτά που ο ίδιος ο κύριος Υπουργός είπε πριν από λίγο για το Κέντρο Παραγώγων Πλάσματος, έτρεξε κανένας από τους υπεύθυνους να κρυφτεί; Αυτούς να ψέξετε. Αυτούς να κατηγορήσετε.
      Ο κ. Γρηγοράκος τόνισε ιδιαίτερα ότι το νομοθετικό καθεστώς του ν.1820/1988 δεν ήταν επαρκές. Γιατί το τρέφατε δεκαέξι ολόκληρα χρόνια και δεν το αλλάζατε, αφού δεν ήταν επαρκές; 
      ΛΕΩΝΙΔΑΣ ΓΡΗΓΟΡΑΚΟΣ: Ήταν επαρκέστατο.
      ΓΕΩΡΓΙΟΣ ΒΑΣΙΛΕΙΟΥ: Αυτούς που ήταν υπεύθυνοι, αυτούς να ψέξετε. Αυτούς να κατηγορήσετε.
      Και όσο για τον εκλεκτό συνάδελφο, κύριο Υπουργό, τον κ. Βενιζέλο, που μίλησε για καλόπιστες κριτικές, ήθελα να ρωτήσω: Αυτές τις καλόπιστες κριτικές τις κάνατε στους εαυτούς σας όσο κυβερνούσατε και νομοθετούσατε; Εσάς να ψέξετε. Εσάς να κατηγορήσετε.
      Το πολιτικό γίγνεσθαι, επ’ ευκαιρία του σχεδίου νόμου που φέρεται προς ψήφιση, δεν είναι μόνο δείγμα της συνεχιζόμενης μέχρι και σήμερα αποτελεσματικής πολιτικής γραφής της Νέας Δημοκρατίας ως Κυβέρνησης. Είναι και δείγμα αμέριστης κοινωνικής ευαισθησίας και κοινωνικής ευθύνης. Κοινωνική ευθύνη, που ο Κώστας Καραμανλής και η Νέα Δημοκρατία όχι μόνο γνωρίζουν καλά, ποιοτικά και ποσοτικά, αλλά καθημερινά κάνουν πράξη μέσα από θεμελιώδεις κοινωνικές αρχές, οι οποίες αποτελούν και θα αποτελούν λάβαρο στα πολιτικά ιδεώδη της παράταξής μας. Αυτό άλλωστε επιβεβαιώθηκε περίτρανα από τις εξαγγελίες του Πρωθυπουργού στη Διεθνή Έκθεση Θεσσαλονίκης.
      Η Κυβέρνηση, κυρίες και κύριοι συνάδελφοι, αναδιοργανώνει το κράτος, θέτει και τηρεί κοινωνικές αρχές ενός κοινωνικού κράτους δικαίου, στηρίζει τα χαμηλά κοινωνικά στρώματα, θεραπεύει τις κοινωνικές αδικίες και τα τελματώδη προβλήματα του τόπου και προχωρά με γοργούς ρυθμούς στην ανάπτυξη και στην ευημερία όλων των Ελλήνων.
      	Είναι αλήθεια ότι ο θεσμός της αιμοδοσίας στη χώρα μας δεν είναι τόσο αναπτυγμένος όσο σε άλλες κοινοτικές χώρες. Δυστυχώς μέχρι σήμερα δεν παρουσιάστηκε στην ελληνική πραγματικότητα μία οργανωμένη πρωτοβουλία από τη μεριά του κράτους, να οργανώσει το θεσμό της αιμοδοσίας, να προβάλει τον εθελοντισμό και να αφυπνίσει τους πολίτες. Σ’ αυτόν τον τομέα, όπως και σε πολλούς άλλους, η σημερινή Αξιωματική Αντιπολίτευση δυστυχώς είχε αποτύχει, με συνέπεια οι ανάγκες σε αίμα να μην επαρκούν και η χώρα μας να κάνει εισαγωγή αίματος και παραγώγων του και μάλιστα σε τσουχτερές τιμές, παρόλο που όλοι συμφωνούσαν για τη σπουδαιότητα του θέματος αυτού, το οποίο συνιστά θεσμό ζωής.
      	Κυρίες και κύριοι συνάδελφοι, το κράτος ήταν ο μεγάλος απών. Εκ των ενόντων υποκαταστάθηκε από κοινωνικούς φορείς και ιδίως από τον απλό πολίτη του οποίου η συμβολή ήταν, είναι και θα είναι καταλυτική, ιδίως στο επίπεδο της κοινωνικής ευαισθησίας και της προβολής του εθελοντισμού.
      	Κυρίες και κύριοι συνάδελφοι, ένα από τα ιδιαίτερα χαρακτηριστικά της Ελληνίδας και του Έλληνα είναι η αγάπη για το συνάνθρωπό του, η ευαισθητοποιημένη στάση που κρατά στην προκειμένη περίπτωση μέσα από την εθελοντική αιμοδοσία. 
      Η Νέα Δημοκρατία τι κάνει; Θέτει το θεσμό της αιμοδοσίας στην κορωνίδα των κοινωνικών μεταρρυθμίσεων. Άμεσα ξεκίνησε το πρόγραμμα «Δεσμοί Αίματος» με πρωτοβουλία του Υπουργού Υγείας και τη στενή βέβαια συνεργασία με όλους τους εμπλεκόμενους φορείς (υπηρεσίες αιμοδοσίας της χώρας, Επιτροπή Αιμοδοσίας, Ένοπλες Δυνάμεις, σύλλογοι εθελοντών αιμοδοτών, ομοσπονδίες συλλόγων εθελοντών αιμοδοτών, τοπικοί φορείς κ.λπ.) με στόχο την αύξηση του εθελοντικά προσφερόμενου αίματος. Το μήνυμα που στέλνει η Κυβέρνηση της Νέας Δημοκρατίας είναι απλό και ουσιαστικό, όπως και η πολιτική της, η φλόγα του εθελοντισμού να μη σβήσει και στην αιμοδοσία.
      Το καλοκαίρι του 2004 επιβεβαιώθηκε αυτό για άλλη μία φορά, ότι δηλαδή όταν οι Έλληνες είναι ενωμένοι, μπορούν να κατορθώσουν τα ακατόρθωτα κι αυτό έγινε μέσα από τον εθελοντισμό. Ο εθελοντισμός αποδείχθηκε το «χρυσό μετάλλιο» που επάξια κέρδισαν οι Ελληνίδες και οι Έλληνες. Ας τους βοηθήσουμε, λοιπόν, να το κερδίσουν και στην αιμοδοσία και ας μάθουμε επιτέλους να μιλάμε σ’ αυτήν την Αίθουσα και λίγο ανθρώπινα και λυπάμαι που ως νέος Βουλευτής κάνω αυτήν την παρατήρηση.
      	Το επί σειρά ετών νομοθετικό κενό για την οργάνωση της νομοθεσίας έρχεται να καλύψει το σχέδιο νόμου που φέρεται προς ψήφιση. Η σπουδαιότητα και η καίρια και καταλυτική παρέμβασή του διαπιστώνονται από τον τίτλο του: «Αναδιοργάνωση του συστήματος αιμοδοσίας». 
      Το αναχρονιστικό, ξεχασμένο και σε πολλές διατάξεις αντίθετο με κανόνες δικαίου νομοθετικό καθεστώς του ν. 1820/1988 που προανέφερα, που η κυβέρνηση του ΠΑ.ΣΟ.Κ. είχε διατηρήσει, όπως είπα, επί δεκαέξι χρόνια με την αναποτελεσματικότητα που ομολογουμένως το χαρακτήριζε, καταργείται σχεδόν εξ’ ολοκλήρου. 
      Για την ανάγκη της αποτελεσματικής διαχείρισης του θεσμού της αιμοδοσίας και ιδίως της εθελοντικής είναι απαραίτητη η ίδρυση ή μάλλον –επιτρέψτε μου την έκφραση- η αποτελεσματική επανίδρυση ενός κρατικού φορέα, δηλαδή του Εθνικού Κέντρου Αιμοδοσίας, την εποπτεία του οποίου έχει ο ίδιος ο Υπουργός Υγείας. Αυτό το νομικό πρόσωπο επιχορηγείται από το κράτος και στελεχώνεται με ουσιαστικές και αποφασιστικές αρμοδιότητες, με σκοπό να φέρει σε πέρας το έργο του που είναι η οργάνωση του θεσμού της αιμοδοσίας και η διάδοση της εθελοντικής αιμοδοσίας. Διοικείται από σύγχρονα συλλογικά διοικητικά όργανα και το Διοικητικό του Συμβούλιο συντίθεται από όλους τους εμπλεκόμενους κρατικούς και κοινωνικούς φορείς. Συνεπώς, υπάρχει μία συμμετοχική πολυσχιδής δραστηριότητα, θα έλεγα, και ακούγονται όλοι όσοι συμβάλλουν στη διάδοση της εθελοντικής αιμοδοσίας.
      Νομίζω ότι με τις παρεμβάσεις του το παρόν σχέδιο νόμου βελτιώνει και οργανώνει αποτελεσματικά μία καίρια και ευαίσθητη κοινωνική πτυχή, την αιμοδοσία, την προσφορά αίματος, δηλαδή την προσφορά ζωής. Είμαι σίγουρος ότι τα θετικά του αποτελέσματα δεν θα αργήσουν να εμφανιστούν.
      Αξιότιμοι συνάδελφοι, η αιμοδοσία είναι ανθρωπιά, είναι μέγιστη κοινωνική προσφορά. Πιστεύω, λοιπόν, ότι όλοι θα συμφωνήσετε για τη σπουδαιότητα και τη σημασία του θεσμού αυτού και ότι το Σώμα σύσσωμο θα συμβάλει στην κοινωνία μας θετικά, επιβραβεύοντας το έργο του Υπουργού Υγείας.
      Θα ήθελα να κλείσω τη σύντομη αυτή αναφορά μου με μία σύντομη, μα και ανθρώπινη ιστορία. Θα ήθελα να αναφερθώ στην ιστορία της μικρής Ειρήνης.
      Η μικρή Ειρήνη ζει και μεγαλώνει στην ακριτική Κομοτηνή. Δυστυχώς η μοίρα της έλαχε να τη χτυπήσει αυτοκίνητο και χρειάστηκε μεγάλη ποσότητα αίματος σπάνιας ομάδας. Η προσπάθεια να ανεβρεθεί τέτοια ομάδα αίματος ήταν δυστυχώς ανεπιτυχής. Στο διπλανό δωμάτιο του νοσοκομείου ήταν άρρωστος ο μικρός Χασάν. Η μητέρα του μόλις άκουσε την ανάγκη για αίμα αμέσως προσφέρθηκε να δώσει η ίδια, αφού είχε αυτή τη σπάνια ομάδα αίματος. Τα δάκρυα μαρασμού λοιπόν έγιναν δάκρυα χαράς και έτσι η μικρή Ειρήνη σώθηκε ζει και ανασαίνει. 
      Εύχομαι το μήνυμα της Ειρήνης και της αγάπης να γίνει το περιστέρι που θα ενώσει  τις καρδιές όλων των ανθρώπων και θα καταστήσει συνείδηση ζωής την εθελοντική αιμοδοσία. Χαρίζοντας αίμα, χαρίζουμε ζωή. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βασιλείου που κατέληξε σε μια ωραία προτροπή, η οποία ισχύει προφανώς και για τους Βουλευτές. Όταν γίνεται αιμοδοσία στη Βουλή να συμμετέχουν. 
      ΓΕΩΡΓΙΟΣ ΒΑΣΙΛΕΙΟΥ: Αυτό ήθελα να πω αλλά το άφησα γιατί υπάρχει Επιτροπή Αιμοδοσίας στη Βουλή. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Βούλτεψη. 
      ΣΟΦΙΑ ΒΟΥΛΤΕΨΗ: Ευχαριστώ, κύριε Πρόεδρε. Κυρίες και κύριοι συνάδελφοι, λένε ότι δεν υπάρχει τίποτα πιο άχαρο από το ρόλο του Βουλευτή κόμματος που βρίσκεται στην Κυβέρνηση. Παρά το γεγονός ότι εγώ δεν  συμμερίζομαι αυτήν την άποψη -γιατί πιστεύω πως είναι πολύ ενδιαφέρουσα διαδικασία η διαδικασία υποστήριξης εκ μέρους του Βουλευτή μιας κοινής προσπάθειας στην οποία και ο ίδιος συνέβαλε προεκλογικά και συμβάλλει μετεκλογικά- θεωρώ ότι υπάρχει ακόμα κάτι πιο άχαρο απ’ αυτό. Το πιο άχαρο είναι να βρίσκεσαι σε θέση να μιλήσεις για κάτι εκθειάζοντας το. 
      Οι υπερβολικοί έπαινοι δεν ταιριάζουν στην πολιτική ούτε στη δημοσιογραφία απ’ όσο είμαι σε θέση να θυμάμαι. Βρισκόμαστε όμως μπροστά σε ένα νομοσχέδιο που και άρτια επεξεργασμένο είναι και μαρτυρά γνώση των θεμάτων που πρέπει να ρυθμιστούν. Θα αποφύγω όμως τους επαίνους που ξέρω ότι και ο παριστάμενος Υπουργός και ο παριστάμενος Υφυπουργός δεν επιθυμούν ούτε επιδιώκουν. 
      Θα σταθώ σε ένα πολύ σοβαρό θέμα στο οποίο θεωρώ αναγκαίο ότι πρέπει να επανερχόμαστε προκειμένου να γίνει κομμάτι της συλλογικής συνείδησης. Όπως υποστήριξα και στο νομοσχέδιο για τον εθελοντισμό υπάρχει στη χώρα μας μεγάλο έλλειμμα ενημέρωσης της κοινής γνώμης με αποτέλεσμα οι Έλληνες και οι Ελληνίδες να βρίσκονται πολύ πίσω όσον αφορά στην ευαισθητοποίηση και στην κοινή δράση γύρω από θέματα που αφορούν στην ίδια τη ζωή. 
      Στην Ελλάδα δεν έχει δημιουργηθεί κίνημα εθελοντικής αιμοδοσίας, και μου κάνει εντύπωση πώς καμιά από τις εκατοντάδες εθελοντικές μη κυβερνητικές οργανώσεις δεν έχει αναλάβει δράση τουλάχιστον ενημέρωσης σ’ αυτόν τον τόσο σημαντικό τομέα. Στην Ελλάδα δεν υπάρχει συντονισμένη δράση ενημέρωσης του λαού και μάλιστα για κάτι που εύκολα αντιλαμβάνονται πως είναι σημαντικό για την ίδια τη ζωή. Το νομοσχέδιο αυτό έρχεται να συμπληρώσει και αυτό το κενό, καθώς και πολλά άλλα αναφερόμενα σε ειδικές κατηγορίες συνανθρώπων μας. Δυστυχώς όμως δεν είμαι καθόλου βέβαιη ότι αυτό θα γίνει γνωστό στο ευρύ κοινό. 
      Καλώς ή κακώς, ο κόσμος ενημερώνεται πλέον από την τηλεόραση και θεωρώ ότι προς αυτήν την κατεύθυνση πρέπει να κινηθούμε άμεσα. Καλές είναι όλες οι άλλες πρωτοβουλίες, αλλά η τηλεόραση αποτελεί το πλέον μαζικό μέσο. Το ζήτημα είναι πως, αν και όλοι συμφωνούμε ότι το αίμα, αυτή η μοναδική πηγή ζωής είναι πολύ πιο σημαντικό από το διαζύγιο ενός καλλιτεχνικού ζεύγους, ο κόσμος εξακολουθεί να μην ενημερώνεται για τα θέματα που έχουν ιδιαίτερη αξία για τη ζωή. 
      Πιστεύω πως είναι ακόμα ώρα να αγωνιστούμε όλοι μαζί για να εφαρμοστεί το άρθρο 14 του Συντάγματος που προβλέπει την ενημέρωση και την εκπαίδευση του κόσμου. Ζούμε στην εποχή της υπερπληροφόρησης αλλά λίγες είναι οι χρήσιμες για τη ζωή πληροφορίες που φθάνουν στους ανθρώπους. Πολύ συχνά παρακολουθούμε την υπερπροβολή θεμάτων, είτε για καθαρά προπαγανδιστικούς σκοπούς είτε για να περνάει η ώρα. 
      Τέλος, για παράδειγμα θα ήθελα να δω –επειδή είναι επίκαιρο- και τη Γ.Σ.Ε.Ε. και τις άλλες μεγάλες συνδικαλιστικές οργανώσεις να δίνουν τη μάχη και σ’ αυτόν τον τομέα. Θα ήθελα να τις δω να μπαίνουν μπροστά σε θέματα ευαισθητοποίησης των μελών τους και επομένως του συνόλου του ελληνικού λαού και να αγκαλιάζουν τέτοιες προσπάθειες. 
      Λυπάμαι που θα το πω, αλλά επειδή όλοι κυκλοφορούμε ανάμεσα στους ανθρώπους νομίζω ότι σε όλους σας θα έχει τύχει να δημιουργηθεί η αίσθηση ότι οι άνθρωποι δεν γνωρίζουν όσα θα έπρεπε να γνωρίζουν. Πολύ συχνά αισθάνομαι πολύ μεγάλη αμηχανία, όταν λέω κάτι στον κόσμο που συναντώ στο δρόμο και παίρνω την απάντηση: «και αυτό εμείς που θέλετε να το ξέρουμε; Γιατί δεν μας το λέει κανείς;». Αυτό πιστεύω ότι είναι το ζήτημα. Κάποιος πρέπει να τους το πει. Γιατί μόνο έτσι με τη σωστή ενημέρωση θα μπορέσουμε όλοι μαζί να πάμε μπροστά και να κάνουμε καλύτερη τη ζωή όλων. 
      Με αφορμή αυτό το νομοσχέδιο έγινε μία ευρύτερη κριτική σ’ αυτήν την Αίθουσα σχετικά με το έργο της Κυβέρνησης και του Υπουργείου στα θέματα της υγείας. Παρουσιάζεται σ’ αυτήν τη χώρα κάτι το εξαιρετικά παράδοξο. Εγώ δεν θα πω, για παράδειγμα, ότι αυτά τα ζητήματα, τα οποία ετέθησαν από συναδέλφους της Μείζονος Αντιπολίτευσης, έπρεπε να είχαν λυθεί στα είκοσι χρόνια εξουσίας του ΠΑΣΟΚ. Το έχουμε πει πολλές φορές. Μα τα τελευταία συνεχόμενα έντεκα, δώδεκα χρόνια, κύριε Σκουλάκη, 1993-2003, 2004, ας πούμε, έπρεπε να είχαν δοθεί κάποιες λύσεις για το θέμα των εντατικών, για τις προσλήψεις, για τα άλλα προβλήματα για τα οποία συζητούμε.
      Θέλω εδώ να θέσω ξανά ένα παράδοξο: Προκύπτει και από άλλες συζητήσεις μέσα στη Βουλή, ότι όλα είχαν προγραμματιστεί από το ΠΑΣΟΚ το 2003. Άκουσα και από την εισηγήτρια της Μείζονος Αντιπολίτευσης να λέει «είχαμε δρομολογήσει τις προσλήψεις το 2003».
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Είχαν προκηρυχθεί οι θέσεις…
      ΣΟΦΙΑ ΒΟΥΛΤΕΨΗ: Ναι, είχαν προκηρυχθεί οι θέσεις.
      Δηλαδή από το 1993, ας πούμε, που νοσεί η κατάσταση στην υγεία, φτάσαμε στο 2003, δηλαδή παραμονές των εκλογών και προκηρύχθηκαν οι θέσεις, δηλαδή δόθηκε η υπόσχεση ότι θα προσληφθούν κάποιοι άνθρωποι.
      ΕΜΜΑΝΟΥΗΛ ΣΚΟΥΛΑΚΗΣ: Η προκήρυξη είναι υπόσχεση.
      ΣΟΦΙΑ ΒΟΥΛΤΕΨΗ: Ναι, υπόσχεση είναι. 
      Η προκήρυξη έγινε και δεν προσελήφθησαν οι άνθρωποι.
      ΕΜΜΑΝΟΥΗΛ ΣΚΟΥΛΑΚΗΣ: Το Υπουργείο πάγωσε τις προσλήψεις.
      ΣΟΦΙΑ ΒΟΥΛΤΕΨΗ: Εγώ μιλάω γενικά. Φαίνεται ότι το ΠΑ.ΣΟ.Κ. είναι αρμοδιότητας της επιτροπής του ντόπινγκ. Σας ντοπάρανε γύρω στο 2003 εν΄ όψει των εκλογών. Δεν μπορώ να το εξηγήσω αυτό.
      ΕΜΜΑΝΟΥΗΛ ΣΚΟΥΛΑΚΗΣ: Πάτε γυρεύοντας να χαλάσετε το συναινετικό κλίμα.
      ΣΟΦΙΑ ΒΟΥΛΤΕΨΗ: Δηλαδή το Νοσοκομείο των Αγίων Αναργύρων, κύριοι συνάδελφοι, που κρίθηκε κατεδαφιστέο το 1999 και είχε κλειστά δωμάτια και κλίνες επί χρόνια, το 2004, που προκηρύχθηκαν οι εκλογές, δεν είχε ανασκευαστεί ή κατασκευαστεί, παρ’ ότι κατά 75% υποτίθεται ότι αυτό θα εκαλύπτετο από κονδύλι της Ευρωπαϊκής Ένωσης. 
      Άρα, λοιπόν, δεν μπορεί τώρα αυτή η καινούργια ιστορία, «το 2003 τα είχαμε όλα έτοιμα, αλλά χάσαμε τις εκλογές», να περνά στον ελληνικό λαό, διότι δεν είναι λογικό και δεν πείθει. Και εν πάση περιπτώσει, η λεγόμενη δωρεάν υγεία κόστιζε στους Έλληνες το 1990 1.000.000.000 ευρώ ετησίως. Όταν παρέλαβε η Νέα Δημοκρατία την Κυβέρνηση κόστιζε 6.000.000.000 ευρώ. 
      Άρα, λοιπόν, σε αυτά τα χρόνια προς αυτήν την κατεύθυνση είχαμε ένα έλλειμμα. Εξ ιδίων πληρώνουν οι Έλληνες το 45% της περίθαλψής τους. 
      ΕΜΜΑΝΟΥΗΛ ΣΚΟΥΛΑΚΗΣ: Τα ελέγξατε τα νούμερα; Ξέρετε τι είπατε;
      ΣΟΦΙΑ ΒΟΥΛΤΕΨΗ: Ακριβώς, έτσι είναι τα νούμερα και δεν έχουν αμφισβητηθεί. Με συγχωρείτε, αλλά δεν έχουν αμφισβητηθεί.
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, να τα πείτε όταν θα πάρετε το λόγο;
      ΣΟΦΙΑ ΒΟΥΛΤΕΨΗ: Εν πάση περιπτώσει, θέλω να πω για όλα αυτά ότι πρέπει να είμαστε πάρα πολύ προσεκτικοί όταν βρισκόμαστε για πάρα πολλά χρόνια στην εξουσία και αυτά τα ζητήματα δεν έχουν λυθεί. Διότι εμείς –το ξαναλέω και από αυτό το Βήμα- δεν υποσχεθήκαμε σοσιαλισμό στις 18. Εμείς δεν υποσχεθήκαμε καν όλες τις λύσεις στις 8 Μαρτίου, κύριε συνάδελφε. Είπαμε ότι θα λυθούν συγκεκριμένα ζητήματα μέσα σε συγκεκριμένο χρονικό διάστημα, το οποίο είναι αυτή η τετραετία. Δεν μπορεί τώρα όλα όσα συνέβησαν στο παρελθόν να μετακυλίονται σ’ αυτήν την Κυβέρνηση. Και μην ξεχνάτε ότι η μαύρη τρύπα των νοσοκομείων ήταν 2,5 δισεκατομμύρια ευρώ.
      Αυτά, λοιπόν, που αντιμετωπίστηκαν μέσα σε αυτό το χρονικό διάστημα, είναι πολύ σημαντικά.
      Όλα αυτά δεν τα λέω για να έρθω σε αντιπαράθεση με τους συναδέλφους. Τα λέω γιατί υπάρχει ανάγκη πλέον να καταλάβουμε όλοι τι αντιλαμβάνεται ο λαός όταν μιλούμε. Και ο λαός αντιλαμβάνεται πάρα πολύ καλά ότι το ΠΑ.ΣΟ.Κ. ήταν στην εξουσία συνεχόμενα τα τελευταία έντεκα χρόνια και με κάποια μικρή διακοπή, τα τελευταία είκοσι χρόνια.
      Άρα, δεν θα έπρεπε να συζητάμε εδώ γι’ αυτά τα ζητήματα. Θα έπρεπε να είχαν λυθεί. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Βούλτεψη.
      Το λόγο έχει η συνάδελφος κα Αθηνά Κόρκα-Κώνστα.
      Θα ολοκληρώσουμε με τον κ. Σκουλάκη.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε σήμερα το σχέδιο νόμου για την αναδιοργάνωση του συστήματος αιμοδοσίας. Θεωρώ ότι είναι σημαντικό, γι’ αυτό και ως πολίτης αλλά και ως πολιτικός, μολονότι η επαγγελματική μου ιδιότητα όλα τα προηγούμενα χρόνια δεν είχε σχέση με την Ιατρική, λόγω της σημαντικότητας του νομοσχεδίου θέλω κι εγώ να καταθέσω τις σκέψεις μου.
      Το παρόν σχέδιο νόμου εκσυγχρονίζει και προωθεί το υπάρχον σύστημα και το προσαρμόζει με τις ευρωπαϊκές προδιαγραφές. Ασχολείται με ένα σημαντικό τομέα: Ασχολείται με τη συλλογή, τον έλεγχο και τη διαχείριση του ανθρώπινου αίματος και των συστατικών του. Μ’ αυτό τον τρόπο θα εξασφαλίσει την προστασία της δημόσιας υγείας. Με ποιον τρόπο; Με τη διασφάλιση της ποιότητας στη διαδικασία της αιμοδοσίας. Δημιουργείται κατ’ ουσίαν ένα σύστημα-πλαίσιο, ένα πλαίσιο ελέγχου της ποιότητας και διακίνησης του αίματος με τη σύσταση του Εθνικού Κέντρου Αιμοδοσίας, το οποίο είναι πάρα πολύ σημαντικό ως συντονιστικό όργανο του όλου συστήματος. Διότι, κυρίες και κύριοι συνάδελφοι, διασφαλίζει την ποιότητα και αναβαθμίζει την όλη διαδικασία της αιμοδοσίας. Κατ’ αυτόν τον τρόπο θα εκλείψουν φαινόμενα –και έντονα μάλιστα- ελλείψεως, τα οποία παρατηρούνται συνεχώς. 
      Το Εθνικό Κέντρο Αιμοδοσίας καταρτίζει έναν κανονισμό: εποπτεύει τα άλλα κέντρα αίματος και μαζί με τις νοσοκομειακές υπηρεσίες συγκροτούν τις νέες περιφερειακές μονάδες αιμοδοσίας, που έχουν και καίριο και σημαντικό ρόλο. Και το καταλαβαίνουμε αυτό όλες και όλοι εμείς. Ορίζονται επίσης οι κανόνες για την εθελοντική και μη αμειβόμενη αιμοδοσία, ώστε κάποια στιγμή να γίνει αυτό που θέλουμε όλοι: Η χώρα μας να γίνει αυτάρκης με επαρκείς ποσότητες αίματος για τις ανάγκες που έχουμε. 
      Μέσα απ’ αυτό το σχέδιο νόμου τονίζεται και ο εθελοντισμός. Γνωρίζουμε όλοι ότι ο εθελοντισμός είναι ύψιστη μορφή αλτρουισμού. Είναι το να προσφέρει κάποιος ζωή μέσα από το αίμα του. Και είναι απολύτως αναγκαία, κυρίες και κύριοι συνάδελφοι, η ευαισθητοποίηση της κοινωνίας –το έθεσαν και άλλοι συνάδελφοι- ως προς την εθελοντική αιμοδοσία. Εδώ θέλω να επισημάνω το λειτούργημα, το οποίο εξασκούν και οι σύλλογοι εθελοντών αιμοδοτών, οι οποίοι προέρχονται ή από μέλη πολιτιστικών συλλόγων με τη βοήθεια είτε της Εκκλησίας, η οποία σε πάρα πολλούς τομείς παίζει πρωταρχικό ρόλο είτε και της Τοπικής Αυτοδιοίκησης. Και φυσικά θα επισημάνω ότι οικονομικά στηρίζονται είτε σε χορηγίες είτε στην καλή θέληση και την ηρωική προσπάθεια μελών, φίλων, κ.λπ. Νομίζω ότι πρέπει να θεσμοθετηθούν και πόροι για να βοηθήσουν αυτό τον τομέα. Επίσης, θα πρέπει -αυτό ειπώθηκε και πάλι- να γίνονται συνεχείς καμπάνιες και από τα Μέσα Μαζικής Ενημέρωσης για την ανάδειξη της εθελοντικής αιμοδοσίας.
      Κυρίες και κύριοι συνάδελφοι, θα φέρω ένα παράδειγμα: Στο Νομό Κορινθίας –το νομό, τον οποίον εκπροσωπώ- είναι αλήθεια ότι υπάρχουν πάρα πολλοί σύλλογοι εθελοντών αιμοδοτών κι έχουν έντονη δράση και σημαντική επίδοση σε πολλούς τομείς. Είναι συστηματικοί εθελοντές αιμοδότες. Ο δε Πρόεδρος της Πανελλήνιας Ένωσης Εθελοντών Αιμοδοτών ξεκίνησε μέσα απ’ αυτό το σύλλογο μαζί με το διοικητικό του συμβούλιο την έμπνευση και μετά θεσμοθέτησαν μαζί με όλους ένα πανελλήνιο συνέδριο –ονομάσθηκε αμφικτιονία- η οποία ξεκίνησε πέρσι, το 2004, για πρώτη φορά με μία πανελλήνια λαμπαδηδρομία με φλόγα τη φλόγα της αγάπης, τη φλόγα της ζωής. Αυτή η λαμπαδηδρομία ξεκίνησε από το Ξυλόκαστρο και γύρισε όλη την Ελλάδα. Και αυτό έγινε θεσμός. Επαναλήφθηκε και φέτος με έδρα τις Σέρρες απ’ ό,τι νομίζω. Και από κει και πέρα θα συνεχίζεται. Αυτό ευαισθητοποίησε πάρα πολύ κόσμο απ’ ό,τι διαπιστώσαμε όλοι.
      Ένας άλλος, επίσης, τομέας: Η παρότρυνση και η επιβράβευση, ως ηθική ανταμοιβή, παρακινούν κυρίως τη νεολαία για να γίνουν εθελοντές αιμοδότες. Εδώ θα ήθελα να επισημάνω και τη σημαντικότητα που έχει η οργάνωση των υπηρεσιών υγείας, ώστε να υπάρχει χρόνος για κινητές μονάδες επιτόπου, δηλαδή στο κέντρο του χωριού, θα έλεγα ή στη δουλειά του καθενός ανθρώπου, για να μη χρειάζεται ο αιμοδότης που έχει τη διάθεση και θέλει να προσφέρει, (θέλει να προσφέρει ζωή μέσα από το αίμα του), να χάνει χρόνο από τη δουλειά του, που θεωρεί ίσως ότι είναι εξίσου σημαντική, ενώ υπάρχει όλη αυτή η διάθεση.
      Γνωρίζουμε όλοι ότι μία φιάλη αίματος τη στιγμή που την έχουμε ανάγκη για ένα δικό μας πρόσωπο –το έχουμε ζήσει στο συγγενικό μας περιβάλλον όλοι- εκείνη τη στιγμή είναι το σημαντικότερο πράγμα στον κόσμο. Πόσο μάλλον όταν υπάρχουν και οι πάσχοντες από μεσογειακή αναιμία, οι οποίοι χρειάζονται τις μόνιμες μεταγγίσεις. Θα φέρω ένα παράδειγμα: Στο Νοσοκομείο Κορίνθου, όπου υπάρχει μονάδα μεσογειακής αναιμίας -νομίζω το διαπιστώσατε κι εσείς, κύριε Υπουργέ, κατά την πρόσφατη επίσκεψή σας την άνοιξη- έρχονται πάσχοντες –το έχω διαπιστώσει κι εγώ- από την Αιτωλοακαρνανία, από την Καλαμάτα. Θέλω να πω δηλαδή, ότι έρχονται από διάφορες μεριές, από μακριά, εκεί όπου υπάρχει το αίμα και εκεί όπου μπορούν να βρουν τη βοήθεια που πρέπει να πάρουν. Και αυτό φυσικά γίνεται με τις φιλότιμες προσπάθειες όλων.
      Επίσης, θέλω να επισημάνω και ένα άλλο σημείο, τη γεωγραφική ιδιαιτερότητα που έχει η χώρα μας -η χώρα μας είναι νησιωτική, είναι ορεινή, είναι ημιορεινή- και αυτό όσον αφορά τα Κέντρα Αίματος, τα οποία θα δημιουργηθούν αργότερα υπό την εποπτεία του Εθνικού Κέντρου Αιμοδοσίας, ούτως ώστε σε διάφορα κομβικά σημεία ή ανάλογα με την ιδιαιτερότητα να υπάρχει η διασφάλιση αυτής της διαδικασίας πολύ εύκολα και κυρίως σε περιοχές που το καλοκαίρι έχουν πολύ περισσότερο κόσμο.
      Να ξέρουμε κάτι και αυτό πρέπει και να προωθούμε: Οι εθελοντές αιμοδότες είναι πάντοτε παρόντες και προγραμματίζουν και έκτακτες αιμοδοσίες, όπως έγιναν -απ’ ό,τι ξέρω- και στην περίοδο των Ολυμπιακών Αγώνων για να υπάρχει επάρκεια.
      Θα ήθελα να σταθώ σε μία από τις διατάξεις αυτού του σχεδίου νόμου που θεωρώ ότι λύνει το χρόνιο πρόβλημα, τις εκκρεμότητες των υποψηφίων οικογενειών για την αναδοχή υιοθεσίας. Ως γυναίκα, ως μητέρα θεωρώ και αντιλαμβάνομαι ότι επιτέλους λύνεται ένα χρόνιο πρόβλημα τόσων οικογενειών, οι οποίες έχουν την ανάγκη και θέλουν να έχουν ένα παιδί, να υιοθετήσουν ένα παιδί, αλλά με αυτόν τον τρόπο μέσα από τις μονάδες κοινωνικής φροντίδας θα υπάρχει η δυνατότητα, το δικαίωμα ώστε αυτό να γίνεται χωρίς καθυστέρηση, να γίνεται η κοινωνική έρευνα και να προωθούνται πολύ συντομότερα αυτά τα ζητήματα.
      Επίσης υπάρχουν και άλλες διατάξεις, όπως η υποχρέωση της δημιουργίας ξενώνων. Είναι σημαντικό ότι διευθετούνται και ζητήματα πληρωμής γιατρών με εξίσωση των αμοιβών αλλά και αξιολόγηση αυτών των λειτουργών. 
      Θα σταθώ και λίγο στο Ψυχολογικό Κέντρο της Βορείου Ελλάδος που ασχολείται με τα προβλήματα της νοητικής υστέρησης. Οι εργαζόμενοι εκεί προσπαθούν και προσέφεραν και καθοδηγούν και εκπαιδεύουν επαγγελματικά τα παιδιά και βρέθηκε τώρα αυτό το σχέδιο νόμου και το Υπουργείο Υγείας να φέρει λύσεις για αυτούς τους ανθρώπους.
      Εν κατακλείδι, θεωρώ ότι το νομοσχέδιο αυτό περιλαμβάνει πολλές ευεργετικές διατάξεις, στις οποίες δεν θα σταθώ εξ αιτίας του χρόνου, οι οποίες είναι δίκαιες για μεγάλες ομάδες πολιτών. Το νομοσχέδιο δείχνει την ευαισθησία της Κυβέρνησης και του Υπουργείου για αυτό το καίριο ζήτημα της υγείας. Υπερψηφίζω φυσικά αυτό το σχέδιο νόμου που θα προσφέρει -και αυτό- στη δημόσια υγεία.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Κόρκα-Κώνστα.
      Το λόγο έχει ο συνάδελφος κ. Σκουλάκης, με την αγόρευση του οποίου ολοκληρώνονται οι πρωτολογίες.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κύριοι Υπουργοί, αγαπητοί συνάδελφοι, δεν θα απαντήσω στην αγαπητή συνάδελφο, την κ. Βούλτεψη, για να μη χαλάσω το συναινετικό κλίμα που υπάρχει και καλώς υπάρχει για ένα τέτοιο σοβαρό νομοσχέδιο. Απλά σε όλον τον κόσμο –και αυτό πρέπει να το παραδεχτούμε όλοι- τα συστήματα υγείας κτίζονται και οι κυβερνήσεις, όταν αλλάζουν, συνεχίζουν να κτίζουν. Στην Αγγλία έκαναν είκοσι πέντε χρόνια να ολοκληρώσουν το σύστημά τους. Εμείς παραδώσαμε ένα σύστημα που ήταν αναπτυσσόμενο, σε εξέλιξη, με πάρα πολλά θετικά, με ελλείψεις, με προβλήματα και καλείται η Κυβέρνηση να ολοκληρώσει αυτό το σύστημα, αλλά πάνω απ’ όλα -για όνομα του Θεού, συνάδελφοι- να υλοποιήσει αυτά που υποσχέθηκε στον ελληνικό λαό. Εκεί είναι το ζητούμενο, η αναντιστοιχία προεκλογικών εξαγγελιών και μετεκλογικών δεσμεύσεων του κυρίου Υπουργού, ο οποίος σίγουρα διαφωνούσε με την κ. Βούλτεψη, η οποία λίγο ως πολύ φαινόταν ικανοποιημένη, ενώ ο ίδιος διαμαρτύρεται κάθε τόσο –και καλά κάνει- στον Υπουργό Εθνικής Οικονομίας και στον Πρωθυπουργό, γιατί δεν δίνουν χρήματα στο Υπουργείο. Δεν ξέρω βέβαια αν φτάνει αυτό, κύριε Υπουργέ. Για εσάς μπορεί να φτάνει να λέτε: «Εγώ εξήντλησα τα περιθώρια» αλλά οι μονάδες είναι κλειστές. Αυτά που θεσμοθετείτε εδώ εύχομαι να μη μείνουν διατάξεις χωρίς εφαρμογή.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Πάντως θα το προχωρήσουμε, αυτό που είχατε θέσει.
      ΕΜΜΑΝΟΥΗΛ ΣΚΟΥΛΑΚΗΣ: Σίγουρα, αγαπητοί συνάδελφοι, το νομοσχέδιο είναι σημαντικό. Το συζητούμενο σήμερα σχέδιο νόμου του Υπουργείου Υγείας: «Αναδιοργάνωση του συστήματος αιμοδοσίας και λοιπές διατάξεις» έρχεται να αναδιαρθρώσει το σύστημα αιμοδοσίας στη χώρα μας και να εναρμονίσει την εθνική νομοθεσία με την κοινοτική νομοθεσία, μητρική οδηγία 2002/1998.
      Μητρική οδηγία 2002/1998 η οποία θεσπίζει υψηλά πρότυπα ποιότητας και ασφάλειας για τη συλλογή, επεξεργασία, τον εργαστηριακό έλεγχο, την αποθήκευση και τη διακίνηση του αίματος και των συστατικών του. 
      Στη χώρα μας η αιμοδοσία και το σύστημα διαχείρισης λειτουργεί σύμφωνα με τις διατάξεις του ν. 1820/1988 βάσει του οποίου ορίζονται οι βασικές αρχές που πρέπει να διέπουν την αιμοδοσία καθώς και το σύστημα διαχείρισης, καθώς και τα απαραίτητα αρμόδια όργανα που είναι χρήσιμα για να λειτουργήσει όλη αυτή η διαδικασία. 
      Δεν σας κρύβω ότι νοιώθω ιδιαίτερη ικανοποίηση για τη συμβολή αυτού του νόμου που με τη στήριξη των μετά από μένα συναδέλφων μου στο πλαίσιο του ΕΣΥ, με την πολύτιμη προσφορά των αιματολόγων της χώρας μας -τους οποίους νομίζω ότι πρέπει εδώ όλοι να επαινέσουμε- με την προσφορά των εθελοντών αιμοδοτών μας καταφέραμε …
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Και τα τμήματα αιμοδοσίας.
      ΕΜΜΑΝΟΥΗΛ ΣΚΟΥΛΑΚΗΣ: Ναι και τα τμήματα αιμοδοσίας. Μα, είπα, μέσα στο πλαίσιο αυτό, καταφέραμε να φθάσουμε τα τελευταία χρόνια σε πολύ ικανοποιητικά επίπεδα επάρκειας αίματος. 
      Τα λέω αυτά, κύριε Πρόεδρε, γιατί αυτός ο νόμος ήταν το πρώτο νομοθέτημα που υποστήριξα ως αρμόδιος Υφυπουργός και σε έξι μήνες από την ψήφισή του τότε, με ευθύνη του Υπουργείου διοργανώσαμε το πρώτο τριήμερο εθελοντικής αιμοδοσίας στη χώρα μας, κύριε Υπουργέ -θέλω να δείτε όλες εκείνες τις αποφάσεις γιατί μπορούμε να το ξανακάνουμε- με θεαματικά αποτελέσματα. Αυξήθηκε τότε κατά 4% το εθελοντικά προσφερόμενο αίμα και οι περισσότεροι αιμοδότες τότε παρέμειναν συστηματικοί εθελοντές αιμοδότες στη συνέχεια.
      Να σας πω την άποψή μου, γιατί πήγε πολύ καλά αυτός ο νόμος και στηρίχθηκε από όλους τους πολιτικούς και επιστήμονες; Γιατί ήταν συναινετικός, παρά το βαρύ πολιτικό κλίμα που υπήρχε. Ο ομιλών και στην επιτροπή και στην Ολομέλεια πραγματικά άκουσε με προσοχή όλες τις παρατηρήσεις. Βγήκε ένα συναινετικό νομοσχέδιο,το οποίο στη συνέχεια στηρίχθηκε από  όλους και το επικαλούνται αυτοί που ασχολούνται με τα ευαίσθητα αυτά θέματα, πόσο πολύτιμο εργαλείο ήταν αυτό.
      Να πω δυο λόγια για τις ισχύουσες διατάξεις. 
      Σήμερα λειτουργούν στη χώρα μας δεκατέσσερα κέντρα αιμοδοσίας, είκοσι έξι σταθμοί αιμοδοσίας Α΄ τάξης και πενήντα τέσσερις σταθμοί αιμοδοσίας Β΄ τάξης. Με το προτεινόμενο σχέδιο νόμου συνιστάται το νομικό πρόσωπο δημοσίου δικαίου, το Εθνικό Κέντρο Αιμοδοσίας, το Εθνικό Κέντρο Παρασκευής Παραγώγων Αίματος «Ηλίας Πολίτης», τα Κέντρα Αίματος και οι νοσοκομειακές υπηρεσίες. Εν πάση περιπτώσει, όλη αυτή η νομοθετική παρέμβαση, όπως λέει το σχέδιο νόμου, έχει στόχο να δημιουργηθεί ένα ολοκληρωμένο σύστημα ελέγχου της αιμοδοσίας στη χώρα μας, το οποίο μπορεί ανά πάσα στιγμή να γνωρίζει τις ανάγκες του αίματος που τυχόν εμφανίζονται, τις διαθέσιμες ποσότητες και τους υποψήφιους δότες, ώστε να εκλείψουν οριστικά φαινόμενα έλλειψης αίματος ή κακού συντονισμού που έχουν κατά καιρούς…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Έχει συμπληρωθεί…
      ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, έλειπα από την επιτροπή, μη με παρεξηγήσετε. Το ερώτημα είναι εάν επιτυγχάνεται ο συντονισμός. Εγώ δεν κατάλαβα πόσα κέντρα αιμοδοσίας θα δημιουργήσετε, ποια θα είναι τα κριτήρια. Πληροφορήθηκα –και αν το είπατε, καλά το είπατε- ότι θα υπάρξει ένας πανελλαδικός σχεδιασμός από αρμόδιες επιτροπές, οι οποίες θα ζητήσουν…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Είπα και άλλα.
      ΕΜΜΑΝΟΥΗΛ ΣΚΟΥΛΑΚΗΣ: Μακάρι. Δεν τα διάβασα. Εύχομαι να γίνει έτσι, να βρείτε νοσηλευτικό προσωπικό. Διότι όλα αυτά, κύριε Υπουργέ, που λέτε εδώ μέσα, θα πρέπει να γίνουν στο πλαίσιο ανάπτυξης του Εθνικού Συστήματος Υγείας. Με τις ελλείψεις που υπάρχουν τι να προλάβετε; Τι να πρωτοκαλύψετε με τις χίλιες οκτακόσιες θέσεις νοσηλευτικού προσωπικού που τελικά μέχρι αυτή τη στιγμή για το 2004 και για το 2005, έχετε προκηρύξει; Τις μονάδες αιμοδοσίας; Τις μονάδες τεχνητού νεφρού; Τις μονάδες εντατικής θεραπείας; Το λέω αυτό για να βοηθήσω, με την καλή έννοια. Καταλαβαίνω τις δυσκολίες που αντιμετωπίζετε. Φοβάμαι μήπως ο νόμος αυτός είναι χωρίς κανένα νόημα. Αυτή είναι η μία παρατήρηση.
      Η άλλη παρατήρηση είναι η εξής: Δε νομίζω ότι ήταν ανάγκη να βγάλετε έξω την Κεντρική Ένωση Δήμων και Κοινοτήτων από το Διοικητικό Συμβούλιο. Δεν ήταν ανάγκη να βγάλετε έξω τον Πανελλήνιο Σύνδεσμο Εθελοντών Αιμοδοτών. Έχω εδώ τα κείμενά τους. Μας έκανε εντύπωση τότε που πέτυχε η εθελοντική αιμοδοσία σε ορισμένες περιοχές παραπάνω, γιατί υπήρξαν πρωτεργάτες σε αυτήν την προσπάθεια οι άρχοντες της Τοπικής Αυτοδιοίκησης. Βάλτε τους μέσα, δεν είναι κακό. 
      Τέλος, δεν ήταν ανάγκη να χαλάσετε το συναινετικό κλίμα του σχεδίου νόμου, κύριε Υπουργέ, μ’ αυτήν την τροπολογία για τις εκλογές στους φαρμακευτικούς συλλόγους. Για όνομα του Θεού! Διαβάζω το κείμενο του Π.Φ.Σ. και αν είναι έτσι, νομίζω ότι πρέπει να το πάρετε πίσω. 
      Η διαμαρτυρία αναφέρει: «Οι εκλογές για το νέο Διοικητικό Συμβούλιο του Πανελλήνιου Φαρμακευτικού Συλλόγου θα πραγματοποιηθούν στις 24.9.2005. Οι υποψηφιότητες σύμφωνα με το νόμο, έχουν κατατεθεί στις 24.8.2005 και έχουν ήδη ανακηρυχθεί οι υποψηφιότητες. Οι εκλογικοί συνδυασμοί συμμετέχουν σε αυτές λαμβάνοντες υπόψη τους την υπάρχουσα τότε εκλογική νομοθεσία. Ενόψει αυτού κ.λπ.». Αν είναι έτσι, κύριε Υπουργέ, είναι ωμή παρέμβαση... 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μιλάτε εκτός ουσίας. Αφού δεν ψηφίζετε το νομοσχέδιο...
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ και κύριε Σκουλάκη, να τα πούμε αυτά καλύτερα στη συζήτηση της τροπολογίας. 
      ΕΜΜΑΝΟΥΗΛ ΣΚΟΥΛΑΚΗΣ: Εάν είναι έτσι, κύριε Υπουργέ, είναι ωμή παραβίαση σε εκλογική διαδικασία, ωμή παρέμβαση στο εκλογικό σύστημα. Όταν θα ψηφιστεί θα έχουν γίνει εκλογές; Αυτό θέλετε να πείτε, κύριε Υπουργέ; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αυτό... 
      ΕΜΜΑΝΟΥΗΛ ΣΚΟΥΛΑΚΗΣ: Ε, τότε πάρτε πίσω την τροπολογία. Εκτός και αν είναι μέσα στις δεσμεύσεις σας. Εγώ πάντως θα το καταθέσω το κείμενο και αν προλάβω ... 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Εγώ πιστεύω ότι θα την πάρει πίσω. 
      ΕΜΜΑΝΟΥΗΛ ΣΚΟΥΛΑΚΗΣ: Κάποιους εξυπηρετείτε με την τροπολογία, κύριε Υπουργέ. Εάν γίνουν στις 24 Σεπτεμβρίου οι εκλογές, πιθανόν να μην έχει γίνει νόμος του κράτους αυτό το σχέδιο νόμου. Ε, άμα είναι έτσι, κύριε Υπουργέ, πάρτε το πίσω. Μην προκαλείτε και τη Βουλή και τους φαρμακοποιούς πανελλαδικά. Αυτά δεν τα υπογράφουν φαρμακοποιοί...
      ΠΡΟΕΔΡΕΥΩΝ (Γεώργιος Σούρλας): Θα έχετε το χρόνο κατά τη συζήτηση των τροπολογιών να τα πείτε όλα αυτά. Δεν είναι επί της αρχής τώρα αυτό. 
      ΕΜΜΑΝΟΥΗΛ ΣΚΟΥΛΑΚΗΣ: Δεν μπορώ να μιλήσω επί των άρθρων, γιατί είμαι εκτός Τμήματος.
       Τελειώνω, κύριε Πρόεδρε, υπενθυμίζοντας ότι αυτά τα κείμενα δεν τα υπογράφουν φαρμακοποιοί οι οποίοι πρόσκεινται στο ΠΑ.ΣΟ.Κ.. Τα υπογράφει ο πρόεδρος Κωνσταντίνος Λουράντος και ο Γραμματέας Χαράλαμπος Κρανιώτης που είναι προσκείμενοι σε εσάς και καλά κάνουν οι άνθρωποι. Εμείς δεν έχουμε κανένα πρόβλημα. 
      Εν πάση περιπτώσει κάντε μία δήλωση, γιατί όπως σας είπα εδώ, λέτε ότι σας το ζήτησε ο Πανελλήνιος Φαρμακευτικός Σύλλογος. Υπάρχει επιστολή που επτά μέλη του διαψεύδουν ότι το ζήτησαν. Δεν ήλθε ποτέ προς συζήτηση αυτό το θέμα στο Διοικητικό Συμβούλιο. 
      ΠΡΟΕΔΡΕΥΩΝ (Γεώργιος Σούρλας): Αυτά στη συζήτηση της τροπολογίας.
      ΕΜΜΑΝΟΥΗΛ ΣΚΟΥΛΑΚΗΣ: Και παρά αυτές τις τελευταίες ενστάσεις όπως όλοι μας, ψηφίζω αυτό το νομοσχέδιο επί της αρχής και θα το στηρίξω και μετά την ψήφισή του, ώστε να συμβάλλει στην παραπέρα βελτίωση των υπηρεσιών αιμοδοσίας της χώρας μας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Σκουλάκη.
      Το λόγο έχει ο εισηγητής της Νέας Δημοκρατίας κ. Μαρκόπουλος για να δευτερολογήσει.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε. Μας δόθηκε η ευκαιρία να κάνουμε μία συζήτηση ίσως λίγο γενικότερη τώρα προς το τέλος για τα ζητήματα της πολιτικής στο χώρο της υγείας με την ευκαιρία ενός νομοσχεδίου που τελικά τα δύο μεγάλα κόμματα της Βουλής το ψηφίζουν και το στηρίζουν. Και χαίρομαι γι’ αυτό, γιατί πράγματι είναι ένα νομοσχέδιο το οποίο μόνο να προσφέρει έχει έλθει. 
      Θα ήθελα μόνο δυο κουβέντες να πω, επειδή ακούστηκε κάποια γκρίνια και κριτική, ότι δεν έχει λεπτομέρειες το νομοσχέδιο, δεν περιλαμβάνει όλες τις διατάξεις εκείνες για την ουσιαστική αναδιοργάνωση του συστήματος αιμοδοσίας. 
      Εμείς εδώ στη Βουλή αρχές ψηφίζουμε και δεν είμαστε ούτε επιστημονικό συμβούλιο. Αναθέτουμε σε ανθρώπους και στη συγκεκριμένη περίπτωση στο Εθνικό Κέντρο Αιμοδοσίας να εισηγηθεί στον Υπουργό, ο οποίος εποπτεύει τα ζητήματα αυτά. 
      Τέλος, επειδή ακούστηκε και από τον κ. Βενιζέλο και από άλλους συναδέλφους για ελλείμματα στην πρωτοβάθμια περίθαλψη υγείας ή στο προσωπικό και δόθηκε η εντύπωση ενδεχομένως ότι η σημερινή πολιτική ηγεσία του Υπουργείου δεν προσπαθεί ή δεν έχει νοικοκυρέψει, θα ήθελα να υπενθυμίσω σταχυολογώντας λίγα πράγματα: 
      Πρώτον το μεγάλο χρέος των δημόσιων νοσοκομείων που γίνεται προσπάθεια να διευθετηθεί και από την 1η Ιανουαρίου του τρέχοντος έχει μηδενιστεί και τα νοσοκομεία τουλάχιστον για τα τρέχοντα χρέη τα πληρώνουν.
      Δεύτερον, η μείωση κατά 25% όλων των αναλώσιμων στον τομέα της υγείας που έγινε με προσπάθεια της σημερινής ηγεσίας του Υπουργείου, το δέχθηκαν οι εταιρείες και αποτελεί σπουδαίο νοικοκύρεμα και μεγάλο περιορισμό της σπατάλης στον τομέα της υγείας. 
      Εν κατακλείδι θέλω να πω ότι αυτά που δεν έκανε η προηγούμενη κυβέρνηση σε ό,τι αφορά την πρωτοβάθμια περίθαλψη υγείας δεν θα μπορούσαν να γίνουν με πλασματικές τιμές των ασφαλιστικών ταμείων για τις υπηρεσίες και με τα τεράστια χρέη των νοσοκομείων. Μόνο μέσα από νοικοκύρεμα και περιορισμό της ασύλληπτης σπατάλης, μέσα από σωστή μελέτη και συναινετικές διαδικασίες θα προκύψει αυτό μέσα στη τετραετία, αυτό που όλα αυτά τα χρόνια δεν είχε γίνει. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει η εισηγήτρια του ΠΑ.ΣΟ.Κ. κ. Περλεπέ-Σηφουνάκη Αικατερίνη.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κύριε Πρόεδρε, εγώ θα επισημάνω για άλλη μια φορά ότι θα πρέπει να υπάρξει  ένα ολοκληρωμένο εθνικό πρόγραμμα  που θα συμβάλει στην ανάπτυξη του θεσμού της εθελοντικής αιμοδοσίας στη χώρα μας. Επίσης ένα σχέδιο δράσης και συγκεκριμένοι στόχοι ακόμα συστηματική και νομοθετημένη εκπαίδευση του πληθυσμού. Θεωρώ ότι είναι πολύ σημαντικό κομμάτι και θα πρέπει να δοθεί η έμφαση που του αξίζει. 
      Θέλω να πιστεύω ότι η εναρμόνιση της νομοθεσίας μας με την κοινοτική οδηγία θα αποκτήσει και προοπτική και στρατηγική όπως ήταν και  ο ν.1820/88 της κυβέρνησης του ΠΑ.ΣΟ.Κ. που είχε ένα ορίζοντα δεκαεπτά χρόνων. 
      Θέλω να πιστεύω  ότι η νέα εναρμόνιση της νομοθεσίας μας για την αναδιοργάνωση του συστήματος αιμοδοσίας θα μπορέσει να δώσει μια προοπτική που δεν θα πρέπει να μείνει στα χαρτιά, αλλά θα πρέπει να είμαστε από κοντά. 
      Δεν θέλω να απαντήσω στο συνάδελφο σχετικά με τα χρέη, γιατί τουλάχιστον εμείς που είμαστε γιατροί, ξέρουμε ότι τα χρέη των νοσοκομείων οφείλονται στο κλειστό νοσήλιο και σε μια σειρά από άλλα πράγματα. 
      Θέλω να αναφερθώ στην τροπολογία για την εκλογή των μελών των Δ.Σ. στους φαρμακευτικούς συλλόγους. Πρέπει να αποσυρθεί και πιστεύω ότι παραπλανήθηκε ο κύριος Υπουργός, γιατί δεν μπορεί όλοι οι φαρμακευτικοί  σύλλογοι της χώρας να έχουν αντίθετη άποψη και ο Υπουργός να φέρνει μια τροπολογία κόντρα σε αυτούς. 
      Δεν μπορώ να διανοηθώ πως σε ένα σωματείο δεν θα μπορέσει να ισχύσει η ενισχυμένη αναλογική και όχι η απλή αναλογική που ισχύει σήμερα. Αυτό είναι αντίθετο με τους θεσμούς της Δημοκρατίας  και πιστεύω ότι θα αποσυρθεί και θα έλθει προς συζήτηση. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Περλεπέ-Σηφουνάκη. 
      Δεν υπάρχει άλλος ομιλητής. 
       Κηρύσσεται περαιωμένη η συζήτηση επί της αρχής του νομοσχεδίου του Υπουργείου Υγείας και Κοινωνικής Αλληλεγγύης: «Αναδιοργάνωση του συστήματος αιμοδοσίας και λοιπές διατάξεις». 
      Ερωτάται το Τμήμα: Γίνεται δεκτό το νομοσχέδιο επί της αρχής; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Γεώργιος Σούρλας): Συνεπώςτο νομοσχέδιο του Υπουργείου Υγείας και Κοινωνικής Αλληλεγγύης: «Αναδιοργάνωση του συστήματος αιμοδοσίας και λοιπές διατάξεις» έγινε δεκτό επί της αρχής ομόφωνα. 
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 30 Αυγούστου 2005, της Τετάρτης 31 Αυγούστου 2005 και της Πέμπτης 1 Σεπτεμβρίου 2005 (πρωινής και απογευματινής συνεδρίασης) και ερωτάται το Τμήμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της Τρίτης 30 Αυγούστου 2005, της Τετάρτης 31 Αυγούστου 2005 και της Πέμπτης 1 Σεπτεμβρίου 2005 πρωινής και απογευματινής συνεδρίασης επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 22.37΄ λύεται η συνεδρίαση για αύριο ημέρα Τετάρτη 14 Σεπτεμβρίου 2005 και ώρα 10.30΄, με αντικείμενο εργασιών του Τμήματος νομοθετική εργασία: συζήτηση επί της αρχής, των άρθρων και του συνόλου του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων - Προσαρμογή στη νέα Κ.Α.Π. και άλλες διατάξεις», σύμφωνα με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                                             ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ 13-9-2005               ΣΕΛ.1

