 

ΣΗΜΕΙΩΣΗ: Το παρακάτω Πρακτικό δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις.


ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ 
Πέμπτη, 21 Φεβρουαρίου 2002


Αθήνα, σήμερα στις 21 Φεβρουαρίου 2002, ημέρα Πέμπτη και ώρα 10.35' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Νικόλαο Λεβογιάννη, Βουλευτή Κυκλάδων τα ακόλουθα:
Ο Βουλευτής Πειραιά κ. Παναγιώτης Κρητικός κατέθεσε αναφορά με την οποία η Ομοσπονδία Εξωραϊστικών Εκπολιτιστικών Συλλόγων Σαλαμίνας ζητεί την άμεση έναρξη των διαδικασιών τροποποίησης του Γενικού Πολεοδομικού Σχεδίου της Σαλαμίνας, τη ζεύξη Σαλαμίνας-Περάματος κλπ.
Ο Βουλευτής Βοιωτίας κ. Ευάγγελος Μπασιάκος κατέθεσε αναφορά με την οποία ο Σύνδεσμος Διαχείρισης Αστικών και Βιομηχανικών Λυμάτων Αυλώνα Αττικής και άλλοι μαζικοί φορείς του Νομού Βοιωτίας ζητούν την άμεση κατασκευή της μονάδας βιολογικού καθαρισμού στο Στενό Αυλώνα για τα λύματα των βιομηχανιών των περιοχών Οινονοφύτων, Σχηματαρίου κλπ.
Οι Βουλευτές κ. Νικόλαος Γκατζής και Δημήτριος Τσιόγκας κατέθεσαν αναφορά με την οποί οι Δήμαρχοι Αλοννήσου, Σκιάθου και Σκοπέλου, Νομού Μαγνησίας ζητούν να ιδρύσει ο κάθε Δήμος δικό του Δημοτικό Λιμενικό Ταμείο.
Ο Βουλευτής Κέρκυρας κ. Ευτύχιος Κοντομάρης κατέθεσε αναφορά με την οποία ο Σύνδεσμος Ταξιδιωτικών Πρακτόρων Κέρκυρας διαμαρτύρεται για τη σχεδιαζόμενη εγκατάσταση αποθηκευτικών χώρων πετρελαίων μαζούτ και ασφαλτικών γαλακτομάτων στη λωρίδα της Σαγιάδας στο Νομό Κέρκυρας. 
Ο Βουλευτής Εύβοιας κ. Ελευθέριος Παπαγεωργόπουλος κατέθεσε αναφορά με την οποία ο Δήμαρχος Κύμης Εύβοιας ζητεί τη δημιουργία Κέντρου Περιβαλλοντικής Εκπαίδευσης στην Κύμη, στο χώρο του Μυλωνοπουλείου.
(PM)





ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 22 Φεβρουαρίου 2002.
Α. Επίκαιρες Ερωτήσεις πρώτου κύκλου (Άρθρα 129 παρ.2&3, 130 παρ.2&3 Καν. Βουλής)
1.Η με αριθμό 400/19-2-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη φύλαξη των σχολικών κτιρίων κλπ.
2.Η με αριθμό 399/15/19-2-2002 επίκαιρη ερώτηση του Βουλευτή της Νέας Δημοκρατίας κ. Ιωάννη Κεφαλογιάννη προς τον κ. Πρωθυπουργό, σχετικώς με την ένταξη των έργων υποδομής της νήσου Κρήτης στο Γ' Κοινοτικό Πλαίσιο Στήριξης κλπ. (θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης, άρθρο 129 παρ.3 Κ.τ.Β)
3.Η με αριθμό 405/19-2-2002 επίκαίρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Γεωργίας, σχετικώς με την παραλαβή από τον Οργανισμό των Ελληνικών Γεωργικών Ασφαλίσεων όλων των αιτήσεων για αποζημιώσεις των πληγέντων από την πρόσφατη κακοκαιρία αγροτών κλπ.
4.Η με αριθμό 412/19-2-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τους Υπουργούς Πολιτισμού, Περιβάλλοντος, Χωροταξίας και Δημοσίων Έργων, σχετικώς με τις διαδικασίες των διαγωνισμών για τα Ολυμπιακά Έργα.
Β. Επίκαιρες Ερωτήσεις δεύτερου κύκλου (Άρθρο 130 παρ.2 και 3 Καν. Βουλής)
1.Η με αριθμό 401/19-2-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Υγείας-Πρόνοιας, σχετικώς με δημοσιεύματα του Τύπου αναφερόμενα σε ασέλγεια οδηγού λεωφορείου ιδιωτικού βρεφονηπιακού σταθμού σε βάρος τετράχρονου αγοριού, τον καταλογισμό των ευθυνών κλπ.
2.Η με αριθμό 408/19-2-2002 επίκαιρη ερώτηση του Βουλευτή της Νέας Δημοκρατίας κ. Ηλία Καλλιώρα προς τον Υπουργό Εθνικής Παιδείας και Θρησκευμάτων, σχετικώς με την ίδρυση Πανεπιστημίου στην Ανατολική Στερεά Ελλάδα.
3.Η με αριθμό 404/19-2-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς την Υπουργό Περιβάλλοντος, Χωροταξίας και Δημοσίων Έργων, σχετικώς με την έγκριση της Μελέτης Περιβαλλοντικών Επιπτώσεων, για τη λειτουργία μονάδας εκτροφής χοιρομητέρων της εταιρείας HELLAS FARM στο Νομό Τρικάλων.
4.Η με αριθμό 411/19-2-2002 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη ρύπανση του κόλπου της Ελευσίνας από τη λειτουργία του εργοστασίου της Χαλυβουργικής κλπ.
5.Η με αριθμό 406/19-2-2002 επίκαιρη ερώτηση του Ανεξάρτητου Βουλευτή κ. Βασίλειου Κεδίκογλου προς τον Υπουργό Δικαιοσύνης, σχετικώς με την πάταξη της διαφθοράς στη Δημόσια Διοίκηση κλπ.
(NP)


Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Συμφωνείτε να προηγηθεί η δεύτερη επίκαιρη ερώτηση του κ. Ιωάννη Βαρβιτσιώτη προς τον Υπουργό Δικαιοσύνης, για να διευκολύνουμε τον Υπουργό;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Οπότε πρώτη είναι η με αριθμό 388/18-2-2002 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Δικαιοσύνης, σχετικώς με τη λήψη των αναγκαίων μέτρων αντιμετώπισης της εγκληματικότητας στα σωφρονιστικά ιδρύματα. 
Η επίκαιρη ερώτηση του κ. Βαρβιτσιώτη έχει ως εξής: 
"Πρόσφατα στις πολύπαθες φυλακές Κορυδαλλού συνέβησαν δύο δολοφονίες κρατουμένων, του Θεόδωρου Γρηγοράκου και του Κονσταντίν Πάπα. 
Ιδιαίτερη ανησυχία προκαλεί το γεγονός ότι ήδη εντός 15 ημερών συνέβησαν δύο δολοφονίες, οι οποίες μάλιστα αποδίδονται σε "ξεκαθάρισμα λογαριασμών". Είναι πολύ απογοητευτικό το γεγονός ότι εκτός από τη δράση συμμοριών και τα ναρκωτικά στα Ελληνικά σωφρονιστικά καταστήματα, τώρα η εγκληματικότητα επεκτείνεται και στο ξεκαθάρισμα λογαριασμών, ενώ οι Αρχές αποδεικνύονται ανίκανες να ελέγξουν την κατάσταση. Στις φυλακές Κορυδαλλού έχουν δολοφονηθεί 28 κρατούμενοι τα τελευταία τέσσερα χρόνια. 
Εκτός από την ανεπάρκεια των Αρχών να συμμαζέψουν την εγκληματικότητα μέσα στις φυλακές, που θυμίζουν σκηνές του "Εξπρές του Μεσονυχτίου", η ολιγωρία και ανευθυνότητα του Κράτους είναι πρόδηλη, αφού δε διαφαίνεται καν πρόθεση για λήψη μέτρων αντιμετώπισης της θλιβερής πραγματικότητας. 
Η ανεπάρκεια του κρατικού μηχανισμού, η διαφθορά και η έλλειψη υποδομής έχουν συντείνει καίρια στη δημιουργία αυτής της απογοητευτικής κατάστασης. 
Ερωτάται ο κύριος Υπουργός Δικαιοσύνης: 
1. Κατά τις πρόσφατες δολοφονίες των κρατουμένων στις φυλακές Κορυδαλλού, οι σωφρονιστικοί υπάλληλοι, ενώ είναι προφανές ότι γνώριζαν τα τεκταινόμενα, γιατί δεν έπραξαν τίποτε; 
2. Ποια μέτρα προτίθεται να λάβει η Κυβέρνηση για την αντιμετώπιση της εγκληματικότητας μέσα στα σωφρονιστικά καταστήματα;"
Το λόγο έχει ο Υπουργός Δικαιοσύνης κ. Φίλιππος Πετσάλνικος. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε. 
Πρώτα απ' όλα θα ήθελα να επισημάνω ότι χρειάζεται με αντικειμενικότητα και νηφαλιότητα να προσεγγίζουμε τα θέματα των φυλακών, ενός ιδιαίτερα ευαίσθητου χώρου, που αντιμετωπίζει μάλιστα επιπρόσθετα προβλήματα τα τελευταία χρόνια λόγω του ότι πολλά έχουν αλλάξει δυστυχώς μέσα σε ένα πολύ σύντομο χρονικό διάστημα και σε ό,τι αφορά την εγκληματικότητα στη χώρα μας και σε ό,τι αφορά τον αριθμό των κρατουμένων. 
Στο τέλος της δεκαετίας του '80 και στις αρχές της δεκαετίας του '90 στις φυλακές της χώρας μας εκρατούντο περίπου τέσσερις χιλιάδες διακόσια άτομα. Το 1989 για παράδειγμα οι φυλακισμένοι ήταν 4274 άτομα. 
Σήμερα ο αντίστοιχος αριθμός ανέρχεται σε 8563 άτομα, εκ των οποίων περίπου τέσσερις χιλιάδες, δηλαδή ποσοστό περίπου 45,6% είναι αλλοδαποί. Οι νέες μορφές εγκληματικότητας και η κινητικότητα που παρουσιάστηκε με τις μαζικές μετακινήσεις πληθυσμών, μετά την κατάρρευση του ανατολικού μπλοκ, είχαν ως αποτέλεσμα την εμφάνιση πρωτόγνωρων για την ελληνική κοινωνία φαινομένων. Απέναντι σε αυτά τα νέα δεδομένα θα έλεγα ότι η χώρα μας βρέθηκε απροετοίμαστη. 
Μια άλλη σύγκριση που έχει ιδιαίτερο ενδιαφέρον είναι αυτή που αφορά τον αριθμό των κρατουμένων στη Φυλακή Κορυδαλλού το 1989: Τότε εκρατούντο 795 άτομα, ενώ σήμερα ο αριθμός τους ξεπερνά τις δύο χιλιάδες. Σύμφωνα με τα πιο πρόσφατα στοιχεία έχουμε 2174 άτομα. Αυτό δημιουργεί τεράστιο πρόβλημα και ως προς τη λειτουργία αυτών καθ' αυτών των φυλακών, αλλά και ως προς τη δυνατότητα εφαρμογής μιας πραγματικά σωφρονιστικής πολιτικής, που εκτός των άλλων θα δίνει τη δυνατότητα της υποβοήθησης κρατουμένων για την επανένταξή τους στην ελληνική κοινωνία μετά την αποφυλάκισή τους. 
Την Κυβέρνηση δεν την έχει απλά απασχολήσει αυτό το πρόβλημα, αλλά έχει προχωρήσει και σε μια σειρά συγκεκριμένων μέτρων. Πρώτα απ' όλα ξεκινούμε ένα γιγαντιαίο πρόγραμμα κατασκευής νέων σωφρονιστικών καταστημάτων με την κατασκευή δεκαεπτά σωφρονιστικών καταστημάτων και την κατασκευή τριών κέντρων απεξάρτησης. Ήδη έχουν δημοπρατηθεί οι νέες φυλακές στα Τρίκαλα, στα Χανιά και σύντομα δημοπρατείται και στην Κασσαβέτη. Θα προχωρήσουμε αυτό το πρόγραμμα με στόχο να ολοκληρωθεί μέχρι το 2006. 
Σε ό,τι αφορά τώρα τα συγκεκριμένα περιστατικά στα οποία αναφέρεται ο ερωτών συνάδελφος, ο κ. Βαρβιτσιώτης, θα γνωρίζει ότι αμέσως διέταξα τη διενέργεια κατεπείγουσας ένορκης διοικητικής εξέτασης και για την περίπτωση του θανάτου του Γρηγοράκου, αλλά και για την περίπτωση του θανάτου του Κονσταντίν Πάπα. 
(TL)



Και μάλιστα εκεί αμέσως παρενέβη και η Εισαγγελία Πλημμελειοδικών, σχηματίστηκε η δικογραφία μετά την προανάκριση που διενεργήθηκε από την Ασφάλεια και ασκήθηκε ποινική δίωξη κατά των δύο κρατουμένων. Περιμένω τα αποτελέσματα των ένορκων διοικητικών εξετάσεων που έχω διατάξει, για να διαπιστωθεί αν υπάρχει και ευθύνη των σωφρονιστικών υπαλλήλων.
Στη δευτερολογία μου θα μου δοθεί η δυνατότητα να προσθέσω ορισμένα επιπλέον στοιχεία.
ΠΡΟΕΔΡΟΣ (Απόστολος Κακλαμάνης): Ο κ. Βαρβιτσιώτης έχει το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Ευχαριστώ, κύριε Πρόεδρε.
Το νοσηρό κλίμα που επικρατεί στις φυλακές μετά τις δύο δολοφονίες και μάλιστα μέσα στο τελευταίο δεκαπενθήμερο έχει ενταθεί ακόμη περισσότερο μετά τις αποκαλύψεις ενός νεαρού κρατουμένου στις Φυλακές Αλικαρνασσού, ο οποίος κατήγγειλε σεξουαλική παρενόχληση από δύο συγκρατουμένους του βαρυποινίτες, οι οποίοι μάλιστα τον είχαν μετατρέψει σε οικιακή βοηθό και πολλάκις τον ξυλοκόπησαν.
Δεν είναι δυνατόν, κύριε Πρόεδρε, να φανταστεί κανείς ότι οι σωφρονιστικοί υπάλληλοι τόσο στις Φυλακές Κορυδαλλού, όπου συνέβησαν οι δύο αυτές δολοφονίες, όσο και στο περιστατικό αυτό που προανέφερα στις Φυλακές Αλικαρνασσού ούτε είδαν ούτε άκουσαν τίποτα.
Είναι βέβαιο ότι είναι πλέον ανεξέλεγκτο το σύστημα των φυλακών. Και αξίζει να σημειωθεί, όπως επισημαίνω στην επίκαιρη ερώτησή μου, ότι τα τελευταία 4 χρόνια 28 κρατούμενοι δολοφονήθηκαν μέσα στις φυλακές.
Θα έλεγα ότι αυτές οι συμμορίες, οι οποίες, αν θέλετε, πάντοτε ήταν γνωστές -και η διακίνηση των ναρκωτικών επίσης γνωστή- τώρα έχουν γιγαντωθεί και δρουν ανενόχλητες, θα έλεγα με την ανοχή των σωφρονιστικών υπαλλήλων. Διότι αυτές οι συμμορίες διαφεντεύουν ουσιαστικά και διοικούν τις φυλακές.
Θα έλεγα επίσης, κύριε Πρόεδρε, ότι πολλά είναι τα αίτια -και θα τα πει στη δευτερολογία του ο κύριος Υπουργός- που το σωφρονιστικό σύστημα έχει φθάσει σε αυτό το σημείο. Δεν είναι όμως δυνατόν να δεχθούμε ότι μπορεί οι σωφρονιστικοί υπάλληλοι έχουν μεταβληθεί σε τροχονόμους του εγκλήματος μέσα στις φυλακές.
Και θα έπρεπε, φαντάζομαι, στη δευτερολογία του ο κύριος Υπουργός να αναφερθεί στην έκθεση του Αντιεισαγγελέως Εφετών, του κ. Μανταγκιοζίδη, ο οποίος ήταν επόπτης των Φυλακών Κορυδαλλού. Είναι μια έκθεση καταπέλτης. Ξέρετε τι λέει ο κύριος Αντιεισαγγελεύς Εφετών; Λέει ότι είναι ανεξέλεγκτη η διακίνηση των ναρκωτικών, ότι το χρόνο διακινούνται μέσα στις Φυλακές Κορυδαλλού 3 κιλά ηρωίνης χωρίς προσμίξεις, που σημαίνει τεράστια ποσότητα. Ο τζίρος της διακινούμενης αυτής ηρωίνης μέσα στις Φυλακές Κορυδαλλού ανέρχεται ετησίως στο 1 δισεκατομμύριο δραχμές!
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
Λέει επίσης ο Αντιεισαγγελεύς ότι παρασκευάζεται αυτοσχέδιο αλκοολούχο ποτό μέσα στις Φυλακές. Και τέλος λέει και επισημαίνει ο κύριος Αντιεισαγγελεύς ότι είναι ευνοϊκή η μεταχείριση των κρατουμένων από τους σωφρονιστικούς υπαλλήλους έναντι χρηματικών ποσών.
Αυτά όλα είναι θλιβερά φαινόμενα. Είναι νοσηρό το κλίμα. Το "Εξπρές του Μεσονυκτίου" ωχριά μπροστά τα όσα συμβαίνουν στις ελληνικές φυλακές, κύριε Υπουργέ.
ΠΡΟΕΔΡΟΣ (Απόστολος Κακλαμάνης): Ο κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε.
Πρώτα απ' όλα, κύριε συνάδελφε, θα κάνω μία διόρθωση. Είναι λάθος τα στοιχεία που σας έδωσαν και σας παρασύρουν σε αναφορές που δεν ανταποκρίνονται στην αλήθεια. Στα τελευταία 4 χρόνια λέτε ότι έχουν δολοφονηθεί 28 κρατούμενοι στις Φυλακές Κορυδαλλού. Αλίμονο αν ήταν έτσι, αλίμονο, κύριε Βαρβιτσιώτη! Θα ήθελα να σας πω ότι τα ακριβή στοιχεία λένε ότι τα τελευταία 12 χρόνια, από το 1990 μέχρι το 2002, έχουμε στον Κορυδαλλό τρεις διαπιστωμένες δολοφονίες. Τρεις, όχι είκοσι οκτώ!
ΙΩΑΝΝΗΣ ΒΑΡΒΙΤΣΙΩΤΗΣ: Μαζί με τις δύο τελευταίες, κύριε Υπουργέ; Μα, για το όνομα του Θεού!
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Τρεις -λέω- μαζί με αυτές, κύριε Βαρβιτσιώτη. Και προσέξτε, από τις τρεις…
ΙΩΑΝΝΗΣ ΒΑΡΒΙΤΣΙΩΤΗΣ: Τα προηγούμενα χρόνια δεν δολοφονήθηκε κανείς;
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Από το 1990 -λέω- έως και το 2002 στον Κορυδαλλό έχουμε τρεις διαπιστωμένες δολοφονίες, όχι είκοσι οκτώ, που αναφέρατε νωρίτερα.
ΙΩΑΝΝΗΣ ΒΑΡΒΙΤΣΙΩΤΗΣ: Θα σας φέρω τον πίνακα.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Μα, τον πίνακα τον έχω κι εγώ. Εγώ σας δίδω αυτά τα στοιχεία και παρακαλώ αυτούς που σας δίδουν τα άλλα να προσέχουν, για να μην εκτίθεσθε εσείς.
(ΕΒ)
Αλίμονο αν είχαμε 28 δολοφονίες στον Κορυδαλλό στα τελευταία τέσσερα χρόνια. 
Επίσης, σε ό,τι αφορά την απώλεια ανθρώπινης ζωής από κάθε αιτία, φυσικό θάνατο, ακόμα και από αυτοκτονίες κλπ με στοιχεία του 1999 η χώρα μας κατέχει την 9η θέση στην Ευρωπαϊκή Ένωση με ποσοστό 0,31% και σε ό,τι αφορά τις αυτοκτονίες επίσης με στοιχεία του 1999 η χώρα μας κατέχει τη 13η θέση. Έχουμε ευτυχώς από τα μικρότερα ποσοστά αυτοκτονιών μέσα στις φυλακές. 
ΙΩΑΝΝΗΣ ΒΑΡΒΙΤΣΙΩΤΗΣ: Και σας ικανοποιούν αυτά τα ποσοστά; 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κάθε άλλο. Δεν με ικανοποιούν καθόλου, αλλά η διαφορά ανάμεσα στους τρεις και στους είκοσι οκτώ είναι τεράστια. Θα ήταν κάτι περισσότερο από τραγικό. Θα σας καταθέσω τα στοιχεία να κάνετε μία σύγκριση και θα βάλετε τις φωνές σε εκείνον που σας έδωσε τα στοιχεία γιατί σας παρασύρει σε τέτοια συμπεράσματα. 
ΙΩΑΝΝΗΣ ΒΑΡΒΙΤΣΙΩΤΗΣ: Μπορεί να έχουν χαρακτηρισθεί ως αυτοκτονίες και να είναι δολοφονίες. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Οι αιτίες είναι διαπιστωμένες από βίαιο θάνατο και διαπιστωμένες οι αιτίες από φυσικά αίτια ή αυτοκτονίες. 
Θα ήθελα να κλείσω τη δευτερολογία μου κύριε Πρόεδρε, αναφέροντας μια σειρά από μέτρα που έχουμε αποφασίσει να λάβουμε ώστε να υπάρξει άμεση βελτίωση…
ΠΡΟΕΔΡΟΣ (Απόστολος Κακλαμάνης): Σύντομα, κύριε Υπουργέ. Έχει εξαντληθεί ο χρόνος. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Έχει ολοκληρωθεί το κτιριολογικό πρόγραμμα. Τώρα προχωράμε στη βελτίωση της διοικητικής διάρθρωσης στις φυλακές για την επίτευξη της αποτελεσματικότητας στις εποπτείες. Προχωρούμε στη δημιουργία ολιγομελούς ομάδας ανεξάρτητης και ευέλικτης με επικεφαλής την εισαγγελία με δυνατότητα άμεσης παρέμβασης για την επιθεώρηση όλων των σωφρονιστικών καταστημάτων της χώρας και του τρόπου λειτουργίας τους και με αιφνιδιαστικές και συνεχείς επιθεωρήσεις. Επίσης προχωρούμε στη διαμόρφωση εσωτερικού κανονισμού λειτουργίας των φυλακών και βέβαια θα προχωρήσουμε και σε μέτρα εκσυγχρονισμού της νομοθεσίας ώστε να υπάρξει η δυνατότητα αποσυμφόρησης από μικροποινίτες κλπ. 
Και τέλος, βέβαια συνεχής εκπαίδευση των σωφρονιστικών φυλάκων. Επιτελούν έργο κάτω από πολύ δύσκολες συνθήκες με τις υπάρχουσες συνθήκες λόγω του μεγάλου αριθμού των κρατουμένων και για τους σωφρονιστικούς φύλακες χρειάζεται συνεχής βοήθεια και προς τη δική τους πλευρά για βελτίωση των γνώσεών τους και θα προχωρήσουμε και σε αύξηση του αριθμού περαιτέρω των σωφρονιστικών φυλάκων.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Υπουργέ…
ΠΡΟΕΔΡΟΣ (Απόστολος Κακλαμάνης): Μη γράφονται στα Πρακτικά οι διακοπές του κ. Βαρβιτσιώτη. 
Θα συζητηθεί η πρώτη με αριθμό 391/18-2-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Λεβογιάννη προς τον Υπουργό Οικονομίας και Οικονομικών, σχετικώς με τις αντικειμενικές αξίες γης στις εκτός σχεδίου περιοχές, στα νησιά των Κυκλάδων. 
Η επίκαιρη ερώτηση έχει ως εξής: 
"Αυτές τις μέρες προωθούνται από το Υπουργείο Οικονομικών οι διαδικασίες προσδιορισμού των αντικειμενικών αξιών στις εκτός σχεδίου περιοχές. 
Οι φορείς πολλών νησιών είναι ανάστατοι, γιατί πληροφορούνται ότι οι αρμόδιες υπηρεσίες του Υπουργείου Οικονομικών έχουν απορρίψει τις τεκμηριωμένες προτάσεις τους, που έγιναν, όπως στη Μήλο, σε συνεννόηση μαζί τους. 
Δυστυχώς οι υπηρεσίες του Υπουργείου αγνοούν το άρθρο 101 του Συντάγματος, που αναγνωρίζει τις ιδιαιτερότητες των νησιωτικών περιοχών. Αγνοούν τις δεσμεύσεις που υπάρχουν σε μεγάλες εκτάσεις, την προστασία περιοχών, τον περιορισμό χρήσεων, και επομένως την υποβάθμιση έως και το μηδενισμό της δυνατότητας αξιοποίησής τους. Με το NATURA 2000 έχουν δεσμευτεί μεγάλες εκτάσεις σε πολλά νησιά, οι χαρακτηρισμένες ως αρχαιολογικές περιοχές Α' και Β' ζώνης είναι τεράστιες. Με αποφάσεις εθνικές αλλά και της Ε.Ε. προστατεύονται αυστηρά η χλωρίδα και η πανίδα κλπ. 
Είναι επιτακτική ανάγκη να υπάρξει ορθολογικός και δίκαιος καθορισμός των αντικειμενικών αξιών της γης στα νησιά σύμφωνα με τη Συνταγματική επιταγή. 
Πρέπει οι αρμόδιες υπηρεσίες να κατανοήσουν ότι τα βουνά, οι ρεματιές, οι απόκρημνες ακτές, τα βοσκοτόπια, οι δασικές περιοχές, οι περιοχές που είναι στο NATURA 2000, οι περιοχές που προστατεύονται, οι χαρακτηρισμένες ως αρχαιολογικές κλπ δεν είναι χρυσωρυχεία, επειδή βρίσκονται σε νησιά. 
Ερωτάται ο κύριος Υπουργός: 
Γιατί οι αρμόδιες υπηρεσίες επιμένουν να αγνοούν τη δύσκολη νησιωτική πραγματικότητα, γιατί αγνοούν τη σαφή και δεσμευτική Συνταγματική επιταγή". 
Ο κύριος Υφυπουργός έχει το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, πρέπει να τονίσω το έντονο ενδιαφέρον του αγαπητού συναδέλφου κ. Λεβογιάννη για το συγκεκριμένο θέμα έντονο και διαρκές εδώ και αρκετό χρόνο. Πρέπει να πω ότι το σύστημα αντικειμενικού προσδιορισμού για τις εκτός σχεδίου πόλης και οικισμών που δεν έχουν ειδικούς όρους δόμησης περιοχές ίσχυσε για τις Κυκλάδες το Δεκέμβριο του 1999. Ο καθορισμός των τιμών γίνεται μετά από εισηγήσεις των αρμοδίων επιτροπών στις οποίες μετέχουν οικονομικοί υπάλληλοι, υπάλληλοι του ΠΕΧΩΔΕ, του Τεχνικού Επιμελητηρίου καθώς και εκπρόσωποι της Τοπικής Αυτοδιοίκησης και αφού ληφθούν σε κάθε περίπτωση υπόψη οι τιμές της αγοράς οι ιδιορρυθμίες της κάθε περιοχής και οι ιδιαιτερότητές της. 
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 

Πρέπει να σημειωθεί ότι δίνεται η δυνατότητα στις κατά τόπους επιτροπές να ορίσουν για κάθε δήμο ή δημοτικό διαμέρισμα περισσότερες από μια αρχικές βασικές αξίες, εφόσον αφορούν περιοχές στα όρια των οποίων προσδιορίζονται με σαφήνεια και όπου κρίνεται απαραίτητο ορίζεται και ειδική βασική αξία για όσες εδαφικές εκτάσεις έχουν πρόσωπο σε εθνική ή επαρχιακή οδό ή απέχουν οκτακόσια μέτρα από τη θάλασσα.
Ακόμη δίνεται η δυνατότητα να γίνει διαχωρισμός στις παραλίες σε περισσότερες από μία ζώνες ανάλογα με το είδος της παραλίας, αξιοποιημένη ή μη αξιοποιημένη, με πρόσβαση ή χωρίς πρόσβαση σ' αυτήν. Συνεπώς, ο παραπάνω διαχωρισμός δίνει τη δυνατότητα να έχουμε διαφορετικές τιμές ανάλογα με την περιοχή, οπότε δεν αξιολογούνται με τις ίδιες προϋποθέσεις, όπως είναι φυσικό, άγονες και απομακρυσμένες εκτάσεις με αξιοποιημένες όμως παραλίες και τουριστικές περιοχές και δεν αντιμετωπίζονται -και θέλω να το τονίσω με ιδιαίτερη έμφαση- ως "χρυσωρυχεία" αυτές οι περιοχές, όπως μνημονεύετε πολύ χαρακτηριστικά στην επίκαιρη ερώτησή σας. 
Σ' αυτά τα πλαίσια που ανέφερα προηγούμενα θα αξιολογηθούν και περιοχές, όπως είναι αυτές οι ενταγμένες στο "NATURA 2000", όπως και οι χαρακτηρισμένες σαν αρχαιολογικές περιοχές και άλλες ειδικής μορφής περιοχές. Ακόμα πρέπει να τονίσω, κύριε Πρόεδρε, ότι σύμφωνα με τις διατάξεις του συστήματος στον υπολογισμό της αντικειμενικής αξίας εκτός σχεδίου πόλης και οικισμών που δεν έχουν ειδικούς όρους δόμησης λαμβάνονται υπόψη κατά τον υπολογισμό της αξίας τα ιδιαίτερα χαρακτηριστικά της κάθε περιοχής, όπως το εάν είναι αγροτική, βοσκότοπος, δασική και άλλα, οικοδομική εκμετάλλευση εντός γενικού πολεοδομικού σχεδίου, πρόσωπο σε εθνική, επαρχιακή ή κοινοτική οδό, απόσταση από τη θάλασσα, με την εφαρμογή -πρέπει να το τονίσουμε εδώ- μειωτικών συντελεστών για τις δασικές εκτάσεις 0,6% και για τους βοσκότοπους, τις βραχώδεις και επικλινείς εκτάσεις 0,25%. 
Τελειώνοντας, θέλω να διαβεβαιώσω και να καθησυχάσω τον κύριο συνάδελφο ότι οι πληροφορίες ότι οι υπηρεσίες απέρριψαν τις προτάσεις των επιτροπών δεν έχουν βάση υπό την έννοια ότι αυτές οι προτάσεις εξετάζονται, δεν έχουν τεθεί υπόψη της ηγεσίας του Υπουργείου. Και μια και έχει τελειώσει πρόσφατα η διετία και συγκεκριμένα το Δεκέμβριο, βρισκόμαστε ήδη στα περιθώρια που προβλέπει ο νόμος ότι εντός δύο ετών θα πρέπει να γίνει αναπροσαρμογή. 'Άρα με την αναπροσαρμογή όλων των τιμών θα τελειώσει και η εκκρεμότητα για το Νομό Κυκλάδων. 
ΠΡΟΕΔΡΕΥΩΝ (Κωνσταντίνος Γείτονας): Θα πείτε περισσότερα στη δευτερολογία σας, κύριε Υπουργέ. 
Ο κ. Λεβογιάννης έχει το λόγο.
ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, κατ' αρχάς ευχαριστώ τον κύριο Υφυπουργό που ήρθε παρά το ότι είναι τραυματισμένος, για να απαντήσει στην επίκαιρη ερώτησή μου…
ΠΡΟΕΔΡΕΥΩΝ (Κωνσταντίνος Γείτονας): Περαστικά του! Τι συνέβη;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ασήμαντα.
ΝΙΚΟΛΑΟΣ ΛΕΒΟΓΙΑΝΝΗΣ:…αλλά οφείλω να σημειώσω, κύριε Υπουργέ, ότι στο θέμα αυτό το οποίο καίει, στην κυριολεξία, τους κατοίκους τουλάχιστον των περιοχών αυτών υπάρχει ένας γραφειοκρατικός παραλογισμός που σε οδηγεί στα όρια της έκρηξης. Σχεδιάζουν επί χάρτου, αγνοούν την πραγματικότητα και δεν καταλαβαίνουν κιόλας οι αρμόδιες υπηρεσίες. Ολόκληρη προσπάθεια έγινε. Πέρσι στις 5 Φεβρουαρίου, κύριε Υπουργέ, είχαμε την ίδια συζήτηση εδώ σ' αυτήν την Αίθουσα. Περίπου τα ίδια είπατε και πέρσι - ειλικρινά σας λέω, έχω τα Πρακτικά- και διαβεβαιώσατε ότι δεν είμαστε τυπολάτρες και ότι θα λάβουμε υπόψη τις ιδιαίτερες συνθήκες.
Οι φορείς της Μήλου, σε συνεργασία με την τοπική εφορία, επί ένα εξάμηνο έκατσαν κι έκαναν εντυπωσιακή εξειδίκευση και έκαναν προτάσεις. Αυτή τη στιγμή οι πληροφορίες μας λένε ότι τις απορρίπτουν αυτές τις προτάσεις.
Δεν πρέπει να αγνοούμε τη συνταγματική επιταγή. Είναι υποχρεωμένοι -λέει η ερμηνευτική διάταξη του άρθρου 101- ο κοινός νομοθέτης και η διοίκηση όταν νομοθετούν ή εκδίδουν αποφάσεις να λαμβάνουν υπόψη τους τις ιδιαιτερότητες των νησιωτικών περιοχών. Είναι υποχρεωμένοι. Θα έχετε προσφυγές, κύριε Υπουργέ, στο Συμβούλιο Επικρατείας και θα καταπέσουν αυτές οι αποφάσεις, αν τον Απρίλιο κληθούν πάλι με βάση τις αποφάσεις του '99 να πληρώσουν οι άνθρωποι τα δισεκατομμύρια. 
Εγώ θα σας αναφέρω παραδείγματα. Κατά κανόνα, στα νησιά υπάρχουν δύο ζώνες. Η μια, λοιπόν, λέει ότι περιμετρικά σε απόσταση οκτακόσια μέτρα από τον αιγιαλό όλα έχουν μια αξία, είτε είναι απόκρημνες ακτές, είτε είναι χαρακτηρισμένες αρχαιολογικές περιοχές. Θα σας αναφέρω συγκεκριμένα παραδείγματα. Υπάρχει στη Νάουσα ένα νησάκι το οποίο είναι ιδιοκτησία κάποιου, που είναι διακόσια δέκα στρέμματα. Είναι χαρακτηρισμένο ως αρχαιολογική περιοχή. Απαγορεύεται ακόμη και το όργωμα, απαγορεύεται οποιαδήποτε επέμβαση. Αυτός ο άνθρωπος, λοιπόν, που δεν είναι δικό του ουσιαστικά και δεν μπορεί να κάνει τίποτα, καλείται να πληρώσει φόρο μεγάλης ακίνητης περιουσίας.
BA



Περίπου η αξία του υπολογίζεται σε 1 δισεκατομμύριο. 
Στη Μήλο παραθαλάσσια περιοχή αξιόλογη 4.356.000 δραχμές το στρέμμα, 9.360.000 το στρέμμα. Περιοχή παραθαλάσσια απόκρημνη, χαρακτηρισμένη νατούρα που δεν μπορείς να κάνεις τίποτα πάλι 4.356.000 δραχμές το στρέμμα. Βοσκότοπος, επειδή είναι στη ζώνη των 800 μέτρων 2.574.000 δραχμές το στρέμμα. Η ζώνη των 800 μέτρων αν την βάλεις σε ευθεία γραμμή σε πολλά νησιά, το καλύπτει όλο τη Δονούσα την καλύπτει όλη, την Κίμωλο την καλύπτει όλη. Οι ακτογραμμές των νησιών είναι μεγάλες. Όμως ούτε το 1/10 των ακτών αυτών δεν είναι τουριστικό, ακόμα και στη Νάξο. Επιτέλους κάτι πρέπει να γίνει και να μου απαντήσετε κύριε Υπουργέ. Τον Απρίλιο καλούνται να υποβάλλουν πάλι δηλώσεις. 
Θα τελειώσω κύριε Υπουργέ, με ένα παράδειγμα από την 'Ιο. Ο Δήμος της 'Ιου αγόρασε…
ΠΡΟΕΔΡΕΥΩΝ (Κωνσταντίνος Γείτονας): Καταλαβαίνω ότι έχετε πολλά νησιά στα οποία πρέπει να αναφερθείτε, αλλά δεν γίνεται γιατί ο χρόνος δεν το επιτρέπει. 
ΝΙΚΟΛΑΟΣ ΛΕΒΟΓΙΑΝΝΗΣ: Τελειώνω σε ένα λεπτό κύριε Πρόεδρε.
Υπάρχει ένα χωράφι σε μία περιοχή χαρακτηρισμένη οχλούσα 100 στρεμμάτων και υπάρχει χωροταξική μελέτη για να κάνει το ΧΗΤΑ, γιατί είπε ο κύριος Υπουργός ότι οι αξίες στην αγορά είναι μεγαλύτερες. Ο ιδιοκτήτης του το πουλάει 14.000.000 στο Δήμο και η εφορία το κοστολογεί 70.000.000. Αυτό είναι ένα βασικό παράδειγμα για να γίνει κατανοητό από την Κυβέρνηση. 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Οικονομικών, κύριος Απόστολος Φωτιάδης έχει το λόγο. 
Μίλησε για πολλές ιδιαιτερότητες των νησιών ο κύριος συνάδελφος και είναι κατανοητό. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οντως είναι κατανοητό. Πρέπει να πω ότι όλοι μας εδώ στη Βουλή έχουμε την περιφερειακή αντίληψη και ενισχύουμε πάντα τέτοιες προσπάθειες ειδικότερα σε μικρά νησιά όπου αναφέρεται ο κύριος συνάδελφος. 
Το μεγαλύτερο πρόβλημα που υπάρχει κύριε συνάδελφε, είναι το ζήτημα της συνεννόησης μεταξύ των περιφερειακών και των κεντρικών υπηρεσιών. Το σύστημα των αντικειμενικών αξιών ρυθμίζεται από συγκεκριμένες διατάξεις οι οποίες δεν μπορούν να παραβλεφθούν. Πολλές φορές σκοντάφτουμε σε ζητήματα ασυνεννοησίας μεταξύ των περιφερειακών υπηρεσιών οι οποίες επιμένουν να προτείνουν πράγματα τα οποία τυπικά δεν μπορούν να γίνουν με βάση τις διατάξεις του αντικειμενικού προσδιορισμού. 
Θέλω να πω ότι δεν έχει απορριφθεί καμιά πρόταση η οποία είναι σύμφωνη με τις διατάξεις του συστήματος υπολογισμού της αντικειμενικής αξίας γης εκτός σχεδίου. Αντίθετα μάλιστα στο πνεύμα το δικό σας δώσαμε εντολή να έχουμε προσαρμογή στα πραγματικά δεδομένα και μάλιστα πρέπει να πούμε ότι υπάρχει και μία ανοχή της τάξης του 20% , 30% χαμηλότερες από τις πραγματικές αξίες. 
Πρέπει να πούμε ότι αυτή η προσπάθεια που έγινε από τη Διεύθυνση Τεχνικών Υπηρεσιών του Υπουργείου της κεντρικής υπηρεσίας σε συνεργασία με τις αρμόδιες τοπικές επιτροπές, όπου κρίθηκαν απαραίτητο, περιγράφηκαν περιοχές με διαφορετικές βασικές αξίες, όπως οι ίδιες οι επιτροπές πρότειναν όμως με σαφή προσδιορισμό των φυσικών ορίων που τις περιβάλουν, δρόμοι, ρέματα, τεχνικά έργα, όρια σχεδίου πόλης, όρια κτηματικών περιοχών, αποστάσεις, από σταθερά σημεία, ακρωτήρια κλπ., αλλά ταυτόχρονα με παράλληλη προσαρμογή στις απαιτήσεις που θέτουν οι διατάξεις του συστήματος. Δεν μπορεί να ξεφύγει η πρόταση της υπηρεσίας μέσα από τις θεσμοθετημένες διατάξεις και σε αυτά τα πλαίσια πιστεύω ότι θα βρεθεί, όταν εν τέλει υπογραφή η απόφαση του Υπουργού για τις αναπροσαρμογές των αντικειμενικών αξιών εκτός του σχεδίου πόλης ότι θα έχουμε πραγματικά και ρύθμιση αυτών των εκκρεμοτήτων. Ευχαριστώ πολύ κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, θα ήθελα να σας ανακοινώσω οι Βουλευτές Επικρατείας κ. Αυγερινός Παρασκευάς, η Βουλευτής Α' Αθηνών κ. Μαριέττα Γιαννάκου-Κουτσίκου, ο Βουλευτής Α' Αθηνών κ. Γεώργιος Αλογοσκούφης και ο Βουλευτής Ηρακλείου κ. Εμμανουήλ Κεφαλογιάννης, ζητούν ολιγοήμερη άδεια απουσίας τους στο εξωτερικό. 
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε. 
Η τρίτη με αριθμό 396/18-2-2002 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς τον Υπουργό Υγείας-Πρόνοιας, σχετικώς με τις κινητοποιήσεις των εργαζομένων στο νοσοκομείο Ευαγγελισμός, την επίλυση των προβλημάτων τους κλπ, δεν θα συζητηθεί λόγω κωλύματος του Υπουργού και διαγράφεται. 
Ακολουθεί η τέταρτη με αριθμό 398/18-2-2002 επίκαιρη ερώτηση της Βουλευτού του Συνασπισμού της Αριστεράς και της Προόδου, κας Ασημίνας Ξηροτύρη-Αικατερινάρη προς τον Υπουργό Γεωργίας, σχετικώς με την επίλυση των θεσμικών και οικονομικών αιτημάτων των γεωτεχνικών υπαλλήλων. 
(GK)


Η επίκαιρη ερώτηση της κυρίας Ξηροτύρη έχει ως εξής:
"Είναι κοινή η πεποίθηση ότι ο αγροτικός τομέας της οικονομίας έχει ανάγκη στήριξης και ενίσχυσης και γι' αυτό απαιτείται η άσκηση αγροτικής πολιτικής με οργάνωση, συντονισμό και ετοιμότητα. Έχουμε, λοιπόν, εκφράσει τη διαφωνία μας για τις αλλαγές που έγιναν και αυτές που προωθούνται στο Υπουργείο Γεωργίας, επειδή αυτές διαλύουν τις υπηρεσίες, υποβαθμίζουν το ανθρώπινο δυναμικό, αποδυναμώνουν το Υπουργείο και το περιορίζουν σ' ένα ασαφή "επιτελικό ρόλο". Την αντίθεσή τους άλλωστε εκφράζουν και οι φορείς των αγροτών αλλά και οι εργαζόμενοι στο Υπουργείο.
Ομολογείται, επίσης, από τον ίδιο τον Υπουργό ότι κενά και δυσλειτουργίες των υπηρεσιών οδήγησαν σε μεγάλες καθυστερήσεις κατά την απόδοση των ενισχύσεων, τους ελέγχους της βαμβακοπαραγωγής, την υλοποίηση του Γ' Κοινοτικού Πλαισίου Στήριξης.
Μόλις προχθές η προσπάθεια διαλόγου της Πανελλήνιας Ομοσπονδίας Γεωτεχνικών Δημοσίων Υπαλλήλων αντιμετωπίστηκε με την απαξιωτική στάση του Υπουργού, ο οποίος αρνήθηκε τη συζήτηση με τους γεωτεχνικούς για τα ζητήματα του αγροτικού τομέα, τα οικονομικά αιτήματά τους και τις προτάσεις τους για την οργανωτική δομή των υπηρεσιών του. Η προκλητική συμπεριφορά του Υπουργού, όπως προκύπτει από το Δελτίο Τύπου της ΠΟΓΕΔΥ, δεν προωθεί τον διάλογο και δεν εξασφαλίζει την αναγκαία συναίνεση των γεωτεχνικών.
Ερωτάται ο κ. Υπουργός:
1. Με ποιο οργανωτικό μοντέλο σχεδιάζει την εφαρμογή της αγροτικής πολιτικής, την υλοποίηση των προγραμμάτων, τις αναγκαίες διαρθρωτικές αλλαγές, την ανάθεση αρμοδιοτήτων σε υπηρεσίες και οργανισμούς.
2. Πώς απαντάει στα συγκεκριμένα θεσμικά και οικονομικά αιτήματα των γεωτεχνικών."
Θα απαντήσει ο Υπουργός Γεωργίας, ο κ. Δρυς.
Ορίστε, κύριε Δρυ, έχετε το λόγο.
ΓΕΩΡΓΙΟΣ ΔΡΥΣ (Υπουργός Γεωργίας): Ευχαριστώ, κύριε Πρόεδρε, όπως επίσης ευχαριστώ και την κυρία Ξηροτύρη για την υποβολή αυτής της ερώτησης.
Από το κείμενο της ερώτησης δύο είναι τα κύρια σημεία, στα οποία πρέπει να απαντήσω. Το πρώτο είναι η οργανωτική αναδιάταξη των υπηρεσιών του Υπουργείου για την άσκηση της αναγκαίας αγροτικής πολιτικής. Το δεύτερο είναι οι μορφές επικοινωνίας και διαλόγου με τους εργαζόμενους στο Υπουργείο Γεωργίας.
Για μια ακόμα φορά τονίζω ότι η Κυβέρνησή μας στηρίζει με όλα τα μέσα τη βιώσιμη και ολοκληρωμένη ανάπτυξη του αγροτικού τομέα και του εισοδήματος των αγροτών μας. Μέχρι το 2006 έχουμε εξασφαλιστεί επαρκείς πόροι για τη διατήρηση του υφιστάμενου συστήματος τιμών, εγγυήσεων, επιδοτήσεων και στήριξης του εισοδήματος των αγροτών. Η τήρηση και βελτίωση αυτού του καθεστώτος και στην περίοδο μετά το 2006 αποτελεί θέση της πολιτικής ηγεσίας του Υπουργείου και -βεβαίως- της Κυβέρνησης. 
Γι' αυτό συμμετέχουμε ενεργά με θέσεις και προτάσεις σε όλα τα επίπεδα διαπραγμάτευσης της Ευρωπαϊκής Ένωσης. Όμως δηλώνουμε ότι δεν παραχωρούμε τα κεκτημένα δικαιώματα των αγροτών μας, αλλά και δεν είμαστε δογματικοί. Κατά συνέπεια πέφτουν στο κενό οι προσπάθειες στρέβλωσης της αλήθειας και εμπέδωσης αισθήματος ανασφάλειας στους αγρότες μας.
Κυρία Ξηροτύρη, θέλω να σας διαβεβαιώσω ότι δεν φοβόμαστε τον ανταγωνισμό. Έχουμε εξασφαλίσει τα μέσα στήριξης της νέας ποιοτικής και ανταγωνιστικής αγροτικής μας οικονομίας. Έχουμε εξασφαλίσει τους πόρους, παρέχουμε ισχυρά κίνητρα για την απαιτούμενη αναδιάρθρωση της ελληνικής γεωργίας και την εξωστρεφή λειτουργία της.
Όσον αφορά το οργανωτικό μοντέλο, κατ' επανάληψη έχουμε εκφράσει τις θέσεις μας. Στο Υπουργείο Γεωργίας υπάρχει πρόγραμμα, υπάρχει συγκεκριμένη πολιτική που εκφράζεται μέσα από συγκεκριμένα μέτρα και δράσεις, όπως για παράδειγμα την εφαρμογή των επιχειρησιακών προγραμμάτων του Γ' Κοινοτικού Πλαισίου Στήριξης και τα τομεακά προγράμματα. 
Για την εξυπηρέτηση αυτού του έργου το Υπουργείο τα τελευταία χρόνια έχει μετεξελιχθεί σε ένα επιτελικό όργανο που έχει υπό την εποπτεία του εξειδικευμένους οργανισμούς, οι οποίοι είναι απαραίτητοι για την αποτελεσματικότερη εξυπηρέτηση των αγροτών και των κατοίκων της υπαίθρου. Στην εποπτεία και στο συντονισμό του Υπουργείου λειτουργούν ο ΟΠΕΚΕΠΕ για την καταβολή των επιδοτήσεων, το ΕΘΙΑΓΕ για την έρευνα, το ΔΗΜΗΤΡΑ για την εκπαίδευση, οι ΑΓΡΟΕΞΑΓΩΓΕΣ για την προώθηση των εξαγωγών των αγροτικών μας προϊόντων και η ΑΓΡΟΓΗ για τη μεγέθυνση και ανάπτυξη των γεωργικών εκμεταλλεύσεων. Πιστεύουμε ότι αυτή είναι η πλέον κατάλληλη οργανωτική μορφή για την επίτευξη των στόχων που έχουμε θέσει για τη γεωργία του 2006.
Στον τομέα του κοινωνικού διαλόγου και της εργασιακής ειρήνης, η πολιτική μας είναι ξεκάθαρη. Θέλουμε το διάλογο και τη συνεργασία με όλους. Το γραφείο μου στο Υπουργείο Γεωργίας είναι πάντοτε ανοικτό, χωρίς προαπαιτούμενα, με μοναδική -βεβαίως- προϋπόθεση την ύπαρξη αμοιβαίας κατανόησης, χωρίς τετελεσμένα γεγονότα από καμία πλευρά. Και νομίζω ότι σε αυτό συμφωνεί και η κυρία Ξηροτύρη.
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Υπουργού)
Μισό λεπτό μόνο, κύριε Πρόεδρε, ολοκληρώνω.
Η αναφορά που γίνεται στο κείμενο της επίκαιρης ερώτησης σχετικά με τη θέση μου ως Υπουργού Γεωργίας στο διάλογο με την Πανελλήνια Ομοσπονδία Γεωτεχνικών Δημοσίων Υπαλλήλων ουδόλως ανταποκρίνεται στα πραγματικά γεγονότα.






Οι ισχυρισμοί είναι ανυπόστατοι και επιεικώς ατυχείς. Ποτέ δεν αρνήθηκα το διάλογο και τη συζήτηση με τα συνδικαλιστικά όργανα των γεωτεχνικών. Αντίθετα, είναι γνωστές οι απόψεις μου για το ρόλο και την προσφορά των γεωτεχνικών στην αγροτική οικονομία. 
Εξάλλου σε όλη τη μακρά διαδρομή μου, κυρία Ξηροτύρη, στον αγροτικό χώρο είχα πάντοτε πλήρη και αρμονική συνεργασία με τον κλάδο των γεωτεχνικών. Σας δίνω τα εξής στοιχεία για να κρίνετε εσείς. Εξελέγησαν…
ΠΡΟΕΔΡΕΥΩΝ (Κωνσταντίνος Γείτονας): Τα υπόλοιπα στη δευτερολογία σας κύριε Υπουργέ. Παρακαλώ.
Το λόγο έχει η κυρία Ξηροτύρη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Επειδή ακριβώς μας χρειάζεται μια ολοκληρωμένη εθνική και κοινοτική πολιτική στα θέματα του αγροτικού τομέα, επειδή ακριβώς πάρα πολλά είναι τα προβλήματα του αγροτικού τομέα, επειδή σημαντικοί είναι οι πόροι οι οποίοι πρέπει να αξιοποιηθούν ορθολογικά για την ανάπτυξη και για τη στήριξη του αγροτικού τομέα, γι' αυτό κύριε Υπουργέ σας κάνω την ερώτηση για την οργανωτική δομή και για την απόδοση των υπηρεσιών, και των κεντρικών υπηρεσιών του Υπουργείου Γεωργίας και των περιφερειακών. 
Εμείς λέμε -και έχουμε πάρα πολλές φορές θέσει αυτόν τον προβληματισμό- ότι από το 1994 σταδιακά το Υπουργείο Γεωργίας χάνει τις γεωργικές του υπηρεσίες, τις αποδυναμώνει και κυρίως αποδυναμώνονται και αποδιαρθρώνονται αυτές σε επίπεδο περιφέρειας και νομαρχιακής αυτοδιοίκησης. Δεν είμαστε κατά της αποκέντρωσης, αλλά είμαστε υπέρ του αποκεντρωμένου δημόσιου τομέα ο οποίος λειτουργεί με συντονισμό για τις υπηρεσίες του και των τριών επιπέδων, κεντρικών, περιφερειακών και νομαρχιακών. Αυτό δεν συμβαίνει σήμερα στο Υπουργείο Γεωργίας, όπως και σε άλλα Υπουργεία και είναι ένα σοβαρό θέμα της διοίκησης της χώρα μας.
'Οσον αφορά τώρα το καινούργιο σχήμα που διαλέξατε, τα νέα όργανα τα οποία έχετε διαλέξει και αυτά δεν τα έχετε στελεχώσει, δεν τα έχετε στηρίξει, δεν τα έχετε αναπτύξει, δεν έχετε βρει έναν τρόπο συνεργασίας με τις υπόλοιπες υπηρεσίες του Υπουργείου σας. Ο ίδιος παραδεχθήκατε -γιατί ήταν και πάρα πολλά τα προβλήματα- τα θέματα τα οποία προέκυψαν από τον ΟΠΕΚΕΠΕ. Εμείς σας λέμε ότι το ΔΗΜΗΤΡΑ δεν έχει κάνει κανένα ουσιαστικό πρόγραμμα εκπαίδευσης ιδιαίτερα στην περιφέρεια, σας λέμε ότι η ΑΓΡΟΓΗ δεν έχει κάνει τίποτα και σας λέμε ότι ο ΕΘΙΑΓΕ, επειδή δεν τον στηρίξατε οικονομικά, δεν έχει κάνει έρευνα για τα πολύ βασικά θέματα της αγροτικής πολιτικής. 
'Οσον αφορά τη στελέχωση δεν έχετε προχωρήσει και όσον αφορά κύριε Υπουργέ το διάλογό σας με τους γεωτεχνικούς πραγματικά και στο δελτίο τύπου διάβασα και συνομίλησα και μαζί τους χαρακτηριστικά τους είπατε τη για μένα απαράδεκτη φράση ότι δεν τους είχατε ποτέ σε εκτίμηση και καλά κάνατε γι' αυτό.

(Στο σημείο αυτό χτυπάει το κουδούνι λήξεως του χρόνου ομιλίας της κυρίας Βουλευτού)
Κύριε Υπουργέ, σας παρακαλώ πάρα πολύ, να βρείτε μια συναίνεση με τους γεωτεχνικούς να λύσετε μέρος των οικονομικών προβλημάτων αλλά κυρίως να δείτε μαζί τους πως θα προχωρήσετε τα προγράμματα της ανάπτυξης, πως θα προχωρήσετε στο Γ' Κ.Π.Σ., πως θα προχωρήσετε σε τόσα θέματα. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε κυρία Ξηροτύρη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εάν στηριχθείτε στις ιδιωτικές εταιρείες θα αρχίσετε να παθαίνετε αυτό που διαπιστώνεται ήδη στα Ιωάννινα και που θα έπονται πάρα πολλά από εδώ και πέρα.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, δεν πρόλαβα να ολοκληρώσω την απάντησή μου στην πρωτολογία, γι' αυτό θα συνεχίσω και θα πως τις σχέσεις μας πάνω στο διάλογό μας με την Πανελλήνια Ομοσπονδία Γεωτεχνικών Δημοσίων Υπαλλήλων. Πρέπει να γνωρίζετε ότι είναι ένα από τα πολλά συνδικαλιστικά όργανα που έχουμε στο Υπουργείο Γεωργίας. 
Εξελέγησαν λοιπόν, κυρία Ξηροτύρη, μόλις την πρώτη εβδομάδα του Ιανουαρίου. Μου έστειλαν επιστολή στις 15.1.2002. Τους απήντησα στις 17 Ιανουαρίου. Το κείμενο της επιστολής είναι στη διάθεσή σας.
(Στο σημείο αυτό ο Υπουργός Γεωργίας κ. Γεώργιος Δρυς καταθέτει για τα Πρακτικά τα προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Δεύτερον, μου έστειλαν τα αιτήματά τους στα μέσα Φεβρουαρίου. Σας ερωτώ: Τα στηρίζετε τα αιτήματα αυτά; Διότι έρχεσθε εδώ και λέτε ότι δεν κάνω διάλογο αλλά παρακαλώ πέστε μου και εμένα τι διάλογο θα κάνω όταν ζητούν την ανάκληση των αρμοδιοτήτων που έχουν εκχωρηθεί στη Νομαρχιακή Αυτοδιοίκηση να επανέλθουν πάλι στο Υπουργείο Γεωργίας. Το Κόμμα σας στηρίζει τέτοια αιτήματα; 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Σας είπα τι στηρίζει το Κόμμα μου.
ΓΕΩΡΓΙΟΣ ΔΡΥΣ ( Υπουργός Γεωργίας): Επ' αυτών πρέπει να τοποθετηθείτε. Και ο Υπουργός Γεωργίας δεν μπορεί να έχει δύο θέσεις και δύο απόψεις σε ένα κεφαλαιώδους σημασίας θέμα που είναι η αποκέντρωση και η μεταφορά αρμοδιοτήτων στη Νομαρχιακή Αυτοδιοίκηση.
Ερωτώ: Το κείμενο αυτό το οποίο υποβάλλεται είναι σύμφωνο με τις απόψεις του Κόμματός σας; Αν είναι να μας το πείτε και να πω και εγώ ότι ο Συνασπισμός είναι υπέρ της επαναφοράς των αρμοδιοτήτων της Νομαρχιακής Αυτοδιοίκησης στο κεντρικό κράτος, διότι αυτό ζητούν. Σας δίνω και το κείμενο το οποίο καταθέτω και στα Πρακτικά.
(Στο σημείο αυτό ο Υπουργός Γεωργίας κ. Γεώργιος Δρυς καταθέτει για τα Πρακτικά τα προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: 'Εχουμε ολοκληρωμένη πρόταση…
ΓΕΩΡΓΙΟΣ ΔΡΥΣ ( Υπουργός Γεωργίας): Τρίτον, λέτε ότι εγώ τους είπα αυτά τα πράγματα. Αυτή είναι η πληροφόρησή σας κυρία Ξηροτύρη και λυπάμαι πάρα πολύ για την μονομέρεια της θέσης σας. Με ρωτήσατε εμένα τι ελέχθη; 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τώρα σας ρωτάω.

(AD)

ΓΕΩΡΓΙΟΣ ΔΡΥΣ ( Υπουργός Γεωργίας): Σας δίνω, λοιπόν, κυρία Ξηροτύρη, το κείμενο της απάντησης, το οποίο έστειλα στο διοικητικό συμβούλιο των γεωτεχνικών και σας παρακαλώ να το διαβάσετε.
Κυρία Ξηροτύρη, τελειώνοντας θέλω να σας πω ότι δεν αποδέχομαι αυτόν τον εισαγγελικό, ισοπεδωτικό ρόλο, τον οποίο εσείς είχατε στην τοποθέτησή σας κατά την πρωτολογία σας, ότι δήθεν τίποτα δεν γίνεται, τίποτα δεν λειτουργεί. Εδώ υπάρχουν χιλιάδες γεωτεχνικοί, οι οποίοι εργάζονται και στηρίζουν την ελληνική γεωργία. Πώς είναι δυνατόν να λέμε ότι τίποτα δεν γίνεται;
Προφανώς, υπάρχουν αδυναμίες και κανείς δεν το παραγνωρίζει. Όμως, άλλο πράγμα είναι η αναγνώριση των αδυναμιών και η προσπάθεια επίλυσης των προβλημάτων και άλλο πράγμα είναι αυτός ο ισοπεδωτικός λόγος, τον οποίο εσείς εκφωνήσατε.
Γι' αυτό, λοιπόν, το λόγο σας λέω ότι εμείς θα συνεχίσουμε την προσπάθεια για το συμφέρον των Ελλήνων αγροτών και τα συμφέροντα της ελληνικής γεωργίας.
ΠΡΟΕΔΡΕΥΩΝ (Κωνσταντίνος Γείτονας): Εισερχόμεθα στις επίκαιρες ερωτήσεις δεύτερου κύκλου. Θα συζητηθεί η με αριθμό 389/18-2-2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Αναστασίου Μαντέλη προς τον Υπουργό Εθνικής Παιδείας και Θρησκευμάτων, σχετικώς με δημοσιεύματα του Τύπου αναφερόμενα σε ασέλγεια οδηγού λεωφορείου ιδιωτικού σχολείου, σε βάρος νηπίου τεσσάρων ετών, τον καταλογισμό των ευθυνών, κ.λ.π.
Η επίκαιρη ερώτηση του κυρίου Μαντέλη έχει ως εξής:
"Πρόσφατα ήλθε στο φως της δημοσιότητας ότι οδηγός λεωφορείου ιδιωτικού σχολείου στην περιοχή της Δυτικής Αθήνας ασελγούσε σε βάρος νηπίου τεσσάρων χρονών. Οι συνθήκες διάπραξης αυτής της ειδεχθούς εγκληματικής πράξης δείχνουν ότι το ιδιωτικό σχολείο ενώ είχε ευθύνη να προσέχει το νήπιο, όπως και τόσα άλλα παιδιά, αδιαφορούσε να πράξει τούτο και ανεχόταν απαράδεκτες καταστάσεις.
Παρότι έχει περάσει ικανός χρόνος από τη διάπραξη του εγκλήματος αυτού δεν φαίνεται να έχουν ληφθεί μέτρα κατά του ιδιωτικού σχολείου, το οποίο λησμόνησε τις υποχρεώσεις του. Έτσι δίδεται η εντύπωση πως ουδεμία εποπτεία ασκείται και πως ο καθείς μπορεί να αδιαφορεί για τις ευθύνες που έχει χωρίς καμία επίπτωση.
Επειδή το περιστατικό αυτό έχει αναστατώσει τους γονείς της Αττικής, οι οποίοι διερωτώνται για το τι θα γίνει.
Γι' αυτό ερωτάται:
Τι συγκεκριμένα μέτρα έχετε λάβει κατά του ιδιωτικού αυτού σχολείου;
Προτίθεσθε να κλείσετε το σχολείο αυτό τουλάχιστον μέχρι να αποδειχθεί ότι ουδεμία ευθύνη φέρει για ό,τι έγινε;"
Κύριε Μαντέλη, ο Υφυπουργός κ. Θάνος δεν έχει αρμοδιότητα, όπως προκύπτει από την ερώτηση, αλλά θα απαντήσει ως εξουσιοδοτημένος Υπουργός.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Το θέμα στο οποίο αναφέρεται ο κύριος συνάδελφος είναι ευαίσθητο και σοβαρό και γι' αυτό χρειάζεται ιδιαίτερη προσοχή και ευθύνη στο χειρισμό του. Πράγματι, στο Περιστέρι λειτουργεί ιδιωτικό δημοτικό σχολείο και μονάδα φροντίδας προσχολικής αγωγής και διαπαιδαγώγησης, δηλαδή βρεφονηπιακός σταθμός, με την επωνυμία "Ελισσαβέτειος ΝΠΙΔ".
Ο οδηγός της παραπάνω μονάδας κατηγορήθηκε ότι ασέλγησε σε βάρος νηπίου. Για το λόγο αυτό, απ' ό,τι έχουμε ενημερωθεί από το Υπουργείο Παιδείας, απολύθηκε από το σχολείο. Παράλληλα, για το ποινικό μέρος αυτής της υπόθεσης, επιλήφθηκε η δικαιοσύνη και ο οδηγός προφυλακίστηκε στις φυλακές Κορυδαλλού.
Αγαπητοί συνάδελφοι, στο σημείο αυτό θέλω να σας ενημερώσω ότι η χορήγηση άδειας ίδρυσης και λειτουργίας βρεφονηπιακών σταθμών, καθώς και η επίβλεψη και συνεχής παρακολούθηση των υπηρεσιών που παρέχονται από αυτές είναι μία αποκεντρωμένη αρμοδιότητα, η οποία ανήκει στην οικεία Νομαρχιακή Αυτοδιοίκηση, ενώ τα ιδιωτικά δημοτικά και νηπιαγωγεία επιβλέπονται από το Υπουργείο Παιδείας.
Επίσης, θέλω να σας ενημερώσω ότι το Υπουργείο Υγείας και Πρόνοιας μόλις ενημερώθηκε για το περιστατικό, απευθύνθηκε εγγράφως στη Νομαρχιακή Αυτοδιοίκηση Αθηνών - Πειραιώς του Τομέα Δυτικής Αθήνας, προκειμένου να διενεργηθεί άμεσα έλεγχος από κοινωνικό σύμβουλο της κοινωνικής υπηρεσίας, σύμφωνα με τις προβλεπόμενες διατάξεις.
Στη συνέχεια, στην εν λόγω υπηρεσία συγκροτήθηκε επιτροπή, η οποία προβλέπεται εκ του νόμου, αποτελούμενη από τον Προϊστάμενο της Διεύθυνσης Κοινωνικής Πρόνοιας, τον Αναπληρωτή Διευθυντή Υγείας, το Μηχανικό της Διεύθυνσης Τεχνικών Υπηρεσιών και εκπρόσωπο των ιδιωτικών παιδικών σταθμών. Επίσης, το Υπουργείο Υγείας και Πρόνοιας έχει διατάξει επιθεώρηση για τη λειτουργία στον παιδικό σταθμό.
Από την πλευρά του Υπουργείου Υγείας έχει διαταχθεί, όπως έχουμε ενημερωθεί, ένορκη διοικητική εξέταση που αποβλέπει και στην έρευνα αν υπάρχουν πειθαρχικά ή άλλα παραπτώματα ή παραλείψεις στη λειτουργία του σχολείου. 


(PX)
Κατά συνέπεια, για μεν το ποινικό μέρος έχει επιληφθεί η δικαιοσύνη, για δε το λειτουργικό μέρος η αρμόδια νομαρχιακή αυτοδιοίκηση και τα δυο Υπουργεία. Θέλω να σας πω ότι τόσο το Υπουργείο Υγείας-Πρόνοιας, όσο και το Υπουργείο Παιδείας με την άμεση παρέμβασή τους επιθυμούν να επισημάνουν σε όλους τους τόνους ότι ουδείς μένει ατιμώρητος, αν έχει διαπράξει παραβάσεις ή αξιόποινες πράξεις και μάλιστα τόσο σοβαρές.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Η ερώτηση δεν ασκεί έλεγχο για το ποινικό μέρος μιας τέτοιας ειδεχθούς πράξης, αλλά ασκεί έναν έλεγχο προς την Κυβέρνηση για το αν επόπτευσε όπως έπρεπε το δημοτικό σχολείο και το βρεφονηπιακό σταθμό. Αυτή η πράξη ετελέσθη σε βρεφονηπιακό σταθμό, που ταυτόχρονα στεγάζεται στο ίδιο κτίριο με δημοτικό σχολείο, που ενδεχόμενα χρησιμοποιεί τα ίδια οχήματα και τους ίδιους οδηγούς. Υπάρχει ένα θέμα εποπτείας και του Υπουργείου Υγείας και Πρόνοιας και του Υπουργείου Παιδείας.
Από την απάντηση του κυρίου Υπουργού αντιλήφθηκα ότι διατάχθηκε τώρα η διοικητική εξέταση και η έρευνα τόσο από το ένα Υπουργείο, όσο και από το άλλο. Κανονικά, επειδή η πράξη έχει τελεσθεί προ εξαμήνου και πλέον, δηλαδή πολύ πριν από ένα εξάμηνο, θα έπρεπε τώρα να έχει τελειώσει η διοικητική εξέταση. 
Αυτά τα θέματα θα έπρεπε εντός δύο, τριών, τεσσάρων ημερών να εξετάζονται για να δούμε τι έγινε, ώστε και άμεσα να υπάρχουν οι διοικητικές κυρώσεις -όχι η τιμωρία των δραστών- των αξιοποίνων ειδεχθών πράξεων για το βρεφονηπιακό σταθμό και το σχολείο. Δεν έχει γίνει προφανώς αυτή η ενέργεια και γίνεται τώρα. Εφόσον άργησε, να γίνει τώρα και θα περιμένουμε την απάντηση.
Θα ήθελα μόνο να επισημάνω ότι σε αυτές τις σοβαρότατες περιπτώσεις χρειάζεται το άμεσο διοικητικό μέτρο, δηλαδή η κύρωση, να επιβάλλεται ευθύς αμέσως. Δηλαδή ο βρεφονηπιακός σταθμός ή το σχολείο να κλείνει και να ανοίγει ευθύς ως διαπιστωθεί ότι έχει δίκιο. Όχι να τηρείται η αντίθετη διαδικασία, η οποία φαίνεται ότι ακολουθείται. Δηλαδή αφήνουμε να λειτουργεί το σχολείο ή ο βρεφονηπιακός σταθμός και συνεχίζουν τα νήπια ή τα μικρά παιδιά να είναι εκτεθειμένα σε σοβαρότατους κινδύνους, μέχρις ότου αποδειχθεί ότι δεν χρειάζεται η επιβολή διοικητικής κύρωσης. 
Στο διοικητικό δίκαιο ισχύει το εντελώς αντίθετο από ό,τι ισχύει στο ποινικό δίκαιο. Στο ποινικό δίκαιο ισχύει η αρχή ότι κανείς είναι αθώος μέχρι να αποδειχθεί η ενοχή του από το δικαστήριο. Στο διοικητικό δίκαιο δεν απευθύνουμε ενοχές, κρίσεις και κατηγορίες. Λαμβάνουμε διοικητικά μέτρα, έτσι ώστε άμεσα να αντιμετωπίζονται τα ζητήματα και αν δεν χρειάζεται η λήψη των μέτρων, τότε τα αίρουμε, εφόσον διαπιστωθεί η αθωότητα μέσα από τις διοικητικές διαδικασίες. 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός κ. Θάνος έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Σε ό,τι αφορά τη λειτουργία του δημοτικού σχολείου, η ενημέρωση είναι αυτή που σας ανέφερα. Το Υπουργείο Παιδείας έχει διατάξει …
ΠΡΟΕΔΡΕΥΩΝ (Κωνσταντίνος Γείτονας): Για να καταλάβουμε και εμείς, κύριε Υφυπουργέ. Ήταν οδηγός λεωφορείου σχολικού ή οδηγός λεωφορείου βρεφονηπιακού σταθμού;
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Είναι ενιαίο νομικό πρόσωπο. Ο οδηγός ήταν του δημοτικού σχολείου, αλλά εξυπηρετούσε και το βρεφονηπιακό σταθμό. Σε ό,τι αφορά το δημοτικό σχολείο, έχει διαταχθεί ένορκη διοικητική εξέταση, η οποία πράγματι δεν έχει τελειώσει ακόμα.
Σε ό,τι αφορά το Υπουργείο Υγείας-Πρόνοιας έχουμε διατάξει επιθεώρηση, κύριε συνάδελφε, η οποία πράγματι δεν έχει ολοκληρωθεί, γιατί το Σώμα Επιθεωρητών έχει συσταθεί πρόσφατα και δεν θα μπορούσε να γίνει διαφορετικά. Είναι αυτό που από την αρμοδιότητά της και εκ του νόμου μπορεί να κάνει η επιθεώρηση. 
Για τις υπηρεσίες της Νομαρχίας θέλω να σας διαβεβαιώσω ότι λειτούργησαν αμέσως και μάλιστα έχουν βγάλει και πόρισμα για παραλείψεις στη λειτουργία του παιδικού σταθμού.
Για την άδεια λειτουργίας των παιδικών σταθμών και των βρεφονηπιακών σταθμών στην οποία αναφερθήκατε, καθώς και στην επίβλεψη και στη συνεχή παρακολούθηση, θέλω να επισημάνω ότι η αρμοδιότητα ανήκει στην οικεία νομαρχιακή αυτοδιοίκηση και στην αντίστοιχη κοινωνική υπηρεσία την οποία διαθέτει, η οποία γνωμοδοτεί και είναι κατά νόμο αρμόδια για την καταλληλότητα της λειτουργίας ενός βρεφονηπιακού σταθμού.
Η εκτελεστική εξουσία μπορεί μόνο να παρέμβει στα πλαίσια που έχει καθορίσει ο νομοθέτης. Όπως σας είπα, για το θέμα έχει επιληφθεί και το Υπουργείο Παιδείας και το Υπουργείο Υγείας και η αρμόδια νομαρχιακή αυτοδιοίκηση.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 397/18-2-2002 επίκαιρη ερώτηση του Βουλευτή της Νέας Δημοκρατίας κ. Βασιλείου Τσίπρα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την ένταξη στο Γ' Κοινοτικό Πλαίσιο Στήριξης της κατασκευής οδικών αξόνων στην περιοχή των Αγράφων Ευρυτανίας κλπ.
(LM)

Η επίκαιρη ερώτηση του κ. Τσίπρα έχει ως εξής:
"Η περιοχή Αγράφων του Νομού Ευρυτανίας είναι γνωστή για την ιστορία και τον πολιτισμό της, αποτελεί πραγματικό υπόδειγμα φυσικού κάλλους και διαθέτει αρκετά ιστορικά μνημεία. Ως εκ τούτου, προσφέρεται για τουριστική ανάπτυξη κάθε κατηγορίας εναλλακτικών μορφών τουρισμού, ικανών να προκαλέσουν γενικό ενδιαφέρον. Η απουσία όμως της πολιτείας από την περιοχή αυτή είναι καταπληκτική. Εγκαταλείφθηκε αυτός ο τόπος χωρίς δρόμους, χωρίς συγκοινωνία, με υποτυπώδη ιατροφαρμακευτική συμπαράσταση. Ο κεντρικός δρόμος Κρέντη-Άγραφα και οι διακλαδώσεις που συνδέουν με αυτόν τα τοπικά διαμερίσματα Τροβάτου, Βραγγιανών, Μοναστηρακίου, Μαράθου είναι σε οιονεί πρωτόγονη κατάσταση.
Οι πρόσφατες χιονοπτώσεις προκάλεσαν πραγματικό αποκλεισμό, η κατάσταση του οποίου συνεχίζεται, γιατί δεν ολοκληρώθηκε ακόμα ο καθαρισμός της στοιχειώδους οδικής αρτηρίας. 
Ερωτάται η κυρία Υπουργός:
Γιατί διατηρείται συνεχώς αυτή η απαράδεκτη αδιαφορία για ένα ζωντανό τμήμα της ελληνικής επικράτειας, εν όψει και των κονδυλίων του Γ΄ Κοινοτικού Πλαισίου Στήριξης;
Προτίθεται επιτέλους να εκδηλώσει έμπρακτο και αποφασιστικό ενδιαφέρον για την κατασκευή του οδικού άξονα Κρέντη-Άγραφα και την οδική σύνδεση των τοπικών διαμερισμάτων Μοναστηρακίου, Μαράθου, Τροβάτου, Βραγγιανών με τον κεντρικό άξονα και τη σύνδεση της περιοχής Αγράφων με το Νομό Καρδίτσας;"
Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ο ερωτών συνάδελφος έχει απόλυτο δίκιο, τονίζοντας το φυσικό κάλλος, την ιστορικότητα και την προοπτική τουριστικής ανάπτυξης της περιοχής. Έχει όμως άδικο αν γι' αυτή την περιοχή λέει ότι υπάρχει αδιαφορία από την Κυβέρνηση, όπως θα αποδειχτεί απ' αυτά που θα αναφέρω και τα οποία βέβαια είναι στοιχεία που συλλέξαμε από τις δύο περιφέρειες -και από την περιφέρεια Στερεάς Ελλάδας και από την περιφέρεια Θεσσαλίας- που εμπλέκονται με τον ένα ή με τον άλλο τρόπο στην ολοκλήρωση της σύνδεσης των Αγράφων με τα οδικά δίκτυα και των δύο νομών. 
Έτσι λοιπόν από την περιφέρεια Στερεάς Ελλάδας έχει προκηρυχθεί η εκπόνηση της μελέτης του έργου Κρέντη-Βαρβαριάδα-Άγραφα και η διαδικασία βρίσκεται στο στάδιο της υπογραφής της σύμβασης με τον ανάδοχο. Η μελέτη έχει ενταχθεί στη ΣΑΜ 0563 με προϋπολογισμό 160.000.000. Μόλις ολοκληρωθεί η μελέτη θα γίνει και η χρηματοδότηση της κατασκευής του έργου.
Δεύτερον, στον εν λόγω οδικό άξονα ήδη έχει εγκριθεί και έχει κατασκευαστεί κιόλας με πόρους του Γ΄ Κοινοτικού Πλαίσιου Στήριξης η μελέτη της γέφυρας Παλαιοκαριάς με πιστώσεις 170.000.000. Στο πρόγραμμα ΕΠΤΑ του Δήμου Αγράφων έχει ενταχθεί μελέτη του έργου στα όρια του Νομού Καρδίτσας στη θέση Κουλοχέρια - Βραγγιανά - Δέντρος με έναν προϋπολογισμό 40.000.000. Όταν ολοκληρωθεί η μελέτη θα χρηματοδοτηθεί και το έργο.
Η σύνδεση όλων των τοπικών διαμερισμάτων που αναφέρετε στην ερώτησή σας, με τον κεντρικό οδικό άξονα θα εξεταστεί όταν θα ολοκληρωθεί ο κεντρικός οδικός άξονας. Δηλαδή το βασικό θέμα για τα Άγραφα είναι πρώτα να φτιάξουμε τον κεντρικό άξονα και στη συνέχεια να φτιάξουμε και τους συνδετήριους δρόμους με τα διαμερίσματα.
Όσον αφορά τον οδικό άξονα από Άγραφα προς Νομό Καρδίτσας, μέσω Βραγγιανών και Τροβάτου έχουν υποβληθεί στην ΕΥΔΕ της περιφέρειας τα σχετικά τεχνικά δελτία τα οποία αξιολογούνται μέσα στα πλαίσια των ισχυουσών διαδικασιών. Εφόσον είναι εντάξει τα τεχνικά δελτία, θα ξεκινήσει η χρηματοδότηση του έργου. 
Από την περιφέρεια Θεσσαλίας έχει προκηρυχθεί η εκπόνηση των μελετών για τα τμήματα Νεράιδα Μέγδοβα -γέφυρα Μέγδοβα στο όριο των Νομών Καρδίτσας και Ευρυτανίας. Αυτό αφορά τροποποίηση υφισταμένων μελετών και συμπληρωματικές υποστηρικτικές εργασίες. Ο προϋπολογισμός της μελέτης είναι 200.000.000. Βρίσκεται στο στάδιο της ολοκλήρωσης και της αξιολόγησης για την ανάδειξη αναδόχου.
Ακόμα η Νομαρχιακή Αυτοδιοίκηση της Καρδίτσας έχει υποβάλει πρόταση για ένταξη στο Γ΄ Κοινοτικό Πλαίσιο Στήριξης του ΠΕΠ Θεσσαλίας για το έργο Σαραντάπορο-Νεράιδα το οποίο έχει ένα μήκος 5,3 χιλιόμετρα με προϋπολογισμό 613.000.000. Αυτό το έργο που αφορά ασφαλτόστρωση αυτού του τμήματος συνδέεται με το υφιστάμενο ασφαλτοστρωμένο δίκτυο και προς την Ευρυτανία καταλήγει στην αρχή του υπό μελέτη τμήματος που ανέφερα παραπάνω. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσίπρας έχει το λόγο.
Αναπολούσατε την ωραία περιοχή των Αγράφων όπως κατάλαβα, γιατί δεν αντιδράσατε αμέσως. 
ΒΑΣΙΛΕΙΟΣ ΤΣΙΠΡΑΣ: Ασφαλώς. 
Κύριε Πρόεδρε, η απάντηση του κυρίου Υπουργού πράγματι με απαλλάσσει από ορισμένα διλήμματα, γιατί με ερωτήσεις τις οποίες επανειλημμένα υπέβαλα στα αρμόδια Υπουργεία έλαβα τρεις αντιφατικές απαντήσεις και μόνο επί ενός σημείου, του κεντρικού δρόμου Αγράφων. Τις απαντήσεις του κυρίου Υπουργού εκλαμβάνω τώρα ως αληθείς και βρίσκομαι και εγώ μπροστά σε μια πραγματική κατάσταση.
(PE)


Αυτό, όμως, δεν παύει να αποτελεί μία αλήθεια. Η διατύπωση της ερωτήσεώς μου για την περιγραφή της τραγικής κατάστασης, η οποία σήμερα επικρατεί, δεν έχει καμία απολύτως υπερβολή. Επίσης, δεν υπάρχει υπερβολή και σε αυτά, τα οποία προφορικώς θα πω.
Μιλάμε για μία περιοχή 300.000 τ.μ., που έχει 52 παραδοσιακούς οικισμούς, στους οποίους το καλοκαίρι κατοικούν 3.500 κάτοικοι και 1000 το χειμώνα. Ακόμα έχει μία εκτεταμένη κτηνοτροφική δύναμη.
Θα αρχίσω, λοιπόν, από το τελευταίο παράπονο της ερωτήσεώς μου. Ο Δήμος Αγράφων, κύριε Υπουργέ, είναι χρεωμένος σήμερα 86 εκατομμύρια από τις πρόσφατες χιονοπτώσεις. Το πρόωρο λιώσιμο των χιονιών στην περιοχή αυτή δημιούργησε τέτοιες καταστροφές το ύψος, των οποίων ανέρχεται σε 86 εκατομμύρια, σύμφωνα με το πρακτικό του Δήμου Αγράφων, που έχω μπροστά μου. Τα έσοδα των Αγράφων είναι 145 εκατομμύρια και τα έξοδα των Αγράφων, επίσης, 145 εκατομμύρια.
Επιπλέον έχω επανειλημμένα ζητήσει, γιατί περιγράφω την τραγική κατάσταση ολοκλήρου της περιοχής, από τους αρμόδιους Υπουργούς την ευπρεπή εμφάνιση των κτιρίων δύο κοινοτικών ιατρείων. Δεν μου απάντησαν επ' αυτού. Υπάρχουν ιατρεία στην περιοχή των Αγράφων, τα οποία στερούνται θερμάνσεως. Είπα ότι κινδυνεύουν οι ασθενείς, αντί να φύγουν θεραπευμένοι, να πάθουν ψύξη. Επαναλαμβάνω ότι τα ιατρεία τόσο των Αγράφων όσο και του Τροβάτου είναι σε πρωτόγονη κατάσταση.
Οι περιοχές αυτές και οι κεντρικοί δρόμοι προς τα Πεγγιανά κλπ. είναι περιοχές, οι οποίες διαθέτουν ιστορικά μνημεία και τα οποία θα μπορούσαν να δώσουν μεγίστη προβολή στη χώρα μας.
Θα ήθελα να πω ακόμα κλείνοντας ότι στην περιοχή των Βραγγιανών υπάρχει η Σχολή του Γένους, από την οποία εκπορεύτηκαν πάρα πολλοί Οικουμενικοί Πατριάρχες και δάσκαλοι του Γένους, οι οποίοι συνέβαλαν στη διατήρηση της ελληνικής ιστορίας. Νομίζω ότι μία τέτοια περιοχή αξίζει μεγαλύτερης και καλύτερης φροντίδας.
Κύριε Υπουργέ, σας λέω ακόμα ότι εναγωνίως ζητούν αυτοί οι άνθρωποι των 52 παραδοσιακών οικισμών τη θέση ενός αντιδημάρχου. Αυτό καθίσταται αδύνατο, γιατί, όπως μου είπαν σε μία απάντηση, δεν προτίθεστε να κάνετε να προβείτε σε νομοθετική μεταβολή για την καθιέρωση μίας θέσεως. Ένα αντιδήμαρχο ζητούν για 52 παραδοσιακούς οικισμούς. Αυτά ήθελα να πω εν ολίγοις και μέσα στο χρόνο που μου επιτρέπεται.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαδήμας έχει το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, δεν ήθελα να γίνω ευχάριστος με αυτά που είπα. Μίλησα με πραγματικά στοιχεία.
Τα ποσά, τα οποία ανέφερα και τα οποία διατίθενται αυτήν τη στιγμή για τη βελτίωση ή τις μελέτες του οδικού άξονα, που αναφέρατε, αλλά και των συνδετηρίων, ξεπερνούν το ένα δισεκατομμύριο δραχμές. Όταν ολοκληρωθούν οι μελέτες, έχουμε εξασφαλίσει τα χρήματα, για να μπορέσουν να ολοκληρωθούν τα έργα. Αυτό σημαίνει ότι θα διατεθούν περίπου άλλα τρία δισεκατομμύρια για να ολοκληρωθούν τα έργα. 
Κοντά σε αυτά πρέπει να προσθέσετε ότι για το Δήμο Αγράφων το ειδικό πρόγραμμα Τοπικής Αυτοδιοίκησης προβλέπει 933 εκατομμύρια, από τα οποία δυστυχώς έχουν δημοπρατηθεί μόνο τα 290, που αφορούν την ύδρευση των δημοτικών διαμερισμάτων της περιοχής και έχουν απορροφηθεί μόνο τα 73. Εσείς που ζείτε στην Ευρυτανία και ξέρετε τι ακριβώς συμβαίνει, θα ξέρετε ότι υπάρχει ένα πολύ μεγάλο πρόβλημα με όλες τις εργοληπτικές εταιρίες, οι οποίες δείχνουν απροθυμία για να πάνε σε αυτά τα απομονωμένα σημεία και να κατασκευάσουν ένα έργο. Το ξέρετε αυτό γιατί το έχετε ζήσει. Δεν είναι η ελλιπής στελέχωση σε προσωπικό των υπηρεσιών, αλλά είναι το ότι οι εργολήπτες δεν πηγαίνουν να κατασκευάσουν τα έργα. Πηγαίνουν μόνο, όταν υπάρχουν κάποια μικρά, εύκολα έργα. Ενώ υπάρχουν, όπως είπα, 933 εκατομμύρια στο Δήμο, έχουν εγκριθεί από την περιφέρεια να δημοπρατήσει το 50% αυτών των χρημάτων, μπόρεσε να δημοπρατήσει μόνο την ύδρευση και άργησε να ανακηρύξει ανάδοχο. Από αυτό το έργο της ύδρευσης των 290 εκατομμυρίων απορροφήθηκαν μόνο τα 73. 
Υπάρχουν λοιπόν κάποιες εγγενείς δυσκολίες. Αλλά από ό,τι είδατε όχι μόνο το παλεύουμε το θέμα για να αναβαθμιστεί η περιοχή -επαναλαμβάνω ότι δεν το λέω για να γίνω ευχάριστος- αλλά με τα στοιχεία αυτά, που έδωσα, πιστεύω ότι σας πείθω πως γίνεται μια μεγάλη προσπάθεια για μια εξόχως υποβαθμισμένη περιοχή, που όμως είναι μία περιοχή με τεράστια προοπτική ανάπτυξης.
(RG)


ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, η με αριθμό 390 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη, προς τον Υπουργό Υγείας και Πρόνοιας, σχετικώς με την αντιμετώπιση των προβλημάτων του νοσοκομείου Ζακύνθου, δεν θα συζητηθεί, λόγω κωλύματος του κυρίου Υπουργού και διαγράφεται. 
Ολοκληρώθηκε η συζήτηση των επικαίρων ερωτήσεων. 








ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Προτάσεις νόμου αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης, μόνη συζήτηση επί της αρχής, των άρθρων και του συνόλου της πρότασης νόμου για τα δικαιώματα πρόσβασης και την ίδρυση κέντρου εξίσωσης ευκαιριών για άτομα με ειδικές ανάγκες. 
Για τη σημερινή συζήτηση από τη Νέα Δημοκρατία ορίζεται, ως κοινοβουλευτικός εκπρόσωπος, ο Βουλευτής Β' Αθηνών κ. Βύρων Πολύδωρας και ως ειδικός αγορητής από το Κομμουνιστικό Κόμμα Ελλάδας, ο Βουλευτής κ. Δημήτριος Τσιόγκας.
Κυρίες και κύριοι συνάδελφοι, όπως γνωρίζετε συνεζητείτο στην επιτροπή η πρόταση. Και η επιτροπή δεν προχώρησε σε ψηφοφορία, διότι η πρόταση αυτή εμπίπτει στους περιορισμούς της παραγράφου 3 του άρθρου 73 του Συντάγματος. Θέλω να υπενθυμίσω στους κυρίους συναδέλφους ότι σύμφωνα με τη διάταξη αυτή του άρθρου δεν εισάγεται προς συζήτηση η πρόταση νόμου, η οποία συνεπάγεται δαπάνη ή απώλεια εσόδων του κρατικού προϋπολογισμού για την παροχή μισθού σύνταξης ή γενικά οφέλους σε οποιοδήποτε πρόσωπο. 
Πρέπει να σας πω, όμως, ότι η πρακτική την οποία ακολουθούμε όλα αυτά τα χρόνια, είναι να συζητούμε αυτές τις προτάσεις νόμου, χωρίς να προχωρούμε σε ψηφοφορία γιατί δεν μπορούμε από το Σύνταγμα. Τις εισάγουμε γιατί έτσι δίνεται η δυνατότητα με τη συζήτηση στη Βουλή στα κόμματα, σε όλους τους Βουλευτές, αλλά και στην κυβέρνηση να πάρουν θέση σε σοβαρά ζητήματα στα οποία αναφέρονται και επιχειρούν για να ρυθμίσουν οι προτάσεις νόμου, όπως κάνει και η παρούσα. 
Ο κ. Χωρέμης έχει το λόγο.
ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης στις 30 Ιανουαρίου του 2002 στη συνεδρίασή της με αντικείμενο την επεξεργασία και εξέταση πρότασης νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης, για τα δικαιώματα πρόσβασης και την ίδρυση κέντρου εξίσωσης ευκαιριών για τα άτομα με ειδικές ανάγκες, παρά το ότι δεν προέβη στη διεξαγωγή ψηφοφορίας, ως μη εμπίπτουσας στις διατάξεις του άρθρου 73 παράγραφος 3 του Συντάγματος, εισήλθε στην ουσία της πρότασης. 
Η πρόταση αυτή νόμου που είχαν καταθέσει οι συνάδελφοι Βουλευτές κ.κ. Αναστάσιος Μαντέλης, Παναγιώτης Κουρουμπλής και Φραγκλίνος Παπαδέλλης, έτυχε των επαίνων του συνόλου των πτερύγων και σχεδόν του συνόλου των Βουλευτών της Διαρκούς Επιτροπής. Πράγματι η πρόταση νόμου των τριών συναδέλφων για τα δικαιώματα πρόσβασης των ατόμων με ειδικές ανάγκες είναι εξαιρετική, αφού θέλει να καλύψει ένα σημαντικό κενό για τα προβλήματα των ατόμων με ειδικές ανάγκες στην ελληνική νομοθεσία και στην ελληνική πραγματικότητα. Είναι δε επιπλέον επαινετή διότι εισάγει και προσεγγίζει θετικά ένα ζήτημα που αποτελεί κοινό τόπο για τα Κοινοβούλια των άλλων χωρών της Ευρωπαϊκής Ένωσης, το ζήτημα δηλαδή της καθιέρωσης προκοινοβουλευτικού ελέγχου και της νομοθετικής πρωτοβουλίας των Βουλευτών. Και στη χώρα μας πλέον οι ρυθμίσεις του Κανονισμού της Βουλής βοηθούν σημαντικά στην ανάληψη τέτοιων πρωτοβουλιών που ασφαλώς σχετίζονται με την αναβάθμιση του ρόλου, της λειτουργίας και της συνεισφοράς εν γένει των Ελλήνων Βουλευτών. 
Κυρίες και κύριοι συνάδελφοι, τις επόμενες μέρες κατατίθεται στη Βουλή το σχέδιο νόμου του Υπουργείου Υγείας και Πρόνοιας με τον τίτλο αναδιοργάνωση του εθνικού συστήματος κοινωνικής φροντίδας και άλλες διατάξεις. Πρόκειται για ρυθμίσεις που απαντούν στις νέες κοινωνικές ανάγκες και τις αυξανόμενες πιεστικές απαιτήσεις για κοινωνική φροντίδα, απαιτήσεις που διαπερνούν την ελληνική κοινωνία και ρυθμίσεις που επιβάλλονται πλέον προκειμένου να καταστεί δυνατή η προσαρμογή, η αναδιάρθρωση, η αποκέντρωση και η αποτελεσματικότητα των συστημάτων κοινωνικής προστασίας της χώρας.

(PM)


Η ενσωμάτωση σχεδόν στο σύνολο της υπό συζήτηση σήμερα πρότασης νόμου για τα δικαιώματα των ατόμων με ειδικές ανάγκες, ή όπως στο εξής καθιερώνεται, των ατόμων με αναπηρία, στο υπό κατάθεση νομοσχέδιο του Υπουργείο Υγείας και Πρόνοιας, καθιστά σαφές ότι η Κυβέρνηση και το Υπουργείο Υγείας και Πρόνοιας έχουν ήδη αποδεχθεί την πρόταση αυτή επί της ουσίας.
Ως προς τη διαδικασία, η συζήτηση και ψήφιση του σχεδίου νόμου του Υπουργείου Υγείας και Πρόνοιας, που θα διεξαχθεί το αμέσως επόμενο διάστημα στη Βουλή, θα συμπεριλάβει και τα αποτελέσματα του διαλόγου, που με πρωτοβουλία τους οι τρεις συνάδελφοι είχαν, τόσο με τους φορείς των ατόμων με αναπηρίες, όσο και με τους Βουλευτές του ΠΑΣΟΚ, με παρουσία και συμφωνία και των αρμόδιων Υφυπουργών, όπως επίσης και τις επιμέρους ιδέες και κυρίως την αναγκαιότητα ίδρυσης ενός ενιαίου συντονιστικού οργάνου για όλες τις προσπάθειες που γίνονται από την πολιτεία, από τους φορείς, από τα άτομα με αναπηρία και από τους ιδιώτες για την εξίσωση των ευκαιριών και τις πολιτικές ίσης μεταχείρισης των ατόμων με αναπηρίες.
Βεβαίως, η συζήτηση που έγινε στην αρμόδια Επιτροπή Δημόσιας Διοίκησης και η συζήτηση που σήμερα γίνεται στη Βουλή συμβάλλουν ουσιαστικά στην κατά το δυνατόν πληρέστερη αποτύπωση των απόψεων όλων μας για την κρίσιμη και επιτακτική ανάγκη λήψης μέτρων, για την ενεργό και ισότιμη συμμετοχή των ατόμων με αναπηρίες στην οικονομική και κοινωνική ζωή της χώρας.
Κυρίες και κύριοι συνάδελφοι, στη χώρα μας, σύμφωνα με τα στοιχεία του Γραφείου Μελετών για τα άτομα με αναπηρίες του ΥΠΕΧΩΔΕ, το ποσοστό των ατόμων με αναπηρίες ανέρχεται στο 9,3% του συνολικού πληθυσμού. Αν σε αυτό προστεθούν τα άτομα τρίτης και τέταρτης ηλικίας, τα άτομα με παροδικές αναπηρίες και τα λοιπά εμποδιζόμενα άτομα, αυτό το ποσοστό πλησιάζει το 50% του πληθυσμού. 
Η χώρα μας με το ν.2430/1996 αποδέχθηκε τους πρότυπους κανόνες του ΟΗΕ για την εξίσωση των ευκαιριών για τα άτομα με αναπηρίες, εκφράζοντας έτσι την ισχυρή ηθική και πολιτική δέσμευσή της να λάβει δράση για την εξίσωση των ευκαιριών των ατόμων με αναπηρίες. Η βούληση αυτή αποτυπώνεται πλέον στο Σύνταγμα της χώρας με το άρθρο 21 και βρίσκεται σε πλήρη αρμονία με το άρθρο 26 του Χάρτη των Θεμελιωδών Δικαιωμάτων της Ευρωπαϊκής Ένωσης.
Όλες αυτές οι διεθνείς και ευρωπαϊκές διακηρύξεις καθιστούν πλέον αναγκαία τη δημιουργία ενός αποτελεσματικού διεπιστημονικού συντονιστικού οργάνου, που θα σχεδιάζει και θα παρακολουθεί τις διαδικασίες για την εξίσωση των ευκαιριών για τα άτομα με αναπηρίες. Η προσπάθεια για την εξίσωση των ευκαιριών απαιτεί έρευνα, τεκμηρίωση, ελεγκτικούς μηχανισμούς, ορθολογική και επιστημονική προσέγγιση. Η ανάγκη αυτή γίνεται περισσότερο επιτακτική εν όψει και της διεξαγωγής των Παραολυμπιακών Αγώνων για τα άτομα με αναπηρίες στα πλαίσια των Ολυμπιακών Αγώνων του 2004.
Όργανα με αποστολή παρεμφερή με αυτήν που προανέφερα υφίστανται σε όλα σχεδόν τα κράτη-μέλη της Ευρωπαϊκής Ένωσης. Σήμερα στη χώρα ασχολούνται με τα θέματα των ατόμων με αναπηρίες τρία άτυπα όργανα, που λειτουργούν σε αντίστοιχα Υπουργεία: το Γραφείο Μελετών του ΥΠΕΧΩΔΕ, η Επιτροπή Προσβασιμότητας του Υπουργείου Εσωτερικών, Δημόσιας Διοίκησης και Αποκέντρωσης, η Επιτροπή Προσβασιμότητας του Υπουργείου Μεταφορών και Επικοινωνιών. 
Η Διϋπουργική Επιτροπή που συνεστήθη το 1998 με έργο τη χάραξη και την εφαρμογή πολιτικών για τα άτομα με αναπηρίες είχε πεπερασμένη χρονική διάρκεια, η οποία έληξε χωρίς ανανέωση. Το έργο που συντελέστηκε όμως είναι πράγματι αξιοσημείωτο. Ενδεικτικά, έργο της είναι η νομοθετική πρόβλεψη στο Γενικό Οικοδομικό Κανονισμό της δυνατότητας πρόσβασης σε δημόσια κτίρια και σε κτίρια συνάθροισης κοινού, η δυνατότητα πρόσβασης σε αεροδρόμια, σταθμούς τρένων, στο ΑΤΤΙΚΟ ΜΕΤΡΟ και στον ΗΣΑΠ με την κατασκευή ανελκυστήρων, κεκλιμένων επιπέδων και ειδικών χώρων υγιεινής, η δυνατότητα πρόσβασης σε όλα τα κτίρια του ΟΤΕ και του ΕΛΤΑ με κατασκευή ειδικών γκισέ εξυπηρέτησης.
(Ε Β)

Η προμήθεια λεωφορείων, τρόλευ και βαγονιών με εύκολη και ασφαλή επιβίβαση και αποβίβαση όπως χαμηλό δάπεδο, σύστημα επιγονάτισης, ύπαρξης ειδικής ράμπας, συστήματα αμαξιδίων και άλλα.
Η καθιέρωση της τηλεφωνικής εξυπηρέτησης των κωφών μέσα από ειδικό κέντρο και τη χρήση κειμενοτηλεφώνων. Ειδική τιμολόγηση στους λογαριασμούς του ΟΤΕ ορισμένων κατηγοριών ατόμων με αναπηρίες. Η τοποθέτηση σε κοινόχρηστους χώρους ειδικών καρτοτηλεφώνων για την εξυπηρέτησή τους είτε χαμηλών, είτε ανιχνεύσιμων από τυφλούς. Και τελικά η προμήθεια ειδικών ταξί και η χορήγηση τέτοιων αδειών ειδικά για την εξυπηρέτηση των ατόμων με αναπηρίες.
Η εμπειρία από όλες αυτές τις προσπάθειες κατέδειξε την ανάγκη ύπαρξης ενός επιστημονικού συντονιστικού οργάνου, ενός παρατηρητηρίου για τα άτομα με αναπηρίες που να αποτελεί σημείο αναφοράς μεταξύ των φορέων του αναπηρικού κινήματος και του δημοσίου και ιδιωτικού φορέα καθώς και των φορέων του εξωτερικού.
Η απαιτούμενη ρύθμιση οφείλει να λάβει υπόψη τις υποχρεώσεις που απορρέουν από τους πρότυπους κανόνες του ΟΗΕ το χάρτη θεμελιωδών δικαιωμάτων της Ευρωπαϊκής 'Ενωσης και τον ν. 2430/96 και να ανταποκρίνεται στο σχετικό αίτημα των ατόμων με αναπηρίες και στις επισημάνσεις ειδικών εμπειρογνωμόνων για συντονισμένη, συνεχή και συνεπή παρέμβαση της πολιτείας στην προσπάθεια εξίσωσης των ευκαιριών για τα άτομα με ειδικές ανάγκες, για τα άτομα με αναπηρίες και πλήρους και ισότιμης ένταξής τους στην κοινωνία. Τα οφέλη από τη σύσταση του εθνικού παρατηρητηρίου ατόμων με ειδικές ανάγκες, ατόμων με αναπηρίες, ως Νομικά Πρόσωπα Ιδιωτικού Δικαίου εποπτευόμενα από το Υπουργείο Υγείας και Πρόνοιας είναι προφανή και ενδεικτικά αναφέρονται. 
Πρώτον, η ευθυγράμμιση του ελληνικού κράτους με τις ευρωπαϊκές και γενικότερα διεθνείς απαιτήσεις. Δεύτερον, η δημιουργία σημείου αναφοράς στις σχέσεις κράτους και ανάπηρου πολίτη. Τρίτον, ο συντονισμός των δράσεων φορέων του δημόσιου και ιδιωτικού τομέα σε θέματα ατόμων με αναπηρίες. Τέταρτον, η δυνατότητα ανάπτυξης, έρευνας και τεκμηρίωσης σε θέματα ατόμων με αναπηρίες. Πέμπτον, η συγκέντρωση και αξιοποίηση εξειδικευμένου προσωπικού και τεχνογνωσίας. 'Εκτον, η θεμελίωση της προσπάθειας για την αξιοποίηση του ανάπηρου δυναμικού της χώρας και για την πλήρη και ισότιμη ένταξή του. 'Εβδομον, η δυνατότητα ανάπτυξης νέων θέσεων εργασίας για άτομα με ειδικές ανάγκες, άτομα με αναπηρίες με σκοπό και στόχο την αυτόνομη διαβίωση. Και όγδοο ο περιορισμός του προνοιακού χαρακτήρα του κράτους και η εξοικονόμηση πόρων ώστε να μπορούν να επενδυθούν σε άλλους παραγωγικούς τομείς και υποδομές.
Κυρίες και κύριοι συνάδελφοι, βασικοί λόγοι επιβάλουν την προώθηση ενός τέτοιου πλαισίου. 
Πρώτον, το άρθρο 21 του Συντάγματός μας του αναφερομένου πλέον Συντάγματος της χώρας είναι μία επιταγή που απαιτεί υλοποίηση. Δεύτερον, το 2003 είναι το έτος του ανάπηρου ευρωπαίου πολίτη. Τρίτον, αυτό το έτος συμπίπτει με την Ελληνική Προεδρεία της Ευρωπαϊκής 'Ενωσης. Τέταρτον, οι Ολυμπιακοί Αγώνες 2004 και βέβαια η παραολυμπιάδα και πέμπτον η ανάγκη για ένα πράγματι ποιοτικό άλμα όλων των πρωτοβουλιών που τα τελευταία 25 χρόνια η ελληνική πολιτεία, η ελληνική κυβέρνηση και η ελληνική κοινωνία στήριξε, πρωτοβουλίες που έδωσαν τις δυνατότητες στα άτομα με αναπηρίες να βρεθούν στο κοινωνικό, εργασιακό και εκπαιδευτικό προσκήνιο. 
Η χώρα μας αναμφισβήτητα τα τελευταία χρόνια έχει κάνει μεγάλες προσπάθειες και οι πρωτοβουλίες είναι σημαντικές. Σαφώς και δεν έχουν όλα τα προβλήματα λυθεί και δεν έχουν εξασφαλιστεί όλες οι δυνατότητες που οφείλει μια συγκροτημένη και συντεταγμένη πολιτεία να διαμορφώσει ώστε να εξασφαλίσει σε κάθε πολίτη σεβόμενη τη διαφορετικότητά του το δικαίωμα πρόσβασης στην κοινωνία της γνώσης, στη κοινωνία της εργασίας και του πολιτισμού. 'Εως σήμερα έγιναν πολλά και οφείλουμε τώρα να δώσουμε μια νέα ώθηση να πετύχουμε ένα νέο ποιοτικό άλμα στις πρωτοβουλίες μας για τα άτομα με αναπηρίες, ένα άλμα που αναμφίβολα υπηρετεί σήμερα η σημαντική και σε πολλά σημεία ριζοσπαστική συμβολή - πρόταση των τριών συναδέλφων και που άσχετα από τη διαδικαστική σειρά η Κυβέρνηση, το Υπουργείο Υγείας και Πρόνοιας έχει ήδη αποφασίσει άμεσα να υλοποιήσει. Ευχαριστώ.
(Χειροκροτήματα από την πτέρυγα του ΠΑΣΟΚ)
(KA)


ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής 'Αμυνας, Εξωτερικών, Εθνικής Οικονομίας και Οικονομικών, Δικαιοσύνης και Δημόσιας Τάξης, κατέθεσαν σχέδιο νόμου: "Κύρωση της Σύμβασης για την απαγόρευση της χρήσης, της αποθήκευσης, της παραγωγής και της διακίνησης ναρκών κατά προσωπικού και για την καταστροφή τους" .
Επίσης οι Υπουργοί Μεταφορών και Επικοινωνιών και Εξωτερικών, κατέθεσαν σχέδιο νόμου: "Κύρωση της Συμφωνίας μεταξύ του Υπουργείου Μεταφορών και Επικοινωνιών της Γεωργίας και του Υπουργείου Μεταφορών και Επικοινωνιών της Ελληνικής Δημοκρατίας στον τομέα των Ταχυδρομείων".
Παραπέμπονται στις αρμόδιες διαρκείς επιτροπές. 
Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας "Ελευθέριος Βενιζέλος" για τα 180 χρόνια από την Ελληνική Επανάσταση, 27 μαθητές και 9 συνοδοί καθηγητές του Κέντρου Επαγγελματικής Κατάρτισης Ατόμων με Ειδικές Ανάγκες από το Γαλάτσι. Η Βουλή τους καλωσορίζει.
(Χειροκροτήματα)
Ο εισηγητής της Νέας Δημοκρατίας κ. Κωνσταντόπουλος έχει το λόγο. 
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κύριοι συνάδελφοι, συζητείται σήμερα στη Βουλή η πρόταση νόμου συναδέλφων του ΠΑΣΟΚ για την ίδρυση Κέντρου Εξίσωσης Ευκαιριών για 'Ατομα με Ειδικές Ανάγκες με τη μορφή νομικού προσώπου ιδιωτικού δικαίου, ενώ χθες επίσημα το Υπουργείο Υγείας και Πρόνοιας ανήγγειλε την κατάθεση σχεδίου νόμου για την αναδιοργάνωση του Εθνικού Συστήματος Κοινωνικής Φροντίδας, όπου το άρθρο 9 αναφέρει την ίδρυση Εθνικού Παρατηρητηρίου ατόμων με αναπηρίες με τη μορφή επίσης νομικού προσώπου ιδιωτικού δικαίου. Η διαφορά έγκειται ότι το μεν πρώτο είναι εποπτευόμενο από το Υπουργείο Δημόσιας Διοίκησης και Εσωτερικών, το δε δεύτερο από το Υπουργείο Υγείας Πρόνοιας. 
Θα αναφέρω αποσπασματικά ορισμένα εδάφια τόσο της πρότασης νόμου όσο και του σχεδίου νόμου. 
Στο εδάφιο α' της παραγράφου 5 του άρθρου 2 της πρότασης νόμου των Βουλευτών του ΠΑΣΟΚ στους σκοπούς του κέντρου αναφέρεται μεταξύ άλλων η πρόσβαση των ΑΜΕΑ, στο φυσικό και δομημένο περιβάλλον, στις μεταφορές και επικοινωνίες, στη πληροφόρηση, στην εκπαίδευση και την εργασία, στη ψυχαγωγία και τον αθλητισμό. 
Στο σχέδιο νόμου της Κυβέρνησης για την αναδιοργάνωση του Εθνικού Συστήματος Κοινωνικής Φροντίδας, στο εδάφιο γ' της παραγράφου 2 του άρθρου 9, αναφέρεται στους σκοπούς του Εθνικού Παρατηρητηρίου για τα ΑΜΕΑ, εδώ είναι άτομα με αναπηρίες και ακολουθούν τη σύγχρονη τάση της διεθνούς βιβλιογραφίας και της διεθνούς εταιρείας των ατόμων με αναπηρίες, μεταξύ άλλων την πρόσβαση των ΑΜΕΑ στο φυσικό και δομημένο περιβάλλον, στις μεταφορές στη κοινωνία, στις πληροφορίες, στην εκπαίδευση, στη ψυχαγωγία και στον αθλητισμό. Δηλαδή πιστή αντιγραφή της πρότασης νόμου των Βουλευτών του ΠΑΣΟΚ.
Κύριοι συνάδελφοι, ρωτώ: Πρόκειται για παραλογισμό, για αδυναμία συντονισμού μεταξύ Κυβέρνησης και Κοινοβουλευτικής Ομάδας του ΠΑΣΟΚ, έλλειψη συνεργασίας ή απλά εσωτερική αντιπολίτευση, εσωκομματική αντιπολίτευση και αγώνας δρόμου για τη δημιουργία εντυπώσεων; Τι από όλα πρόκειται;
'Ό,τι και αν συμβαίνει πάντως θα έλεγα ότι το λιγότερο είναι κοροΐδα για το αναπηρικό κίνημα και για το γονεακό κίνημα, 6 χρόνια μετά την ψήφιση από τη Βουλή των Ελλήνων του νόμου 2430/96 με τον οποίο υιοθετήθηκαν οι πρότυποι κανόνες του ΟΗΕ για την εξίσωση των ευκαιριών για τα ΑΜΕΑ. Και ενώ η Κυβέρνηση είχε έκτοτε την ευθύνη εκπόνηση ενός σχεδίου εφαρμογής του προγράμματος δράσης και τον πρότυπο κανόνα του ΟΗΕ και υποβολής σε ετήσια βάση στον Πρόεδρο της Βουλής έκθεσης προόδου και εφαρμογής των κανόνων, δεν έκανε απολύτως τίποτα.
Κάτω από την πίεση του αναπηρικού κινήματος -γιατί πράγματι δεν είμαστε καθόλου περήφανοι για το επίπεδο προσβασιμότητας των ατόμων με αναπηρίες τόσο στο φυσικό και δομημένο περιβάλλον όσο και στις επικοινωνίες, στις μεταφορές στην αυτόνομη διαβίωση, στην γνώση και στην εκπαίδευση- δεν έγινε απολύτως τίποτα. Είναι μία αξιέπαινη πρωτοβουλία και επαναλαμβάνω ότι κάτω από την πίεση του αναπηρικού κινήματος προχώρησαν σε αυτή την πρόταση νόμου. 
(XA)

Είναι άσχετο αν αυτοί οι πρότυποι κανόνες και το πρόγραμμα δράσης του Ο.Η.Ε. υπήρχε από το 1983. Σας θυμίζω ότι το 1981 ήταν έτος των αναπήρων. Το 1982 βγαίνει το πρόγραμμα δράσης για τα άτομα με ειδικές ανάγκες. Η δεκαετία 1983-1993 είναι αφιερωμένη στα άτομα με ειδικές ανάγκες. Το Δεκέμβριο του 1993 στη Γενική Συνέλευση του Ο.Η.Ε. θεσπίζονται οι πρότυποι κανόνες, ώστε να δώσουν ένα πλαίσιο αναφοράς στις εθνικές κυβερνήσεις για την εξίσωση των ευκαιριών. Ήδη από το 1994 η Εθνική Συνομοσπονδία Ατόμων με Ειδικές Ανάγκες κάνει προσπάθειες. Το 1996 ψηφίζεται από τη Βουλή των Ελλήνων. Το 1997 δημοσιεύονται στα ελληνικά οι πρότυποι κανόνες και το πρόγραμμα δράσης του Ο.Η.Ε. Μοιράζονται από την Εθνική Συνομοσπονδία Ατόμων με Ειδικές Ανάγκες. Η ελληνική Κυβέρνηση και η Εθνική Συνομοσπονδία ήδη προεξοφλούν και προεισπράττουν πολιτικά κέρδη από αυτές τις πρωτοβουλίες, επειδή αυτοί οι πρότυποι κανόνες για καλύτερη προσβασιμότητα των ατόμων με ειδικές ανάγκες οσονούπω θα υλοποιηθούν από την ελληνική Κυβέρνηση. 
Ωστόσο, έξι χρόνια μετά περιμένουμε ακόμα να γίνει αυτό το εθνικό σχέδιο δράσης, περιμένουμε μελέτες εκπόνησης, περιμένουμε εκθέσεις για το τι συμβαίνει στην ελληνική κοινωνία με την εξίσωση των ευκαιριών. Δεν βλέπουμε απολύτως τίποτα. Έρχεται η αξιέπαινη πρωτοβουλία των Βουλευτών του ΠΑΣΟΚ, για να μας θυμίσει την αναγκαιότητα υλοποίησης αυτών των πρότυπων κανόνων. 
Στο σημείο αυτό υπενθυμίζω ότι η διακήρυξη σχετικά με την εξομοίωση των ευκαιριών για τα άτομα με ειδικές ανάγκες, η οποία ψηφίστηκε στις 20-12-1993 από τη Γενική Συνέλευση του Ο.Η.Ε., αποτελεί ένα σύνθετο μηχανισμό του Οργανισμού των Ηνωμένων Εθνών. Τυποποιεί ένα ευρύτατο πλαίσιο υποδείξεων κανόνων προς τα κράτη-μέλη αναφορικά με την προστασία των αναπήρων. Αξιοποιεί την επεξεργασία των σχετικών ζητημάτων για τα άτομα με ειδικές ανάγκες κατά τη διάρκεια της προηγούμενης δεκαετίας. Ουσιαστικά αποβλέπει στην πρόθεση διεθνών αρχών και κανόνων εθνικού χαρακτήρα για την εξομοίωση των ευκαιριών υπέρ των ΑΜΕΑ επιδιώκοντας την ηθική και πολιτική δέσμευση των κρατών προς την κατεύθυνση προσαρμογής των συγκεκριμένων αρχών. Αντιστοιχεί σε ένα εργαλείο τεχνικής υποστήριξης των εθνικών σχεδιαστών της ελληνικής πολιτικής για την υλοποίηση προγραμμάτων προστασίας των ΑΜΕΑ. 
Κύριοι συνάδελφοι, αλήθεια κανείς δεν μπορεί να αγνοήσει ότι αυτή η πρωτοβουλία είναι αξιέπαινη και οδηγεί προς τη σωστή κατεύθυνση, γιατί κανείς δεν μπορεί να μας πείσει ότι τα άτομα με ειδικές ανάγκες έχουν πράγματι ίσες ευκαιρίες, ότι υπάρχει ίση μεταχείριση απέναντι στα άτομα αυτά με αναπηρίες και ότι υπάρχει προσβασιμότητα για τα άτομα αυτά στην κατοικία, στις πάσης φύσεως κτιριακές κατασκευές, στους δρόμους, στους κοινόχρηστους και υπαίθριους χώρους κ.τ.λ. 
Το ίδιο συμβαίνει και με την προσβασιμότητά τους στα μέσα μαζικής μεταφοράς και διακίνησης, στην πληροφόρηση, στις επικοινωνίες, στις υπηρεσίες τεκμηρίωσης και πληροφόρησης, όπως ενδεικτικά αναφέρει η πρόταση νόμου των Βουλευτών του ΠΑΣΟΚ. Δεν είναι η κατάσταση καλή στα υπόλοιπα, ιδιαίτερα στην εργασία, στη δυνατότητα αυτών των ατόμων για εναλλακτική απασχόληση, στις ίσες ευκαιρίες και στην ίση μεταχείριση απέναντί τους, ιδιαίτερα στις ευκαιρίες για εναλλακτική απασχόληση, με ίσους όρους αμοιβής και προοπτικές ανέλιξης πάντα μέσα από τις κατάλληλες διαδικασίες εκπαίδευσης και κατάρτισης.
Αν δεν είμαστε υπερήφανοι για την κατάσταση που επικρατεί στην Αθήνα, ξέρετε πολύ καλά ότι η κατάσταση στην ελληνική περιφέρεια είναι χειρότερη. Σίγουρα κανείς δεν μπορεί να είναι υπερήφανος σήμερα για την κατάσταση στην οποία βρίσκονται ιδιαίτερα τα άτομα αυτά που δεν έχουν την κατάλληλη εκπαίδευση. Βρίσκονται στο περιθώριο της κοινωνίας. Ξέρετε πολύ καλά ότι είναι μια ομάδα υψηλού κινδύνου που αναπόφευκτα οδηγείται στον κοινωνικό αποκλεισμό. 
Έτσι, η σημερινή πρόταση νόμου με τα Ινστιτούτα που προτείνει έρχεται προς τη σωστή κατεύθυνση. Από τη μια μεριά το Υπουργείο Υγείας και Πρόνοιας προκειμένου να αναδιοργανώσει το Εθνικό Σύστημα Κοινωνικής Φροντίδας, προσπαθεί να κάνει κάτι αντίστοιχο με το ΕΣΥ, τα λεγόμενα Περιφερειακά Συστήματα Κοινωνικής Φροντίδας. Τα βάζει μέσα στα ΠΕΣΥ, διορίζοντας αναπληρωτές ΠΕΣΥάρχες, οι οποίοι είναι υπεύθυνοι για την κοινωνική πρόνοια και την κοινωνική φροντίδα. Εκεί θα ενταχθούν και τα προνοιακά ιδρύματα. 
Με το άρθρο 9 ιδρύει το λεγόμενο Εθνικό Παρατηρητήριο πάλι με τη μορφή Νομικού Προσώπου Ιδιωτικού Δικαίου. Πολλά από όσα περιέχονται σε αυτήν την πρόταση των Βουλευτών του ΠΑΣΟΚ περιέχονται και στο Εθνικό Παρατηρητήριο, όχι όλα όμως η πλειοψηφία. Αυτό θα μπορέσουμε να το συζητήσουμε, όταν έρθει αυτό το νομοσχέδιο στη Βουλή. Έχω αρκετές αμφιβολίες αν θα έρθει σύντομα ένα τέτοιο νομοσχέδιο στη Βουλή των Ελλήνων, όταν μάλιστα περιέχει και ένα συγκεκριμένο άρθρο για τα εμφιαλωμένα νερά, το οποίο προκαλεί ιδιαίτερες αντιδράσεις από το Υπουργείο Ανάπτυξης, με αποτέλεσμα μέχρι σήμερα να μην έχει υπογραφεί το συγκεκριμένο νομοσχέδιο από τον αρμόδιο Υπουργό Ανάπτυξης. 
(TL)



Δεν είμαι από αυτούς που κινδυνολογούν, αλλά πολύ φοβάμαι ότι το συγκεκριμένο νομοσχέδιο θα πάει και αυτό στις καλένδες. Θα αργήσουμε να το δούμε -τουλάχιστον όχι μέσα στο 2002- στην Επιτροπή και στην Ολομέλεια της Βουλής. Γι' αυτό είναι μια χρυσή ευκαιρία σήμερα, εδώ και τώρα, να ψηφίσουμε τη συγκεκριμένη πρόταση νόμου των Βουλευτών του ΠΑ.ΣΟ.Κ.. Θα δούμε τις όποιες αδυναμίες έχει στην κατ' άρθρον συζήτηση. Ας την ψηφίσουμε όμως τουλάχιστον επί της αρχής. Είναι πολύ σημαντικό αυτό. Η επίκληση του άρθρου 73 παράγραφος 3 του Συντάγματος δεν μπορεί να είναι άλλοθι για την αποφυγή διεξαγωγής ψηφοφορίας σε αυτή την πρόταση νόμου Βουλευτών του ΠΑ.ΣΟ.Κ.
Σίγουρα το αναπηρικό κίνημα δεν είναι απόλυτα ευχαριστημένο με τη συγκεκριμένη πρόταση. Η Ε.Σ.Α.Ε.Α., η Εθνική Συνομοσπονδία, συμφωνεί απ' ό,τι γνωρίζω. Υπάρχουν όμως τεράστιες ελλείψεις, ιδιαίτερα από το γεγονός ότι η συγκεκριμένη πρόταση είναι στην κατεύθυνση μιας ακόμη κεντρικής υπηρεσίας των Αθηνών, αγνοώντας τις ιδιαίτερες ανάγκες της ελληνικής περιφέρειας, της ελληνικής επαρχίας. Και είναι πάρα πολύ σημαντικό αυτό.
Επίσης, αγνοεί τις επιμέρους ανάγκες των ατόμων με αναπηρίες. Ούτε λίγο ούτε πολύ βάζει στο ίδιο τσουβάλι όλα τα άτομα με αναπηρίες αγνοώντας τις επιμέρους ανάγκες. Και γνωρίζουμε πολύ καλά ότι οι διεθνείς και οι ευρωπαϊκές τάσεις συμφωνούν ότι τα άτομα με αναπηρίες δεν μπορούν να ομογενοποιηθούν. Επιθυμούν να έχουν διαφορετικές ευκαιρίες, διαφορετική μεταχείριση και διαφορετική πρόσβαση τα άτομα με νοητική στέρηση, τα άτομα με κινητικές αναπηρίες, τα άτομα με αισθητηριακά ελλείμματα, τα άτομα διαταραχές στην προσαρμοστική ικανότητα, τα άτομα με εκφυλιστικές παθήσεις, τα άτομα δηλαδή που χάνου σιγά-σιγά δεξιότητες, τα άτομα με διαταραχές στον ψυχικό τομέα και -ιδιαίτερα αυτό- τα άτομα με πολλαπλές αναπηρίες, τα οποία δυστυχώς έχουν το μεγαλύτερο πρόβλημα στην προσαρμογή και την προσβασιμότητα σε όλες τις ευκαιρίες μιας σύγχρονης εποχής, μιας σύγχρονης κοινωνίας, ιδιαίτερα στην κοινωνία της πληροφορίας, στην κοινωνία των τεχνολογιών, στην κοινωνία των επικοινωνιών.
Αυτά τα άτομα με πολλαπλές αναπηρίες έχουν πολλαπλές ανάγκες. Και πράγματι η συγκεκριμένη πρόταση νόμου δεν ικανοποιεί πλήρως και με τους σκοπούς και με τις επιμέρους ρυθμίσεις της τις ανάγκες αυτές των ατόμων με πολλαπλές αναπηρίες. Τα άτομα αυτά δεν έχουν τη δική τους φωνή, τη δυνατή φωνή που χρειάζεται σήμερα στην ελληνική πολιτεία.
Και ας μην ξεχνάμε ότι υπάρχουν και τεράστιες κοινωνικές και περιφερειακές ανισότητες στο χώρο της πρόσβασης σε όλους τους τομείς της σύγχρονης ζωής. Τις περιφερειακές ανισότητες τις ζούνε πάρα πολύ έντονα τα άτομα με αναπηρίες στις ελληνικές επαρχίες. Θα ήθελα να ξέρω, κυρία και κύριοι Βουλευτές, ποιες είναι οι ίσες ευκαιρίες ενός παιδιού με εγκεφαλική παράλυση ή με νοητική στέρηση, το οποίο έχει την "τύχη" να γεννηθεί σε χωριό της ελληνικής περιφέρειας, στην Ήπειρο, στη Δυτική Μακεδονία, στη Θράκη. Από τη στιγμή που γεννιέται, ποιες είναι οι ευκαιρίες να έρθει σε ένα κέντρο πρόωρων και προβληματικών νεογνών, μετά από πόσες ώρες θα φτάσει εκεί, όταν ήδη οι εγκεφαλικές του λειτουργίες θα έχουν υποστεί ανήκεστο βλάβη και δεν θα μπορεί να γίνει τίποτα; Τι ευκαιρίες θα έχει αργότερα, όταν φύγει από το νοσοκομείο, για ειδική εκπαίδευση; Τι ευκαιρίες θα έχει για αναπτυξιακή εκτίμηση, τι ευκαιρίες θα έχει να του δοθεί μια συνολική συνταγή που θα ακολουθήσει στη ζωή του και τι ευκαιρίες θα έχουν οι γονείς για να συμπαρασταθούν σε αυτό το παιδί; Αυτό το παιδί θα έχει ίδιες ευκαιρίες σε φυσικοθεραπεία, θα έχει ίδιες ευκαιρίες για εργοθεραπεία με το παιδί της Αθήνας και της Θεσσαλονίκης; Αυτό το παιδί θα έχει ίδιες ευκαιρίες για θεραπευτική παιδαγωγική, για μουσικοθεραπεία, για θεατροθεραπεία, για όλη αυτή τη γκάμα των θεραπειών, τις οποίες απολαμβάνουν τα αντίστοιχα παιδιά ιδιαίτερα στην Αθήνα και λιγότερο στη Θεσσαλονίκη; Ή μήπως οι γονείς αυτών των παιδιών -ίσως γονείς ενός άλλου Θεού και παιδιά ενός άλλου Θεού- θα πρέπει να τρέχουν από ειδικό σε ειδικό και να γίνονται μπαλάκι από κέντρο σε κέντρο, προκειμένου να λύσουν τα προβλήματά τους; Υπάρχουν χώροι υποδοχής αυτών των παιδιών και αυτών των οικογενειών;
Γιατί δεν υπάρχουν εδώ πλέον μόνο για τα παιδιά με αναπηρίες, αλλά μιλάμε για οικογένειες με αναπηρίες, για οικογένειες ολόκληρες, οι οποίες στον πόνο τους και στην αγανάκτησή τους αναγκάζονται να χτίσουν ένα τείχος γύρω τους, να απομονωθούν, προκειμένου το πρόβλημά τους να μην γίνει καν ορατό στην ελληνική κοινωνία που ζούνε.
Μιλάμε για εξίσωση των ευκαιριών, για εξομοίωση, για ίση μεταχείριση και ίσες ευκαιρίες όλων των παιδιών, όλων των ατόμων με αναπηρίες σε όλη την ελληνική επικράτεια.
(ΜΒ)
Αν αυτά δεν λέγονται περιφερειακές και κοινωνικές ανισότητες στον χώρο των ατόμων με αναπηρίες, τότε τι λέγεται; Και σίγουρα -σας επαναλαμβάνω- αυτή η πρόταση νόμου είναι αξιέπαινη, είναι στη σωστή κατεύθυνση, χρειάζεται όμως σημαντική βελτίωση στα επιμέρους άρθρα, ώστε η εξομοίωση των ευκαιριών, οι ίσες ευκαιρίες, η ίση μεταχείριση να φθάσει σε κάθε γωνιά της ελληνικής επικράτειας, σε όλη την ελληνική περιφέρεια τόσο στον κορμό της ηπειρωτικής Ελλάδος, όσο και στη νησιωτική Ελλάδα, όπου εκεί τα προβλήματα επιτείνονται και πολλαπλασιάζονται.
Κυρία και κύριοι συνάδελφοι, με όλα αυτά που σας λέω θα ήθελα να γίνει σαφές ότι εδώ σήμερα έχουμε μια χρυσή ευκαιρία να κάνουμε μια αρχή. Χάθηκε πολύτιμος χρόνος, έξι πολύτιμα χρόνια από τη θέσπιση των πρότυπων κανόνων του Οργανισμού Ηνωμένων Εθνών και του προγράμματος δράσης με νόμο του κράτους του 1996. 'Έξι χαμένα χρόνια! Νομίζω ότι δεν έχουμε την πολυτέλεια να χάσουμε ούτε μια μέρα πλέον. Μας το ζητά το αναπηρικό κίνημα, μας το ζητά το γονεϊκό κίνημα, πάνω απ' όλα όμως μας το φωνάζει η συνείδησή μας. 
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Ειδικός Αγορητής του Κομμουνιστικού Κόμματος Ελλάδας κ. Τσιόγκας.
ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, κυρία και κύριοι συνάδελφοι, τα άτομα με ειδικές ανάγκες έχουν πάρα πολλά σοβαρά και οξυμένα προβλήματα, που παραμένουν άλυτα. Αυτό το μεγάλο πρόβλημα είναι πρώτα απ' όλα πρόβλημα του ίδιου του κοινωνικοπολιτικού συστήματος και βέβαια πολλά από αυτά τα προβλήματα έχουν πολιτικά και ιδεολογικά χαρακτηριστικά.
Πρώτο παράδειγμα: Τα κονδύλια του Κρατικού Προϋπολογισμού γι' αυτόν τον τομέα είναι ανύπαρκτα και ουσιαστικά μειώνονται. 
Δεύτερον, η ψήφιση του ν.2646/1998 από την Κυβέρνηση στην ουσία διέλυσε την κοινωνική πρόνοια.
Τρίτον, ο προηγούμενος ν.1566 για την ειδική αγωγή δεν λειτούργησε ποτέ. Αυτός ο νόμος προέβλεπε να ενταχθούν στο δημόσιο φορέα ακόμη και ιδιωτικές σχολές για άτομα με ειδικές ανάγκες, καθώς και την ίδρυση νέων δημόσιων σχολείων.
Τέταρτον, ο νέος νόμος 2817, που αφορά την ειδική αγωγή των ΑΜΕΑ διαλύει ακόμα περισσότερο τις δημόσιες υπηρεσίες, φορτώνοντας την φροντίδα των ατόμων με ειδικές ανάγκες στις οικογένειες, με δυσβάστακτα βάρη.
Στην χώρα μας η πολιτική πρόληψης της αναπηρίας είναι ανύπαρκτη. Στην χώρα μας έχουμε πάρα πολλά τροχαία ατυχήματα με τρεις χιλιάδες νεκρούς τον χρόνο περίπου και τριάντα χιλιάδες περίπου τραυματίες. Από αυτούς ένα μεγάλο ποσοστό μένουν ανάπηροι μόνιμα ή για μεγάλο χρονικό διάστημα. Κι αυτό γιατί τα ασθενοφόρα του ΕΚΑΒ είναι πολύ λίγα, αλλά και αυτά δεν έχουν γιατρούς στο πλήρωμα αλλά και η φροντίδα στα νοσοκομεία της περιφέρειας είναι ανύπαρκτη, ούτως ώστε να δοθούν οι ουσιαστικές πρώτες βοήθειες σ΄ αυτούς και για την ασφαλή μεταφορά στα νοσοκομεία, αλλά και για την περίθαλψή τους μετά.
'Ένα άλλο μεγάλο πρόβλημα στον τομέα της πρόληψης είναι τα εργατικά ατυχήματα, πάρα πολλά είναι θανατηφόρα, ενώ πολλά από αυτά αφήνουν τους εργάτες ανάπηρους και σακάτηδες σε όλη τους τη ζωή. Στους χώρους εργασίας δεν υπάρχουν μέτρα προστασίας για τη ζωή των εργαζομένων. Δεν υπάρχουν μέτρα υγιεινής και ασφάλειας για τους εργαζόμενους, με τραγικές συνέπειες για τη ζωή των εργαζομένων, αφού η εργοδοτική ασυδοσία καλύπτεται από την κυβερνητική πολιτική, ακριβώς γιατί η ζωή του εργάτη μετριέται με την αύξηση των κερδών της εργοδοσίας, ακριβώς γιατί στα πλαίσια αυτής της πολιτικής που υποστηρίζουν Κυβέρνηση και Νέα Δημοκρατία δεν μπορεί να υπάρξει φροντίδα για τα άτομα με ειδικές ανάγκες για ανεύρεση εργασίας, αφού αυτή η πολιτική αυξάνει την ανεργία πετώντας χιλιάδες εργάτες στο δρόμο, δίνοντας τη δυνατότητα στους βιομήχανους να αρνούνται την πρόσληψη ατόμων με ειδικές ανάγκες που τους στέλνει ο ΟΑΕΔ με τον τελευταίο νόμο.
GK

Για παράδειγμα, ο Κόκκαλης σε εργοστάσιο που έχει στη Λάρισα, στην Ιντραμέντ, αρνήθηκε να προσλάβει άτομα με ειδικές ανάγκες που πήγαν εκεί για να πιάσουν δουλειά σύμφωνα με το νόμο. Τους έστειλε, δηλαδή, ο ΟΑΕΔ και ο εν λόγω βιομήχανος αρνήθηκε. Υπάρχουν και άλλοι εργοδότες που απασχολούν άτομα με ειδικές ανάγκες και που τους κάνουν το βίο αβίωτο, για να τους αναγκάσουν να φύγουν μόνοι τους από τη δουλειά, διότι τους βλέπουν μόνο σαν κέρδος. 
Όσον αφορά την πολιτική αποκατάστασης όσων είναι ανάπηροι, θα ήθελα κατ' αρχήν να πω ότι δεν υπάρχουν -ούτε προβλέπονται- κέντρα αποκατάστασης για φυσιοθεραπεία και κινησιοθεραπεία. Ενώ στη χώρα μας έπρεπε να έχουμε δύο χιλιάδες κρεβάτια, έχουμε μόνο διακόσια και αυτά βρίσκονται μόνο στην Αθήνα.
Στην υπόλοιπη Ελλάδα δεν υπάρχει ούτε ένα κρεβάτι. Κανένα περιφερειακό πανεπιστημιακό νοσοκομείο δεν έχει κέντρο αποκατάστασης. Δεν υπάρχουν ειδικά γυμνάσια και λύκεια για τυφλούς, ενώ όσα δημοτικά σχολεία υπάρχουν είναι υποβαθμισμένα και βρίσκονται μόνο στην Αθήνα και στη Θεσσαλονίκη.
Το ίδιο ισχύει και για τους κωφούς. Η επαγγελματική αποκατάσταση είναι ανύπαρκτη, γι' αυτό και η ανεργία στα άτομα με ειδικές ανάγκες είναι τεράστια και η βελόνα είναι πάντα στο κόκκινο. Τα επιδόματα που δίνονται είναι επιδόματα φτώχειας, ενώ σε πολλές κατηγορίες ατόμων με ειδικές ανάγκες αυτά τα επιδόματα είναι εντελώς ανύπαρκτα.
Αποτέλεσμα αυτής της πολιτικής όλων των κυβερνήσεων είναι το εξής. Το 10% των ασθενών που νοσηλεύονται στα κέντρα αποκατάστασης στην Αγγλία είναι Έλληνες και αν προσθέσουμε και τις άλλες χώρες, θα διαπιστώσουμε το μέγεθος της ανύπαρκτης πολιτικής πρόνοιας στην Ελλάδα. Οι επιπτώσεις αυτής της πολιτικής είναι τραγικές για τα φτωχά λαϊκά στρώματα, για τις οικογένειες που έχουν κάποιο άτομο με ειδικές ανάγκες, αφού λόγω της έλλειψης κρατικής μέριμνας αναγκάζονται να πληρώνουν τεράστια ποσά για λογοθεραπεία, κινησιοθεραπεία και εργασιοθεραπεία.
Μέχρι το 1982 -1983 ένας τυφλός που έμπαινε στο πανεπιστήμιο έπαιρνε δωρεάν από το Υπουργείο Παιδείας ένα μαγνητόφωνο αξίας 250.000 δραχμών και μια γραφομηχανή αξίας 120.000 δραχμών, ενώ μετά το 1982 -1983 όλα αυτά κόπηκαν. Τυφλά παιδιά ηχογραφούν τα ελάχιστα βιβλία που υπάρχουν γι' αυτά, που τα πληρώνουν από την τσέπη τους. Όλα αυτά μετά το 1982 -1983 φορτώνονται στην οικογένεια.
Αυτά και πολλά ακόμα προβλήματα των ΑΜΕΑ δεν λύνονται με τα ινστιτούτα που προτείνονται. Το Κ.Κ.Ε. μάχεται για δημόσια, δωρεάν και υψηλής ποιότητας υγεία για όλο το λαό, με πρώτο βασικό βάθρο του συστήματος αυτού να είναι η πρωτοβάθμιος φροντίδα υγείας και πρόληψης. 
Αυτό όμως δεν μπορεί να γίνει στα πλαίσια αυτής της πολιτικής που στηρίζει η Κυβέρνηση και η Νέα Δημοκρατία με τις γνωστές παραμέτρους. Δεν μπορεί να υπάρξει πολιτική πρόληψης της αναπηρίας. Όπως, επίσης, δεν μπορεί -με βάση τις ανάγκες- να υπάρξει πολιτική επιδότησης των ΑΜΕΑ και των οικογενειών τους στα πλαίσια της ασκούμενης πολιτικής. Ακόμα δεν μπορεί να υπάρχει πολιτική πλήρους απασχόλησης των αναπήρων, όταν ο ίδιος ο καπιταλισμός από τη φύση του πετάει χιλιάδες αρτιμελείς εργαζόμενους στο περιθώριο της ανεργίας. 
Είναι ξεκάθαρο ότι η Κυβέρνηση στα πλαίσια της πολιτικής εκχώρησης κερδοφόρων τομέων στο μεγάλο κεφάλαιο αφήνει τον τομέα της υγείας στους Έλληνες και ξένους επιχειρηματίες. Γιατί γίνεται αυτό; Είναι γνωστό πόσο κερδίζουν μεγάλα ιδιωτικά κέντρα αποκατάστασης στο εξωτερικό από Έλληνες ασθενείς. 
Αυτό έχει ως αποτέλεσμα η πρώτη χώρα στην Ευρώπη σε τροχαία και εργατικά ατυχήματα, η χώρα με τριάντα χιλιάδες εγκεφαλικά επεισόδια να είναι η Ελλάδα και, ενώ βάσει των διεθνών στάνταρ έπρεπε να έχουμε χίλια εκατό κρεβάτια σε Μονάδες Εντατικής Θεραπείας και δύο χιλιάδες κρεβάτια αποκατάστασης, έχουμε μόνο τριακόσια εβδομήντα πέντε κρεβάτια σε Μονάδες Εντατικής Θεραπείας και διακόσια κρεβάτια αποκατάστασης, τα οποία -όπως πριν και προηγουμένως- βρίσκονται μόνο στην Αθήνα.
Κλείνοντας, θεωρούμε ότι πραγματική προνοιακή πολιτική με εγγύηση των δικαιωμάτων του παιδιού, της μητέρας, των ηλικιωμένων, των αναπήρων και των οικογενειών τους δεν μπορεί να υπάρξει στα πλαίσια της εξουσίας των πολυεθνικών και του κεφαλαίου που στηρίζουν οι κυβερνήσεις του ΠΑΣΟΚ και της Νέας Δημοκρατίας.
Μόνο μια λαϊκή εξουσία που θα στηρίζεται στη λαϊκή οικονομία μπορεί να εγγυηθεί και να εξασφαλίσει όλα τα δικαιώματα που έχουν τα άτομα με ειδικές ανάγκες. Μια λαϊκή εξουσία που οι βασικοί της πυλώνες θα είναι η λαϊκή παιδεία, η δημόσια και δωρεάν υγεία, η οποία θα εγγυάται ένα πλήρες πλέγμα προνοιακών υπηρεσιών και μέτρων που θα μπορεί να φθάνει και να εξασφαλίζει τα δικαιώματα και μια αξιοπρεπή ζωή των ατόμων με ειδικές ανάγκες σε βαριές κατηγορίες αναπήρων, όπως οι πολλαπλά ανάπηροι, τα παιδιά με νοητική υστέρηση και αυτισμό.

ΒΑ

( Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κυρία ΑΝΝΑ ΜΠΕΝΑΚΗ-ΨΑΡΟΥΔΑ)
Οι ανάπηροι για το Κόμμα μας και μια πραγματική λαϊκή εξουσία είναι ζωντανή παραγωγική δύναμη, απαραίτητη για την κοινωνική ανάπτυξη. Γι' αυτό θα εξασφαλίζει όλα τα μέσα για την εκπαίδευση και την ένταξή τους στην παραγωγή και στην κοινωνία. 
Το Κόμμα μας μαζί με τους ανάπηρους, τους γονείς, τους κηδεμόνες, θα παλέψουν μαζί με το υπόλοιπο εργατικό και λαϊκό κίνημα για δημόσια δωρεάν υγεία, πρόνοια και παιδεία, ενιαία δημόσια και καθολική κοινωνική ασφάλιση, απαγόρευση της επιχειρηματικής δράσης στους ευαίσθητους αυτούς κοινωνικούς τομείς, γενναία αύξηση των κοινωνικών δαπανών, αναβάθμιση των υπαρχόντων και ίδρυση νέων δημόσιων κέντρων αποκατάστασης σε όλες τις περιφέρειες της χώρας, πολιτική πρόληψη της αναπηρίας εργατικών, παιδικών και τροχαίων ατυχημάτων και βέβαια δημόσια και δωρεάν και υψηλής ποιότητας ειδική αγωγή που να απευθύνεται εξειδικευμένα σε κάθε κατηγορία, όσο βαριά και να είναι. Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην ΄'Εκθεση της Αίθουσας ΕΛΕΥΘΕΡΙΟΣ ΒΕΝΙΖΕΛΟΣ "Για τα 180 χρόνια από την Ελληνική Επανάσταση", 39 μαθητές και 2 συνοδοί-δάσκαλοι από το 17ο Δημοτικό Σχολείο Αχαρνών.
Η Βουλή τους καλωσορίζει.
(Χειροκροτήματα από όλες τις πτέρυγες)
Τους εξηγούμε ότι συζητείται πρόταση νόμου και παρίστανται οι Βουλευτές οι οποίοι προτείνουν και υποστηρίζουν την πρόταση νόμου και ο κύριος Υπουργός ο οποίος θα απαντήσει.
Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, πρόσφατα ψηφίσαμε το αναθεωρημένο Σύνταγμα και εκεί συμπεριλάβαμε, μετά από συμφωνία όλων των πτερύγων, ειδική διάταξη στο άρθρο 21 στην παράγραφο 6 ειδικότερα, σύμφωνα με την οποία τα άτομα με αναπηρίες έχουν δικαίωμα να απολαμβάνουν τα μέτρα που εξασφαλίζουν την αυτονομία, την επαγγελματική ένταξη και τη συμμετοχή τους στην κοινωνική, οικονομική και πολιτική ζωή της χώρας. Φοβάμαι όμως ότι αυτές οι προβλέψεις και οι γενικόλογες αναφορές που γίνονται στο επίπεδο του Συντάγματος αλλά και άλλων νόμων, δεν απαντούν στο μεγάλο αίτημα: Τα άτομα με ειδικές ανάγκες να αντιμετωπίζονται ισότιμα με τους άλλους πολίτες αυτής της χώρας. 
Βεβαίως η πρόταση νόμου των τριών συναδέλφων έχει θετικά στοιχεία, με την έννοια ότι προωθεί για ίδρυση ένα κέντρο, το οποίο θα σχεδιάζει, θα μελετά επιστημονικά, θα προωθεί ρυθμίσεις, προκειμένου και η συνταγματική επιταγή, αλλά πιστεύω και η κοινή θέλησή μας να βοηθηθούν τα άτομα με ειδικές ανάγκες, να πάρει συγκεκριμένα χαρακτηριστικά και να αποτυπωθεί επίσης με συγκεκριμένο τρόπο.
Με την ευκαιρία της συζήτησης, αγαπητοί συνάδελφοι, γι' αυτήν την πρόταση νόμου των τριών συναδέλφων θα ήταν πάρα πολύ χρήσιμο στο πλαίσιο μιας ειλικρινούς μεταξύ μας επικοινωνίας να θυμηθούμε ότι για εκατόν ογδόντα χιλιάδες παιδιά με ειδικές εκπαιδευτικές ανάγκες να μην υπάρχουν δημόσια ειδικά σχολεία, ειδικές τάξεις, ή παράλληλες τάξεις για να καλύψουν τις ανάγκες αυτών των παιδιών. Δηλαδή αυτά τα παιδιά βρίσκονται εκτός της εκπαιδευτικής διαδικασίας.
Χιλιάδες κινητικά ανάπηροι, τετραπαραπληγικοί, ακρωτηριασμένοι και άλλοι, μετά το ατύχημα που έπαθαν και αφού κερδίσουν τη μάχη της ζωής, στη συντριπτική τους πλειοψηφία δεν βρίσκουν δημόσιο κέντρο φυσικής αποκατάστασης για την αποκατάστασή τους. 
Από τα δύο χιλιάδες κρεβάτια που έχει ανάγκη η χώρα μας, υπάρχουν μόνο διακόσια στην Αττική και αυτά λειτουργούν με τεράστιες ελλείψεις. Νεφροπαθείς, μεταγγιζόμενοι, χρόνιοι πάσχοντες παίζουν καθημερινά τη ζωή τους κορώνα γράμματα, κατά τη γνωστή έκφραση, αφού οι ελλείψεις στα νοσοκομεία είναι τεράστιες και αφορούν την έλλειψη του εξειδικευμένου ιατρικού, παραϊατρικού προσωπικού, τεχνολογικών μέσων και άλλων στοιχείων που είναι εξαιρετικά αναγκαία για να στηριχθούν αυτοί οι συνάνθρωποί μας.
(DP)


Ανάπηροι μαθητές, σπουδαστές, φοιτητές προσπαθούν με ανύπαρκτες υλικοτεχνικές υποδομές, με ανύπαρκτα εκπαιδευτικά προγράμματα να αντιμετωπίσουν τη ζωή και να τη βγάλουν πέρα. 
Οι σχολές τυφλών σε Αθήνα και Θεσσαλονίκη βρίσκονται κυριολεκτικά υπό καθεστώς διάλυσης. Και σε βεβαιώνω ότι δεν επιλέγω τον υπερβολικό λόγο, το λόγο που θέλει να μεγεθύνει τις αρνητικές διαστάσεις των πραγμάτων, αλλά έτσι είναι. Οι σχολές τυφλών βρίσκονται υπό διάλυση. 
Γονείς παιδιών με αυτιστικά προβλήματα ή με παιδιά με νοητική στέρηση ή με πολλαπλές αναπηρίες, λόγω της ανυπαρξίας ειδικών δημόσιων κέντρων και υποστηρικτικών υπηρεσιών βρίσκονται κυριολεκτικά σε απόγνωση. Η μεγάλη αγωνία των γονιών τι θα γίνουν τα παιδιά τους όταν αυτοί δεν θα μπορούν να τα στηρίζουν παραμένει με έναν εξαιρετικά δραματικό τρόπο. Σκεφθείτε το γονιό ο οποίος έχει ένα παιδί με ειδικές ανάγκες, δεν έχει οικονομική άνεση, όπως αυτό συμβαίνει στη μεγάλη πλειοψηφία και σκέφτεται, αναλογίζεται ότι σε λίγο θα φύγει από τη ζωή. Ποιος θα στηρίξει αυτό το παιδί που θα μείνει μόνο του, όταν απουσιάζουν εκείνες οι υπηρεσίες, όταν ελλείπουν εκείνα στα στοιχεία, που πράγματι θα μπορούσαν ανακουφίσουν τη δραματική προσμονή της μοναξιάς αυτού του παιδιού με ειδικά προβλήματα, όταν οι γονείς θα έχουν φύγει από τη ζωή.
Η ανεργία και των αναπήρων έχει πάρει εκρηκτικές διαστάσεις αφού ο νόμος 2643/98 κατέληξε σε φιάσκο. Με το μοναδικό διαγωνισμό που έγινε, κύριοι συνάδελφοι, από την ψήφισή του ελάχιστοι ανάπηροι προσελήφθησαν και μάλιστα σε θέσεις που δεν μπορούν να ανταποκριθούν. Έχω χαρακτηριστικά παραδείγματα τα οποία αναδεικνύουν την τραγικότητα της κατάστασης που αφορά και αυτές ακόμα τις προσλήψεις. Για παράδειγμα προσλαμβάνουν τυφλό συμπολίτη μας ως αποθηκάριο και παραπληγικό συμπολίτη μας ως φορτοεκφορτωτή. Είναι τόσο τραγικό αυτό το οποίο καταγράφεται που ειλικρινά δεν μπορεί κανείς τίποτα άλλο να πει παρά να συνομολογήσει ότι υπάρχει μία αδιαφορία, η πλήττει τον πολιτισμό αυτής της χώρας. 
Το δημόσιο και ο ευρύτερος δημόσιος τομέας δεν προκηρύσσουν θέσεις για άτομα που έχουν ανάγκη να προσληφθούν, άτομα με ειδικές ανάγκες. Και η Κυβέρνηση νομίζω ότι αναλώνεται στο να διακηρύσσει, στο να εξαγγέλλει και εν τέλει να εμπαίζει τους αναπήρους με προγράμματα υποτιθεμένης κατάρτισης. 
Τα εισοδήματα των αναπήρων δέχονται συνεχείς μειώσεις. Πολλοί ανάπηροι ζουν μόνο με ένα ειδικό επίδομα πείνας, ενώ υπάρχουν κατηγορίες που δεν λαμβάνουν κανένα επίδομα: Κωφοί, ημιπληγικοί, κινητικά ανάπηροι αλλά και άλλοι.
Ο αθλητισμός έτυχε μέσα από συγκεκριμένες ρυθμίσεις να είναι ενασχόληση ολίγων και εκλεκτών ατόμων με ειδικές ανάγκες. Δεν έχει την καθολικότητα που όφειλε να έχει, διότι και εκεί παρεμβάλλονται μεροληψίες, κομματικές ιδιοτέλειες, που σε τελευταία ανάλυση αδικούν το ζητούμενο που είναι η εξασφάλιση δυνατότητας άθλησης όσων περισσοτέρων γίνεται ατόμων με ειδικές ανάγκες. Και βεβαίως κάνετε τις σκέψεις σας και κάνω και εγώ τις σκέψεις μου τι θα γίνει με αυτόν τον αθλητισμό των ατόμων με ειδικές ανάγκες αναφορικά με την οικονομική επιβάρυνση που συνεπάγεται εν όψει των Ολυμπιακών Αγώνων του 2004.
Κύριοι συνάδελφοι, υπάρχει ξεκάθαρα ένα ζήτημα: Η διαχείριση των χρημάτων, η οποία διατίθεται για την αντιμετώπιση των προβλημάτων των ατόμων με ειδικές ανάγκες και τη στήριξή τους. 
(AD)


Υπάρχει ένα ζήτημα διαφάνειας αναφορικά με τη διαχείριση αυτών των χρημάτων. Είμαι βέβαιος ότι κανένας δεν πρέπει να ανέχεται αυτή η διαχείριση να γίνεται υπό καθεστώς επιλεκτικών ρυθμίσεων και πάρα πολλές φορές υπό καθεστώς πλήρους αδιαφάνειας. Είναι ένα ζήτημα το οποίο είναι εξαιρετικά σημαντικό και γίνεται ακόμα σημαντικότερο, διότι αφορά την αντιμετώπιση προβλημάτων συμπολιτών μας με ειδικές ανάγκες.
Κυρίες και κύριοι συνάδελφοι, είπα ότι είναι θετική η πρόταση νόμου των τριών συναδέλφων, διότι από την ώρα που η Κυβέρνηση θα θελήσει να υιοθετήσει την ίδρυση ενός τέτοιου κέντρου και, όπως λεπτομερέστερα αναφέρεται η δραστηριότητά του και ο επιτελικός του χαρακτήρας, είναι δυνατόν να προκύψει μία αποτελεσματική μελέτη. Παράλληλα, μπορεί να προκύψει μία αποτελεσματική όσο και χρήσιμη καταγραφή των ατόμων με ειδικές ανάγκες, διότι παρά την προσπάθεια που κάνει η πρόταση νόμου να αναδείξει κάποια στατιστικά στοιχεία έχω την βεβαιότητα ότι δεν υπάρχουν πλήρη στατιστικά στοιχεία στη χώρα μας -και είμαστε η μόνη χώρα- αναφορικά με τα άτομα με ειδικές ανάγκες.
Κυρίες και κύριοι συνάδελφοι, η υπόθεση στήριξης των ατόμων με ειδικές ανάγκες είναι μία υπόθεση που αφορά ολόκληρη την κοινωνία, καθώς και το επίπεδο και τη στάθμη πολιτισμού της. Έχει υποχρέωση, λοιπόν, η Κυβέρνηση -αν θέλετε και μετά τη θέσπιση συγκεκριμένης κατευθυντήριας διάταξης του Συντάγματος και, ειδικότερα, της διάταξης της παραγράφου 6 του άρθρου 21- να προωθήσει ρυθμίσεις με αντικειμενικότητα, με αμεροληψία και να απομακρύνει όλους εκείνους, οι οποίοι στο όνομα της αντιμετώπισης των προβλημάτων των ατόμων με ειδικές ανάγκες, διαχειρίζονται κονδύλια και εμφανίζονται ως "οι πατέρες", οι οποίοι θέλουν να προστατέψουν τους συμπολίτες μας με ειδικές ανάγκες.
Κανένας δεν δικαιούται να μονοπωλεί ενδιαφέρον για την αντιμετώπιση του συγκεκριμένου προβλήματος. Όλοι, όμως, έχουμε υποχρέωση να συμβάλουμε, ώστε αυτά τα χρήματα τα οποία διατίθενται για τα άτομα με ειδικές ανάγκες, να πολλαπλασιαστούν και όχι μόνο αυτό, αλλά να διατεθούν αυξημένα αυτά τα έσοδα με έναν χρήσιμο, ωφέλιμο και, κυρίως, με έναν διαφανή τρόπο, προκειμένου οι συμπολίτες μας με ειδικές ανάγκες να στηρίζονται αποτελεσματικότερα.
Αν συνεχιστεί η υπάρχουσα κατάσταση, ακόμα και αυτά τα ελάχιστα χρήματα που διατίθενται για τα άτομα με ειδικές ανάγκες θα χάνονται ή θα δίδονται προς εκείνες τις κατευθύνσεις που δεν υπηρετούν την διεκδίκηση να αντιμετωπίζονται τα προβλήματα των συνανθρώπων μας που έχουν ειδικές ανάγκες.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, είναι εγγεγραμμένοι πέντε συνάδελφοι, για να μιλήσουν από οκτώ λεπτά ο καθένας. Καλύτερο, λοιπόν, θα ήταν να προηγηθούν, για να απαντήσετε συνολικά.
Το λόγο έχει ο κ. Μαντέλης.
ΑΝΑΣΤΑΣΙΟΣ ΜΑΝΤΕΛΗΣ: Κυρία Πρόεδρε, πριν ξεκινήσει ο χρόνος μου να μετρά, θα μου επιτρέψετε να κάνω δύο παρατηρήσεις επί του Κανονισμού, για τις οποίες δεν θέλησα να λάβω το λόγο προηγουμένως.
Η πρώτη παρατήρησή μου είναι ότι σύμφωνα με το άρθρο 95, παράγραφος 2, του Κανονισμού της Βουλής, η συζήτηση έπρεπε να αρχίσει με έναν από τους Βουλευτές που έχουν υπογράψει την πρόταση νόμου και όχι με τους εισηγητές. Το δεύτερο που θέλω να παρατηρήσω είναι ότι εμφανίζεται ότι η πρόταση νόμου επιβαρύνει τον Κρατικό Προϋπολογισμό και κατόπιν τούτου δεν μπορεί να γίνει η ψηφοφορία. 
Θέλω, λοιπόν, να υπενθυμίσω ότι η πρόταση νόμου δεν επιβαρύνει τον Κρατικό Προϋπολογισμό, αλλά τα τυχόν έξοδα που χρειάζεται για να λειτουργήσει για περιορισμένο χρονικό διάστημα -γιατί μετά από ένα χρονικό διάστημα πέντε χρόνων θα έχει δικούς της πόρους- καλύπτονται από ειδικούς λογαριασμούς, οι οποίοι υπάρχουν.
Αυτά τα λέω σαν απλές παρατηρήσεις, για να τις λάβετε υπόψη σας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θα ήθελα να σας δώσω μία απάντηση. 
Δεν ήμουν βέβαια στην αρχή της συνεδριάσεως, αλλά όπως πληροφορούμαι δεν εζητήθη να προηγηθεί ο λόγος. Αυτό δεν είναι αυτονόητο από τον Κανονισμό. Πρέπει να ζητείται.



ΑΝΑΣΤΑΣΙΟΣ ΜΑΝΤΕΛΗΣ: Eίχα την εντύπωση ότι είναι αυτονόητο. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ως προς το δεύτερο, δεν μπορώ να σας απαντήσω, γιατί αυτή είναι μια κίνηση που έγινε από τον Πρόεδρο της Βουλής και από την Επιτροπή. 
Συνεχίστε παρακαλώ, κύριε Μαντέλη. 
ΑΝΑΣΤΑΣΙΟΣ ΜΑΝΤΕΛΗΣ: Δεκτές και οι δύο παρατηρήσεις, αν και πάνω σ' αυτές θα μπορούσε να υπάρχει και αντίλογος, αλλά δεν χρειάζεται να συνεχίσουμε. 
Κύριοι συνάδελφοι, έχω την εντύπωση ότι αυτή η πρόταση νόμου μπορούσε να γίνει δεκτή από την κυβέρνηση. Έχω την εντύπωση ότι είναι μια πολύ καλή ευκαιρία, ώστε η κυβέρνηση, η οποία δεν έχει δεχθεί κανένα ουσιαστικό νόμο μέχρι σήμερα, να δεχθεί μία πρόταση νόμου, η οποία πιστεύω πραγματικά ότι καινοτομεί σε πολλά ζητήματα. 
Το πρώτο είναι πως είναι η πρώτη διάταξη νόμου, η οποία έρχεται να συμπληρώσει τη νομοθεσία της συνταγματικής αναθεώρησης, διότι κύριοι συνάδελφοι, το άρθρο 21 επιτάσσει να λάβουμε μέτρα για τα άτομα με ειδικές ανάγκες. Η πρώτη διάταξη στο σύνολο της αναθεώρησης του Συντάγματος που έρχεται να υλοποιήσει συνταγματικές επιταγές, είναι αυτή και την απορρίπτουμε. 
Το δεύτερο είναι ότι ακολουθήθηκε μια διαδικασία προκοινοβουλευτική, η οποία είναι πρότυπο για τη χώρα μας σύμφωνα με τους κανόνες του ΟΟΣΑ. Η πρόταση νόμου δεν εκπονήθηκε από εμάς τους τρεις Βουλευτές. Εκπονήθηκε σε συνεργασία με άτομα με ειδικές ανάγκες και ακόμη με άτομα που έχουν δουλέψει στα Υπουργεία και έχουν ειδική ενασχόληση με το αντικείμενο. Είναι μια συνολική δουλειά εκείνων, που ασχολούνται με το θέμα και εκείνων που υφίστανται τις συνέπειες του θέματος. 
Τρίτον, στα πλαίσια της διαδικασίας αυτής στείλαμε την πρόταση νόμου σε όλους τους φορείς των ατόμων με ειδικές ανάγκες, που έχουν ή ομοσπονδιακή διάρθρωση ή πανελλήνια εμβέλεια, συμπεριλαμβανομένης βέβαια πρώτα απ' όλα της Εθνικής Συνομοσπονδίας των Ατόμων με Ειδικές Ανάγκες. Δεκατρείς πανελλήνιοι φορείς έλαβαν γνώση της πρότασης. Έγινε ειδική συνεδρίαση στο Β' όροφο της Βουλής στα γραφεία της Κοινοβουλευτικής Ομάδας του ΠΑΣΟΚ και όλοι οι φορείς εξέφρασαν απόψεις. Οι προτάσεις τους, εκεί που συμβάδιζαν με την πρόταση, περιελήφθησαν στην πρόταση. 
Στη συνέχεια, γι' αυτήν την πρόταση νόμου, ζητήσαμε τη γνώμη της κοινοβουλευτικής ομάδας του ΠΑΣΟΚ και έγινε συζήτηση με την κοινοβουλευτική ομάδα του ΠΑΣΟΚ, παρόντων πέντε Υφυπουργών των αρμοδίων Υπουργείων, οι οποίοι ομόφωνα συμφώνησαν ότι αυτή η πρόταση πρέπει να προωθηθεί και να γίνει δεκτή. Αυτή η συζήτηση έγινε στο Μέγαρο της Βουλής στο Β' όροφο στις 20 Μαϊου. Κατόπιν αυτού κατετέθη η πρόταση από τον Οκτώβριο, για να συζητηθεί στη Βουλή. 
Μία άλλη καινοτομία που ακολουθεί αυτή η πρόταση, την οποία ανέφερα ήδη, όταν έκανα την παρατήρησή μου επί του Κανονισμού, είναι ότι δεν ακολουθεί τη διαδικασία επιβάρυνσης του κρατικού προϋπολογισμού. Αυτό το προτεινόμενο κέντρο είναι φτιαγμένο έτσι, ώστε να μπορεί μετά από 3-4 χρόνια μόνο του να έχει τα έσοδά του και στο ενδιάμεσο διάστημα για τα λίγα που χρειάζεται για να ενισχυθεί, γιατί πράγματι είναι λίγα γι' αυτήν την τόσο σοβαρή ενέργεια, να καλύπτεται οικονομικά από τη συνδρομή ειδικών λογαριασμών που υπάρχουν στα συναρμόδια Υπουργεία, που διατίθενται για πολλούς και διάφορους σκοπούς, που τις περισσότερες φορές δεν είναι γνωστοί σε μας. Είναι θέματα τα οποία απασχολούν τα Υπουργεία αυτά. 
Πρέπει, όμως, να σας διαβεβαιώσω ότι οι λογαριασμοί αυτοί έχουν σοβαρά υπόλοιπα κάθε χρόνο, πολύ περισσότερα από τις δαπάνες που εμείς ζητάμε να καλυφθούν για ένα περιορισμένο χρονικό διάστημα, για να λειτουργήσει αυτό το κέντρο. 
Η τελευταία καινοτομία που έρχεται να εισάγει στη Βουλή η πρόταση νόμου, είναι ότι επιβάλλει να εξετάζουμε πλέον τους συμπολίτες μας, που ονομάζουμε άτομα με ειδικές ανάγκες, από μιαν άλλη οπτική γωνία. Εδώ η πρόταση νόμου έρχεται να μας κάνει να συνειδητοποιήσουμε ότι το θέμα της αναπηρίας είναι θέμα των κοινωνικών, περιβαλλοντικών και τεχνικών συστημάτων που διαμορφώνουμε εμείς στο χώρο μας και έχουμε πρόσβαση σ' αυτά τα συστήματα. Τα συστήματα αυτά είναι ενταγμένα έτσι, ώστε να εξυπηρετούν μέρος των πολιτών και όχι το σύνολο των πολιτών. 
Με την πρόταση νόμου προτείνεται να γίνει μια συστηματική προσπάθεια προσαρμογής του περιβάλλοντος, όχι των ατόμων, είτε έχουν, είτε δεν έχουν ειδικές ανάγκες. Πρέπει να γίνει προσαρμογή του περιβάλλοντος φυσικού και τεχνικού, ώστε να εξυπηρετεί όλους τους συμπολίτες μας. Αυτή είναι και η έννοια της αναπηρίας. 
Αναπηρία με λίγα λόγια, κύριοι συνάδελφοι, είναι ότι εμείς δεν προσαρμόσαμε το περιβάλλον έτσι, ώστε να εξυπηρετούνται περισσότεροι συνάνθρωποί μας, το σύνολο των συνανθρώπων μας. Η πρόταση εδώ αποβλέπει ακριβώς στο να δημιουργήσουμε το εργαλείο, όχι το πολιτικό εργαλείο που θα παίρνει τις πολιτικές αποφάσεις, οι οποίες λαμβάνονται, αλλά το επιστημονικό εργαλείο με το οποίο θα προσαρμόσουμε το περιβάλλον, το κοινωνικό και τεχνικό, ώστε όλοι οι συμπολίτες μας να έχουν πρόσβαση στον πολιτισμό, στη ζωή, στην καθημερινή απασχόληση, στα πάντα. 
(LM)

Θα πρέπει να πω ότι η πρόταση νόμου ακολουθεί τους πρότυπους κανόνες του ΟΗΕ. Είναι υποχρέωσή μας να την ακολουθήσουμε. Οι πρότυποι κανόνες του ΟΗΕ έγιναν δεκτοί από τον ΟΗΕ το έτος 1993 και έχουν γίνει εσωτερική νομοθεσία με το νόμο 2430/1996. Επιβάλλει λοιπόν τη δημιουργία συντονιστικού επιστημονικού φορέα, ο οποίος θα προωθεί και θα παρακολουθεί την υλοποίηση μέτρων που θα ωθούν το κοινωνικό και το τεχνικό περιβάλλον εξίσωσης ευκαιριών. 
Βέβαια θα πρέπει να πω ότι είναι απαίτηση του αναπηρικού κινήματος. Στη Βουλή των Ελλήνων, το Δεκέμβριο του 1999, η Εθνική Συνομοσπονδία Ατόμων με Ειδικές Ανάγκες κατέθεσε την έκθεσή της, στην οποία βασικό αίτημά της ήταν η δημιουργία ενός τέτοιου οργάνου, ενός τέτοιου εργαλείου. 
Με την πρόταση νόμου καθιερώνονται με το πρώτο άρθρο εναγώγιμα δικαιώματα και υποχρεώσεις της πολιτείας. Τονίζω τη λέξη εναγώγιμα. Δεν προβλέπονται ούτε ποινικές, ούτε διοικητικές κυρώσεις, εάν η πολιτεία δεν δώσει τις ευκαιρίες που πρέπει να δώσει στα άτομα με ειδικές ανάγκες, γιατί αυτό το θεωρήσαμε πολύ πρόωρο να το κάνουμε. Ήταν έκφραση ωριμότητας ότι δε βάλαμε ποινικές ή διοικητικές κυρώσεις.
Τα δικαιώματα όμως των ατόμων αυτών που καθιερώνονται με το νόμο, που συνοδεύονται από αντίστοιχες υποχρεώσεις της πολιτείας, είναι εναγώγιμα. Δηλαδή ο πολίτης ο οποίος υφίσταται ζημία απ' αυτού του είδους την έλλειψη ανταπόκρισης της πολιτείας στην υποχρέωσή της και του αφαιρεί ένα δικαίωμα, μπορεί να ζητήσει αποζημίωση.
Το δεύτερο μεγάλο κεφάλαιο αυτής της πρότασης είναι ότι δημιουργούμε τον επιστημονικό φορέα, το επιστημονικό τονίζω εργαλείο, με το οποίο θα υπάρχει η συστηματική παρακολούθηση, ο συστηματικός σχεδιασμός, η συστηματική έρευνα, η συστηματική υλοποίηση και η συστηματική πιστοποίηση ότι οδεύουμε στη διαδικασία εξίσωσης. 
Έχουν γίνει πάρα πολλές πολιτικές ενέργειες απ' όλα τα Υπουργεία και θα μπορούσε κανείς να αναφέρει πάρα πολλές. Εγώ ως Υπουργός Μεταφορών και Επικοινωνιών είχα την ευκαιρία να λάβω σειρά από τέτοια μέτρα και οι συνάδελφοί μου που με διαδέχτηκαν, όπως και οι συνάδελφοί μου στα άλλα Υπουργεία, έχουν λάβει αντίστοιχα μέτρα. Χρειάζεται όμως οι ενέργειες να μη διακόπτονται, αλλά να υπάρχει η επιστημονική και συστηματική τους τακτοποίηση για να υπάρχει μια ολοκληρωμένη αλυσίδα.
Η δημιουργία ενός τέτοιου κέντρου είναι σύμφωνη με τη διεθνή πρακτική. Σε όλες τις χώρες της Ευρωπαϊκής Ένωσης υπάρχουν αντίστοιχα κέντρα. Πρέπει να υπάρξει και στην Ελλάδα.
Τέλος, θα πρέπει να τονίσω -και εδώ θα κλείσω την τοποθέτησή μου- ότι η όλη πρόταση νόμου αποβλέπει σε ένα βασικό στόχο, αυτό που λέμε εξίσωση ευκαιριών. Γι' αυτό και το ονομάζουμε Κέντρο Εξίσωσης Ευκαιριών. Όταν λέμε εξίσωση ευκαιριών εννοούμε τη διαδικασία εκείνη, προσαρμογής όπως είπα και προηγούμενα του περιβάλλοντος σε όλους τους συμπολίτες μας.
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω κυρία Πρόεδρε.
Γιατί βασικός μας στόχος, αναφέρομαι σε μας που υπογράφουμε την πρόταση, αλλά και της πολιτείας και του Κοινοβουλίου θα πρέπει να είναι ένας. Όχι οίκτος προς τα άτομα με ειδικές ανάγκες, ούτε μεγάλα λόγια και μεγάλα συνθήματα ή ειδικές επικλήσεις που κάνουμε στις εορτές τους κλπ. Αυτό είναι για το θεαθήναι.
Αν θέλουμε να είμαστε σοβαροί και να πιστεύουμε πράγματι αυτά που λέμε, θα πρέπει συστηματικά και έμπρακτα, κύριε Υπουργέ, να δημιουργήσουμε ίσες ευκαιρίες για να υπάρχουν ίσα δικαιώματα και επιπλέον να υπάρχουν και ίσες υποχρεώσεις. Όλοι λοιπόν οι πολίτες να έχουν ίσα δικαιώματα και ίσες υποχρεώσεις.
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η συνάδελφος κα Παπακώστα έχει το λόγο.
ΑΙΚΑΤΕΡΙΝΗ ΠΑΠΑΚΩΣΤΑ ΣΙΔΗΡΟΠΟΥΛΟΥ: Κύριε Πρόεδρε, κύριοι συνάδελφοι, μετά από δύο ολόκληρες εβδομάδες ανυπαρξίας κοινοβουλευτικού έργου, πράγμα που από όσο είμαι σε θέση να γνωρίζω για τα κοινοβουλευτικά μας ήθη είναι πρωτόγνωρο, ερχόμαστε σήμερα για να συζητήσουμε στην Ολομέλεια την πρόταση νόμου των τριών συναδέλφων -η οποία κατά τα άλλα είναι αξιέπαινη και θετική- που αφορά τα άτομα με ειδικές ανάγκες και τιτλοφορείται "Για τα δικαιώματα πρόσβασης και την ίδρυση Κέντρου Εξίσωσης Ευκαιριών για Άτομα με Ειδικές Ανάγκες".
Θέλω να σας πω ότι μου αρέσει πάρα πολύ, κυρία Πρόεδρε και κύριοι συνάδελφοι, μία φράση την οποία είπε ο Ουίνστον Τσώρτσιλ. Είπε λοιπόν κάποτε ότι, όταν η αλήθεια ξεκινά το ψέμα έχει ήδη κάνει το μισό γύρο της γης, του πλανήτη.

(PE)


Κατά συνέπεια, στην προκειμένη περίπτωση θέλω να πω ότι αυτό ισχύει, διότι είμαστε πολιτικοί και καλούμεθα πολιτικά να τοποθετούμαστε σε οποιαδήποτε πρόταση νόμου έρχεται με συνείδηση, με υψηλή αίσθηση καθήκοντος και βεβαίως με περιεχόμενο στις λέξεις, τις οποίες εκφέρουμε δημόσια και στις έννοιες, τις οποίες υπηρετούμε. 
Εδώ, λοιπόν, ισχύει αυτό, που ίσχυε κάποτε στην ανακριτική μέθοδο και με τον αστυφύλακα και με το χωροφύλακα. 
Η Κυβέρνηση να μας απαντήσει, αν το δέχεται ή όχι; Αποδέχεται εν πάση περιπτώσει ότι πρέπει να υπάρξει η εξίσωση, η εναρμόνιση, η δημιουργία μιας περιρρέουσας ατμόσφαιρας και ενός περιβάλλοντος, το οποίο αν μη τι άλλο δεν θα προσφέρει οίκτο, όπως άκουσα πολύ ορθώς να λέγεται προηγουμένως, ούτε θα προέρχεται, αν θέλετε από μία γενναιόδωρη και υψηλόφρονα διάθεση εμών των υπολοίπων μελών του κοινωνικού συνόλου αφ' υψηλού προς μειονεκτούντες πολίτες; Αποδέχεται ότι πρέπει να προσφέρει εκείνα, τα οποία το Σύνταγμα, ο θεμελιώδης καταστατικός χάρτης της χώρας μας, οι νόμοι του κράτους μας, οι πρότυποι κανόνες του Οργανισμού Ηνωμένων Εθνών και όλοι οι συν αυτώ, παρέχουν ως δικαιώματα σε μία πολιτεία, η οποία πάνω από όλα και πρωτίστως οφείλει να διασφαλίζει ως πυρήνα της πολιτικής της τον άνθρωπο, τα ανθρώπινα δικαιώματα, τις θεμελιώδεις ελευθερίες, και τις δυνατότητες αυτά να ασκούνται πρακτικά; 
Κυρία Πρόεδρε και κύριοι συνάδελφοι, αν όλα αυτά τα οποία ισχυριζόμαστε κάθε φορά, μένουν μόνο στο επίπεδο των λέξεων και μίας φραστικής επίθεσης αγάπης, συμπαράστασης, αλληλεγγύης και στοργής και δεν γίνονται πολιτική πράξη εφαρμογής μιας ρεαλιστικής πολιτικής, η οποία θα έχει ένα πολυεπίπεδο σχήμα που θα αφορά την εκπαίδευση, την κοινωνική ασφάλιση, την ιατρική περίθαλψη, το σχολείο, τις σύγχρονες τεχνολογίες ή που θα αφορά οποιαδήποτε δραστηριότητα της ζωής, τότε να είμαστε βέβαιες και βέβαιοι ότι σε καμία περίπτωση δεν διασφαλίζουμε το επιδιωκόμενο αγαθό, αυτό το οποίο καλούμεθα ή φερόμεθα ότι θέλουμε να υπηρετήσουμε, αλλά μονάχα ιδιοτελείς κομματικούς σκοπούς ή μικροκομματικές, αν θέλετε, επιδιώξεις, οι οποίες πόρρω απέχουν και πρέπει να απέχουν από την πολιτική μας δράση. Διότι η πολιτική δεν είναι επάγγελμα, αλλά είναι αποστολή. 
Αν τελικά εκείνοι, οι οποίοι έχουμε τις ευαισθησίες -και φαντάζομαι κανένας από εδώ μέσα από κανένα πολιτικό κόμμα δεν στερείται αυτής της ευαισθησίας- οφείλουμε και να το αποδείξουμε.
Θα σας πω, κυρία Πρόεδρε, κυρίες και κύριοι συνάδελφοι, ένα παράδειγμα, που αφορά το Ολυμπιακό Χωριό. Βαδίζουμε μετά πολλών επαίνων, λόγων ή εξαγγελιών και υποσχέσεων, αν θέλετε, προς την Ολυμπιάδα του 2004. 
Έχουμε ακούσει χίλια μύρια όσα για την Παραολυμπιάδα, για την συνεισφορά. Επικαλούμαστε τους ανθρώπους αυτούς κάθε φορά που τους έχουμε ανάγκη είτε για να αξιοποιήσουμε μία κομματική ωφέλεια από αυτούς, γιατί είναι και αυτοί ψηφοφόροι και ψηφίζουν -ενόψει των δημοτικών και νομαρχιακών εκλογών ή οποιασδήποτε άλλης εκλογικής αναμέτρησης ενδεχομένως- καλόν είναι να υπάρχει αυτή η διαδικασία, όπως σας είπα, του καλού και του κακού που εχρησιμοποιείτο παλαιότερα στην ανακριτική μέθοδο, για να μπορούμε να λέμε "Να δέστε, εμείς κάναμε αυτό και εμείς προωθούμε τα συμφέροντά σας και τα δίκαια αιτήματά σας". 
Εάν αυτό συμβαίνει μόνο, τότε νομίζω ότι υποτιμούμε και αδικούμε όλοι μας την ουσία και το περιεχόμενο μιας οποιασδήποτε πρότασης νόμου, η οποία μπορεί να προέρχεται από οπουδήποτε και από οποιονδήποτε συνάδελφο. 
Εάν πράγματι δεν υπάρχει και η δήλωση βουλήσεως, όπως λέμε και εμείς οι νομικοί, -και στην προκειμένη περίπτωση επειδή βρισκόμαστε στη Βουλή των Ελλήνων- εάν δεν υπάρχει πολιτική δήλωση βούλησης της Κυβέρνησης, η οποία αυτήν την ώρα εκτελεί τα εκτελεστικά της καθήκοντα όσο μπορεί και στο βαθμό που μπορεί, είναι υποχρεωμένη να απαντήσει σαφώς και να μην ποιεί τον Πόντιο Πιλάτο. Να μην κρύβεται, δηλαδή, πίσω από τις συνταγματικές, αν θέλετε, διατάξεις.
Όταν επικαλούμεθα το Σύνταγμα, κυρία Πρόεδρε, για να εξυπηρετήσουμε σκοπούς οι οποίοι δεν προσιδεάζουν στους σκοπούς του συνταγματικού νομοθέτη, τότε έχω την εντύπωση ότι εξαπατούμε και την κοινωνία, εκφυλίζουμε τους θεσμούς και αδικούμε πολιτικά και τους εαυτούς μας.
( RG)

Σε μια περίοδο πολιτικής κρίσης και πολιτικής αφασίας, όπου οι πάντες κτυπούν τον πολιτικό κόσμο, καλό είναι εμείς οι πολιτικοί όλων των πολιτικών κομμάτων, να βάλουμε στο περιθώριο και να απομονώσουμε όλες εκείνες τις φωνές που θέλουν να απαξιώσουν τους πολιτικούς, με τη στάση μας η οποία θα λέει: 'Οταν λέμε κάτι και το εκφέρουμε δημόσια, πρέπει να το εννοούμε και στην πράξη και όταν λέμε το εννοούμε, πρέπει να το εφαρμόζουμε. 
Απόδειξη αυτού που σας λέω για την επίκληση κατά κόρο των αρχών της ισότητας, των ευκαιριών, της ισονομίας, της ισοπολιτείας, των ίσων ευκαιριών για τους καθ' έξι και καθ' υποτροπή χρήστες αυτών των εννοιών, χωρίς διάθεση απεξάρτησής του από την ώρα που τις αφυδατώνουν, είναι η απάντηση ενός Κινέζου φιλόσοφου ο οποίος είχε πει όταν τον ρώτησαν ποια είναι η θεραπεία για τέτοια εκφυλιστικά φαινόμενα -όταν δηλαδή οι υψηλές έννοιες αφυδατώνονται από το μεστό περιεχόμενό τους, από την υπερβολική χρήση και γίνονται καραμέλα, ας μου επιτραπεί η έκφραση- και πως θεραπεύονται αυτά τα φαινόμενα παρακμής, ότι απλούστατα, θα φροντίσω να αποκαταστήσω την αληθή έννοια των λέξεων και των ιδεών. 
Κατά συνέπεια, λοιπόν, για να αποκαταστήσουμε την αληθή έννοια αυτών των εννοιών που επικαλούμεθα κάθε φορά, ας λάβουμε υπόψη μας την επιλεκτική μεταχείριση, την οποία επιχειρούν οι συνάδελφοι που έφεραν το συγκεκριμένο σχέδιο νόμου, την αποχή της κυβέρνησης και τη διαφωνία της σε σχέση με το σύνολο των προτύπων κανόνων του Οργανισμού Ηνωμένων Εθνών, όπου εκεί μέσα αναφέρονται θέματα για την ενημέρωση, για την ιατρική περίθαλψη, για τις υπηρεσίες υποστήριξης, για την αποκατάσταση, για την πρόσβαση, για την εκπαίδευση, για την απασχόληση. Και προσέξτε, για τη διατήρηση εισοδήματος και κοινωνικής ασφάλισης πρόσφατα κάποιοι συνάδελφοι από το ΠΑΣΟΚ ήθελαν να διασφαλίσουν το κατώτερο εισόδημα, το ελάχιστο εγγυημένο εισόδημα. Πού είναι το ελάχιστο εγγυημένο εισόδημα για τα άτομα με ειδικές ανάγκες; Που είναι ο πρότυπος κανόνας του ΟΗΕ και πως τον εφαρμόζουμε στην πολιτική μας πρακτική που μιλά για την οικογενειακή ζωή και την προσωπική ακεραιότητα αυτών των ατόμων; Πού είναι ο κανόνας υπ' αριθμό 10 που αφορά τον πολιτισμό, κυρία Πρόεδρε; Πού είναι ο κανόνας που αφορά την αναψυχή και τον αθλητισμό; Πού είναι ο κανόνας που αφορά το σχεδιασμό και τον προγραμματισμό μιας πολιτικής, που είναι ο κανόνας που αφορά τη νομοθεσία και κυρίως την απασχόληση;
Αν, λοιπόν, δεν θέλουμε να είμαστε εμείς Ιανοί, ως πολιτικοί και να βαλλόμεθα, οφείλουμε να αποδείξουμε, Κυβέρνηση, Αντιπολίτευση και το σύνολο των κομμάτων, με αφορμή αυτό το ευαίσθητο θέμα και ελλείψει αδυναμίας άλλου κοινοβουλευτικού έργου, ότι αυτά τα οποία λέμε τα εννοούμε και δεν μπορούμε να λειτουργούμε με δύο μέτρα και με δύο σταθμά.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, ο Βουλευτής κ. Βασίλης Μιχαλολιάκος ζητεί ολιγοήμερη άδεια απουσίας του στο εξωτερικό. 
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Βουλή ενέκρινε. 
Ο συνάδελφος κ. Κουρουμπλής έχει το λόγο.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κυρία Πρόεδρε, κυρίες και κύριοι συνάδελφοι, το Ελληνικό Κοινοβούλιο με την πρωτοβουλία που πήραμε τρεις συνάδελφοι, έχει μία λαμπρή ευκαιρία να ξεπεράσει ένα αρνητικό έθιμο και να ψηφίσει για πρώτη φορά μία πρόταση νόμου Βουλευτών, μία πρόταση νόμου που έχει να κάνει με την κοινωνική αισθητική της ελληνικής κοινωνίας.
Μπορεί κανείς προσεγγίζοντας αυτό το πολύ μεγάλο κοινωνικό θέμα να πει πάρα πολλά πράγματα. Με την ιδιότητά μου, ως ενός ανθρώπου που βιωματικά πέρασε μέσα στα τελευταία 30 χρόνια μια πορεία που έχει σχέση με αυτό που λέμε εξέλιξη κοινωνική στην Ελλάδα και σε ό,τι αφορά τα άτομα με ειδικές ανάγκες, θα μου επιτρέψετε να κάνω ορισμένες ιστορικές αναφορές.
Πριν από 30 χρόνια αυτός ο κοινωνικός χώρος αμφισβητώντας την υποχρέωσή του να είναι προστατευόμενος κάποιων και το πολυτελές δικαίωμα να είναι κάποιοι προστάτες του απαίτησε και δεν επαίτησε το δικαίωμα συμμετοχής στο εκπαιδευτικό, εργασιακό και κοινωνικό γίγνεσθαι. 'Ενα κίνημα με σύνθημα, μόρφωση, ψωμί, δουλειά και όχι ζητιανιά άρχισε να γεννιέται στην ελληνική κοινωνία.
(PM)


Ένα κίνημα που πραγματικά διεκδικούσε το δικαίωμα στον ήλιο της κοινωνικής δικαιοσύνης. 
Ήλθε η δεκαετία του 1980, όπου για πρώτη φορά ο τότε Πρωθυπουργός της χώρας στις προγραμματικές δηλώσεις της κυβέρνησης του 1981 αναγνώρισε την υποχρέωση της ελληνικής πολιτείας να θεσπίσει κανόνες, που θα εξασφάλιζαν την αξιοπρεπή συμμετοχή του ανθρώπου με ειδικές ανάγκες ή με αναπηρίες, όπως θέλετε να το λέμε τώρα, στην εκπαίδευση, στην εργασία, στα κοινωνικά δικαιώματα.
Το 1982 ψηφίζεται ο πρώτος νόμος, ο 1320, όπου στο άρθρο 23 θεσπίζονται διατάξεις που υποχρεώνουν για πρώτη φορά την ελληνική πολιτεία να προσλαμβάνει σε ποσοστό 5% άτομα με ειδικές ανάγκες στις δημόσιες υπηρεσίες.
Δυστυχώς, η αντίδραση της τότε αντιπολίτευσης ήταν εκπληκτική. Αρκεί να πω ότι υπήρξαν φωνές που είπαν ότι αυτή η διάταξη θα μετατρέψει σε άσυλο τη δημόσια διοίκηση. Ήταν η πρώτη διάταξη που ερχόταν σε σύγκρουση με τα συμπλέγματα της προκατάληψης και με την περίφημη εκείνη αντίληψη της αρτιμέλειας, που δεν έδινε το δικαίωμα σε κανένα ανάπηρο άτομο, με όση γνώση και αν είχε, να μπορεί να συμμετέχει σε διαγωνισμούς για την πρόσληψή του στο δημόσιο τομέα.
Ψηφίστηκαν ο ν.1648 και ο ν.1566 για την ειδική αγωγή και μία σειρά από άλλες διατάξεις και αποφάσεις, που διαμόρφωναν για πρώτη φορά στην ιστορία της ελληνικής πολιτείας το θεσμικό εκείνο πλαίσιο, που εξασφάλιζε μία σειρά μέτρων που υπηρετούσαν τους ανθρώπους με ειδικές ανάγκες. Ήταν πραγματικά πρωτόγνωρα για την ελληνική κοινωνία εκείνα τα μέτρα. 
Στη συνέχεια, έρχεται η δεκαετία του 1990, όπου μία νέα προσπάθεια ξεκίνησε, με την ένταξη της πρόνοιας για πρώτη φορά στο Γ' Κοινοτικό Πλαίσιο Στήριξης και την εξασφάλιση κοινωνικών υποδομών σε όλη την Ελλάδα, που θα υπηρετούσαν αυτούς τους σκοπούς.
Κυρίες και κύριοι συνάδελφοι, σήμερα συζητούμε την πρωτοβουλία τριών συναδέλφων, οι οποίοι, βλέποντας ένα κενό που υπάρχει στην ισχύουσα νομοθεσία, πήραμε την πρωτοβουλία αυτή να καταθέσουμε αυτήν την πρόταση νόμου. Είναι η εποχή όπου πρέπει ποιοτικά να αναδείξουμε την υπόθεση "άτομο με ειδικές ανάγκες". Είναι η εποχή που πρέπει να διαμορφώσουμε ένα νέο πλαίσιο που πραγματικά θα εξασφαλίζει τεχνογνωσία και επιστημονική γνώση. Έτσι, οι ασκούμενες πολιτικές από τα διάφορα Υπουργεία θα ανταποκρίνονται στις πραγματικές ανάγκες μιας κοινωνίας που έχει αντιληφθεί ότι η αναπηρία δεν είναι μια υπόθεση που γεννιέται από το κενό που έχει στη σφαίρα των δυνατοτήτων του ένας άνθρωπος, αλλά από τα εμπόδια που γεννά η ίδια αυτή κοινωνία με τους μηχανισμούς που διαμορφώνουν το καθημερινό γίγνεσθαι στη ζωή. 
Δεν είναι υπόθεση του αναπήρου ατόμου η αδυναμία του όταν βρίσκεται σε ένα αναπηρικό αμαξίδιο να πάει στο Πανεπιστήμιο, όταν η πολιτεία έχτισε τα πανεπιστήμια χωρίς να λάβει υπόψη της την ιδιαιτερότητα κάποιας κοινωνικής ομάδας. Δεν αφορά η αναπηρία το τυφλό άτομο, όταν δεν του εξασφαλίζονται όλα εκείνα τα μέσα, ώστε να μπορεί μέσα από την ιδιαιτερότητά του να προσεγγίζει και να αποκτά τη γνώση, γινόμενο κοινωνός της κοινωνίας της γνώσης. Δεν είναι η αναπηρία υπόθεση του κωφού ατόμου, όταν δεν του εξασφαλίζουμε τη νοηματική γλώσσα ως ένα μέσο επικοινωνίας του στο σχολείο, στη δουλειά, στους χώρους πολιτισμού. 
Κυρίες και κύριοι συνάδελφοι, αποδεικνύεται λοιπόν εν τοις πράγμασι ότι η υπόθεση της αναπηρίας μέσα από τους αιώνες είναι μια υπόθεση που αφορούσε την ίδια την κοινωνία κάθε φορά. Μια κοινωνία που δεν παρείχε τα μέσα, ώστε το ίδιο το άτομο να μπορεί να συμμετέχει στο εκάστοτε εργασιακό, μαθησιακό, κοινωνικό γίγνεσθαι.
Άρα λοιπόν, το αποτέλεσμα μιας τέτοιας συμπεριφοράς είναι η αναπηρία που πραγματικά έσπρωξε στο περιθώριο και συγκέντρωσε πάνω στα άτομα αυτά στερεότυπα, συμπλέγματα, προκαταλήψεις και στίγματα.
(Ε Β)

Οφείλουμε λοιπόν, να αντιληφθούμε ότι πρέπει πλέον να αναγνωρίσουμε αυτή τη μεγάλη ευθύνη της κοινωνίας. Και σε μία εποχή που μιλάμε για τη δημοκρατία και τη δικαιοσύνη για την απελευθέρωση, σε μια εποχή που μιλάμε για την κατοχύρωση του δικαιώματος, στη διαφορετικότητα μιας κοινωνίας που πιστεύει στη δημοκρατία και την ελευθερία οφείλουμε να δώσουμε διέξοδο σε τέτοιου είδους ζητήματα. 
Οφείλει, λοιπόν, η Κυβέρνηση να αναγνωρίσει το έλλειμμα αυτό που υπάρχει και να στηρίξει αυτή τη πρωτοβουλία. Οι προσπάθειες στα πλαίσια του νέου σχεδίου νόμου που προωθεί το Υπουργείο Υγείας και Πρόνοιας είναι ελλειμματικές. Φοβούμαι ότι τον τελευταίο καιρό αυτά τα μεγάλα ζητήματα που αφορούν τα άτομα με ειδικές ανάγκες, δεν είναι στην προτεραιότητα των συγκεκριμένων Υπουργείων. Οφείλουμε, λοιπόν, να αναγνωρίσουμε αυτή την πραγματικότητα. Οφείλουμε να δώσουμε μία μεγαλύτερη έμφαση σε αυτά τα ζητήματα και μία μεγαλύτερη διαφάνεια σε ό,τι αφορά την υλοποίηση των προγραμμάτων. Τα κοινοτικά προγράμματα πρέπει να υπηρετούν τα άτομα με ειδικές ανάγκες και όχι εκείνους που καλούνται πολλές φορές να τα υλοποιούν. 
Κυρίες και κύριοι συνάδελφοι, οφείλουμε να δώσουμε τη δέουσα κατανόηση σε ένα υπαρκτό πρόβλημα που έχει να κάνει ακριβώς σε μια κοινωνία που πρέπει να απελευθερώσει τη δυνατότητα σε κάθε άνθρωπο να συμμετέχει να γεύεται το δικαίωμα στη γνώση, το δικαίωμα στην κατάρτιση, το δικαίωμα στην εργασία. 
Οφείλουμε να εξασφαλίσουμε ίσες δυνατότητες. Το άτομο με ειδικές ανάγκες όπως τέλος πάντων καθιερώθηκε να λέγεται δεν διεκδικεί την συμπάθεια κανενός, δεν διεκδικεί τον οίκτο πολύ περισσότερο κανενός. Απαιτεί το δικαίωμά του, το δικαίωμα του κάθε ανθρώπου σε μία κοινωνία, χωρίς εμπόδια, σε μία κοινωνία που πιστεύει στη διαφορετικότητα, που πιστεύει ότι η διαφορετικότητα δεν είναι κοινωνική διάκριση, αλλά είναι κοινωνικό δικαίωμα, σε μια κοινωνία που θεωρεί ότι η ελευθερία είναι το δικαίωμα να διαφέρεις ή και να διαφωνείς. Σας ευχαριστώ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Χρυσανθακόπουλος, έχει το λόγο. 
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κυρίες και κύριοι συνάδελφοι, η ενασχόληση της Ολομέλειας της Βουλής με μία πρόταση νόμου Βουλευτών και όχι με την πρωτοβουλία της Κυβέρνησης είναι μία ιδιαίτερη σημαντική στιγμή γιατί ακριβώς καταξιώνουμε ακριβώς και το ρόλο μας γιατί δίνει ακριβώς και την υπόσταση που θα πρέπει να έχει το Κοινοβούλιο, όπου όχι απλά εμπνεύσεις και ιδέες, αλλά αναγκαιότητες ιστορικές καλύπτονται με πρωτοβουλίες μελών του Κοινοβουλίου. Γι' αυτό πρέπει να συγχαρώ τους συναδέλφους που υπέγραψαν την πρόταση νόμου και να απευθυνθώ στην Κυβέρνηση ζητώντας της αφού στην ουσία είμαι σίγουρος ότι συμφωνεί με τα προτεινόμενα, αυτή η αναφορά που υπάρχει στο σχέδιο που υπάρχει στο νόμο για το εθνικό παρατηρητήριο να ουσιαστικοποιηθεί συμπεριλαμβάνοντας κατ' ουσία αυτά τα οποία αγαπητοί συνάδελφοι προτείνουν, αλλά και έχει εργασθεί απ' ό,τι γνωρίζω και μία μεγάλη κοινοτική ομάδα η οποία έχει τεκμηριώσει αυτές τις θέσεις. Δεν είναι απλά λοιπόν νομοτεχνική η πρόταση είναι μια σημαντική πρωτοβουλία.
Επειδή ακολουθεί για την ανθρωπότητα ένα μεγάλο χρονικό διάστημα η παγκοσμιοποίηση θα απαιτεί μεγιστοποίηση των όρων ανταγωνισμού και του κέρδους όπου επέρχεται μία περίοδος ιδιαίτερα αρνητική για την κοινωνική πολιτική, μια ύφεση θα μπορούσαμε να πούμε στην εξέλιξη του κράτους πρόνοιας, μια εχθρότητα σε αυτά που κυρίως στον ευρωπαϊκό χώρο έχουν κατακτηθεί και η Ελλάδα αυτή τη στιγμή προχωρεί με γοργά βήματα να κατακτήσει. Έρχεται, λοιπόν, με περίοδος ιδιαίτερα κρίσιμη όπου ο πολιτισμός μας δεν θα μετριέται σύμφωνα με τις προσδοκίες που έχουν κάποιοι με το γνώμονα της ποιότητας των σκουπιδιών και των αποβλήτων, αλλά με το γνώμονα του πολιτισμού της ισότητας και του σεβασμού της ανθρώπινης ύπαρξης στα πλαίσια μιας νέας οικολογικής συνείδησης.
(KA)


Αλλά αν εμείς φύγουμε από την εποχή της Σπάρτης που η πολεμική ομάδα ήθελε εύρωστους στρατιώτες και ο άνθρωπος ήταν πολεμική μηχανή και μπούμε στον αιώνα μας όπου ο σύγχρονος Καιάδας δεν μπορεί να είναι η περιθωριοποίηση, ο κοινωνικός αποκλεισμός, δεν μπορεί να ξεχνάμε τις ευαίσθητες κοινωνικές ομάδες των ανθρώπων με ειδικές ανάγκες, πρέπει να είναι στην εποχή μας ακριβώς η αναβάθμιση των συνθηκών διαβίωσής τους και οι δυνατότητες που τους παρέχονται, γιατί είναι άνισες οι ευκαιρίες στη ζωή. Και πρέπει να δοθεί σε αυτούς η δυνατότητα να αναπτύξουν την οντότητά τους. 
Εδώ έρχεται μια πρωτοβουλία που ζητά να έχουμε ενοποίηση των πολιτικών μέσα από ένα γνωμοδοτικό αλλά καθοριστικό όργανο, όπως είναι το Κέντρο Εξίσωσης Ευκαιριών για άτομα με ειδικές ανάγκες. Αυτό δεν θα είναι η περιστασιακή συνάντηση μιας διυπουργικής συνεργασίας, ούτε μια διασυντονιστική συνάντηση υπηρεσιακών παραγόντων, θα είναι ένας μόνιμος φορέας, ένας σταθερός θεσμός, μια αξιοποίηση τράπεζα πληροφοριών, μια επιστημονικά τεκμηριωμένη πρόταση για κάθε ένα ζήτημα που θα παρακολουθεί την εξέλιξη και την προσαρμογή της χώρας μας.
Αν λοιπόν θέλουμε να κάνουμε βήματα μπροστά θα πρέπει αυτές τις γενναίες προτάσεις οι οποίες υπερβαίνουν τον κόσμο που ξεχνιέται -μόνο όποιος έχει το πρόβλημα το καταλαβαίνει- να τις κάνουμε αποδεκτές. Εμείς εδώ οφείλουμε να νοιώθουμε το πρόβλημα. Γιατί το Κοινοβούλιο είναι ο χώρος που τα προβλήματα των πολιτών και αυτών που υστερούν σε κάποιους τομείς για άλλους λόγους, θα πρέπει να τα νοιώθουμε και να έχουν προτεραιότητα. Γιατί μια ευνομούμενη πολιτεία ξεκινά από αυτήν την αρχή, την αρχή της αλληλεγγύης μεταξύ των πολιτών. 
Ποιος είναι ο κρίκος που θα εξισώσει τις δυνατότητες; Σαφώς η κρατική αρωγή, η κρατική πρωτοβουλία, όχι βέβαια με την προνοιακή έννοια. Γιατί έγιναν τα άλματα. Οι κυβερνήσεις του ΠΑΣΟΚ κάλυψαν μεγάλο κενό, ξεκίνησαν από μηδενική αφετηρία και το αναγνωρίζουν αυτό όλες οι πλευρές. Αλλά τώρα στη σύγχρονη πολιτική αντίληψη βλέπουμε μπροστά σε αυτό που οφείλουμε να κάνουμε ότι υστερούμε ακόμα. Και αφού υστερούμε ακόμα το χρέος μας δεν μπορεί να θεωρηθεί ότι έχει έρθει εις πέρας.
'Ετσι λοιπόν το πρόβλημα δεν είναι αν θα φτιαχτούν κάποια πεζοδρόμια για να περνούν τα καροτσάκια. Αυτό είναι μια κατηγορία. Το θέμα δεν είναι αν θα υπάρχει πρόσβαση σε κάποια κτίρια. Αυτό είναι μια άλλη διάσταση που έχει να κάνει με τα κινητικά προβλήματα. Τα προβλήματα είναι πολλαπλά και τα άτομα με ειδικές ανάγκες δεν είναι μιας κατηγορίας. Η κάθε κατηγορία έχει τις ιδιαιτερότητές της. Θα σας δώσω ένα παράδειγμα.
Δεν κατανοώ γιατί το Κέντρο Αποκατάστασης Κωφών που είναι στην Πάτρα, που είναι ένα υπερσύγχρονο κτίριο, με πολύ μεγάλο κόστος, δεν στελεχώνεται. Περιμένουμε τρία χρόνια για να έρθουν οι εγκρίσεις για τη στελέχωση. Εκεί τα παιδιά έχουν περάσει την πρώτη φάση της νοηματικής γλώσσας και τώρα θα πρέπει να μπουν στη φάση της προσαρμογής και της απορρόφησης. Δεν έχουν γίνει όμως οι αναγκαίες προσλήψεις. Παραμένει ένα παλαιό προσωπικό που ήταν σε ένα ίδρυμα και τίποτε άλλο. Αν υπάρχουν προτεραιότητες σε μια κοινωνία είναι αυτές. 
Ακόμα και για τους αυστηρούς οικονομολόγους που βλέπουν τον άνθρωπο στην νομοδιάστατη άποψη της παραγωγικότητας, αυτός ο κόσμος είναι παραγωγικά ικανός, πανέξυπνος, έτοιμος και μορφωτικά έτοιμος να αποδώσει. Δεν μπορείς να τον περιθωριοποιήσεις επειδή ολιγωρείς στο να αναλάβεις τις αποφάσεις που θα πρέπει το ταχύτερο να υλοποιηθούν.
Δράττομαι λοιπόν αυτής της ευκαιρίας να θίξω και το εξής ζήτημα: Τα ινστιτούτα τα οποία θα συμπεριλαμβάνονται στο συγκεκριμένο κέντρο εξίσωσης ευκαιριών για άτομα με ειδικές ανάγκες πρέπει είναι το ινστιτούτο πρόσβασης στο φυσικό και δομημένο περιβάλλον, το ινστιτούτο πρόσβασης στις μεταφορές, στις τηλεπικοινωνίες και στην πληροφορία, το ινστιτούτο πρόσβασης στην εργασίας και την εναλλακτική απασχόληση και το ινστιτούτο πρόσβασης στη γνώση, στην αυτόνομη διαβίωση, στην ψυχαγωγία και στον αθλητισμό. Αυτοί είναι τέσσερις πυλώνες στους οποίους θα πρέπει στη συνέχεια να ξεδιπλωθεί μια πολιτική.

(XA)

Αυτή η πολιτική δεν μπορεί να παραχθεί από τα μηνύματα που εναγωνίως στέλνουν οι ίδιοι οι πάσχοντες, οι οποίοι βρίσκονται σε αυτήν τη φυσική αδυναμία μέσα στην κοινωνία μας. 
Η άλλη πλευρά είναι οι γονείς και τα συγγενικά πρόσωπα, που καθημερινά είναι συνεξαρτημένα από αυτό το μεγάλο πρόβλημα. Η πολιτεία οφείλει να υποκαταστήσει αυτήν την οικογενειακή σχέση. Δεν παραβλέπω, βέβαια, ότι η σχέση αυτή είναι αναντικατάστατη σε ό,τι αφορά την περίθαλψη, την προσφορά και την αγάπη. Αναφέρομαι, όμως, στο σκέλος της κοινωνικής ένταξης. Η πολιτεία έχει την ευθύνη της κοινωνικής ένταξης, της δυνατότητας ανάθεσης ρόλων σε αυτούς τους ανθρώπους που μπορούν να προσφέρουν πάρα πολλά. 
Επιτρέψτε μου να πω το εξής: Λέμε ότι η πραγματοποίηση της Παραολυμπιάδας είναι μια κατάκτηση. Είναι κατάκτηση δηλαδή το γεγονός ότι αναγνωρίζεται το δικαίωμα αυτών των ατόμων να συμμετέχουν στον αθλητισμό. Ίσως, βέβαια, ο όρος "Παραολυμπιάδα" είναι κάπως προσβλητικός. Είναι Ολυμπιακοί Αγώνες για άτομα με ειδικές ανάγκες. Θα μπορούσα να πω ότι τα άτομα αυτά δεν είναι "παρά". Δεν είναι ούτε παραπεταμένα, ούτε τυχαίνει να είναι παραπλήσια και γι' αυτό θα πρέπει να τελειώνουμε με αυτά. Τα άτομα με ειδικές ανάγκες είναι ένα κομμάτι της καθημερινής μας ζωής. Ο πολιτισμός και οι ανθρώπινες αξίες μας κρίνονται και αξιολογούνται από την έμπρακτη συμπαράστασή μας στους αδύναμους. Εξάλλου, αυτό είναι προοδευτική πολιτική. 
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Ψαρούδα-Μπενάκη): Το λόγο έχει ο συνάδελφος κ. Φραγκλίνος Παπαδέλης. 
ΦΡΑΓΚΛΙΝΟΣ ΠΑΠΑΔΕΛΗΣ: Κύριοι συνάδελφοι, θέλω να ξεκινήσω αυτήν τη σύντομη παρέμβασή μου με δύο παρατηρήσεις:
Πρώτον, από ορισμένους συναδέλφους άκουσα κάποιες μομφές υπαινικτικού χαρακτήρα για συνωμοσιολογία των τριών ημών Βουλευτών, που είχαμε την πρωτοβουλία για την κατάθεση αυτού του σχεδίου νόμου, συνωμοσιολογία με σκέψεις μύχιες, ενδεχομένως λίγο πονηρές και περίεργες, που στόχο έχει να κάνει την παρουσία μας δημοσίως γνωστή και ενδεχομένως να πλήξουμε μεν την Κυβέρνηση, αλλά πολύ μαλακά, ώστε να μη φανεί ότι την πλήττουμε άμεσα, να εκφράσουμε τον πόνο μας ή δεν ξέρω τι άλλο. Θα μου επιτραπεί να πω ότι αυτές οι παρατηρήσεις, εκτός του ότι είναι προσβλητικές, δεν έχουν καμία σχέση με την πραγματικότητα.
Επειδή αυτό συνδέεται με τη δεύτερη παρατήρησή μου, θέλω να πω ότι σε προτάσεις νόμου ή σε οποιεσδήποτε άλλες προτάσεις ρυθμίσεων που αφορούν τα άτομα με ειδικές ανάγκες ή ορθότερα τα άτομα με αναπηρίες δεν νομίζω ότι χωρεί κανενός είδους σκοπιμότητα, άλλου είδους σκέψεις κρυφές ή προσπάθειες ατομικής προβολής. 
Τα άτομα αυτά έχουν ανάγκη μόνο του σεβασμού και της εκτίμησης όλων μας. Νομίζω ότι κανείς δεν δικαιούται να τα εκμεταλλεύεται με οποιονδήποτε τρόπο. Όποιος υπαινίσσεται ότι στη σκέψη μας μπορούσε να υπάρχει τέτοιου είδους αντίληψη προσβάλλει την ελληνική κοινωνία και όχι εμάς τους τρεις. Και τούτο διότι νομίζω ότι αρκεί να δει κανείς ποιοι είναι οι τρεις Βουλευτές που υπέβαλαν την πρόταση, για να κατανοήσει και τη σοβαρότητα της πρότασης και το ουσιαστικό περιεχόμενό της. 
Πέραν αυτού άκουσα τον αγαπητό φίλο και συνάδελφο -επαγγελματικά εννοώ, όχι βουλευτικά- Εισηγητή της Πλειοψηφίας να αναφέρεται στο γεγονός ότι πολλές ρυθμίσεις που έχουν γίνει από τις Κυβερνήσεις του ΠΑΣΟΚ δεν έχουν τύχει εφαρμογής. Θα έλεγα ότι σε ένα βαθμό έχει δίκιο. Πράγματι έχουν γίνει ρυθμίσεις επί ρυθμίσεων σε πολλά θέματα, πολλές από τις οποίες δεν έχουν τύχει ακόμη εφαρμογής. 
(TL)


Θέλω όμως να μου επιτραπεί να πω ότι οι κυβερνήσεις του ΠΑ.ΣΟ.Κ. από το 1981 και έπειτα είναι οι μοναδικές κυβερνήσεις οι οποίες ασχολήθηκαν σοβαρά με θέματα που αφορούν τα άτομα με ειδικές ανάγκες, για διάφορους λόγους κάθε φορά. Και το ερώτημά μου είναι: είναι υπερήφανος ο εισηγητής της Πλειοψηφίας για το κόμμα στο οποίο ανήκει, με οποιαδήποτε μορφή και αν είχε, για την αντιμετώπιση στο παρελθόν των ατόμων αυτών;
Σταματώ εδώ, για να συνεχίσω ασχολούμενος αποκλειστικά και μόνο με το θέμα των ατόμων με ειδικές ανάγκες για τα οκτώ λεπτά που έχω στη διάθεσή μου και όχι περιδιαβαίνοντας και φιλοσοφώντας για οποιαδήποτε άλλα ζητήματα άσχετα με το αντικείμενο, όπως έκαναν ορισμένοι συνάδελφοι. Θέλω να πω πως εγώ προσωπικά νοιώθω υπερήφανος, διότι την πρόταση αυτή, όπως είχα την ευκαιρία να πω και στην Επιτροπή, τη συνάντησα καθ' οδόν από την πρωτοβουλία που είχαν ο Παναγιώτης Κουρουμπλής και ο Τάσος ο Μαντέλης, δύο συνάδελφοι με ιδιαίτερη ευαισθησία για τα θέματα αυτά, όπως έχουν αποδείξει στην πράξη. Και είμαι ικανοποιημένος διότι μπόρεσα να συμμετάσχω στην πρωτοβουλία αυτή, την οποία θεωρώ ιδιαιτέρως σημαντική.
Και είναι σημαντική, γιατί αναδεικνύει ένα θέμα το οποίο είναι ούτως ή άλλως σε επικαιρότητα, πλην όμως το κορυφώνει. Έτσι, καθιστά την Κυβέρνηση του ΠΑ.ΣΟ.Κ., θα έλεγα, πιο υπεύθυνη στην αντιμετώπιση του θέματος αυτού, στο οποίο πρέπει να είναι υπεύθυνη μια κυβέρνηση οποιασδήποτε αποχρώσεως, ιδιαιτέρως δε μια κυβέρνηση με σοσιαλιστικό προσανατολισμό, όπως τουλάχιστον υπερηφανεύεται να υποστηρίζει πως έχει η σημερινή Κυβέρνηση.
Διότι -θα μου επιτραπεί να πω- σοσιαλισμός, δηλαδή ενδιαφέρον για τον άνθρωπο, που είναι ο σοσιαλισμός σε απλή ερμηνεία, δεν μπορεί να υπάρξει, δεν νοείται ότι υπάρχει, εάν δεν επιδεικνύει ενδιαφέρον για τα άτομα αυτά. Η κατηγορία αυτή των ατόμων δεν είναι ένα μικρό περιθώριο, αλλά αποτελεί αφενός μεν αριθμητικά ένα σημαντικό ποσοστό και του ελληνικού πληθυσμού -και όχι μόνο- αλλά και ποιοτικά αφορά έναν αριθμό συνανθρώπων μας, οι οποίοι, όπως υπαινίχθηκε και ο κ. Κουβέλης, αλλά και άλλοι, έχουν περισσότερο από οποιονδήποτε άλλον άνθρωπο την ανάγκη της συνεισφοράς, της προστασίας, της συνύπαρξης, της βοήθειας του κράτους, των κρατικών υπηρεσιών και των συνανθρώπων μας.
Υπό την έννοια, λοιπόν, αυτή αναδεικνύεται ένα μεγάλο πρόβλημα, το οποίο επιχειρείται με έναν τρόπο οργανωτικό -πιστεύω σωστά- να αντιμετωπισθεί, προκειμένου και η δικιά μας κοινωνία, η ελληνική κοινωνία, η κοινωνία της Ελλάδας της Ευρώπης πλέον να μπορεί να στέκεται ισότιμα με τις άλλες ευρωπαϊκές χώρες και στο θέμα αυτό.
Θα μου επιτρέψετε να πω, αγαπητοί συνάδελφοι, κάτι που το ξέρετε, πιστεύω, όλοι σας, αλλά αποτελεί μια πολύ πρόσφατη προσωπική μου εμπειρία. Ήμουν πριν από δύο μέρες στην Ελβετία, στη Ζυρίχη. Βεβαίως όλοι ξέρουμε η Ελβετία -και άλλες χώρες της Ευρώπης- πόση ευαισθησία έχει στα θέματα αυτά. Ομολογώ, αγαπητοί συνάδελφοι, ότι αισθάνθηκα δέος μπροστά σε αυτά τα λίγα που είδα να κάνει η χώρα αυτή για τα άτομα με ειδικές ανάγκες. Είναι πραγματικά εξαιρετικού ενδιαφέροντος πρωτοβουλίες, οι οποίες μπορούν να ακολουθηθούν και από την ελληνική Κυβέρνηση, την ελληνική κοινωνία, χωρίς ιδιαίτερο κόπο, μόνο με το ενδιαφέρον και προσοχή.
Και επειδή ακριβώς αυτό το ενδιαφέρον είναι ανάγκη να το επιδείξει η Κυβέρνηση στον υπερθετικό βαθμό -πιστεύω ότι το επιδεικνύει σημαντικά ήδη, αλλά πρέπει να φτάσει στον υπερθετικό βαθμό- νομίζω ότι αυτή η πρόταση νόμου πρέπει να προσεχθεί και, αν για οποιονδήποτε λόγο, είτε λόγω προφάσεων είτε λόγω ουσίας, δεν μπορεί να γίνει αποδεκτή αυτή τη στιγμή, θα έλεγα ότι πρέπει να μεθοδευτεί να γίνει αποδεκτή σύντομα, στο άμεσο μέλλον, διότι θα αποτελεί ένα σημαντικό βήμα πολιτισμού για την Ελλάδα της Ευρώπης.
Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
(ΒΑ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, θα ήθελα να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας "Ελευθέριος Βενιζέλος" "Για τα 180 χρόνια από την Ελληνική Επανάσταση", εβδομήντα οκτώ μαθητές και μαθήτριες και τρεις συνοδοί-καθηγητές από το 4ο Λύκειο Κερατσινίου. 
Η Βουλή τους καλωσορίζει.
(Χειροκροτήματα από όλες τις πτέρυγες)
Τους εξηγούμε ότι συζητείται πρόταση νόμου Βουλευτών για τα άτομα με ειδικές ανάγκες και παρίστανται η Βουλευτές που την υποστηρίζουν και τώρα θα απαντήσει ο κύριος Υπουργός.
Ορίστε, κύριε Υπουργέ, έχετε το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, κυρίες και κύριοι συνάδελφοι, θέλω από τα βάθη της καρδιάς μου πραγματικά να συγχαρώ τους τρεις συναδέλφους μας, που με ευαισθησία, με συστηματικότητα και με συνέπεια προσέγγισαν το σημαντικότατο αυτό κοινωνικό πρόβλημα και κατέθεσαν τη συζητούμενη σήμερα ολοκληρωμένη από κάθε άποψη πρόταση νόμου, για την οποία νομίζω ότι κανείς δεν μπορεί να διατυπώσει αντιρρήσεις επί της αρχής και επί της ουσίας της. Πολύ περισσότερο η ίδια η Κυβέρνηση που σε συνεργασία, από ό,τι πληροφορήθηκα από τον αρμόδιο συνάδελφο, με τους προτείνοντες Βουλευτές περιέλαβε μέσα στο προωθούμενο στη Βουλή τις προσεχείς ημέρες νομοσχέδιο σχετική διάταξη, η οποία περιλαμβάνει τα περισσότερα σημεία από αυτήν την πρόταση νόμου. Βέβαια στη Βουλή θα δοθεί η ευκαιρία στη συζήτηση αυτή η διάταξη ή όποιες άλλες διατάξεις νομίζουν οι συνάδελφοι ότι επιδέχονται κάποια βελτίωση, μέσα από το διάλογο να βελτιωθούν. 
Η ίδρυση, λοιπόν, ενός εθνικού παρατηρητηρίου για τα άτομα με ειδικές ανάγκες πολύ σύντομα θα είναι γεγονός. Και αυτό είναι πάρα πολύ σημαντικό, κυρίες και κύριοι συνάδελφοι, για την κοινωνία μας, είναι πάρα πολύ σημαντικό ειδικότερα γι' αυτήν την κατηγορία των ατόμων που από ότι και η εισήγηση ανέλυσε αποτελούν ένα πολύ μεγάλο μέρος του πληθυσμού της χώρας.
Νομίζω ότι αυτό το πολύ σημαντικό θα πρέπει ειδικότερα εσάς τους πρωτεργάτες αυτής της πρωτοβουλίας να σας ικανοποιεί ιδιαίτερα όταν θα δείτε πλέον να μετουσιώνεται και να παίρνει σάρκα και οστά αυτή η θαυμάσια πρωτοβουλία, έστω και αν, όπως τονίσθηκε και από εσάς τους ίδιους, αυτή η πρωτοβουλία σας δεν μπορεί σήμερα για καθαρά διαδικαστικούς λόγους να γίνει δεκτή από την Κυβέρνηση. Πάρα πολύ σύντομα, τις προσεχείς εβδομάδες, με τη συζήτηση του νομοσχεδίου νομίζω ότι θα μπορέσει να ολοκληρωθεί αυτή η προσπάθεια που ξεκίνησε σήμερα.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κοινοβουλευτικός εκπρόσωπος της Νέας Δημοκρατίας κ. Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, θέλουμε να επαινέσουμε την πρωτοβουλία των συναδέλφων να υποβάλλουν αυτή την πρόταση νόμου για τα άτομα με ειδικές ανάγκες, για τους συμπολίτες μας, που δεν χρειάζονται τη συμπάθειά μας, για να παρακολουθήσω μία αποστροφή ενός από τους εισηγητές συναδέλφους, αλλά οπωσδήποτε στη διεκδίκησή τους, στην απαίτησή τους, στα δικαιώματά τους δεν πρέπει ο λόγος τους να πέφτει στο κενό και να βρουν την ανταπόκρισή τους. Βρίσκουν την ανταπόκρισή τους αυτές οι διεκδικήσεις, αυτή η απαίτηση, αυτή πρόταση για την ισοπολιτεία και την ισοτιμία με το να πούμε "καλωσορίζουμε την πρόταση των συναδέλφων, είναι ένας δρόμος". 
Η πρόταση θα είχε καλύτερη πληρότητα πάνω στη δικονομία και όχι στην ουσία του λόγου, αν η Βουλή λειτουργούσε σε καλούς και εντατικούς ρυθμούς και δεν ήταν περίπου σε σχόλη τον τελευταίο καιρό. Και αυτό είναι πολιτική παρατήρηση τεραστίων διαστάσεων και απευθύνεται ο λόγος μου προς την Εθνική Αντιπροσωπεία, προς το δημοκρατικό ήθος. Επικαλούμαι τη συνήθεια και τη δημοκρατική παράδοση. Είναι πρωτοφανές να είμαστε ανενεργοί δεκαπέντε ημέρες ή και περισσότερο μέσα σε μια πολιτική ένταση του περιβάλλοντος χώρου πολύ περίεργη και ύποπτη. 
Δεν θα κάνουμε εμείς την απόλυτη αφαιρετική από το κοινωνικό γίγνεσθαι. Είμαστε μέσα στην κοινωνία και μέσα στην πολιτική ζωή και αυτή η Αίθουσα πρέπει να είναι το κέντρο. Εάν, λοιπόν, η πρόταση ήταν μέσα σε μια καλή ένταση, σε έναν καλό βαθμό πολιτικής συζήτησης, αντιπαράθεσης δια λόγου και δεν ήταν στη συνθήκη της κοινοβουλευτικής σχόλης, θα είχε καλύτερο περιεχόμενο. Γιατί τώρα υποψιάζομαι ευθέως ότι δεν είχαν τι άλλο να φέρουν, ανώδυνο, που να μην το καταψηφίσει η εσωτερική αντιπολίτευση με μια πρόταση ονομαστικής ψηφοφορίας και ό,τι άλλο λέγεται και έφεραν αυτό για να βρισκόμαστε σε δουλειά. Αυτό είναι κακό και για την πρόταση νόμου των συναδέλφων και ευρύτερα για το επίπεδο, το status της κοινοβουλευτικής μας ζωής. 
Το δεύτερο, -δεν είμαι γκρινιάρης, αλλά θέλω να στηρίξω καλά την πρόταση των συναδέλφων Βουλευτών του ΠΑ.ΣΟ.Κ. για τα άτομα με αναπηρίες, για τους συμπολίτες μας που χρειάζονται τη νομοθετική παρέμβαση, θέλουν την Πολιτεία να νομοθετήσει- δεν κάνουμε ημερίδα. Αυτή η διάταξη του Κανονισμού, για να προσλάβει ουσιαστικό περιεχόμενο, πρέπει να πάρει αποστάσεις από την ακαδημαϊκή ημερίδα. Η διάταξη του Κανονισμού, που λέει ότι μπορούμε να συζητήσουμε χωρίς τη λήψη αποφάσεως είναι σοβαρότατη διάταξη. Δεν θα μας οδηγήσει, τη Βουλή, σε φόρουμ ημερίδας, κοινωνιολογικής σπουδής ή πολιτικών επιστημών. Θα είναι η μεγάλη πολιτική προδικασία για την αντιπαράθεση, ενδεχομένως, για τη διατύπωση των αντιθέτων απόψεων, για τη ζύμωση, η οποία αντιπαράθεση, η διατύπωση των αντιθέτων απόψεων και η πολιτική ζύμωση θα είναι ευθέως πολιτική και θα είναι συμβολή στον εκτεταμένο, ανοικτό, υπαρκτό πολιτικό διάλογο και όχι μια επίφαση και ένα πρόσχημα ότι συζητούμε εδώ πέρα. Το γεγονός, λοιπόν, ότι δεν άγει σε λήψη αποφάσεως απομειώνει την αξία της προτάσεως.
Και τρίτον, πολιτικός λόγος και όχι συνωμοσιολογία, αγαπητέ κύριε πληρεξούσιε της Λέσβου. Πολιτικός λόγος ευθύς! Βρείτε τα μεταξύ σας εσείς της κυβερνητικής Πλειοψηφίας γιατί είμαστε ακόμη συντεταγμένοι σε κόμματα, σε κυβερνητικές πλειοψηφίες, σε αντιπολιτεύσεις. Σχηματικά, όχι δογματικά. Βρείτε τα μεταξύ σας.
Και, όπως είπε ο κ. Κωνσταντόπουλος, είναι μεγάλο το θεματολόγιο για την άσκηση πολιτικής για τα άτομα με ειδικές ανάγκες και είναι τεράστιες οι εκκρεμότητες. Και δεν με ενδιαφέρει καθόλου η αυταρέσκεια ορισμένων ότι όλα ξεκίνησαν το 1981. Είναι μύθος, έχω εδώ τους νόμους που πέρασαν από τις προηγούμενες προ-πασοκικές κυβερνήσεις ή και από την κυβέρνηση της Νέας Δημοκρατίας το 1990-1993, αλλά δεν είναι συζήτηση αυτή. Ούτε μπορώ να παρακολουθώ την αέναη αυταρέσκεια των ανθρώπων του ΠΑ.ΣΟ.Κ. την ώρα που βουλιάζουμε και έχουμε τεράστιες εκκρεμότητες και επί του κεφαλαίου των προσώπων με ειδικές ανάγκες.
'Έτσι, λοιπόν, σας το λέω ευθέως ότι ούτε συνωμοσιολογία εισάγω εγώ και η συνάδελφος, η κυρία Παπακώστα, παραδείγματος χάρη, ούτε τίποτα, αλλά είναι μια απομείωση του κύρους του Βουλευτή όταν υπάρχει η διάταξη στο νομοσχέδιο. Πρώτα πρώτα εγώ δεν ξέρω αν θα έρθει το νομοσχέδιο. Είπε ο κύριος Υπουργός ότι έρχεται την επόμενη εβδομάδα και θα είμαστε όλοι ευτυχισμένοι διότι mot a mot εισάγεται η διάταξη, που λέει η παρούσα πρόταση νόμου των συναδέλφων. Ε, δεν το ξέρω αυτό και δεν έχω καμία εμπιστοσύνη ότι θα είναι, γιατί μπορεί κάποια άλλη διάταξη, όπως μου έλεγε ο κ. Κωνσταντόπουλος που είναι πολύ σχολαστικός και επιμελής σ' αυτά, να εμποδίσει τη συνολική εισαγωγή του επικείμενου νομοσχεδίου, στο οποίο περιλαμβάνεται η διάταξη της προτάσεως νόμου των συναδέλφων.

PD
Αυτά είναι τα αρνητικά σημεία σε καθαρό πολιτικό λόγο. Αν δεν τα διατυπώσω είμαι κακός Βουλευτής. Και το ζήτημα ότι η Βουλή βρίσκεται σε σχόλη και το ζήτημα ότι δεν άγεται σε απόφαση η συζήτηση αυτή και τέλος το ζήτημα ότι δεν έχω καμία εμπιστοσύνη. Το γεγονός ότι περιελήφθη σημαίνει ότι μας ικανοποιεί; Μία ικανοποίηση θα είχα εγώ, ψήφο τώρα στη διάταξη αυτή. Και να έλθει μία άλλη διάταξη στο επικείμενο νομοσχέδιο που θα λέει, για την ανάγκη της κωδικοποιημένης μορφής των διατάξεων με ειδικές ανάγκες, αυτή η διάταξη που ψηφίστηκε προχθές ενσωματούται αν παρίσταται ανάγκη για το νομοτεχνικό μέρος στο συγκεκριμένο κείμενο του νομοσχεδίου που θα έχει και τα περισσότερα και τα καλύτερα και τα πλουσιότερα για τα άτομα με τις ειδικές ανάγκες. 
Επιπλέον αποδέχομαι ως συνδετικό ιστό όλων των αγορεύσεων μέχρι τώρα το γεγονός ότι ο πολιτισμός μιας κοινωνίας κρίνεται και δοκιμάζεται επί τη βάσει της στάσης που η κοινωνία κρατεί προς τα άτομα με τις αναπηρίες ή με τις ειδικές ανάγκες. Το αποδέχομαι τυφλά. Θέλω να πω ότι αυτό είναι μια κατάκτηση του τέλους του 20ού αιώνα και θέλουμε να γίνει μια κατάσταση πολιτισμού του 21ου αιώνα μια και είμαστε ακόμη στην αρχή του 21ου αιώνα. 
Η αιρετότητα να αναγνωρίζεται προκειμένου να υπηρετηθεί το διαφορετικό. Δηλαδή φύγαμε από την έννοια της μη διακρίσεως που είναι κάτι που μαζοποιεί και πήγε ο πολιτισμός -έτσι έρχονται τα σήματα- στη θεωρία της διακρίσεως προκειμένου να υπηρετηθεί το διακεκριμένο και το ανήκον στην αιρετότητα. Αυτό είναι βήμα που πρέπει να προχωρήσουμε εμείς ως Έλληνες προς αυτή την κατεύθυνση που έχουμε διδάξει αρχές παγκόσμιου πολιτισμού, όχι με τον καλό πολιτικό λόγο μόνο αλλά και με αποφάσεις.
Έχουμε ένα κοινωνιολογικό περιβάλλον της Ελλάδος που είναι κατά των προκαταλήψεων. Το έχουμε πει σε άλλες συζητήσεις επ' ευκαιρία ρατσισμών, ξενοφοβιών και τέτοιων αποκλίσεων που είναι ξένες από τον ελληνικό πολιτισμό. Ο ελληνικός πολιτισμός είναι πολιτισμός της αλληλεγγύης. Την αιρετότητα και το διαφορετικό το έχει δεχθεί. Αν δούμε και τα κείμενά μας, τα κείμενα της λογοτεχνίας, θα δούμε την απαξία την οποία στρέφει ο οποιοσδήποτε συγγραφέας είτε ο Παπαδιαμάντης είναι είτε ο Καρκαβίτσας από τους κλασικούς αλλά και από τους νεότερους προς το κοινωνικό σύνολο που λοιδορεί τον τρελό του χωριού. Ναι ή όχι; Δεν υιοθετεί τη στάση του κοινωνικού συνόλου που εκδηλώνει την κακία προς τον τρελό του χωριού. Ο πολιτισμός της γραφίδας μας ή των γραφίδων μας εμπεριέχει την απαξία προς την κοινωνία που επιδεικνύει βαρβαρισμούς. 
Μέσα σε ένα τέτοιο φίλιο περιβάλλον καθώς κινούμεθα εμείς οι νομοθέτες και οι λαβόντες την πρωτοβουλία συνάδελφοι του ΠΑΣΟΚ πρέπει να αγόμεθα σε μερικές μερικότερες αλλά και επαναλαμβανόμενες πολλαπλές δράσεις και πράξεις για άσκηση πολιτικής. Συντάσσομαι με την εκτενή παράγραφο του κ. Κουβέλη για το ότι έχουμε και την υπόθεση της άλλης ολυμπιάδος όπου θα είναι μεγάλο γύμνασμα για την πολιτική της Ελλάδος.
Έτσι λοιπόν εμείς παρά το γεγονός ότι δεν είμαστε στον Κανονισμό μέσα να ψηφίσουμε, ψηφίζουμε ηθικώς την πρόταση, επαινούμε την πρωτοβουλία, απαιτούμε το περισσότερο και θέλουμε να είμαστε πάρα πολύ εξηγημένοι με τη Βουλή και με το κοινωνικό σύνολο ότι εμμένουμε στο γεγονός ότι παθαίνει μία αφομοίωση η αξία της προτάσεως καθώς η Βουλή βρίσκεται σε σχόλη και καθώς το θέμα συζητείται μέσα σε ένα πολύ ύποπτο πολιτικό περιβάλλον που είναι έξω από την Αίθουσα. Αυτό το ύποπτο πολιτικό περιβάλλον που είναι έξω από την Αίθουσα, έπρεπε να αναταμεί μέσα στην επικαιρότητα εδώ μέσα και να οδηγηθούμε σε λύσεις όχι μόνο για το συζητούμενο νομοσχέδιο αλλά για το πολιτικό ζήτημα της χώρας το οποίο αναφύεται από το γεγονός ή κορυφούται στο γεγονός ότι η Βουλή αργεί! 
Σας ευχαριστώ.
(Χειροκροτήματα από την πτέρυγας της Νέας Δημοκρατίας)

(GK)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ, ο κ. Ακριβάκης.
Ορίστε, κύριε Ακριβάκη.
ΑΛΕΞΑΝΔΡΟΣ ΑΚΡΙΒΑΚΗΣ: Νομίζω ότι θα πρέπει να πω λίγα τινά για την επωδό του κυρίου Πολύδωρα, για το "μεγάλο πολιτικό ζήτημα" ότι η Βουλή αργεί. 
Ειλικρινά εγώ δεν το καταλαβαίνω αυτό. Διότι, αγαπητέ κύριε συνάδελφε, όταν και εσείς και εμείς ψηφίζαμε κατά την αναθεώρηση του Συντάγματος να μετατοπιστεί ο κύριος ρόλος του νομοθετικού έργου της Βουλής προς τις Επιτροπές, ξέραμε όλοι μας ότι οι συζητήσεις στην Ολομέλεια θα ήταν περιορισμένες. Όλοι μας το γνωρίζαμε αυτό. 
Τι θέλετε, λοιπόν, να γίνει; Δεν το καταλαβαίνω. Δηλαδή, πώς αργεί η Βουλή; Δεν συνεδριάζουν σε καθημερινή βάση όλες οι Επιτροπές και νομοθετούν; Και βάσει της αναθεώρησης του Συντάγματος και του ισχύοντος σήμερα Συντάγματος κυριολεκτώ, όταν λέω τη λέξη "νομοθετούν". 
Εν πάση περιπτώσει, θα πω κάτι που είχα πει και τότε, κατά την αναθεώρηση του Συντάγματος, ότι δηλαδή ένδειξη της καλής λειτουργίας της Βουλής δεν είναι η ποσότητα των νομοσχεδίων που ψηφίζονται. Μια από τις κακοδαιμονίες της χώρας μας είναι και η πολυνομία. Και είχα πει τότε ότι μακάρι η Βουλή να συνεδρίαζε πολύ σπάνια και σε ορισμένες περιπτώσεις, ούτως ώστε να μη τροποποιεί συνέχεια, να μην υπάρχει τη μια μέρα ένας νόμος και την άλλη μέρα άλλος νόμος και έτσι να γίνεται αυτός ο φαύλος κύκλος, τον οποίο εσείς ως νομικός τον ξέρετε πολύ καλά. 
Η Βουλή, λοιπόν, δεν αργεί. Η Βουλή εργάζεται και -αν θέλετε- τολμώ να πω ότι ίσως υπάρχει ένδεια από πλευράς κοινοβουλευτικού ελέγχου. Αγαπητέ κύριε Πολύδωρα, ρίξτε μια ματιά στις επερωτήσεις που εκκρεμούν προς συζήτηση στην Ολομέλεια της Βουλής. 
ΒΥΡΩΝ ΠΟΛΥΔΩΡΑΣ: Είμαστε πλήρεις, υπερπλήρεις.
ΑΛΕΞΑΝΔΡΟΣ ΑΚΡΙΒΑΚΗΣ: Θα δείτε ότι οι επερωτήσεις είναι ελάχιστες και να τις συγκρίνετε με άλλες χρονικές περιόδους για να δείτε πόσες επερωτήσεις εκκρεμούσαν κατά καιρούς.
ΒΥΡΩΝ ΠΟΛΥΔΩΡΑΣ: Αυτό είναι κακός αντιπερισπασμός.
ΑΛΕΞΑΝΔΡΟΣ ΑΚΡΙΒΑΚΗΣ: Εν πάση περιπτώσει, αυτή την απάντηση όφειλα να τη δώσω και την έδωσα. Δεν έχω σκοπό να ακολουθήσω τη γραμμή του κυρίου Πολύδωρα και να μιλήσω για άλλα θέματα εκτός από την πρόταση που συζητάμε σήμερα. Δεν θα τον ακολουθήσω σε αυτή την τακτική.
Έρχομαι στη συζητούμενη σήμερα πρόταση νόμου. Εγώ, αγαπητοί κύριοι συνάδελφοι, στέκομαι απολύτως θετικά σε αυτή την πρόταση νόμου για τέσσερις λόγους.
Ο πρώτος λόγος είναι γενικός. Δηλώνω φανατικός υποστηρικτής όλων των προτάσεων νόμων από οπουδήποτε και αν προέρχονται και ανεξαρτήτως περιεχομένου. Είναι έτσι όπως το λέω και το έχω ξαναπεί σε αυτή την Αίθουσα. Παίρνω αυτή τη θέση -και την έχω πάρει κατά καιρούς, όταν συζητούνται προτάσεις νόμων- για τον εξής απλούστατο λόγο. Διότι θεωρώ ότι με το να γίνονται δεκτές προτάσεις νόμων διαφόρων συναδέλφων αναβαθμίζεται και η συζήτηση στη Βουλή, αλλά αναβαθμίζεται και το κύρος του βουλευτού.
Σύμφωνα με το Σύνταγμα η νομοθετική πρωτοβουλία δεν ανήκει μόνο στην Κυβέρνηση. Η νομοθετική πρωτοβουλία ανήκει και στους κατ' ιδίαν βουλευτές. Και μετά τη μεταπολίτευση έχουμε το φαινόμενο -αυτά δεν ίσχυαν πριν από τη δικτατορία- να έχουν γίνει δεκτές όλες -όλες δύο μόνο προτάσεις νόμων, ανεξάρτητα από το ποια κυβέρνηση -είτε του ΠΑΣΟΚ είτε της Νέας Δημοκρατίας- ήταν επάνω. Δύο όλες -όλες προτάσεις νόμων είχαν γίνει δεκτές, εκ των οποίων και οι δύο είχαν επετειακό χαρακτήρα. Καθιέρωσαν κάποια επέτειο για τη γυναίκα, δεν θυμάμαι ακριβώς…
ΦΩΤΗΣ ΚΟΥΒΕΛΗΣ: Για την τρίτη ηλικία.
ΑΛΕΞΑΝΔΡΟΣ ΑΚΡΙΒΑΚΗΣ: Ακριβώς, για την τρίτη ηλικία. Είχε δηλαδή επετειακό χαρακτήρα.

DP


Αυτό το θεωρώ υποβάθμιση της λειτουργίας του Κοινοβουλίου…
ΒΥΡΩΝ ΠΟΛΥΔΩΡΑΣ: Συμφωνώ.
ΑΛΕΞΑΝΔΡΟΣ ΑΚΡΙΒΑΚΗΣ: …και έχω το θάρρος να το λέω. Όπως ξέρετε κύριε Πολύδωρα, τα λέω πάντα εγώ αυτά τα πράγματα. Γι' αυτό λοιπόν δήλωσα φανατικός υποστηρικτής των προτάσεων νόμου από οπουδήποτε προέρχονται και ανεξαρτήτως περιεχομένου. Δηλαδή ένα δείγμα αν θέλετε της ασφυκτικής υποταγής της νομοθετικής εξουσίας στην εκτελεστική είναι και αυτό: Το ότι καμία πρόταση νόμου δεν γίνεται δεκτή. Πρέπει αποκλειστικά τη νομοθετική πρωτοβουλία να την έχει η εκτελεστική εξουσία, όπερ απολύτως αντισυνταγματικό. Και αυτό πρέπει να αλλάξει κάποτε αν θέλουμε να μιλάμε για κύρος του Βουλευτού, για αναβάθμιση του Κοινοβουλίου κλπ. 
Ο δεύτερος λόγος για τον οποίο στέκομαι ευνοϊκά απέναντι στην πρόταση είναι ότι αγγίζει και θίγει ένα εξαιρετικά ευαίσθητο θέμα. Όλοι μας -δεν εξαιρώ κανέναν εδώ μέσα- μιλήσαμε και μιλώ και εγώ με την ίδια συμπάθεια και με το ίδιο ενδιαφέρον για τα άτομα με ειδικές ανάγκες. Και δεν θα μπορούσε να είναι διαφορετικά. Θέλω να πιστεύω ότι τα τελευταία χρόνια έχουν γίνει αρκετά για την επίλυση προβλημάτων που αφορούν τα άτομα με ειδικές ανάγκες. Ασφαλώς χρειάζονται περισσότερα. Θα έλεγα ότι και το θέμα που θίγει η πρόταση νόμου είναι κάτι που πρέπει να γίνει γρήγορα και άμεσα.
Ο τρίτος λόγος που διάκειμαι απολύτως ευνοϊκά στην πρόταση νόμου αυτή είναι ότι, απ' όσα χρόνια βρίσκομαι σ' αυτή την Αίθουσα -και είμαι αρκετά- θεωρώ ότι είναι η πλέον επεξεργασμένη πρόταση νόμου που ήρθε στο Κοινοβούλιο, μιλάω για πρόταση νόμου, όχι για σχέδιο νόμου, από Βουλευτάς. Πραγματικά είναι μια άρτια πρόταση. Απ' ότι άκουσα από τον κ. Μαντέλη έγινε μια συστηματική επεξεργασία, έγιναν συναντήσεις με όλους τους ενδιαφερομένους φορείς οι οποίοι είπαν διάφορες απόψεις και συμπεριελήφθησαν σ' αυτή την πρόταση νόμου και μετά από μια μακρά ζύμωση και επεξεργασία ήρθε αυτή η αρίστη πρόταση στο Κοινοβούλιο. Αυτός είναι ένας βασικός, βασικότατος λόγος. Διότι θα το πω και αυτό, άλλες προτάσεις νόμου είτε προέρχονται από μεμονωμένους Βουλευτάς είτε και από τα κόμματα της αντιπολίτευσης θα μου επιτρέψετε να πω χωρίς αυτό να θεωρηθεί ότι κάνω κάποια καταφρονητική κριτική ότι είναι σαφώς ελλιπέστατες ίσως από το λόγο ότι πιστεύουν ότι δεν θα γίνουν δεκτές και έτσι η όποια συζήτηση επί της προτάσεως είναι ακαδημαϊκή και έτσι δεν υπήρχε και λόγος να χαθεί και χρόνος και κόπωση μεγαλύτερη για να υπάρξει μια αρτία πρόταση. Και σε αυτό το σημείο διαφέρει η σήμερα συζητούμενη πρόταση. 
Και βέβαια ο τέταρτος λόγος -ιεραρχικά τέταρτος λόγος- που είμαι ευνοϊκά διακείμενος στην πρόταση είναι ότι προέρχεται από κάποιους εκλεκτούς, αγαπητούς συναδέλφους μου που ανήκουμε στο ίδιο κομματικό στρατόπεδο. 
Κυρία Πρόεδρε, θα μπορούσε η πρόταση αυτή να γίνει δεκτή όπως είπε και ο κ. Πολύδωρας. Το γεγονός ότι -εγώ κύριε Πολύδωρα να ξέρετε ότι τα λέω ανοικτά πάντα τα πράγματα…
ΒΥΡΩΝ ΠΟΛΥΔΩΡΑΣ: Και το εκτιμώ.
ΑΛΕΞΑΝΔΡΟΣ ΑΚΡΙΒΑΚΗΣ: Το ξέρετε. 
Το γεγονός ότι επίκειται η κατάθεση σχετικού νομοσχεδίου το οποίο θα περιλαμβάνει, αν θέλετε και αυτολεξεί σε ένα άρθρο του αυτή τη συγκεκριμένη πρόταση σίγουρα αποτελεί μια ευπρεπέστατη δικαιολογία για την εκτελεστική εξουσία και για τον συγκεκριμένο Υπουργό ή οποιονδήποτε Υπουργό θα ευρίσκετο σε αυτή τη θέση. 

(AD)


Αυτό, αν θέλετε, είναι μία μόνιμη επωδός όλων των Υπουργών, όταν συζητείται μία πρόταση νόμου, ότι δήθεν επεξεργάζεται το θέμα η επιτροπή, είναι έτοιμο το νομοσχέδιο και θα έρθει προς συζήτηση.
Αυτό έκανε σήμερα και ο φίλος και αξιότιμος Υπουργός, ο κύριος Παπαδήμας. Από πλευράς εκτελεστικής εξουσίας είναι η σωστή θέση και ορθώς πήρε αυτή τη θέση ο κύριος Υπουργός. θα έλεγα, όμως, ότι από πλευράς Βουλευτών δεν μπορεί να αποτελέσει επαρκή δικαιολογία, γιατί εγώ -για να είμαι ειλικρινής- δεν έχω τόση εμπιστοσύνη στους όποιους τεχνοκράτες κάποιου Υπουργείου που θα ασχοληθούν με την κατάρτιση ενός νομοσχεδίου σε σχέση με έγκριτους συναδέλφους Βουλευτές που ζουν και τον παλμό της κοινωνίας και αποφασίζουν να ασχοληθούν σοβαρά με την κατάρτιση μίας πρότασης νόμου. Ένας λόγος, λοιπόν, είναι αυτός και γι' αυτό λέω αυτά τα πράγματα. 
Όμως, το πρόβλημα είναι στο αν θα μπορούσε να γίνει δεκτή η πρόταση νόμου. Δεν μπορεί, λοιπόν, να γίνει δεκτή υφισταμένου του άρθρου 73, παράγραφος 3 του Συντάγματος, με το οποίο ο αξιότιμος κύριος Πολύδωρας δεν ασχολήθηκε καθόλου, γιατί μας κάλεσε να την κάνουμε δεκτή. Πώς να την κάνουμε δεκτή; Δεν γίνεται να παραβούμε το Σύνταγμα, το οποίο λέει σαφώς: "Καμία πρόταση νόμου ή τροπολογία ή προσθήκη δεν εισάγεται για συζήτηση αν προέρχεται από τη Βουλή, εφόσον συνεπάγεται σε βάρος του Δημοσίου, των Οργανισμών Τοπικής Αυτοδιοίκησης ή άλλων ΝΠΔΔ".
ΒΥΡΩΝ ΠΟΛΥΔΩΡΑΣ: Αυτό είναι σόφισμα!
ΑΛΕΞΑΝΔΡΟΣ ΑΚΡΙΒΑΚΗΣ: Βεβαίως, θα πρέπει να κάνω έναν αντίλογο και στο φίλο μου τον κύριο Μαντέλη, ο οποίος είπε ότι δεν θα υπάρξει βάρος στον Κρατικό Προϋπολογισμό…
ΒΥΡΩΝ ΠΟΛΥΔΩΡΑΣ: Το ίδιο βάρος θα είναι στο νόμο.
ΑΛΕΞΑΝΔΡΟΣ ΑΚΡΙΒΑΚΗΣ: …διότι τα χρήματα αυτά θα βρεθούν από κάποιους ειδικούς λογαριασμούς των αρμόδιων Υπουργείων. Όμως, αυτός ο ειδικός λογαριασμός του Υπουργείου δεν είναι βάρος στον Κρατικό Προϋπολογισμό;
ΒΥΡΩΝ ΠΟΛΥΔΩΡΑΣ: Είναι τέσσερα Υπουργεία!
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, σας παρακαλώ! Μην κάνετε διακοπές! Μετά τον κύριο Ακριβάκη θα δευτερολογήσετε. 
Συνεχίστε, κύριε Ακριβάκη.
ΑΛΕΞΑΝΔΡΟΣ ΑΚΡΙΒΑΚΗΣ: Το Σύνταγμα, το οποίο εμείς ψηφίσαμε, καλώς ή κακώς λέει στο άρθρο 4: "Καμία πρόταση νόμου ή τροπολογία ή προσθήκη…". 
ΑΙΚΑΤΕΡΙΝΗ ΠΑΠΑΚΩΣΤΑ - ΣΙΔΗΡΟΠΟΥΛΟΥ: Το ξέρουμε απ' έξω το συγκεκριμένο άρθρο του Συντάγματος.
ΑΛΕΞΑΝΔΡΟΣ ΑΚΡΙΒΑΚΗΣ: Αφού το ξέρετε, λοιπόν, καταλαβαίνετε ότι δεν μιλά για σχέδιο νόμου. Δεν μπορούμε, λοιπόν, σοβαρά να πούμε αυτή τη στιγμή ότι από την αποδοχή της πρότασης αυτής δεν δημιουργείται βάρος στον Κρατικό Προϋπολογισμό.
Εν πάση περιπτώσει, κύριε Πολύδωρα, θα μπορούσατε όταν πήρατε το λόγο, να επιχειρηματολογήσετε σχετικά με αυτή τη διάταξη, διότι ήταν δεδομένη η άποψη του Προεδρείου που λέει ότι δεν μπορεί να συζητηθεί. Όμως, δεν επιχειρηματολογήσατε καθόλου…
ΒΥΡΩΝ ΠΟΛΥΔΩΡΑΣ: Το είπα!
ΑΛΕΞΑΝΔΡΟΣ ΑΚΡΙΒΑΚΗΣ: …και τώρα συνέχεια με διακόπτετε. Εγώ, όμως, δεν σας διέκοψα ποτέ.
Η άποψη, λοιπόν, του Προεδρείου ότι δεν μπορεί να συζητηθεί αυτή η πρόταση νόμου είναι γνωστή. Γιατί δεν επιχειρηματολογήσατε κατά αυτής της απόφασης του Προεδρείου και μιλάτε τώρα, όταν εγώ σας διαβάζω το σχετικό άρθρο;
ΑΙΚΑΤΕΡΙΝΗ ΠΑΠΑΚΩΣΤΑ - ΣΙΔΗΡΟΠΟΥΛΟΥ: Τα είπαμε αυτά, αλλά εσείς δεν τα ακούσατε!
ΑΛΕΞΑΝΔΡΟΣ ΑΚΡΙΒΑΚΗΣ: Εν πάση περιπτώσει, τελειώνοντας θα ήθελα να πω ότι όλοι μας επαινέσαμε αυτή την πρόταση νόμου, μηδέ της Κυβέρνησης εξαιρουμένης ούτε του κυρίου Υπουργού, ο οποίος την επαίνεσε. Εγώ -ακόμα και εσείς και όλοι οι συνάδελφοι- θέλω να πιστεύω ότι, όταν θα έρθει -σύντομα απ' ό,τι φαίνεται- το σχετικό σχέδιο νόμου, θα περιλαμβάνει, αν όχι ολόκληρη αυτή την πρόταση, τα κυριότερα σημεία της.


(PX)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ποιος από τους κυρίους συναδέλφους θα ήθελε να δευτερολογήσει; Ας ρωτήσουμε πρώτα τους εισηγητές, αν θέλουν να δευτερολογήσουν.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, θέλω το λόγο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κωνσταντόπουλος και εν συνεχεία οι κύριοι Βουλευτές.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κυρία Πρόεδρε, κυρία και κύριοι συνάδελφοι, πράγματι συζητάμε σε μία άσχημη εποχή για το Ελληνικό Κοινοβούλιο, για τους 'Ελληνες Βουλευτές τη συγκεκριμένη πρόταση νόμου. Σε μια περίοδο που επιχειρείται βάναυσα η απαξίωση της πολιτικής και των πολιτικών, έρχεται αυτή η πρόταση νόμου Βουλευτών του ΠΑΣΟΚ και θα ήταν ίσως μία χρυσή ευκαιρία για να αναδείξουμε το ρόλο των πολιτικών και της πολιτικής, ότι και οι Βουλευτές μπορούν να νομοθετούν, ότι δεν είναι μόνο προνόμιο των εκάστοτε Κυβερνήσεων.
Σ' αυτή τη βουλευτική περίοδο υπήρξαν σημαντικές νομοθετικές πρωτοβουλίες εκ μέρους Βουλευτών. Θα θυμίσω τη νομοθετική πρωτοβουλία Βουλευτών του ΠΑΣΟΚ για την αντιμετώπιση του δημογραφικού προβλήματος, θα θυμίσω πρωτοβουλίες Βουλευτών της Νέας Δημοκρατίας για τους νοσηλευτές, για τον υγειονομικό χάρτη της χώρας, για τη νοσηλευτική δεοντολογία, πρόταση Βουλευτών του Συνασπισμού για τους μακροχρόνια ανέργους, σημαντικές νομοθετικές πρωτοβουλίες για σημαντικά κοινωνικά προβλήματα του τόπου, που η Κυβέρνηση δυστυχώς δεν υιοθέτησε.
'Οσον αφορά την πρόταση Βουλευτών για την αντιμετώπιση του δημογραφικού προβλήματος, η Κυβέρνηση υποσχέθηκε ότι πολύ σύντομα θα φέρει σχέδιο νόμου που θα βασίζεται πάνω στα πορίσματα της διακομματικής επιτροπής της Βουλής. 
Από τις 26.10.2000 περιμένουμε ακόμη νομοθετική πρωτοβουλία εκ μέρους της Κυβέρνησης, δηλαδή να καταθέσει σχέδιο νόμου, τη στιγμή που είχε πει ότι πολύ σύντομα θα προχωρήσει μία τέτοια νομοθετική πρωτοβουλία. Και τότε μετά πολλών επαίνων όλες οι πτέρυγες της Βουλής απέρριψαν την τότε πρόταση Βουλευτών του ΠΑΣΟΚ, συγκεκριμένα των κυρίων Παπαθεμελή, Κρητικού κλπ. 
Σήμερα, για μία ακόμη φορά μία νομοθετική πρωτοβουλία έρχεται πάλι από Βουλευτές. Και αυτή τη φορά μετά πολλών επαίνων όλες οι πτέρυγες της Βουλής, όλες ανεξαιρέτως, υιοθετούν την πρόταση και η Κυβέρνηση την απορρίπτει επικαλούμενη πάλι το άρθρο 73, παράγραφος 3 του Συντάγματος, για ένα πρόβλημα που αφορά τα άτομα με αναπηρίες, έναν ολόκληρο κόσμο ο οποίος ίσως δεν ενδιαφέρεται σήμερα για την τρέχουσα επικαιρότητα, δεν ξέρει καν τα ονόματα των διαπλεκομένων που σήμερα κατηγορούνται και δεν θέλει να τα μάθει και δεν ασχολείται ούτε με φρούτα, ούτε με φρουτάκια. Τα μόνα φρούτα που ξέρει, είναι αυτά που δίνουν τις βιταμίνες στα παιδιά αυτά. 
Δεν γνωρίζει και δεν θέλει να μάθει τίποτε άλλο, ίσως επειδή αυτός ο κόσμος είναι εγκλωβισμένος σε ένα δικό του κόσμο. Είναι ένας ολόκληρος κόσμος, αναπηρικό κίνημα και γονεϊκό κίνημα, το οποίο περιμένει χρόνια τώρα ανάλογες νομοθετικές πρωτοβουλίες, απλά για να έχει ίδιες ευκαιρίες, ίσες ευκαιρίες και ίση μεταχείριση. 
Είναι ιδιαίτερα αυτός ο κόσμος, ο οποίος δεν μπορεί να πλησιάσει ακριβούς θεραπευτές, δεν μπορεί να έχει ίσες ευκαιρίες στην εκπαίδευση, ίσες ευκαιρίες στην κοινωνία των πληροφοριών, ίσες ευκαιρίες στις μεταφορές, ίσες ευκαιρίες στην αυτόνομη διαβίωση, ίσες ευκαιρίες σε όλα τα κοινωνικά αγαθά, τα οποία έχουν κάποιοι άλλοι "υγιείς", οι οποίοι ίσως έχουν κάνει συμβόλαιο με το Θεό ότι θα είναι μια ζωή υγιείς, ότι ποτέ δεν θα συμβεί τίποτε που θα επηρεάσει τη σωματική, ψυχική και πνευματική τους υγεία και δεν θα τα ζητήσουν, δεν θα απαιτήσουν σαν επαίτες από την πολιτεία μέτρα γι' αυτούς.
(LM)


Περιμένουν 6 χρόνια την υλοποίηση των πρότυπων κανόνων του Οργανισμού Ηνωμένων Εθνών, του προγράμματος δράσης του Οργανισμού Ηνωμένων Εθνών το 1982, περιμένουν να υλοποιηθούν οι νόμοι του κράτους και είναι μονίμως σε λίστα αναμονής.
Αλήθεια, τι θα πούμε σε όλους αυτούς; Θα τους πούμε να κοιτάξουν την τρέχουσα επικαιρότητα; Θα τους πούμε να δουν τα σημερινά πρωτοσέλιδα των εφημερίδων; Θέλουμε πραγματικά να ξαναφέρουμε την πολιτική στο επίκεντρο των ενδιαφερόντων; Θέλουμε πραγματικά, τα κοινωνικά προβλήματα να συζητούνται εδώ και όχι στα τηλεοπτικά παράθυρα; Θέλουμε πραγματικά οι πολιτικοί να παίζουν το ρόλο τους, όπως πρέπει να τον παίξουν; Θέλουμε πραγματικά οι όποιες αποφάσεις να βγαίνουν από εδώ και οι ειδήσεις να βγαίνουν από εδώ;
Γιατί, ας μην αυταπατόμαστε. Ποτέ κάτι που θα αφορά τη νομοθετική πρωτοβουλία Βουλευτών, που θα αφορά άτομα "περιθωριακά" και ιδιαίτερα άτομα με αναπηρίες δεν θα δει το φως της δημοσιότητας στο βαθμό που του αξίζει. 'Ισως γιατί αυτές οι ειδήσεις και αυτά τα θέματα δεν "πουλάνε". 
Θα επαναλάβω ότι περιμένουμε τη νομοθετική πρωτοβουλία και θα θέλαμε μια δέσμευση από τον παριστάμενο Υπουργό ότι σύντομα θα έρθει το σχέδιο νόμου για την αναδιοργάνωση της κοινωνικής φροντίδας και θα περιέρχεται σ' αυτό το άρθρο 9, έστω για το παρατηρητήριο των ατόμων με αναπηρίες, όπου με δέσμευση όλων των πτερύγων της Βουλής, θα δοθεί μια πραγματική μάχη, ώστε να μην περιλαμβάνει μόνο αυτά που περιλαμβάνει το άρθρο 9 του νομοσχεδίου που θα έρθει, αλλά και τα ινστιτούτα για την πρόσβαση, που αναφέρει η παρούσα πρόταση νόμου Βουλευτών του ΠΑΣΟΚ και επίσης ένα άρθρο που θα εξαλείφει τις περιφερειακές και κοινωνικές ανισότητες στις ίσες ευκαιρίες των ατόμων με ειδικές ανάγκες, των ατόμων με αναπηρίες σε όλη την ελληνική επικράτεια, ηπειρωτική και νησιωτική.
Και κάτι τελευταίο: Ελπίζω ότι και οι δύο Υπουργοί, οι οποίοι ακόμα δεν υπέγραψαν το σχέδιο νόμου του Υπουργείου Υγείας και Πρόνοιας θα το υπογράψουν αμέσως και τα όποια συμφέροντα υπάρχουν και δεν αφήνουν το σχέδιο νόμου αυτό να υπογραφεί, να σταματήσουν να υπάρχουν και ιδιαίτερα, αν το άρθρο αυτό για τα εμφιαλωμένα νερά προκαλεί τόσες αντιδράσεις, ας το ξανασκεφθεί ο Υπουργός Υγείας και Πρόνοιας ή ο Υπουργός Ανάπτυξης, για να το υπογράψει το συντομότερο δυνατόν .
Ευελπιστώ ότι πολύ σύντομα, αν είναι δυνατόν και την ερχόμενη εβδομάδα, όπως είπε ο παριστάμενος Υφυπουργός, θα έρθει στην αρμόδια Επιτροπή Κοινωνικών Υποθέσεων της Βουλής το σχέδιο νόμου για την αναδιοργάνωση του συστήματος κοινωνικής φροντίδας και θα βελτιώσουμε το άρθρο 9 για το παρατηρητήριο των ατόμων με αναπηρίες.
Εμείς θα θέλαμε πολύ να ψηφίσουμε σήμερα την πρόταση νόμου. Είπε και ο Κοινοβουλευτικός μας Εκπρόσωπος ότι την ψηφίζουμε ηθικά, ότι συμφωνούμε με την πρωτοβουλία των τριών Βουλευτών του ΠΑΣΟΚ και ελπίζουμε ότι πολύ σύντομα η Βουλή των Ελλήνων θα δει να ψηφίζονται πρωτοβουλίες Βουλευτών και προτάσεις νόμων Βουλευτών. Ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ζητήσει ο κ.Μαντέλης, εν συνεχεία η κυρία Παπακώστα και ο κ.Κουρουμπλής.
Ορίστε, κύριε Μαντέλη έχετε το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, όταν έλαβα το λόγο τόνισα ότι με την πρόταση νόμου δεν υπάρχει καμία επιβάρυνση του δημοσίου και του κρατικού προϋπολογισμού. Εντούτοις, συνέχισε να υπάρχει επιχειρηματολογία ότι ισχύει το άρθρο 73 παρ. 3 που προβλέπει ότι δεν εισάγεται μια πρόταση, επειδή επιβαρύνει τον κρατικό και το δημόσιο προϋπολογισμό.
Κύριοι συνάδελφοι, επαναλαμβάνω, ότι αν μεν αυτό είναι πρόφαση για να μη ψηφίσουμε το νόμο, το καταλαβαίνω. Θέλουμε να πάμε στη λογική να έρθει η πρωτοβουλία από την Κυβέρνηση. Καλώς, θα προχωρήσουμε έτσι. Αλλά συνειδητά γι' αυτό το κάνουμε. Διότι, οι ειδικοί λογαριασμοί που υπάρχουν στα Υπουργεία δεν ανήκουν στο δημόσιο.
Παράδειγμα: 'Όταν γίνονται εξετάσεις οδηγών για να πάρουν την άδεια οδήγησης, οι υποψήφιοι οδηγοί καταβάλουν ένα μικρό ποσό, το οποίο πηγαίνει σε ειδικό λογαριασμό του Υπουργείου Μεταφορών που διαχειρίζεται το Υπουργείο Μεταφορών για την οδική ασφάλεια.
(PE)

Ουδέποτε γίνονται κτήμα του δημόσιου, ουδέποτε αποτελούν έσοδο του δημοσίου ή γράφονται στον κρατικό Προϋπολογισμό ως έσοδο του δημοσίου. Προφανώς, δεν δαπανώνται σύμφωνα με τις διατάξεις που δαπανώνται τα έσοδα του δημοσίου. Δαπανώνται από το Υπουργείο για εξυπηρέτηση της οδικής ασφάλειας της οποίας ένα σημαντικό κομμάτι είναι η προσβασιμότητα των ατόμων με ειδικές ανάγκες στη μετακίνησή τους. 
Ένα δεύτερο παράδειγμα, εάν θέλετε, είναι το ΛΑΕ στο Υπουργείο Εργασίας. Τα χρήματα, τα οποία πληρώνουν οι εργαζόμενοι για να σχηματιστεί ο λογαριασμός ΛΑΕ, δεν αποτελούν ούτε έσοδα ούτε περιουσία του δημοσίου. Προφανώς, δεν τα καταθέτουν οι εργαζόμενοι, για να τα διαχειριστεί, όπως θέλει το δημόσιο. Το δημόσιο ασκεί διαχείριση των χρημάτων αυτών -δεν είναι ιδιοκτήτης- των εργαζομένων σύμφωνα με τους σκοπούς του νόμου για το ΛΑΕ.
Επομένως, δεν έχουμε με τους ειδικούς λογαριασμούς περιουσία του δημοσίου. Η χρηματοδοτική λειτουργία, την οποία προτείνει η πρόταση νόμου για την παροδική κάλυψη των αναγκών του κέντρου, είναι εκτός του κρατικού προϋπολογισμού. Δεν συντρέχουν αυτός ο λόγος, τον οποίον επικαλεστήκατε.
Επομένως, αυτό θα πρέπει να συνειδητοποιήσουμε, αν επιμείνει η Κυβέρνηση, ότι επιμένει για τον άλλον λόγο.
Προχωρώ τώρα στο δεύτερο λόγο. Η πρόταση νόμου συζητήθηκε, όπως σας είπα, στην Κοινοβουλευτική Ομάδα του ΠΑΣΟΚ από τις 20 Μαϊου. Παρόντες ήταν και οι πέντε αρμόδιοι Υπουργοί. Μπορούσαν έκτοτε να καταθέσουν την πρόταση, αλλά δεν την κατέθεσαν. Τελικά την καταθέσαμε τον Οκτώβριο. Έκτοτε δεν κατετέθη παρά μόνον, όταν ήρθε το θέμα για συζήτηση στη Βουλή. Συζητείται πλέον ότι θα έρθει στη Βουλή μία άλλη πρόταση νόμου. 
Ποιος λόγος υπάρχει να προχωρήσουμε και να αναβάλουμε τη συζήτηση για τη συγκεκριμένη περίπτωση και να πάμε σε κάτι άλλο, το οποίο δεν έχει έρθει ακόμ, και του οποίου οι διατάξεις είναι υποθετικές. Εάν αποδεχόμεθα τη λογική αυτής της πρότασης νόμου -και όλοι συγχαίρουμε αυτούς, που πρότειναν αυτήν την πρόταση νόμου και λέμε πόσο καλή είναι- γιατί δεν την αποδεχόμεθα και το αναβάλλουμε στην πραγματικότητα για κάτι που δεν ξέρουμε;
Τρίτον, έχω υπόψη μου το σχέδιο νόμου, που ετοιμάζει το Υπουργείο Υγείας. Ομιλεί περί Παρατηρητηρίου. Το Παρατηρητήριο είναι κάτι πολύ λιγότερο από το κέντρο. Ξέρουμε πολύ καλά ότι τα παρατηρητήρια είναι αυτά τα οποία συλλέγουν στατιστικά στοιχεία και καταγράφουν. Εδώ, όμως, θέλουμε ενεργητική συμβολή, συστηματική μελέτη και παρέμβαση στη διαδικασία εξίσωσης. Χρειάζεται επιστημονικό κέντρο και όχι απλώς κάποιους, οι οποίοι εισάγουν δεδομένα σε ηλεκτρονικούς υπολογιστές.
Θα μου επιτρέψετε να επαναλάβω ότι στην εισηγητική έκθεση της πρότασης νόμου καταγράφουμε την εμπειρία των άλλων κρατών. Επιτρέψτε μου να σας διαβάσω πως λέγονται οι αντίστοιχοι φορείς στα άλλα κράτη της Ευρώπης. Στη Γαλλία ονομάζεται Centre Technique National d' Etudes, στη Μεγάλη Βρετανία Centre for Accessible Environments, στην Ισπανία Centro Estatal de Autonomia Personal y Ayudas Tecnikas, στην Αυστρία Institut fur Soziales Design, στη Δανία Danish Centre for technical aids, special education and rehabilitation, στη Σουηδία The Swedigh Handicap Institute, στην Ολλανδία Foundation, στη Νορβηγία πάλι ονομάζεται κέντρο.
Επομένως, αν το αναβάλουμε για να το συζητήσουμε σύμφωνα με την πρωτοβουλία, που έχει ξεκινήσει το Υπουργείο Υγείας και Πρόνοιας, θα είναι πραγματικά λάθος -νομίζω- να πάμε σε μία υποβαθμισμένη ρύθμιση. Ή πηγαίνουμε τότε σε μία ρύθμιση σωστή ή ας το κάνουμε τώρα. 
Παρακαλώ τον κύριο Υπουργό, που είναι παρών και καταλαβαίνω ότι πρέπει να πάρει κάποιες αποφάσεις τώρα, αλλά έτσι είναι τα πράγματα. Θα πρέπει ο κύριος Υπουργός τώρα να πάρει την απόφαση τι από τα δύο θα διαλέξει : την υποβαθμισμένη ρύθμιση, οψέποτε και αν θα έρθει, ή εφόσον αποδέχεται αυτήν την πρόταση νόμου επί της ουσίας, παρακάμπτοντας τα διαδικαστικά που δεν στέκουν συνταγματικά, θα λύσει το ζήτημα κάνοντας μία τομή;
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της Αίθουσας Ελευθερίου Βενιζέλου για τα 180 χρόνια από την Ελληνική Επανάσταση, 78 μαθητές και μαθήτριες και τρεις συνοδοί καθηγητές από το 2ο Γυμνάσιο Λάρισας.
Η Βουλή τους καλωσορίζει. 
(Χειροκροτήματα από όλες τις πτέρυγες της Βουλής)
Θα ήθελα να εξηγήσω στους μαθητές και στους συνοδούς τους ότι συζητείται πρόταση νόμου Βουλευτών για τα άτομα με ειδικές ανάγκες, την οποία υποστηρίζουν οι Βουλευτές, που την υπογράφουν, και τους απαντά ο κύριος Υπουργός.
Το λόγο έχει η κ. Παπακώστα.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ : Κυρία Πρόεδρε, κυρίες και κύριοι συνάδελφοι, λυπούμαι βαθύτατα, διότι ο Κοινοβουλευτικός Εκπρόσωπος του κυβερνώντος κόμματος μετά από την ακαδημαϊκή συζήτηση, χωρίς επιχειρήματα όμως, την οποία εξαπέλυσε προηγουμένως προς δικαίους και αδίκους ενώπιον του ελληνικού Κοινοβουλίου απεχώρησε. 
(RG)


Ήρθε, μίλησε χωρίς επιχειρήματα και ακρίτως και απήλθε. Βεβαίως θα περίμενα από τους συναδέλφους, οι οποίοι έφεραν την πρόταση νόμου, να το θεωρήσουν ως προσβολή προς την ελληνική κοινωνία, προς τη Βουλή, αλλά και προς τους ιδίους, όπως ανέφερε προηγουμένως ο κύριος κοινοβουλευτικός εκπρόσωπος. Ανήκουν στο ίδιο στρατόπεδο. Χρησιμοποίησε τον όρο στρατόπεδο, εγώ είπα στρατωνισμό. Θα περίμενα, λοιπόν, να το θεωρήσουν ως προσβολή προς τους ιδίους και να διαμαρτυρηθούν το ίδιο έντονα από ό,τι όταν εκφράζουμε υπευθύνως, επωνύμως δημόσιο πολιτικό λόγο στη Βουλή των Ελλήνων. Αυτή είναι μία πολιτική παρατήρηση. 
Η δεύτερη πολιτική παρατήρηση σε όσα προηγουμένως ειπώθηκαν. Κυρία Πρόεδρε και κύριοι συνάδελφοι, θέλω να πω ότι όσον αφορά τα επιχειρήματα που αναπτύχθηκαν στην πολιτική επισήμανση την οποία κάναμε στη συζήτηση, χωρίς απόφαση και χωρίς επί της ουσίας να συζητήσουμε οτιδήποτε στο σοβαρότατο αυτό θέμα το οποίο τέθηκε στη Βουλή των Ελλήνων για τα άτομα με ειδικές ανάγκες, επισημάναμε την αργία του Κοινοβουλίου. Η απάντηση που μας εδόθη είναι από τον κύριο κοινοβουλευτικό εκπρόσωπο είναι για το ρόλο του Βουλευτή που τώρα πια αναβαθμίζεται με αυτόν τον τρόπο, για την πολυνομία κλπ. Όταν δηλαδή η Βουλή των Ελλήνων αργεί, αναβαθμίζεται ο ρόλος του Βουλευτή και βεβαίως εκεί -λέει- πηγαίνουμε σε διαδικασίες, ώστε να φαίνεται και ο ρόλος του και η ποιότητα του κοινοβουλευτικού έργου μέσα από τέτοιες πρωτοβουλίες που εκδηλώνονται με προτάσεις νόμου.
Ερωτώ: Ποιόν κοροϊδεύει η Κυβέρνηση σε ποιος αισθάνεται ότι απαντά ο κύριος κοινοβουλευτικός εκπρόσωπος του κυβερνώντος κόμματος, σε ποιους Βουλευτές νομίζει ότι απευθύνεται και σε ποιο χώρο νομίζει ότι τα λέει αυτά. Εν πάση περιπτώσει, εμείς αυτό το οποίο επισημάναμε, κυρία Πρόεδρε και κύριοι συνάδελφοι, είναι ότι στην προκειμένη περίπτωση σε περίοδο χρονική, η οποία εγκυμονεί πολιτικά, σε περιόδους που είναι ύποπτες ή περίεργες, αν θέλετε, εμείς η Βουλή των Ελλήνων οφείλουμε να είμαστε ιδιαίτερα προσεκτικοί, φύλακες και φρουροί της ποιότητας της δημοκρατίας και όχι να λέμε πράγματα, τα οποία δεν μας τιμούν. Θα φέρουμε πρακτικά να απαντήσουμε προς τον κύριο κοινοβουλευτικό εκπρόσωπο ότι για το ίδιο ακριβώς θέμα, δηλαδή για το πώς λειτουργεί η Βουλή, άλλα πράγματα έλεγε όταν η Κυβέρνηση νομοθετούσε και λέγαμε ότι δεν είναι δυνατόν να νομοθετεί έτσι στο πόδι σπασμωδικά, προσχηματικά και επιλεκτικά με τέτοιους ρυθμούς και άλλα λέει τώρα. 
Όσον αφορά το άρθρο 73 παράγραφος 3 του Συντάγματος, το οποίο χρειάστηκε να διαβάσει ο κύριος κοινοβουλευτικός εκπρόσωπος, ορθώς απάντησε ο συνάδελφος της Συμπολίτευσης, ότι αυτό δεν μπορεί να αποτελεί πρόσχημα ή επιχείρημα. Αποτελεί σοφιστεία του απαντούμε εμείς, διότι πολύ απλά εάν και εφόσον ο νόμος έλθει στη Βουλή για τον οποίο δεσμεύθηκε ο κύριος Υπουργός, ο οποίος παρίσταται, το ίδιο βάρος ακριβώς θα επιφέρει στο δημόσιο. Άρα αυτό δεν αποτελεί λόγο και επιχείρημα ή αν το θεωρεί επιχείρημα η Κυβέρνηση είναι έωλο και βεβαίως είναι χωρίς έρεισμα.
Θέλω να προσθέσω το εξής: Επιτέλους, σε αυτό το κόμμα που κυβερνά τον τόπο δεν συνεννοούνται οι Βουλευτές του, οι οποίοι ανήκουν στο κυβερνητικό σχήμα για το ποιες προτάσεις νόμου θα φέρνει με την κυβέρνησή τους ή αντίστροφα δεν συνεννοείται η Κυβέρνηση με τους Βουλευτές της, ώστε και τη Βουλή να μην ταλαιπωρούν και να μην αναγκάζονται οι κοινοβουλευτικοί τους εκπρόσωποι στη συνέχεια να προσπαθούν να δικαιολογήσουν τα αδικαιολόγητα.
Τελειώνοντας, κυρία Πρόεδρε, θα ήθελα να πω μία φράση του Μαρξ, γιατί αρέσκονται πολύ οι εκ δεξιών μου τώρα πια συνάδελφοι της Συμπολίτευσης να λένε. Έλεγε ο Μαρξ ότι αυτό το οποίο έκαναν οι φιλόσοφοι ήταν ποικιλοτρόπως να αναλύσουν τον κόσμο. Εμείς οφείλουμε να τον αλλάξουμε. Σας το παραδίδω αυτό, κύριοι συνάδελφοι, γιατί είκοσι τώρα όχι μόνο δεν τον αλλάξατε, αλλά τον πήγατε και προς τα χειρότερα. Ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο συνάδελφος κ. Κουρουμπλής έχει το λόγο.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κυρία Πρόεδρε, σε ό,τι αφορά τη συνεννόηση των Βουλευτών με την Κυβέρνηση εγώ θεωρώ ότι δεν είμαστε στρατόπεδο και ως εκ τούτου έχουμε το δικαίωμα οι Βουλευτές να αναλαμβάνουμε πρωτοβουλίες.
Θα ήθελα να κάνω μία παρατήρηση πριν μπω επί της ουσίας. Θα ήθελα να πω ότι η χρήση πολλές φορές αδόκιμων ορολογιών συντηρεί και πυροδοτεί την ύπαρξη και των στερεοτύπων και των στιγμάτων εις βάρος μιας κοινωνικής ομάδας.
(PM)

Oι όροι "υγιής" και "μη υγιής" παραπέμπουν σε συνειρμούς περίεργους και είναι λάθος να χρησιμοποιούνται. Εγώ θεωρώ ότι ανήκω, αν θέλετε, στο χώρο των ατόμων με ειδικές ανάγκες, στο χώρο των αναπήρων, αλλά δεν θεωρώ ότι δεν είμαι υγιής. Σε τελική ανάλυση, σε σχέση με τη δική μου αφή, κάποιοι άλλοι, που έχουν ελλειμματική αφή, θα θεωρούνται ίσως μη υγιείς.
Νομίζω λοιπόν ότι θα είναι χρήσιμο να αποσαφηνίζονται κάποια πράγματα, γιατί δυστυχώς, συνειδητά ή υποσυνείδητα, σπρώχνουμε κάποιους ανθρώπους με τη χρήση των ορολογιών στο κοινωνικό περιθώριο.
Σε ό,τι αφορά λοιπόν το επιχείρημα της Κυβέρνησης με βάση το άρθρο 73, κυρία Πρόεδρε, θεωρώ ότι εδώ, όπως πολύ σωστά τόνισε ο κ. Μαντέλης, ο προϋπολογισμός αναφέρεται σε ειδικούς λογαριασμούς των Υπουργείων, που δεν εντάσσονται στον κρατικό προϋπολογισμό. Ως εκ τούτου, το επιχείρημα αυτό καταρρίπτεται. 
Ένα δεύτερο επιχείρημα που θα μπορούσα να ισχυριστώ είναι ότι δεν υπάρχει καμία μελέτη ή καμία πρόταση της Επιστημονικής Επιτροπής της Βουλής, που να μας λέει ότι το νομοσχέδιο, λόγω ακριβώς αυτής της διάταξης, είναι αντισυνταγματικό.
Το τρίτο που θα ήθελα να πω είναι ότι το Υπουργείο Υγείας και Πρόνοιας πριν από πέντε χρόνια ψήφισε σχετικό νόμο για την αναδιοργάνωση της κοινωνικής πρόνοιας και δεν τον υλοποίησε το νόμο αυτό. Έρχεται σήμερα να μας πει ότι θα ιδρύσει παρατηρητήριο. 
Αυτό δείχνει άγνοια των αναγκών που έχει αυτήν τη στιγμή αυτός ο χώρος. Ο χώρος αυτός, ενώ έχει πάρα πολλές πολιτικές, έχει ανάγκη από ένα Ινστιτούτο, σαν αυτά που έχουν ιδρύσει όλες οι ευρωπαϊκές χώρες, οι οποίες δεν έχουν κάνει παρατηρητήριο, ένα Ινστιτούτο που πραγματικά θα επεξεργάζεται όλες τις πολιτικές που θέλουν να εφαρμόσουν τα διάφορα Υπουργεία με βάση τα νέα δεδομένα, τις ανάγκες της εποχής. Θα είναι ένας φορέας που πραγματικά θα υποστηρίζει και θα δίνει περιεχόμενο στις πολιτικές των διαφόρων Υπουργείων, ώστε να μην είναι αποσπασματικές πολιτικές, αλλά να είναι πολιτικές που να εντάσσονται σε έναν σχεδιασμό. Είναι εμπειρία χρήσιμη, αν θέλετε, και από άλλες χώρες, οι οποίες πράγματι έκαναν χρήση τέτοιων ινστιτούτων και πραγματικά έδωσαν λύση σε μία σειρά από προβλήματα που η εποχή απαιτεί και έχει ανάγκη.
Πιστεύω λοιπόν ότι καλό θα είναι να μελετήσουν λίγο περισσότερο στο Υπουργείο Υγείας και Πρόνοιας το ζήτημα αυτό, γιατί πραγματικά δεν έχει καμία σχέση η πρόταση αυτή με το παρατηρητήριο που θέλουν να ιδρύσουν.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των δευτερολογιών. 
Κύριε Υπουργέ, μπορείτε να δευτερολογήσετε και να ολοκληρώσετε.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν νομίζω ότι χρειάζεται να κουράσω περισσότερο τους συναδέλφους. Οι θέσεις της Κυβέρνησης εκφράστηκαν στην πρωτολογία μου. Δεν υπάρχει διαφωνία επί της ουσίας. Η πρόταση δεν μπορεί να μπει σε ψηφοφορία και για συνταγματικούς λόγους και για διαδικαστικούς λόγους. Όπως είπα, το νομοσχέδιο πολύ σύντομα θα κατατεθεί στη Βουλή -αυτή τουλάχιστον είναι η θέση του Υπουργείου Υγείας- και θα δοθεί η δυνατότητα σε όλους να διαμορφώσετε αυτόν τον φορέα με τον καλύτερο δυνατό τρόπο. Δεν είναι το θέμα αν θα λέγεται παρατηρητήριο ή αν θα έχει άλλη ονομασία. Σημασία έχει τι θα κάνει αυτός ο φορέας.
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της αρχής της πρότασης νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης "Για τα δικαιώματα πρόσβασης και την ίδρυση Κέντρου Εξίσωσης Ευκαιριών για Άτομα με Ειδικές Ανάγκες". 
Η πρόταση δεν θα τεθεί σε ψηφοφορία διότι εμπίπτει στις διατάξεις του άρθρου 73, παράγραφος 3 του Συντάγματος.
Κύριοι συνάδελφοι, έχουν διανεμηθεί τα Πρακτικά της Πέμπτης 7 Φεβρουαρίου 2002, της Παρασκευής 8 Φεβρουαρίου 2002, της Δευτέρας 11 Φεβρουαρίου 2002 και της Τρίτης 12 Φεβρουαρίου 2002. 
Ερωτάται το Σώμα: Επικυρούνται;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, τα Πρακτικά της Πέμπτης 7 Φεβρουαρίου 2002, της Παρασκευής 8 Φεβρουαρίου 2002, της Δευτέρας 11 Φεβρουαρίου 2002 και της Τρίτης 12 Φεβρουαρίου 2002 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.10΄, λύεται η συνεδρίαση για αύριο ημέρα Παρασκευή, 22 Φεβρουαρίου 2002 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ' αριθμ. 40/6-2-2002 επερώτησης Βουλευτών του Συνασπισμού της Αριστεράς και της Προόδου αρμοδιότητας του Υπουργείου Εργασίας και Κοινωνικών Ασφαλίσεων, σχετικά με την κοινωνική πολιτική της Κυβέρνησης. 

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
