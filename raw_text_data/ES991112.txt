ΣΥΝΕΔΡΙΑΣΗ ΚΣΤ'
Παρασκευή 12 Νοεμβρίου 1999
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. 'Αδεια απουσίας της Βουλευτού Θ. Μπακογιάννη, 
3. Ανακοινώνεται ότι τη συνεδρίαση παρακολουθούν μαθητές, από το 5ο Δημοτικό Σχολείο Γαλατσίου, το 13ο και 21ο Δημοτικό Σχολείο Αγίου Δημητρίου Αθηνών και το Γυμνάσιο Κύμης Εύβοιας, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Δευτέρας 15 Νοεμβρίου 1999, 
4. Συζήτηση επικαίρων ερωτήσεων: α) Προς τον Υπουργό Γεωργίας: i) σχετικά με τις πρόσφατες πλημμύρες στο Νομό Λακωνίας, την καταβολή αποζημιώσεων στους πληγέντες κ.λπ., ii) σχετικά με την πληρωμή των τοματοπαραγωγών Μαγνησίας για την παραγωγή που παρέδωσαν στη βιομηχανία "ΕΛΙΤΑ" κ.λπ., β) Προς την Υπουργό Πολιτισμού, σχετικά με την ολοκλήρωση του Μουσείου στο Δήμο Καλαβρύτων, 
5. Συζήτηση επερώτησης προς τον Υπουργό Ανάπτυξης, σχετικά με την πώληση της Αθηναϊκής Χαρτοποιϊας Α.Ε., 
 
Γ. ΝΟΜΟΘΕΤΙΚΗ ΕΡΓΑΣΙΑ 
Κατάθεση σχεδίου νόμου: 
Οι Υπουργοί Ανάπτυξης, Εθνικής Οικονομίας και Οικονομικών, Εργασίας και Κοινωνικών Ασφαλίσεων και Δικαιοσύνης, κατέθεσαν σχέδιο νόμου: "Απελευθέρωση της αγοράς ηλεκτρικής ενέργειας, ρύθμιση θεμάτων ενεργειακής πολιτικής", 
ΟΜΙΛΗΤΕΣ 
1. Επί των επικαίρων ερωτήσεων: 
ΒΡΕΤΤΟΣ Κ., 
ΓΚΑΤΖΗΣ Ν., 
ΔΑΒΑΚΗΣ Α., 
ΔΗΜΑΡΑΣ Ι., 
ΦΟΥΡΑΣ Α., 
2. Επί της επερώτησης: 
ΑΠΟΣΤΟΛΟΥ Ε., 
ΓΕΩΡΓΑΚΟΠΟΥΛΟΣ Δ., 
ΔΑΜΙΑΝΟΣ Θ., 
ΕΒΕΡΤ Μ., 
ΖΑΦΕΙΡΟΠΟΥΛΟΣ Ι., 
ΚΑΡΑΤΖΑΦΕΡΗΣ Γ., 
ΚΩΣΤΟΠΟΥΛΟΣ Β.Δ., 
ΜΠΑΚΟΓΙΑΝΝΗ Θ., 
ΠΑΠΑΔΟΠΟΥΛΟΣ Σ., 
ΡΟΚΟΣ Γ., 
ΤΖΩΑΝΝΟΣ Ι.
 
Π Ρ Α Κ Τ Ι Κ Α Β Ο Υ Λ Η Σ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΚΣΤ'
Παρασκευή 12 Νοεμβρίου 1999
------
Αθήνα, σήμερα στις 12 Νοεμβρίου 1999, ημέρα Παρασκευή και ώρα 10.04' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Αθανάσιο Δαβάκη, Βουλευτή Λακωνίας, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θα ανακοινώσω το δελτίο επικαίρων ερωτήσεων της Δευτέρας 15 Νοεμβρίου 1999: "Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής) 1. Η με αριθμό 222/10-11-99 επίκαιρη ερώτηση του Βουλευτή της Νέας Δημοκρατίας κ. Ιωάννη Χωματά προς τον Υπουργό Εθνικής Παιδείας και θρησκευμάτων, σχετικά με την κάλυψη των κενών θέσεων στο εκπαιδευτικό προσωπικό και των ελλείψεων σε υλικοτεχνική υποδομή, στα σχολεία του Νομού Κυκλάδων.
2. Η με αριθμό 219/10-11-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τη σύσταση Διακομματικής Επιτροπής για την αντιμετώπιση του προβλήματος των εκτάκτων υπαλλήλων στο Δημόσιο κλπ.
3. Η με αριθμό 217/10-11-99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την παράνομη λειτουργία των εγκαταστάσεων της εταιρείας πετρελαιοειδών "ΜΑΜΙΔΑΚΗΣ" στη Σκάλα Λουτρών Μυτιλήνης. 4. Η με αριθμό 213/10-11-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Ανάπτυξης, σχετικά με τις περιβαλλοντικές επιπτώσεις στο θριάσιο Πεδίο, από τη λειτουργία των βιομηχανιών κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.4 Καν. Βουλής) 1. Η με αριθμό 221/10-11-99 επίκαιρη ερώτηση του Βουλευτή της Νέας Δημοκρατίας Προκόπη Παυλόπουλου προς τους Υπουργούς Εμπορικής Ναυτιλίας, Δημόσιας Τάξης, σχετικά με το πρόσφατο ατύχημα στο "SUPΕRFΑSΤ" τη λήψη μέτρων για τη λαθρομετανάστευση κλπ.
2. Η με αριθμό 220/10-11-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Σκοπελίτη προς τον Υπουργό Εργασίας και Κοινωνικών Ασφαλίσεων, σχετικά με την παραβίαση του ωραρίου λειτουργίας στις Τράπεζες κλπ.
3. Η με αριθμό 216/10-11-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τους Υπουργούς Περιβάλλοντος, Χωροταξίας και Δημοσίων 'Εργων, Πολιτισμού, σχετικά με το έργο εκτροπής του Αχελώου, τις περιβαλλοντικές επιπτώσεις κλπ.
4. Η με αριθμό 207/8-11-99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη, προς τον Υπουργό Εθνικής Παιδείας και Θρησκευμάτων, σχετικά με την επίλυση των λειτουργικών προβλημάτων των Τεχνικών Επαγγελματικών Εκπαιδευτηρίων (ΤΕΕ)." ΠΡΟΕΔΡΟΣ (Απόστολος Κακλαμάνης) Κύριοι Βουλευτές, εισερχόμαστε στη συζήτηση των ΕΠΙΚΑΙPΩΝ ΕPΩΤΗΣΕΩΝ Επίκαιρες ερωτήσεις πρώτου κύκλου: Η πρώτη με αριθμό 206/8-11-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καψή προς τον Υπουργό Εξωτερικών, σχετικά με την απόφαση του Υπουργείου να προχωρήσει στην υπογραφή διακρατικής συμφωνίας με την Τουρκία κλπ., διαγράφεται. Δεύτερη είναι η με αριθμό 208/9-11-99 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη, προς τους Υπουργούς Εσωτερικών, Δημόσιας Διοίκησης και Αποκέντρωσης, Γεωργίας, Εθνικής Οικονομίας, σχετικά με τις πρόσφατες πλημμύρες στο Νομό Λακωνίας, την καταβολή αποζημιώσεων στους πληγέντες κλπ. Η επίκαιρη ερώτηση του κ. Δαβάκη έχει ως εξής: "Εγκληματική υπήρξε η καθυστέρηση στο σχεδιασμό και την υλοποίηση των απαραίτητων αντιπλημμυρικών έργων του ποταμού Ευρώτα στο Νομό Λακωνίας.
Η αδυναμία του Υπουργείου Γεωργίας να προωθήσει το μεγίστης σημασίας αρδευτικό έργο του Ευρώτα, σε συνδυασμό με την αποσπασματική ένταξη του όλου έργου στο ΠΕΠ-Πελοποννήσου, με προϋπολογισμό κατά πολύ μικρότερο της οριστικής μελέτης, προκάλεσαν τη χθεσινή βιβλική καταστροφή στο Νομό Λακωνίας. Κατόπιν αυτών, ερωτώνται οι κύριοι Υπουργοί: Γιατί δεν έχει προωθηθεί το αντιπλημμυρικό έργο του Βορβά, που εντάσσεται άλλωστε στο αρδευτικό έργο του Ευρώτα.
Για ποιους λόγους και ποιοι ευθύνονται για την απουσία των απαραίτητων καθαρισμών κατά τη θερινή περίοδο στους χειμάρρους του Νομού, ώστε να αποτραπεί κατά το δυνατό ο κίνδυνος υπερχείλισης του Ευρώτα; Αν είναι στις προθέσεις της Κυβέρνησης να προβεί στην άμεση εκτίμηση των υλικών ζημιών στις περιοχές 'Ελους, Σκάλας, Γυθείου και όπου αλλού προκλήθηκαν καταστροφές αποζημιώνοντας τους πολίτες".
Ο Υφυπουργός Γεωργίας κ. Ντίνος Βρεττός, έχει το λόγο. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Σας ευχαριστώ κύριε Πρόεδρε.
Η ερώτηση του κυρίου συναδέλφου που έγινε με αφορμή τις πρόσφατες πλημμύρες στη Λακωνία, επικεντρώνει το ενδιαφέρον της στο έργο του Ευρώτα και στα αίτια που προκαλούν την καθυστέρηση της κατασκευής του. Το μεγάλο αρδευτικό έργο του κάτω ρου του Ευρώτα, υλοποιείται εδώ και χρόνια από το Υπουργείο Γεωργίας με την επίβλεψη της διεύθυνσης εγγείων βελτιώσεων της Λακωνίας. 'Ισως γνωρίζετε κύριε συνάδελφε, ότι υπάρχει μια ιστορία πίσω από αυτό το έργο, μια ιστορία για την οποία δεν ευθύνεται το Υπουργείο. Είναι το μόνο που δεν ευθύνεται.
Μπορώ αναλυτικά να σας πω για ποιο λόγο υπάρχουν αυτές οι καθυστερήσεις. Ο χείμαρρος Βορβάς, ο οποίος δεν συμβάλλει με τον ποταμό Ευρώτα, αλλά διαχέεται στο επίπεδο της περιοχής Βακιώτη 'Ελους Αστερίου, δεν συνετέλεσε στο πρόσφατο πρόβλημα πλημμυρών της περιοχής, επειδή δεν κατέβασε νερά.
Τώρα, για το πεδινό τμήμα που κατά καιρούς πλήττει ο Βορβάς, συντάσσεται μελέτη από την αρμόδια διεύθυνση μελετών του Υπουργείου Γεωργίας. Η αρμοδιότητα καθαρισμού των πεδινών χειμάρρων ανήκει στην Τοπική Αυτοδιοίκηση. 'Ομως, αν και το ορεινό τμήμα της λεκάνης απορρέει στου Βορβά, είναι δασωμένο και σε μικρής διάρκειας έντονης βροχόπτωσης δε δημιουργεί πρόβλημα. Ωστόσο, προγραμματίζονται από τη δασική υπηρεσία μερικές επεμβάσεις κυρίως φυτοκομικές.
Το όλο έργο του Ευρώτα εντάχθηκε στον τομεακό πρόγραμμα του Υπουργείου Γεωργίας για χρηματοδότηση από το τρίτο Κοινοτικό Πλαίσιο Στήριξης. Στις πρόσφατες πλημμύρες ο γενικός γραμματέας της περιφέρειας πραγματοποίησε αυθημερόν επίσκεψη στις πληγείσες περιοχές και την επόμενη ημέρα μαζί με το υπουργικό κλιμάκιο έγινε νεότερη επίσκεψη στις περιοχές αυτές και ανακοινώθηκαν άμεσα μέτρα, τα οποία είναι γνωστά. Τα ξαναλέω πάλι. Καταβολή στους πληγέντες έκτακτης οικονομικής ενίσχυσης διακοσίων χιλιάδων (200.000) δραχμών, καταγραφή από αρμόδια κλιμάκια των ζημιών και η υποβολή των αναγκαίων δηλώσεων από τους πληγέντες και αμέσως μετά τη συγκέντρωσή τους το ΕΛΓΑ θα καταβάλει στους πληγέντες την προβλεπόμενη χρηματική προκαταβολή. Επίσης, η διεύθυνση των ΠΣΕΑ καταγράφει τις ζημιές και θα ζητήσουμε από την Ευρωπαϊκή 'Ενωση να αποζημιωθούν εγκαταστάσεις που έχουν πληγεί από τις πρόσφατες πλημμύρες. Ευχαριστώ κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Ο κ. Δαβάκης έχει το λόγο.
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, πριν από μια εβδομάδα περίπου ο Νομός Λακωνίας και ιδιαίτερα οι περιοχές Γυθείου, Σκάλας και 'Ελους, αλλά και άλλες περιοχές όπως του Δαφνίου των Κροκεών και της Στεφανιάς με τις θερμοκηπιακές εγκαταστάσεις, υπέστησαν μια πραγματική και ολική καταστροφή. Περίπου είκοσι πέντε χιλιάδες στρέμματα έχουν καταστραφεί και παράλληλα έχουν κατακλυσθεί δεκαπέντε χιλιάδες στρέμματα.
'Ολα αυτά έχουν ως αποτέλεσμα την για τόσα χρόνια κυβερνητική αδιαφορία για το Νομό Λακωνίας, μια κυβερνητική αδιαφορία που πολλές φορές, έχουμε πει, κάνει το Νομό Λακωνίας να τελεί υπό πολιτικό διωγμό. Και αυτό δεν το λέω εγώ, σ'αυτήν την Αίθουσα, ασκώντας μια αντιπολιτευτική κριτική σε ώρες κρίσιμες και σε ώρες καταστροφής, όπως αυτήν τη στιγμή περνάει ο νομός, το λέει ο κάθε Λάκωνας αγρότης, το λέει ο κάθε Λάκωνας πολίτης, ο οποίος βιώνει καθημερινά τα αποτελέσματα αυτής της κυβερνητικής αδιαφορίας.
Το έργου του κάτω ρου Ευρώτα έχει εγγραφεί με το αντιπλημμυρικό έργο του Βορβά -ο οποίος πράγματι αυτήν τη φορά δεν κατέβασε νερά, αλλά κατέβασαν οι άλλοι χείμαρροι οι οποίοι δεν είχαν κατακλυσθεί- εδώ και μια δεκαπενταετία για δύο δισεκατομμύρια (2.000.000.000) δραχμές. Η Κυβέρνηση δια στόματος όλων των Υπουργών Γεωργίας τα τελευταία επτά χρόνια, για τα οποία κάνουμε συνεχείς επερωτήσεις, λέει ότι δεν φθάνουν τα χρήματα για τη μελέτη.
Εγώ νομίζω ότι η κυβερνητική αδιαφορία και η κυβερνητική ατολμία και αδυναμία έχει καταντήσει το έργο του κάτω ρου Ευρώτα ένα σύγχρονο γεφύρι της 'Αρτας. Δεν ξέρω γιατί λέτε ότι δεν ευθύνεστε εσείς και ευθύνονται κάποιοι άλλοι.
Πρέπει να μας το πείτε, κύριε Υπουργέ, σ' αυτήν την Αίθουσα, διότι ο ελληνικός λαός και ειδικά οι αγρότες της Λακωνίας περιμένουν να ακούσουν. Το κυβερνητικό κλιμάκιο το οποίο κατέβηκε πριν από λίγες μέρες στο νομό, είπε ότι μόλις υποβληθεί το σχέδιο των καταστραφέντων δρόμων -είναι ένα τεράστιο πρόβλημα, γιατί έχουν καταστραφεί οι περισσότεροι αγροτικοί δρόμοι και εν όψει της έναρξης της ελαιοκομικής περιόδου, δεν ξέρουμε πώς θα πάνε οι αγρότες στα χωράφιά τους για να μαζέψουν τις ελιές- θα καταβάλουν τα ανάλογα ποσά. Πότε θα υποβληθεί το σχέδιο από τους αρμόδιους, προκειμένου να καταβληθούν τα ανάλογα ποσά; Επίσης σας ζητώ, κύριε Υπουργέ, να εντείνετε τις προσπάθειές σας προς τους εκτιμητές του ΕΛΓΑ, ο οποίος είναι γνωστός για τις συνεχείς του καθυστερήσεις στην καταβολή των αποζημιώσεων για τις διάφορες καταστροφές, προκειμένου να προχωρήσουν στις άμεσες πρώτες εκτιμήσεις, ώστε να καταβληθούν τα ποσά στους αγρότες.
Σας ευχαριστώ.
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Σχετικά με το τελευταίο, κύριε Πρόεδρε και κύριε συνάδελφε, έχουμε δώσει εντολές προς τον ΕΛΓΑ, ώστε να επιταχύνει τις εκτιμήσεις και να πληρώσουμε το συντομότερο δυνατόν τους πληγέντες όχι μόνο στη Λακωνία, αλλά και σε άλλες περιοχές της χώρας, οι οποίες είχαν τις ίδιες, ίσως και σε μερικές περιπτώσεις χειρότερες καταστροφές.
ΑΘΑΝΑΣΙΟΣ ΔΑΒΑΚΗΣ: Χρειάζεται προτεραιότητα ο Νομός Λακωνίας. Είναι τραγική η κατάσταση.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κατά προτεραιότητα πάνε όλες αυτές οι περιοχές και βέβαια μέσα σ' αυτές είναι και ο Νομός Λακωνίας.
ΑΘΑΝΑΣΙΟΣ ΔΑΒΑΚΗΣ: 'Αλλο χαλαζόπτωση και άλλο πλημμύρες.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν μιλάμε για χαλαζόπτωση, μιλάμε για πλημμύρες.
ΑΘΑΝΑΣΙΟΣ ΔΑΒΑΚΗΣ: Κύριε Υπουργέ ...
ΠΡΟΕΔΡΟΣ (Απόστολος Κακλαμάνης): Συνεχίστε σας παρακαλώ, κύριε Υπουργέ.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Συμφωνούμε απολύτως ότι η Λακωνία υπέστη μεγάλες πλημμύρες, αλλά και άλλες περιοχές υπέστησαν πλημμύρες.
ΑΘΑΝΑΣΙΟΣ ΔΑΒΑΚΗΣ: Αλλά όχι καλλιεργημένες εκτάσεις...
ΠΡΟΕΔΡΟΣ (Απόστολος Κακλαμάνης): Παρακαλώ να μη γράφονται οι διακοπές. Μη διακόπτετε, κύριε Δαβάκη.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Οσον αφορά το αντιπλημμυρικό έργο στο Βορβά, σημειώνουμε ότι ξεκίνησαν το 1990 οι υπηρεσιακές ενέργειες της υλοποίησης και συγκεκριμένα η υλοποίηση των αξόνων των αντιπλημμυρικών έργων επί του εδάφους, η εκπόνηση κτηματολογίου κλπ. με συνεργεία τοπογραφικά από τη Μεσσηνία και η κήρυξη απαλλοτριώσεων στις περιοχές εκτός αναδασμού και εντός αναδασμού. Η προετοιμασία των τευχών δημοπράτησης από τότε ξεκίνησε.
Στο στάδιο αυτό υπήρξαν αντιδράσεις τοπικών παραγόντων, οι οποίες είχαν σχέση με τη χάραξη των κοιτών των αντιπλημμυρικών έργων και με το εύρος των ζωνών καταλήψεων λόγω διατομής και ανέστειλαν την υλοποίηση των υπηρεσιακών ενεργειών.
Οι τοπικοί παράγοντες αμφισβήτησαν, δηλαδή, για πολλοστή φορά τις τεχνικές λύσεις, που έδινε η εγκεκριμένη μελέτη και ζητούσαν να γίνουν μειώσεις στις διατομές των αντιπλημμυρικών έργων, επειδή τις θεωρούσαν υπερδιαστασιολογημένες, αλλά και να γίνει τροποποίηση της πορείας αυτών, για να μη θιγούν διάφορες ιδιοκτησίες.
Οι αντιδράσεις αυτές υπήρξαν καθοριστικές, γιατί υποχρέωσαν την υπηρεσία να αναζητήσει άλλες λύσεις για την αντιμετώπιση του αντιπλημμυρικού έργου. Μια άλλη λύση που προτάθηκε, δεν τη δέχθηκε η Νομαρχιακή Αυτοδιοίκηση τελικά. Συνεπώς πρέπει να βρεθεί άλλη λύση, όπως παραδείγματος χάρη, η κατασκευή χαραγμάτων ανάσχεσης πλημμύρας στα ορεινά και η συνακόλουθη μείωση των διατομών των έργων στα πεδινά. Αυτή ήταν η άλλη λύση. Αυτή δεν τη δέχθηκε η Νομαρχιακή Αυτοδιοίκηση.
Απόρροια αυτής της κατάστασης ήταν να μην είναι δυνατή πλέον η υλοποίηση εντός του ορίζοντα του δεύτερου Κοινοτικού Πλαισίου Στήριξης. Το περνάμε το έργο στο τρίτο Κοινοτικό Πλαίσιο Στήριξης με προτεραιότητα. Ασφαλώς από πλευράς Υπουργείου Γεωργίας, γίνεται ό,τι μπορούμε καλύτερο, όπως καταλαβαίνετε, κύριε συνάδελφε, αλλά δεν είναι μόνο δική μας ευθύνη αυτό. Κυρίως δεν είναι δική μας ευθύνη.
ΑΘΑΝΑΣΙΟΣ ΔΑΒΑΚΗΣ: ....
ΠΡΟΕΔΡΟΣ (Απόστολος Κακλαμάνης): Να μη γίνει καμία διακοπή, παρακαλώ. Τρίτη είναι η με αριθμό 210/9.11.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Περιβάλλοντος Χωροταξίας και Δημοσίων 'Εργων, Υγείας και Πρόνοιας, σχετικά με τις πρόσφατες πλημμύρες στη Λακωνία, Μαγνησία, την αποκατάσταση των ζημιών κλπ., η οποία διαγράφεται λόγω κωλύματος του αρμοδίου Υπουργού.
ΝΙΚΟΛΑΟΣ ΓΚΑΤΖΗΣ: Μου επιτρέπετε, κύριε Πρόεδρε; ΠΡΟΕΔΡΟΣ (Απόστολος Κακλαμάνης): Ο Κανονισμός, κύριε Γκατζή, είναι γνωστός. Να μην επαναλαμβάνουμε κάθε φορά τα ίδια πράγματα. Μπορείτε να επαναφέρετε την ερώτηση.
ΝΙΚΟΛΑΟΣ ΓΚΑΤΖΗΣ: Γίνεται συστηματικά αυτό.
ΠΡΟΕΔΡΟΣ (Απόστολος Κακλαμάνης): Αυτό είναι θέμα πολιτικής ευθύνης του αρμοδίου Υπουργού. Πειθαρχικά μέτρα από τον Κανονισμό δεν προβλέπονται, όπως γνωρίζετε. Δεν έχει νόημα να επαναλαμβάνουμε γνωστά ήδη σε όλους πράγματα.
Τέταρτη είναι η με αριθμό 214/10.11.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ, προς τον Υπουργό Εθνικής Παιδείας και Θρησκευμάτων, σχετικά με την απόφαση του Υπουργείου για αναγκαστική απαλλοτρίωση της Σχολής "ΜΠΑΡΜΠΙΚΑ", η οποία διαγράφεται λόγω κωλύματος του αρμοδίου Υπουργού.
Η πέμπτη επίκαιρη ερώτηση με αριθμό 211/10.11.99 της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων προστασίας του περιβάλλοντος από τη μόλυνση που προκαλεί το εργοστάσιο "ΦΟΙΒΟΣ" στην Καλλιθέα, διαγράφεται λόγω κωλύματος του κυρίου Υπουργού.
Εισερχόμαστε στις επίκαιρες ερωτήσεις δεύτερου κύκλου.
Η πρώτη επίκαιρη ερώτηση με αριθμό 205/8.11.99 του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Μεταφορών και Επικοινωνιών, Υγείας και Πρόνοιας, σχετικά με τη λήψη μέτρων προστασίας της υγείας, από τη χρήση κινητών τηλεφώνων, διαγράφεται λόγω κωλύματος του κυρίου Υπουργού.
Επίσης, η δεύτερη επικαίρη ερώτηση με αριθμό 209/9.11.99 του Βουλευτή της Νέας Δημοκρατίας κ. Γεωργίου Αλογοσκούφη προς τον Υπουργό Εξωτερικών, σχετικά με τις προθέσεις της Κυβέρνησης για την υπεράσπιση της ελληνικής γλώσσας στα πλαίσια της Ευρωπαϊκής 'Ενωσης, διαγράφεται λόγω κωλύματος του κυρίου Υπουργού.
Τρίτη είναι η με αριθμό 218/10.11.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Γεωργίας, Εργασίας και Κοινωνικών Ασφαλίσεων, σχετικά με την πληρωμή των τοματοπαραγωγών Μαγνησίας, για την παραγωγή που παρέδωσαν στη βιομηχανία "ΕΛΙΤΑ" κλπ.
Πρέπει με την ευκαιρία αυτή, κύριε συνάδελφε, να σας πω -διότι πρέπει τον Κανονισμό να τον βλέπουμε από όλες του τις πλευρές- ότι εδώ ειδικά στην περίπτωση τη δική σας εφαρμόζεται πλήρως ο Κανονισμός, ο οποίος προβλέπει ότι οι ερωτήσεις του δευτέρου κύκλου επιλέγονται για την περίπτωση που θα ματαιωθεί συζητήση ερωτήσεως του πρώτου κύκλου του αντιστοίχου κόμματος. Κατά σύμπτωση είναι δική σας και η πρώτη και η δεύτερη. Επομένως εφαρμόζεται πλήρως ο Κανονισμός.
Το ότι εμείς συζητούμε και το δεύτερο κύκλο των ερωτήσεων, αυτό οφείλεται στο γεγονός ότι το Προεδρείο θέλει να διευκολύνει τον Κοινοβουλευτικό 'Ελεγχο, άλλως με αυστηρή εφαρμογή του Κανονισμού θα έπρεπε να συζητούνται μόνο οι ερωτήσεις του πρώτου κύκλου.
Λοιπόν, πρέπει για όλα τα ζητήματα και το Σώμα και η Κυβέρνηση να κοιτάζει πώς διευκολύνεται περισσότερο η συζήτηση, πως λειτουργεί καλύτερα ο Κανονισμός. Το Προεδρείο προσπαθεί να διευκολύνει και τις δύο πλευρές, ώστε να γίνεται καλύτερα η δουλειά μας σε αυτήν την Αίθουσα.
Η επίκαιρη ερώτηση, λοιπόν, του κ. Γκατζή έχει ως εξής: "Ανάστατοι είναι οι τοματοπαραγωγοί της Μαγνησίας από το οικονομικό αδιέξοδο στο οποίο τους οδήγησε η ασύδοτη και σκόπιμη καθυστέρηση πληρωμής τους από τη Βιομηχανία "ΕΛΙΤΑ" στην οποία παρέδωσαν την παραγωγή τους. Ενώ άλλα εργοστάσια επεξεργασίας βιομηχανικής τομάτας -κατά πληροφορίες- έχουν καταβάλλει στους παραγωγούς το 50% της αξίας του προϊόντος που παρέδωσαν, η "ΕΛΙΤΑ" παρ'ότι όφειλε, δεν έχει καταθέσει ούτε την εγγυητική επιστολή με το 25% της αξίας της βιομηχανικής τομάτας, που θα παραλάμβανε για να μπορέσουν οι παραγωγοί να πάρουν από την αρχή μέρος των χρημάτων τους. Επίσης, η βιομηχανία χρωστάει στους εργαζόμενους τα δεδουλευμένα τριών μηνών (Αυγούστου, Σεπτέμβρη, Οκτώβρη) και τα επιδόματα αδείας 1998, 1999, με αποτέλεσμα να έχουν προχωρήσει σε αγωνιστικές κινητοποιήσεις διεκδικώντας την καταβολή τους.
Ερωτώνται οι κύριοι Υπουργοί τι μέτρα σκοπεύει να πάρει η Κυβέρνηση, ώστε: - Να πληρωθούν άμεσα οι πάνω από διακόσιοι τοματοπαραγωγοί της Μαγνησίας; - Και να καταβληθούν τα δεδουλευμένα στους εργαζόμενους της βιομηχανίας;" Ο Υφυπουργός Γεωργίας κ. Βρεττός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Το Υπουργείο Γεωργίας, κύριε συνάδελφε, σε συνεργασία με την αρμόδια Διεύθυνση Γεωργίας της Νομαρχιακής Αυτοδιοίκησης Μαγνησίας έχει ενημερώσει τις ομάδες παραγωγών, ώστε να συντονιστούν οι ενέργειες για να υποχρεωθεί η βιομηχανία να εξοφλήσει τους παραγωγούς.
(Στο σημείο αυτό, την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Υπάρχουν σήμερα στην κατοχή της εν λόγω βιομηχανίας ποσότητες τοματοπολτού αξίας δύο δισεκατομμυρίων (2.000.000.000) δραχμών, ποσό που υπερκαλύπτει την αξία της πρώτης ύλης που παραλήφθηκε από τη βιομηχανία. Η βιομηχανία "ΕΛΙΤΑ" έχει καταβάλλει τμήμα της αξίας της τομάτας της ομάδας παραγωγών Βόλου και διαβεβαιώνει ότι σύντομα θα προβεί στην εξόφληση των παραγωγών. Επιχειρούμε ένα συντονισμό ανάμεσα στις ομάδες παραγωγών, έτσι ώστε να εκδιωχθεί η εξασφάλιση της πληρωμής τους.
Τώρα, σχετικά με την ερώτησή σας που αφορά το σκέλος της πληρωμής των εργαζομένων, είχαμε από το Υπουργείο Εργασίας και Κοινωνικών Ασφαλίσεων μία απάντηση, της οποίας τμήμα σας μεταφέρω.
"Σε τηλεφωνική επικοινωνία που είχαν στις 11.11.99 -δηλαδή χθες- με τον Πρόεδρο του Συνδέσμου Εργαζομένων ΑΔΕΛΚΑΝ ΕΛΙΤΑ ΑΒΕΕ δήλωσε ότι σήμερα 11.11.99 καταβάλλεται από την επιχείρηση το υπόλοιπο των δεδουλευμένων αποδοχών μηνός Αυγούστου 1999, στις 17.11.1999 θα καταβληθεί το μισό των δεδουλευμένων αποδοχών μηνός Σεπτεμβρίου 1999.
Το χρονοδιάγραμμα καταβολής του υπολοίπου μισού του μηνός Σεπτεμβρίου, οι δεδουλευμένες αποδοχές του μηνός Οκτωβρίου 1999, οι αποδοχές αδείας και επιδόματος αδείας 1998 και 1999 θα συζητηθεί μεταξύ του Συνδέσμου Εργαζομένων και της επιχείρησης αύριο 12.11.1999".
Σας γνωρίζουμε επίσης ότι ο σύνδεσμος εργαζομένων ΑΔΕΛΚΑN ΕΛΙΤΑ ΑΒΕΕ, γνωρίζοντας τις οικονομικές δυσχέρειες της επιχείρησης, συμφωνεί στην καθυστέρηση καταβολής δεδουλευμένων αποδοχών, μέσα στα πλαίσια χρονοδιαγράμματος που ο ίδιος προτείνει στην επιχείρηση. Η εταιρεία ΑΔΕΛΚΑN βέβαια είναι ένα μεγάλο πρόβλημα. 'Εχετε δίκιο σε αυτό που λέτε, δηλαδή, ενώ της εζητήθη δεν κατέθεσε την εγγυητική το 25%. Αυτό είναι ένα μεγάλο πρόβλημα και παρακαλώ να βοηθήσουμε όλοι να λυθεί. Δηλαδή θα πρέπει, εάν δεν είναι συνεπής στις υποχρεώσεις της, να μην πάρει ποσόστωση ντομάτας τον επόμενο χρόνο. 'Εχει προειδοποιηθεί γι'αυτό και συνεπώς οι εργαζόμενοι θα πρέπει να καταλάβουν ότι θα πρέπει να βοηθήσουν οι ίδιοι, ώστε η εταιρεία ΑΔΕΛΚΑΝ να είναι συνεπής στις υποχρεώσεις της. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο για δύο λεπτά για να αναπτύξει την επίκαιρη ερώτησή του.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Κύριε Υπουργέ, κατανοώ την κατανόηση που δείχνετε για τα προβλήματα που έχουν οι εργαζόμενοι. Θα πρέπει να πούμε όμως ότι, εάν σας είπε η ΕΛΙΤΑ ότι έχει δώσει μία προκαταβολή στους αγρότες ή κάποιο ποσό κλπ., αυτό δεν είναι αλήθεια. Σήμερα οι αγρότες έχουν περικυκλώσει τη βιομηχανία και απαιτούν να πάρουν μέρος των χρημάτων τους.
Θα πρέπει να δείτε, κύριε Υπουργέ, ότι η βιομηχανία αυτή έχει ταλαιπωρήσει πολύ και το νομό και το φυσικό περιβάλλον και την περιοχή. Ξέρετε πολύ καλά ότι με χρέη δεκαεννέα δισεκατομμυρίων (19.000.000.000) και είκοσι δισεκατομμυρίων (20.000.000.000) την αγόρασε ο ίδιος ο επιχειρηματίας με ενάμισι δισεκατομμύριο (1.500.000.000) δραχμές και συνεχίζει αυτή την πολιτική. Κατά την άποψή μας, λοιπόν, υπάρχει και μεγάλη ανοχή από την Κυβέρνηση.
Τι θα πει ότι θα πρέπει να το δούμε μαζί με τους εργαζόμενους; Οι εργαζόμενοι πεινάνε, κύριε Υπουργέ. Ξέρετε ότι έχουν τρεις μήνες να πληρωθούν, δεν έχουν πάρει επιδόματα αδείας προηγούμενων χρόνων κλπ. Επίσης, κύριε Υπουργέ, αφού δούμε τι θα γίνει με όλες αυτές τις πιέσεις που λέτε ότι μπορούμε να ασκήσουμε και με τις ποσοστώσεις κλπ και αν δεν γίνει τίποτα τελικά με αυτήν την επιχείρηση και συνεχίσει να είναι ασυνεπής, θα πρέπει να σταματήσει εν πάση περιπτώσει αυτή η κατάσταση. Μέχρι πού θα πάει; Εκμεταλλεύεται την κατάσταση εν ονόματι των εργαζομένων ότι δήθεν αυτοί θα οδηγηθούν στην ανεργία κλπ. Τι θα γίνει με αυτούς τους επιχειρηματίες, οι οποίοι είναι ασύδοτοι πέρα για πέρα και στο περιβάλλον και στις υποχρεώσεις και στην παραγωγή και νέμονται και όλες τις επιδοτήσεις; Απ'αυτήν την άποψη θα ήθελα, κύριε Υφυπουργέ, να πάρετε πιο αυστηρά μέτρα, ώστε να μπορέσουν και οι αγρότες να πάρουν τα λεφτά τους και σύντομα μάλιστα. Είναι γνωστό ότι άλλες επιχειρήσεις έχουν δώσει και το 50%. Το ξέρετε και σεις καλύτερα από εμένα. Αυτή ούτε το 25% που υποχρεούται να δώσει ως προκαταβολή για τις επιταγές έχει δώσει και όπου έχει δώσει μία-δύο επιταγές και σε αυτές αθέτησε τις υποχρεώσεις της να τις πληρώσει, λέγοντας "όταν έχω θα σας πληρώσω". Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά για να δευτερολογήσει.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε συνάδελφε, δεν διαφωνώ καθόλου με την τακτική και την πρακτική την οποία προτείνετε. Η εταιρεία αυτή είναι η μοναδική εταιρεία παραγωγής βιομηχανικής ντομάτας, η οποία δεν κατέθεσε τις εγγυητικές επιστολές. 'Ηδη την έχουμε προειδοποιήσει ότι θα λάβουμε αυστηρότατα μέτρα. Δεν θα διαφωνήσω μαζί σας στο να λάβουμε αυστηρότερα μέτρα και να μην της δώσουμε ποσόστωση. Μόνο θα παρακαλούσα να σκεφθούμε ότι, όταν θα έχουμε τις αντιδράσεις για τη μη χορήγηση της ποσόστωσης, να το στηρίξουμε οι πάντες αυτό.
Συμφωνώ μαζί σας ότι τέτοιοι επιχειρηματίες, όποιοι και αν είναι αυτοί -δεν τους ξέρω προσωπικά, ούτε ξέρω τα ονόματά τους- δεν αξίζουν να λειτουργούν στα πλαίσια μίας εξυγίανσης που θέλουμε να πετύχουμε στο χώρο της βιομηχανίας και της γεωργίας. Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ακολουθεί η με αριθμό 212/10-11-1999 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς την Υπουργό Πολιτισμού, σχετικά με την ολοκλήρωση του Μουσείου στο Δήμο Καλαβρύτων.
H ερώτηση του κ. Δημαρά είναι η ακόλουθη: "Πενήντα χρόνια μετά τη λήξη του δευτέρου Παγκοσμίου Πολέμου η Πολιτεία, ενώ τιμά τα ολοκαυτώματα άλλων εθνών και φυλών που έπεσαν πολεμώντας το ναζισμό, με ανέγερση μνημείων, τελετές κλπ. δεν έχει κάνει τίποτα ουσιαστικό για να αναδείξει και να τιμήσει το Ελληνικό Ολοκαύτωμα.
Ερωτάται η κυρία Υπουργός Πολιτισμού: Πότε επιτέλους θα ολοκληρωθεί το Μουσείο; Γιατί η λειτουργία του καθυστερεί, αφού, όπως έχει σχεδιασθεί, πρόκειται να στεγάσει όλα τα ολοκαυτώματα με εθνική και διεθνή εμβέλεια;" Ο Υφυπουργός Πολιτισμού κ. Φούρας έχει το λόγο για τρία λεπτά για να πρωτολογήσει.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, είναι η δεύτερη φορά μέσα σε δεκαπέντε περίπου ημέρες που ερχόμαστε με τη διαδικασία των επικαίρων ερωτήσεων, για να απαντήσουμε σχετικά με το θέμα της λειτουργίας του Μουσείου Καλαβρυτινού Ολοκαυτώματος. Σε λίγες μέρες, στις 13 Δεκεμβρίου, συμπληρώνονται πενήντα έξι χρόνια από τη μέρα που το σύνολο του ανδρικού καλαβρυτινού πληθυσμού εσφαγιάσθη από τους κατακτητές.
Είναι αλήθεια ότι έχει γίνει μια μεγάλη προσπάθεια για το Μουσείο Καλαβρυτινού Ολοκαυτώματος για την ίδρυση, την εγκατάσταση και τη λειτουργία του και βεβαίως υπάρχει μια σημαντική καθυστέρηση όσον αφορά την ολοκλήρωσή του.
Δεν πρόκειται φυσικά -και νομίζω ότι εκ λάθους αναγράφεται στη ερώτηση για το μουσείο όλων των ολοκαυτωμάτων της χώρας, πρόκειται για το Μουσείο Καλαβρυτινού Ολοκαυτώματος. 'Ετσι έχει προβλεφθεί και τόσο ο συστατικός νόμος όσο και οι αποφάσεις αναφέρονται μόνο στο Καλαβρυτινό Ολοκαύτωμα.
'Εχω ασχοληθεί προσωπικά -και να μου επιτρέψει ο αγαπητός συνάδελφος το ιδιαίτερο ενδιαφέρον- γιατί στο κτίριο που πρόκειται να εγκατασταθεί το Μουσείο Καλαβρυτινού Ολοκαυτώματος τελείωσα το δημοτικό σχολείο. Υπήρξαν εμπλοκές και κυρίως οι εμπλοκές δημιουργήθηκαν εκ των ένδω, αλλά δεν είναι ώρα να συζητήσουμε για τις ευθύνες καθυστέρησης.
Εκείνο το οποίο εγώ οφείλω να πω στον αγαπητό κ. Δημαρά, είναι ότι το αργότερο 10 Δεκέμβρη με παρέμβαση του Υπουργείου Πολιτισμού θα έχει παραδοθεί η μελέτη μηχανολογικών και ηλεκτρολογικών εγκαταστάσεων. 'Εχουν υπάρξει λάθη στην αρχιτεκτονική μελέτη και βεβαίως πολύ σύντομα -επειδή το κόστος των μηχανολογικών του ίδιου του έργου δεν είναι σημαντικά μεγάλο- θα έχει ολοκληρωθεί το μουσείο και θα λειτουργήσει.
Ως παρένθεση, θα ανοίξει στις 13 Δεκεμβρίου φέτος το μουσείο με μια ειδική έκθεση αφιερωμένη στα ολοκαυτώματα και στο Καλαβρυτινό Ολοκαύτωμα και επειδή έχει ανταποκριθεί ο Πρόεδρος της Δημοκρατίας σε πρόσκληση του δήμου, ελπίζουμε ότι αυτός θα είναι εκείνος που θα το ανοίξει και θα είναι προσβάσιμο στο κοινό. Παρ'όλα αυτά, δεν θα είναι από 13/12/99 το ολοκληρωμένο μουσείο, παρ'ότι έχουμε στα χέρια μας την ολοκληρωμένη πλέον μουσειολογική μελέτη.
'Εχω ένα έγγραφο του Δήμου Καλαβρύτων σήμερα, το οποίο θα δώσω στον αγαπητό συνάδελφο και από το οποίο φαίνεται ότι το ενδιαφέρον του Υπουργείου Πολιτισμού είναι και διαρκές και η εμμονή του στη λειτουργία του Ολοκαυτώματος είναι συγκεκριμένη. Μας συνέβη, όμως, κάτι ιδιαίτερα τραγικό. Μέλος της διοίκησης του μουσείου, το οποίο κινεί και τις διαδικασίες των ερωτήσεων -και να σταματήσει αυτή η υπόθεση, δεν αναφέρομαι σε εσάς, κύριε Δημαρά- χρησιμοποιεί το μουσειακό υλικό για προσωπική χρήση. Ενώ το μουσειακό υλικό ανήκει στην ιστορία και η ιστορία θα πρέπει να διδάσκεται στους νέους, για να αποφύγουμε άλλα ολοκαυτώματα στο μέλλον.
ΠΡΟΕΔΡΕΥΩΝ (Παναγιώτης Σγουρίδης): Ο κ. Δημαράς έχει το λόγο.
ΙΩΑΝΝΗΣ ΔΗΜΑΡΑΣ: Κύριε Πρόεδρε, θέλω να πω στον κύριο Υφυπουργό ότι αυτή η αντιδιαστολή ανάμεσα στο γεγονός, δηλαδή, ότι καθυστερεί η λειτουργία του Καλαβρυτινού Μουσείου, με την ιδιωτική δραστηριότητα κάποιου μέλους να χρησιμοποιεί το υλικό για προσωπική χρήση, δεν είναι αντικείμενο της ερώτησης που έχω καταθέσει. Και πολύ περισσότερο θα μου επιτρέψει ο κύριος Υφυπουργός να του πω, ότι δεν είμαι σε θέση να κρίνω και επομένως να τοποθετηθώ επί του θέματος.
Εκείνο το οποίο όμως μου έχει προκαλέσει εντύπωση είναι το γεγονός ότι συνεχώς δίνονται υποσχέσεις για τη λειτουργία του μουσείου εδώ και δεκαπέντε ολόκληρα χρόνια. Η μετατροπή, δηλαδή, του δημοτικού σχολείου το οποίο τελείωσε ο κ. Φούρας για να μετατραπεί σε μουσείο έκανε πέντε ολόκληρα χρόνια και άλλα δεκαπέντε ακόμη για να τελειώσει όλη η λειτουργία, κάτι που παραδέχθηκε και ο κύριος Υφυπουργός λίγο πριν.
Είναι εντυπωσιακό και εξαιρετικά ενδιαφέρον να δει κανείς ότι από τις παραστάσεις, τις ερωτήσεις Βουλευτών -και δεν είμαι ο μόνος που κάνει ερώτηση για το θέμα του Μουσείου του Καλαβρυτινού- τα δημοσιεύματα του Τύπου και την αλληλογραφία μεταξύ των Υπουργείων και των γραφειοκρατών υπάρχει ένας τόμος ολόκληρος που θα μπορούσε να δημοσιευθεί και να είναι μνημείο, λες και η υπόθεση που θα μπορούσε να είχε λυθεί, δεν λύνεται εξαιτίας ενδεχομένως και άλλων τινών που δεν γνωρίζω.
Εκείνο το οποίο έχει σημασία είναι ότι εδώ και αρκετά χρόνια από το Φεβρουάριο του 1994, μέχρι και τον Ιανουάριο του 1998 οι αρμόδιοι Υπουργοί Πολιτισμού υπόσχονται ότι το μουσείο θα λειτουργήσει και κάθε φορά στην αρχή του χρόνου, μεταθέτουν τη λειτουργία του προς το τέλος της χρονιάς. Κάτι παρόμοιο άκουσα και πριν από τον κύριο Υφυπουργό. 'Οτι θα λειτουργήσει οπωσδήποτε στις 13 Δεκεμβρίου. Η τελευταία φορά που είχαν υποσχεθεί ότι το μουσείο θα λειτουργούσε ήταν τον Οκτώβριο του 1998. Αυτά τα λίγα με την επιθυμία και τη διαβεβαίωση στον κύριο Υφυπουργό ότι όσο θέλει και εκείνος να λειτουργήσει το Μουσείο των Καλαβρύτων, άλλο τόσο θέλουμε όλοι μας.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, το έγγραφο του Δήμου Καλαβρύτων θα το καταθέσω προς δημόσια χρήση.
Αναφορικά τώρα με το αντικείμενο της ερώτησης. Η ερώτηση αυτή είναι μια απ'τις πολλές που τελευταία πλήθυναν περίεργα -έτσι λέει ο Δήμος Καλαβρύτων-και αυτός που τις υποκινεί δεν είναι ούτε η δημοτική αρχή ούτε η διοίκηση του μουσείου. Διαβάζω από το κείμενο του Δήμου Καλαβρύτων. Είχαμε τονίσει πως είμαστε πεπεισμένοι για το διαρκές και απεριόριστο ενδιαφέρον της ελληνικής Κυβέρνησης και του Υπουργείου Πολιτισμού για την ολοκλήρωση της λειτουργίας του μουσείου. Αφειδόλευτα χρηματοδότησε το Υπουργείο Πολιτισμού τις εργασίες ανακαίνισης του ιστορικού κτιρίου του δημοτικού μουσείου. Χρηματοδότησε επίσης τις λειτουργικές δαπάνες, τις δαπάνες εξοπλισμού και αμοιβής επιστημονικών συνεργατών. Διέθεσε για μεγάλο χρόνο επιστημονική ομάδα, που μελέτησε και ολοκλήρωσε τη μουσειολογική μελέτη για την οργάνωση των εκθεσιακών χώρων".
Τι συμβαίνει, κύριε Δημαρά; Συμβαίνει κάτι το ιδιαίτερα ενοχλητικό για μένα που κατάγομαι από κει. Μέλος της διοίκησης του μουσείου, χρησιμοποιώντας τη σφραγίδα του μουσείου επισκέφθηκε τη Γερμανία, είχε πρόσβαση εξ αυτής της ιδιότητας στα γερμανικά αρχεία, πήρε το υλικό, υποτίθεται ότι δούλευε και συνεργαζόταν με τις υπηρεσίες του Υπουργείου Πολιτισμού.
'Ολο αυτό το αρχαίο υλικό υπάρχει αλλά όχι στο Υπουργείο Πολιτισμού και θα υπάρξουν, όπως μου είπε ο Δήμαρχος Καλαβρύτων, δικαστικές προσπάθειες για να μπορέσει το μουσειακό υλικό να έρθει στην ευθύνη του Δήμου και του Μουσείου Καλαβρύτων.
Και αυτό το μέλος για το οποίο ήδη μίλησα είναι εκείνο που υποκινεί αυτές τις ερωτήσεις για να καλύψει τις ιδιοτελείς και απαράδεκτες για τον τόπο μας προσπάθειές του.
ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 215/10-11-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Γεωργίας, σχετικά με τη λήψη μέτρων αναβάθμισης του Συμβουλίου Αγροτικής Πολιτικής, η οποία διαγράφεται κατόπιν συνεννοήσεως του ερωτώντος Βουλευτή και του κυρίου Υφυπουργού.
Κύριοι συνάδελφοι, εξαντλήθηκε ο κατάλογος των επικαίρων ερωτήσεων.
Διακόπτουμε για πέντε λεπτά.
(Δ Ι Α Κ Ο Π Η ) (ΜΕΤΑ ΤΗ ΔΙΑΚΟΠΗ) 
ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση.
Εισερχόμαστε στην ημερήσια διάταξη των ΕΠΕΡΩΤΗΣΕΩΝ Θα συζητηθεί η με αριθμό 1/23.6.99 επερώτηση των Βουλευτών κ. Θεοδώρας Μπακογιάννη και κυρίων Ιωάννη Τζωάννου, Θεοδώρου Δαμιανού, Σταύρου Παπαδόπουλου, Μιλτιάδη 'Εβερτ, Γεωργίου Καρατζαφέρη και Προκόπη Παυλόπουλου προς τον Υπουργό Ανάπτυξης, σχετικά με την πώληση της Αθηναϊκής Χαρτοποιίας Α.Ε.
ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, αν μου επιτρέπετε, θα παρακαλούσα στη θέση μου, μια και είμαι πρώτη ομιλήτρια, να ομιλήσει ο κ. Καρατζαφέρης και να ακολουθήσουν οι άλλοι συνάδελφοι.
ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Μπακογιάννη. 'Αλλωστε υπάρχει επιστολή από το κόμμα σας με την οποία ορίζεσθε Κοινοβουλευτικός Εκπρόσωπος για τη συζήτηση της σημερινής επερώτησης.
Επίσης από το Συνασπισμό της Αριστεράς και της Προόδου με επιστολή του Προέδρου του κ. Κωνσταντόπουλου ορίζεται Κοινοβουλευτικός Εκπρόσωπος ο Βουλευτής κ. Ευάγγελος Αποστόλου.
Επίσης με επιστολή ο Κοινοβουλευτικός Εκπρόσωπος του ΚΚΕ κ. Κολοζώφ ορίζει Κοινοβουλευτικό Εκπρόσωπο του ΚΚΕ για την επερώτηση αυτή τον Ε' Αντιπρόεδρο της Βουλής κ. Δημήτριο Β. Κωστόπουλο.
Το λόγο έχει ο κ. Γεώργιος Καρατζαφέρης.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Υφυπουργέ, θα μπορούσε αυτή η επερώτηση να μη συζητηθεί σήμερα με μία και μόνο δήλωσή σας. Να μας δείξετε τα παραστατικά των τριάντα έξι δισεκατομμυρίων (36.000.000.000) δραχμών που πήρατε από την πώληση της "SOFTEX". 'Εχετε να μας δώσετε αυτήν την απόδειξη, κύριε Υφυπουργέ, για να σταματήσουμε εδώ τη διαδικασία; Mας διαβεβαιώσε η προκάτοχός σας στο Υπουργείο και νυν Επίτροπος ότι το τίμημα ήταν τριάντα έξι δισεκατομμύρια (36.000.000.000) δραχμές. Δώστε μας τα παραστατικά ότι το δημόσιο εισέπραξε τα τριάντα έξι δισεκατομμύρια δραχμές για να μην υπάρξει η περαιτέρω διαδικασία και ο έλεγχος. Αν και εφ' όσον δεν υπάρξουν τα τριάντα έξι δισεκατομμύρια για τα οποία κατ' επανάληψη διαβεβαίωσε τον ελληνικό λαό και από τηλεοράσεως και από συνεντεύξεις, αλλά και από συζητήσεις πολλών ερωτήσεων μέσα στην Αίθουσα αυτή ότι τα εισέπραξε, τότε βεβαίως έχω την αίσθηση ότι βρισκόμαστε σε πάρα πολύ δεινή θέση για να υπερασπισθείτε κάτι το οποίο όλοι γνωρίζουμε ότι δεν συνέβη, δηλαδή, η καταβολή των τριάντα έξι δισεκατομμυρίων δραχμών. Μια και, λοιπόν, μιλούσαμε πάντα για τριάντα έξι δισεκατομμύρια δραχμές και είχαμε προλειάνει το έδαφος για τριάντα έξι δισεκατομμύρια δραχμές, πέρασε το θέμα από τη Βουλή με την πίστη όλων μας ότι το τίμημα ήταν τριάντα έξι δισεκατομμύρια. Μιλάμε, δηλαδή, και για εξαπάτηση της Εθνικής Αντιπροσωπείας. Σοβαρότατα θέματα.
Ερχόμαστε από την αρχή και εξηγούμαστε ότι η κατακύρωση δεν έγινε στον πλειοδότη. 'Εγινε σε κάποιον με λογιστικά τετρίπια τα οποία απεδέχθη ο οργανισμός και εν συνεχεία η Υπουργός. Βγήκε να σας παρουσιάσει τον δήθεν πλειοδότη.
Εάν πράγματι θέλουμε να μιλάμε για διφάνεια σε αυτήν την Αίθουσα, εάν πράγματι θέλετε να είμαστε καθαροί προς τα έξω, κύριε Υπουργέ, στείλτε αυτήν τη σύμβαση στο Ελεγκτικό Συνέδριο και από εκεί και πέρα θα δείτε τα αποτελέσματα. Εξάλλου είναι μια δέσμευση και του Πρωθυπουργού της χώρας, αλλά και του Υπουργού Ανάπτυξης ότι κάθε σύμβαση πάνω από πεντακόσια εκατομμύρια δραχμές θα πάει στο Ελεγκτικό Συνέδριο. Εδώ μιλάμε για τριάντα έξι δισεκατομμύρια. Στείλτε την, λοιπόν, εκεί στο Ελεγκτικό Συνέδριο και θα δείτε πόσες παραφωνίες θα βρεθούν μέσα και εάν θα κυρωθεί αυτή η σύμβαση ή όχι.
Η ιστορία δεν είναι καινούρια. Ξεκινάει απο πάρα πολύ παλαιά όταν υπήρχε το μονοπώλιο της "SOFTEX" και όταν τότε, σε συνεννόηση με την κυβέρνηση των συνταγματαρχών, εζητήθη από τον Κεφάλα να κάνει ένα εργοστάσιο στη Δράμα για να υπάρξει το λεγόμενο δημοσιογραφικό χαρτί. Χαρτί το οποίο βγήκε βέβαια στη Δράμα, αλλά από το οποίο τότε κανένας 'Ελληνας εκδότης δεν πήρε ούτε ένα κιλό. 'Ηρθε μετά την κατάσταση του Παπαδόπουλου, ο Ιωαννίδης έκλεισε το εργοστάσιο και από εκεί και πέρα άρχισαν όλα τα δράματα. Μια μεγάλη κραταιά επιχείρηση μέχρι τα μέσα της δεκαετίας του 1970 γίνεται προβληματική και το 1984 κρατικοποιείται στοιχίζοντας στους 'Ελληνες φορολογούμενους περισσότερο από τριάντα ένα δισεκατομμύρια δραχμές. Αρχίζουν, λοιπόν, οι περιπέτειες στην επιχείρηση, οριακά συν-πλην τα επόμενα χρόνια, για να φθάσουμε στα μέσα της δεκαετίας του 1990 όπου μπαίνει μέσα η εταιρεία "'Εγκον-Ζέντερ" ως διαχειρίστρια, κάτι δηλαδή, σαν τον Λυνς, κύριε Υπουργέ, στην Ολυμπιακή, για να αντιλαμβανόμαστε τι ακριβώς συμβαίνει. Και αρχίζει η εταιρεία να μπαίνει μέσα με εκρηκτικό ρυθμό. Το 1996 δέκα δισεκατομμύρια δραχμές, το 1997 δεκατρία δισεκατομμύρια τριακόσια εκατομμύρια δραχμές, το 1998 δεκαέξι δισεκατομμύρια δραχμές.
Οι διαδικασίες για την πώληση της "SOFTEX" θα μπορούσαν να αποτελέσουν διδακτορικό μάθημα στη μεγάλη των απατεώνων σχολή. Και όμως αυτό το πράγμα πέρασε από το ελληνικό Κοινοβούλιο λάθρα με συμμετοχή βεβαίως όχι μόνο της μιας πλευράς, η οποία μελέτησε την κομπίνα και την έστησε με πράγματι ταχυδακτυλουργικό τρόπο, αλλά και εκείνων οι οποίοι το απεδέχθησαν και το έφεραν στη συνέχεια στην Εθνική Αντιπροσωπεία.
Δηλαδή, πρώτα-πρώτα εμφανίζεται ο κ. Σογιούν. Ποιος είναι ο κ. Σογιούν; Είναι ο ίδιος άνθρωπος, για να δείτε τι κομπίνα είχε στηθεί τότε στον ΟΑΕ, ο οποίος για έξι μήνες "δούλευε" τον Πρωθυπουργό της χώρας, κύριε Υφυπουργέ, και δεν πήγαινε να υπογράψει την "Πειραϊκή Πατραϊκή". Ενθυμείστε τις διαρκείς προσκλήσεις που έκανε τότε ο κ. Σημίτης ως Υπουργός Βιομηχανίας και ξανά και ξανά και ο κ. Σογιούν είχε εξαφανιστεί. Δηλαδή, για όλες τις δουλειές υπήρχε ένας άνθρωπος, είτε υφάσματα ήταν, είτε χαρτιά υγείας είτε ναυπηγεία, ο Σογιούν εμφανιζότανε πάντα. Για να αρχίσουμε να μπαίνουμε λίγο στο νόημα, πώς είχε στηθεί η όλη δουλειά, η όλη διαδικασία, όλο το νονιλίκι.
'Ετσι, λοιπόν, μέσα στην όλη ιστορία είναι ο κ. Σογιούν, ο κ. Φορλίν και ο κ. Παρασκευάς, με αρκετούς άλλους συνεργάτες. Συνεργάτες όπως το νομικό γραφείο του κ. Κουταλίδη -κρατείστε λίγο το όνομα, θα το συναντήσουμε παρακάτω, κύριε Υφυπουργέ- στελέχη του ΟΑΕ της "'Εγκο-Ζέντερ" και βεβαίως το Υπουργείο Ανάπτυξης.
'Εστησαν, λοιπόν, αυτό το αριστοτέχνημα της κομπίνας το οποίο όντως επαναλαμβάνουμε για άλλη μία φορά, αξίζει διδακτορικό δίπλωμα για απάτες.
Η πρώτη φάση του σχεδίου άρχισε όταν ένας 'Ελληνας επιχειρηματίας ο οποίος ζει, κινείται και υπάρχει και λειτουργεί στο χώρο της χαρτοβιομηχανίας, ζήτησε να λάβει μέρος στο διαγωνισμό και άρχισαν τα νονιλίκια, "φύγε από τη μέση γιατί αν δεν φύγεις δεν θα διεκδικήσεις την ΜΕΛ, δεν θα μπεις στην άλλη διαδικασία κλπ.".
'Ολα αυτά δείχνουν το πνεύμα και τη διάθεση που υπήρχε πού θα καταλήξει η "SOFTEX". 'Εγινε, λοιπόν, ο πρώτος διαγωνισμός για τον οποίο διαγωνισμό επαίρετο η προκάτοχός σας κ. Διαμαντοπούλου ότι βρέθηκαν εκατόν σαράντα ενδιαφερόμενοι. Πήγαν εκατόν σαράντα ενδιαφερόμενοι, κυρίες και κύριοι συνάδελφοι, να λάβουν μέρος. Πόσοι πήγαν τελικά όμως; Πήγαν τρεις. Οι δύο αναγκαστικά, γιατί δεν μπορούσαν να κάνουν διαφορετικά (από την εγχώρια παραγωγή) και οι άλλοι εκατό τριάντα εφτά λακίσανε. Γιατί λακίσανε εφόσον ενδιαφέρονταν για το διαγωνισμό; Διότι πήραν χαμπάρι από τον τρόπο που έγινε ότι ήταν στημένη η όλη διαδικασία. Και έφυγαν. Και μόνο εξ αυτού του γεγονότος πρέπει να μπείτε σε έναν προβληματισμό, πώς δηλώνουν εκατό σαράντα, επαίρεται η Κυβέρνηση γι' αυτό και εμφανίζονται οι τρεις. Οι άλλοι έφυγαν, είδαν τα πράγματα ότι έχουν στηθεί. Οι άλλοι δύο δεν μπορούσαν να κάνουν διαφορετικά.
Γίνεται, λοιπόν, η πρώτη αξιολόγηση και βγαίνει ότι η εταιρεία στην οποία τελικά δόθηκε είναι δεύτερη με 5,3 δισ. προσφορά έναντι 5,8 του πραγματικού πλειοδότη ο οποίος αγνοήθηκε.
Γίνεται, λοιπόν, η δεύτερη φάση του διαγωνισμού και από τους τρεις οι οποίοι είχαν παραμείνει τελικά μέσα από τους εκατόν σαράντα, γίνεται η εξής διαδικασία.
Πρώτον, ζητούν για να δουν τι έχει δώσει ο καθένας βάσει του νόμου και ο συμβολαιογράφος αρνείται να δώσει αυτά τα στοιχεία με το έτσι θέλω. Οι διενεργούντες το διαγωνισμό αρνήθηκαν στη συνέχεια ότι η εταιρεία "Λόχινς" η οποία πήρε και το διαγωνισμό, είχε στη διάθεσή της όλα τα στοιχεία. Δηλαδή, γίνεται και πάλι ο διαγωνισμός στις 25.5.98. Και πάλι πλειοδότης ήταν η εγχώρια βιομηχανία με παρούσα αξία 6,91 έναντι 5,9 της "Λόχινς". Και όλα αυτά είναι στοιχεία τα οποία κατέθεσε η κ. Διαμαντοπούλου μέσα στη Βουλή. Βγαίνει, λοιπόν, προς τα έξω τότε ότι η εταιρεία "Λόχινς" έχει καταθέσει προσφορά με τριάντα έξι δισεκατομμύρια (36.000.000.000) δραχμές. 'Οταν ακούει κανείς αυτό το ποσό, υποκύπτει και λέει ότι είναι μεγάλο το τίμημα, δεν μπορεί παρά να πάρει το διαγωνισμό.
Να δούμε, λοιπόν, πόσο είναι αυτό το τριάντα έξι δισεκατομμύρια (36.000.000.000) δραχμές. Πόσο είναι; Πρώτα-πρώτα να πούμε πριν κάνουμε την ανάλυση, κύριε Υπουργέ, ότι το 37,5% της "SOFTEX" το είχε η Εθνική Τράπεζα. Και ξαφνικά ο κ. Καρατζάς ο οποίος είναι γνωστός δικηγόρος, έχει ένα μεγάλο γραφείο, σήμερα είναι και στη θέση την οποία γνωρίζετε όλοι, Διοικητής της Εθνικής Τραπέζης, μόλις διαπιστώνει ότι υπάρχει η κομπίνα, χαρίζει το 37,5% των τριάντα έξι δισεκατομμυρίων (36.000.000.000) δραχμών στο κράτος.
Λέει: "Δεν τα θέλω." Δεν τα θέλω σαν Εθνική Τράπεζα. Είναι τριάντα έξι δισεκατομμύρια (36.000.000.000) δραχμές. το 37,5% ανήκει στην Εθνική Τράπεζα και λέει "στα χαρίζω". Και μιλάμε ότι δεκαπέντε δισεκατομμύρια (15.000.000.000) δραχμές δεν τα ήθελε ο Καρατζάς. Γιατί κατάλαβε ότι δεν υπάρχουν καθόλου αυτά τα δισεκατομμύρια στη σύμβαση που υπάρχει.
'Ετσι λοιπόν, ο διοικητής της Εθνικής αποποιείται της ευθύνης και λέει ότι "εγώ δεν τα θέλω".
'Εχουμε λοιπόν τώρα, κυρίες και κύριοι, την εξής διαδικασία: Πρώτα πρώτα μέσα στο συμφωνητικό το οποίο υπάρχει, μιλάει για ένα "έκθεμα Ε", το οποίο όμως "έκθεμα Ε" ενάντια σε κάθε λογική -όπως λέει το έγγραφο που έχω στα χέρια μου- αναφέρεται μεν, αλλά το "έκθεμα Ε" μπαίνει μέσα δέκα μέρες μετά κατά τη συμβολαιογράφο. Δηλαδή, υπάρχει ένα συμβόλαιο το οποίο αναφέρεται στο "έκθεμα Ε," που είναι το κλειδί της απάτης και απ'ό,τι λέει εδώ η συμβολαιογράφος "το παρόν προσάρτημα στο υπ'αριθμόν 32219/18-12-98 συμβολαίου μου, εν Αθήναις 28-12-98". Δηλαδή, δέκα ημέρες μετά γίνεται το έκθεμα, όπου το ποσόν τον ενενήντα τεσσάρων εκατομμυρίων (94.000.000) δολαρίων, πέφτει στα δέκα εκατομμύρια (10.000.000) δολάρια.
Εδώ είναι η μεγάλη απάτη, κύριε Υπουργέ. Δεν ξέρω πόσο έχετε μελετήσει την υπόθεση, αλλά εδώ είναι το μεγάλο κλειδί. Τα ενενήντα τέσσερα εκατομμύρια (94.000.000) δολάρια για δέκα χρόνια, γίνονται δέκα εκατομμύρια (10.000.000) δολάρια, γιατί δέχθηκαν ως προεξοφλητικό επιτόκιο το νοτιοαμερικανικό 25%, όταν εσείς ήδη επαίρεσθε σήμερα, ότι ο πληθωρισμός είναι μόλις 2%. Εδώ, λοιπόν, επαναλαμβάνω είναι και η μεγάλη κομπίνα.
Και εν πάση περιπτώσει απ'αυτά τα λεφτά τα τριάντα έξι δισεκατομμύρια (36.000.000.000) δραχμές, έβγαλε από την τσέπη του έστω και δύο δισεκατομμύρια (2.000.000.000) δραχμές, τρία δισεκατομμύρια (3.000.000.000) δραχμές, τέσσερα δισεκατομμύρια (4.000.000.000) δραχμές, ο αγοραστής; Δεν έβγαλε ούτε ένα δισεκατομμύριο (1.000.000.000) δραχμές. Την όλη αγορά την έκανε με τετρακόσια είκοσι δύο εκατομμύρια (422.000.000) δραχμές. Και εν συνεχεία, αφού μπήκε μέσα στη SOFTEX στις 18-12-98 -γιατί στον ισολογισμό της 31-12-98 υπάρχει στο κυκλοφορούν ενεργητικό της εταιρείας της τάξεως των είκοσι τριων κόμμα 8 δισεκατομμυρίων (23.800.000.000) δραχμών-βρήκε είκοσι τρία κόμμα οκτώ δισεκατομμύρια (23.800.000.000) δραχμές. Τόσα βρήκε όταν μπήκε μέσα η εταιρεία. Τα βρήκε μέσα στο ταμείο, σε πιστωτές και στην αποθήκη. Από αυτά τα είκοσι τρία κόμμα οκτώ δισεκατομμύρια (23.800.000.000) δραχμές της εταιρείας και όχι του αγοραστή -εδώ είναι η μεγάλη υπόθεση, κύριε Πρόεδρε- από τα λεφτά που είχε ήδη η "SΟFΤΕΧ", όταν την πήρε ο άλλος στις 18 του μηνός -και αυτό αποδεικνύεται από τον ισολογισμό- παίρνει επτά δισεκατομμύρια (7.000.000.000) δραχμές, όχι από το ταμείο το δικό του, όχι από την τσέπη τη δική του. Και τα λεφτά αυτά της "SΟFΤΕΧ," ως διαχειριστής πλέον της υποθέσεως, τα δίνει στους πιστωτές, οι οποίοι βέβαια εκφράζονται με την Τράπεζα Κύπρου -δεν έχει σημασία- και εν συνεχεία τους δίνει μια εγγυητική επιστολή της τάξεως των είκοσι εννέα δισεκατομμυρίων εκατό εκατομμυρίων (29.100.000.000) δραχμών. Εγγυητική επιστολή δεκαετούς ισχύος.
Με το προεξοφλητικό επιτόκιο 25% όμως, το οποίο υπάρχει στο έκθεμα, το οποίο έκθεμα υπενθυμίζω ότι μπήκε δέκα μέρες αργότερα για να βγει αυτό το λογιστικό τερτίπι, η εγγυητική των είκοσι εννέα δισεκατομμυρίων εκατό εκατομμυρίων (29.100.000.000) δραχμών, είναι τρία δισεκατομμύρια (3.000.000.000) δραχμές. 'Ετσι, λοιπόν, από τα είκοσι τρία κόμμα οκτώ δισεκατομμύρια (23.000.000.000) δραχμές που βρήκε μέσα στη "SΟFΤΕΧ", δίνει επτά δισεκατομμύρια (7.000.000.000) δραχμές και τρία δισεκατομμύρια (3.000.000.000) δραχμές, δηλαδή, δέκα δισεκατομμύρια (10.000.000.000) δραχμές και μένουν και δεκατρία δισεκατομμύρια (13.000.000.000) δραχμές. 'Οχι μόνο δεν έδωσαν τα τριάντα έξι δισεκατομμύρια (36.000.000.000) δραχμές που μας είπατε μέσα στη Βουλή, δεν έδωσαν πάλι τα τριάντα έξι δισεκατομμύρια (36.000.000.000) δραχμές, τα οποία φωνάξατε σε συνεντεύξεις και από τηλεοράσεως, αλλά σε αυτόν ο οποίος πήρε τη "SΟFΤΕΧ" -χωρίς να δώσει μία δραχμή- έμειναν στο ταμείο του και δεκατρία δισεκατομμύρια (13.000.000.000) δραχμές. Και δεν είναι μόνο δεκα τρία δισεκατομμύρια (13.000.000.000) δραχμές, που έμειναν, κύριε Υπουργέ. 'Ενα δισεκατομμύριο (1.300.000.000) δραχμές του δώσατε εσείς με το άρθρο 36,2 την υπ'αριθμόν 12752/10-8-99 τροποποίηση των όρων του προσυμφώνου της 18/12/98.
Δηλαδή τους δίνετε και 1,3 δισεκατομμύρια πριμ. Επίσης, τους δίνετε 5,5 δισεκατομμύρια ως επιχορήγηση για κάθε απόλυση που θα ενεργούσαν πάνω από τους χίλιους διακόσιους εβδομήντα πέντε ανθρώπους που έβγαλε ως μίνιμουμ η Nιούγκο. Δηλαδή τους δίνετε δεκατρία δισεκατομμύρια που βρήκαν στο ταμείο διαφορά από τα δέκα που έδωσαν για να πάρουν τη "SOFTEX" -λεφτά επαναλαμβάνω της "SOFTEX" και όχι του αγοραστή ο οποίος δεν έχει βάλει ακόμα τίποτα από την τσέπη του- τους δίνετε 1,3 δισεκατομμύρια με την τροποποίηση της συμβάσεως, εσείς το κράτος -ακόμα δεν έχετε πάρει λεφτά και δίνετε λεφτά- και 5,5 δισεκατομμύρια που υπάρχουν μέσα ως όρος της συμβάσεως για κάθε απόλυση. Ο 'Ελληνας φορολογούμενος πολίτης έρχεται να πριμοδοτήσει τις απολύσεις τις οποίες θα κάνει ο αγοραστής της "SOFTEX".
Eκτός όλων αυτών έχουμε το κλείσιμο του εργοστασίου της Δράμας, που είναι το μεγάλο δράμα της "SOFTEX". 'Οπως ξέρετε, δόθηκαν αναγκαστικές άδειες και το Πάσχα και το καλοκαίρι και εδώ υπεισέρχεται λίγο η διαπλοκή, που σας έλεγα προηγουμένως. Σας υπενθυμίζω ότι ο άνθρωπος ο οποίος συνέταξε αυτήν τη σύμβαση, ο κ. Κουταλίδης, είναι ο νομικός σύμβουλος, ο εκτελεστικός νους του κ. Λαμπράκη.
Για ποιο λόγο μπαίνει η διαπλοκή στην υπόθεση; Γιατί δεν πρέπει να παίρνουν οι εφημερίδες χαρτί από το εργοστάσιο της Δράμας, στο οποίο δουλεύουν 'Ελληνες εργαζόμενοι. Πρέπει να κλείσει, να μείνουν αυτοί στο δρόμο, ούτως ώστε η διαπλοκή να έχει το αποκλειστικό προνόμιο του χαρτιού των εφημερίδων, για να μπορεί να τις πειθαναγκάζει, εκτός βέβαια από τον άμεσο και γρήγορο πλουτισμό.
Σας καταθέτω το έκθεμα ε' για να το μελετήσετε, κύριε Υπουργέ, και θα διαπιστώσετε πώς τα ενενήντα τέσσερα εκατομμύρια (94.000.000) γίνονται δέκα εκατομμύρια (10.000.000) δολάρια.
(Στο σημείο αυτό ο Βουλευτής κ. Γεώργιος Καρατζαφέρης καταθέτει για τα Πρακτικά το προαναφερθέν έκθεμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Είναι το ωραιότερο στοιχείο απάτης το οποίο θα μπορούσατε να δείτε. Σας θυμίζω ότι το συμβόλαιο υπεγράφη στις 18 Δεκεμβρίου και το έκθεμα στις 28 Δεκεμβρίου.
Εν τέλει το κράτος, ο πωλητής της "SOFTEX", η δική σας η σοσιαλιστική Κυβέρνηση, αφού απέλυσε χίλιους διακόσιους ανθρώπους και τους πέταξε στο δρόμο, με έξοδα του ίδιου του φορολογούμενου πολίτη ανέλαβε για την απόλυση αυτή σαράντα πέντε δισεκατομμύρια (45.000.000.000) δραχμές βάρος, κατέβαλε στους πιστωτές -δεν εισέπραξε από αυτούς- με τη σύμβαση του Ιουνίου του 1999 αυτό το ποσό.
Μου κάνει εντύπωση η πρεμούρα της ημερομηνίας της υπογραφής, κύριε Υπουργέ, μία εβδομάδα πριν αναλάβετε εσείς. Γιατί δεν άφησε η κ. Διαμαντοπούλου πριν αναχωρήσει για τις Βρυξέλλες ως επίτροπος να χειριστείτε εσείς το θέμα; Δεν σας είχε εμπιστοσύνη ότι θα πηγαίνατε και εσείς σε αυτήν τη διαδικασία; Για ποιο λόγο; Ξέραμε όλοι ότι θα γίνει επίτροπος, είχε γίνει ο διορισμός της, έφευγε και όμως είχε πρεμούρα να υπογράψει επί της δικής της υπουργίας αυτήν τη σύμβαση στις 2-61-1999. Αυτό κάτι πρέπει να μας πει, κύριε Υπουργέ.
Κατέβαλε, λοιπόν, το κράτος στους αγοραστές με τη σύμβαση στις 2-6-99 με τη μορφή καθαρού ενεργητικού και επιδοτήσεων 20,1 δισεκατομμύρια δραχμές, αυτά τα οποία βρίσκονταν στα ταμεία της "SOFTEX", αυτά τα οποία βρίσκονταν στους χρεώστες που χρώσταγαν στη "SOFTEX", αυτά τα οποία βρίσκονταν στην αποθήκη της "SOFTEX".
Τι κατέβαλαν οι αγοραστές; Από πουθενά δεν προκύπτει ότι κατέβαλαν τίποτα. Βεβαίως, κύριε Υπουργέ, πρέπει να υπενθυμίσω τη σαφή και τη κατηγορηματική δήλωση της κυρίας Υφυπουργού στην Αίθουσα ότι το τίμημα της "SOFTEX" είναι τριάντα έξι δισεκατομμύρια (36.000.000.000). Επιμένω σε αυτό.
Επομένως όχι μόνο δεν κατέβαλαν τα τριάντα έξι δισεκατομμύρια (36.000.000.000), αλλά έβαλαν στην τσέπη 13,1 δισεκατομμύρια. Τι έχασε το ελληνικό δημόσιο; 'Εχασε μόνο αυτά τα χρήματα, τα οποία εκαρπώθη ο αγοραστής από το ταμείο, δηλαδή τα είκοσι δισεκατομμύρια (20.000.000.000) δραχμές; 'Οχι. 'Εχασε τριάντα δύο δισεκατομμύρια (32.000.000.000) δραχμές. Από τη μία πλευρά έχασε είκοσι δισεκατομμύρια (20.000.000.000) δραχμές και από την άλλη δώδεκα δισεκατομμύρια (12.000.000.000) δραχμές, που δεν πήρε από τον κανονικό πλειοδότη, τον οποίο εσείς αγνοήσατε. 'Αρα η χασούρα του ελληνικού δημοσίου είναι τριάντα δύο δισεκατομμύρια (32.000.000.000) δραχμές.
Επομένως, εφόσον αποδεικνύεται, όσο και αν θέλετε να μαγειρεύσετε τους αριθμούς, όσο και να θέλετε να γλυκάνετε το λόγο ότι δεν κατεβλήθησαν ποτέ τα τριάντα έξι δισεκατομμύρια (36.000.000.000) δραχμές, να στείλετε αυτήν τη σύμβαση -και εσείς ισχυρίζεστε ότι κατεβλήθησαν- στο Ελεγκτικό Συνέδριο, για να δούμε τι θα πει κι αυτό. Εμείς προτείνουμε το αυτονόητο.
Εγώ μόνο ένα πράγμα έχω να σας πω, κύριε Υπουργέ, ολοκληρώνοντας την ομιλία μου, ότι όσο ακόμη σας περνάει, ζητήστε από τη "SOFTEX" να κρατήσουν στις αποθήκες όσα προϊόντα έχουν μείνει, ιδιαιτέρως δε σε χαρτί υγείας, γιατί θα σας χρειαστεί, για να ξεπλύνετε τις βρωμιές αυτού του σκανδάλου.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Τζωάννος έχει το λόγο για πέντε λεπτά.
ΙΩΑΝΝΗΣ ΤΖΩΑΝΝΟΣ: Κύριε Πρόεδρε, η υπόθεση της πώλησης της εθνικής χαρτοποιίας έχει τρεις βασικές διαστάσεις, για τις οποίες καταγγέλλουμε την Kυβέρνηση.
Η πρώτη αφορά -και είναι σημαντικό αυτό για τα κοινοβουλευτικά ήθη και έθιμα- στην παραπληροφόρηση του Κοινοβουλίου. Θα σας εξηγήσω αμέσως μετά σε τι συνίσταται αυτή η παραπληροφόρηση.
Η δεύτερη αφορά στο τίμημα της πώλησης, το οποίο όπως διαμορφώνεται είναι ουσιαστικά πολύ χαμηλό. Βασικά έχουμε μια διαδικασία που βλάπτει τα συμφέροντα του δημοσίου και βεβαίως και των εργαζομένων. Διότι δεν υπάρχει διασφάλιση της λειτουργίας του εργοστασίου της Δράμας, την οποία διατείνεται η Kυβέρνηση ότι έχει επιτύχει.
Υπάρχει βεβαίως και η τρίτη διάσταση της αποφυγής διαφάνειας με την μη προσφυγή στο Ελεγκτικό Συνέδριο, κάτι το οποίο η Kυβέρνηση έχει υποσχεθεί για τις μεγάλες συμβάσεις έχοντας δηλωσει ότι δεν έχει τίποτε να φοβηθεί κι ότι θα στέλνει αυτές τις συμβάσεις στο Ελεγκτικό Συνέδριο. Αν διαβάσετε τα Πρακτικά της 28ης Ιανουαρίου 1999, θα διαπιστώσετε απ' όσα έλεγε η τότε Υφυπουργός κ. Διαμαντοπούλου, ως εκπρόσωπος της Κυβέρνησης, ότι υπάρχει η παραπληροφόρηση της Βουλής.
Αρχίζω όμως από το τίμημα, το οποίο ανέφερε και ο κ. Καρατζαφέρης αναλυτικά. Λέει η κ. Διαμαντοπούλου ότι είναι εκατόν είκοσι εκατομμύρια (120.000.000) δολάρια και σας παραπέμπω στις σελίδες 38,39 των Πρακτικών της 28ης Ιανουαρίου 1999. Λέει "ότι έγινε πολλή συζήτηση για τα δέκα χρόνια και θα το εξηγήσω αυτό, κύριοι συνάδελφοι. Γίνεται διευθέτηση για το υπόλοιπο τίμημα" και αναφέρει αναλυτικώς γιατί δεν υπάρχει κεφάλαιο κινήσεως. Εδώ, λοιπόν, είναι η ουσία του προβλήματος. Για την έλλειψη καθαρού κεφαλαίου κινήσεως, το οποίο, αν δείτε τον ισολογισμό, είναι αρνητικό -δηλαδή η διαφορά μεταξύ κυκλοφορούντος ενεργητικού και βραχυπροθέσμων υποχρεώσεων με τον ισολογισμό του 1998 είναι αρνητική- δεσμεύεται το δημόσιο να καταβάλει πέντε δισεκατομμύρια (5.000.000.000) δραχμές. Δηλαδή εγγυάται ότι θα πρέπει να υπάρχει καθαρό κεφάλαιο κινήσεως πέντε δισεκατομμυρίων (5.000.000.000) δραχμών. 'Αρα αυτό καλύπτεται. Αυτό, λοιπόν, δεν μπορεί να χρησιμοποιηθεί δυο φορές ως δικαιολογία για την αύξηση του επιτοκίου του προεξοφλητικού σε 25%. Γιατί είναι αυτό το πράγμα; Μέρος του τιμήματος, που είναι ενενήντα τέσσερα εκατομμύρια (94.000.000) δολάρια, σύμφωνα με τη σύμβαση -διαβάστε, κύριε Υπουργέ, τη σελίδα 38 και 38β της συμβάσεως- θα κατεβάλετο από τον αγοραστή χωρίς τόκο κατά τη λήξη του δεκάτου έτους. Αλλά ο αγοραστής έχει το δικαίωμα όποτε θέλει να το προεξοφλήσει αυτό -δικαίωμα χωρίς υποχρέωση- με αυτό το έκθεμα 5, με 25%.
Θα ήθελα να παρακαλέσω, αν μπορούν οι 'Ελληνες φορολογούμενοι ή οποιοσδήποτε δανείζει το ελληνικό δημόσιο, να δανείζει το δημόσιο με 25% όταν τα επιτόκια ήταν 9% για τα κρατικά ομόλογα.
Και αυτό είναι κατά παράβαση των όρων του διεθνούς διαγωνισμού. 'Αρα, από την πίσω πόρτα μειώνεται το τίμημα. Και μάλιστα μειώνεται σημαντικά.
Η τρίτη παρατήρηση, για τη Δράμα. 'Ελεγε κυρία η Υπουργός ότι είναι η μόνη περίπτωση που εξασφάλιζε τη λειτουργία της Δράμας. Αν διαβάσετε την παρ. 6 της σύμβασης, δεν εξασφαλίζεται. Και δεν εξασφαλίστηκε το καλοκαίρι. Πήγε να κλείσει τΟ εργοστάσιο της Δράμας, διότι δεσμεύεται η όλη υπόθεση από την υποχρέωση του Υπουργείου Παιδείας να αγοράζει τα βιβλία ή χαρτί για τα βιβλία που εκδίδει ο Οργανισμός Σχολικών Βιβλίων. Πού είναι η δέσμευση των αγοραστών; Συνεπώς, έχοουμε ουσιαστική παραπλάνηση. Και γι'αυτόν το λόγο θα έπρεπε η Κυβέρνηση από μόνη της να στείλει την υπόθεση αυτή στο Ελεγκτικό Συνέδριο. Και δεν το κάνει. Γιατί; Γιατί προφανώς φοβάται. 'Εχει να κρύψει όλα αυτά. Και μη μας πείτε εκ των υστέρων ότι αυτό αποτελεί και είδος σκανδαλολογίας, δηλαδή με το προπέτασμα καπνού της δήθεν σκανδαλολογίας να προσπαθείτε να αποφύγετε την απάντηση σε αυτά τα καίρια ερωτήματα. Ευχαριστώ. (Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Ο κ. θεόδωρος Δαμιανός έχει το λόγο.
ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, κύριοι συνάδελφοι, ερχόμαστε σήμερα, δεκαπέντε χρόνια μετά την αμαρτωλή πρώτη κίνηση της κυβέρνησης του ΠΑ.ΣΟ.Κ. με Υπουργό τότε τον κ. Αρσένη, που οδήγησε την Αθηναϊκή Χαρτοποιία, για λόγους καθαρά κομματικούς τότε -γνωστό πλέον τοις πάσι-στην κατηγορία των προβληματικών και την ενέταξε στον ΟΑΕ, να συζητήσουμε τους όρους πώλησής της στους ιδιώτες.
Και εδώ έγινε, πιστεύω, πασιφανές απ'αυτά που ανέφεραν και ο πρώτος ομιλών, ο κ. Καρατζαφέρης αλλά και ο κ. Τζωάννος ότι υπάρχουν τουλάχιστον σύννεφα, για να μη χρησιμοποιήσω πιο βαριά έκφραση, πάνω από την υπογραφείσα συμφωνία. Είναι απόλυτα βέβαιο ότι ο ελληνικός λαός και η Βουλή παρεπλανήθησαν από την Κυβέρνηση ηθελημένα, ως προς το τίμημα το οποίο κατεβλήθη. Είναι απόλυτα βέβαιο ότι ακόμη και οι εργαζόμενοι στην Αθηναϊκή Χαρτοποιία έχουν παραπλανηθεί από την Κυβέρνηση και από το νέο αγοραστή. Δεν θέλω να μπλέξω ιδιαίτερα σε αριθμούς, αλλά είναι απόλυτα βέβαιο ότι με τα στοιχεία που υπάρχουν αυτήν τη στιγμή και τα οποία τα δημοσιεύουν ακόμη και φίλα προσκείμενες στην Κυβέρνηση εφημερίδες, χαρακτηρίζοντας την όλη ιστορία ως σκάνδαλο, ο αγοραστής έχει εισπράξει, αντί να καταβάλει, λεφτά από το ελληνικό δημόσιο. Το ελληνικό δημόσιο έχει ζημιωθεί από τη συγκεκριμένη συμφωνία, της οποίας ελπίζω ότι κάποια σκοτεινά σημεία θα θελήσει ή, εν πάση περιπτώσει, θα προσπαθήσει να μας εξηγήσει ο κύριος Υφυπουργός. Είναι άχαρος βέβαια ο ρόλος ενός Υφυπουργού -πέρασα και εγώ από τη συγκεκριμένη θέση και γνωρίζω- που θα κληθεί να δικαιολογήσει τα αδικαιολόγητα, όταν μάλιστα δεν είχε και καμία συμμετοχή στην όλη ιστορία.
Δεν θα σταθώ στα νούμερα. θα σταθώ σε ένα ιδιαίτερα σημαντικό για μένα θέμα, που είναι η διαφαινόμενη παντελής έλλειψη επιχειρηματικού σχεδίου από την αγοράστρια εταιρεία. 'Εχουν περάσει ήδη έξι μήνες από την οριστική συμφωνία μεταξύ ελληνικού δημοσίου και αγοραστών και δεν έχει γίνει καμία μα καμία κίνηση πλην ίσως της διαφημιστικής καμπάνιας με την "μεγάλη φίλη που επιστρέφει", που να δείχνει ότι αυτή η εταιρεία προτίθεται να αξιοποιήσει προς όφελος και της εθνικής οικονομίας και των εργαζομένων και των ίδιων των αγοραστών τις δυνατότητες της εταιρείας.
Αντίθετα, παρουσιάστηκαν φαινόμενα, όπως πρόσφατα το Σεπτέμβριο, όπου ετέθησαν σε διαθεσιμότητα τριακόσια πενήντα άτομα στο εργοστάσιο της Δράμας με την απειλή απολύσεως, επικαλουμένης της εταιρείας τη μη τήρηση όρων συμφωνίας από την Κυβέρνηση.
Και οδηγηθήκαμε - και είναι τραγικό αυτό- σε εκβιασμό προς την Κυβέρνηση, η οποία ενέδωσε μάλιστα στο εκβιασμό, να δώσει την προμήθεια χαρτιού για τον Οργανισμό Εκδόσεως Διδακτικών Βιβλίων σε τιμή σαφώς πολύ μεγαλύτερη από την προσφερόμενη γενικότερα στην ελεύθερη αγορά.
'Ομως, κύριε Υπουργέ, αυτό δεν λύνει το πρόβλημα, έστω και να κακώς- κατά τη δική μου άποψη- το ελληνικό δημόσιο υποχώρησε σε εκβιασμό ιδιώτη. Το κάνατε τώρα. Αύριο το πρωί τι θα γίνει; Ποια είναι η εξασφάλιση για τους εργαζόμενους; Λέτε ότι η συμφωνία εξασφαλίζει χίλιους διακόσιους εβδομήντα πέντε εργαζόμενους. Παραμύθια εξασφαλίζει. Οι ίδιοι οι όροι της συμφωνίας λένε ότι για πολλούς και διάφορους λόγους -να μην σας τους διαβάσω, αλλά καλύτερα για τους μη γνωρίζοντες να τους πούμε και πώςμπορεί να μειωθούν, είτε γιατί συνταξιοδοτούνται ή με άλλον τρόπο τερματίζουν οικειοθελώς την απασχόλησή τους στην εταιρεία είτε γιατί λήγει η απασχόλησή τους εξαιτίας θανάτου ή ανικανότητος ή γιατί τους προσφέρεται εργασία με τους ίδιους ή με καλύτερους όρους από τον ιδιοκτήτη ή γιατί απολύονται από την εταιρεία εξαιτίας παραπτωμάτων. Δηλαδή για τριακόσιους διαφορετικούς λόγους. 'Ανετα, λοιπόν, μπορεί η εταιρεία να απολύσει εργαζόμενους. Και επειδή ούτως ή άλλως δεν έχει κανένα -επαναλαμβάνω- επιχειρηματικό σχέδιο, πλην ίσως -και θα μου επιτρέψετε, αυτή είναι η προσωπική μου άποψη και δύσκολα θα μου τη βγάλετε από το μυαλό, γιατί αυτά δείχνουν τα πράγματα - την προσπάθειά της να την εισαγάγει στο χρηματιστήριο, να εξασφαλίσουν οι νέοι ιδιοκτήτες τα όποια χρηματιστηριακά κέρδη με τον τρόπο που λειτουργεί μάλιστα το χρηματιστήριό μας, και να αφήσουν την εταιρεία στην τύχη της. Αν αυτό θεωρείται επιτυχής πώληση εταιρείας "προβληματικής" -μάλλον πλέον πραγματικά προβληματικής εξαιτίας των δικών σας διοικήσεων- προς ιδιώτη, τότε αυτό ας στο κρίνει ο ελληνικός λαός.
Εμείς θεωρούμε ότι η Κυβέρνηση φέρει βαρειά ευθύνη για όσα συνέβησαν. Υποκρύπτεται και δόλος. Δεν τον καταλογίζουμε στον κύριο Υπουργέ, γιατί δεν ήταν καν στην Κυβέρνηση την εποχή εκείνη. Αλλά θα πρέπει να ξεκαθαρίσει το θέμα αυτό, για να μην υπάρχουν τα σύννεφα, τα οποία έχουν σκεπάσει τη "SOFTEX".
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παπαδόπουλε, έχετε το λόγο.
ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, είναι ειλικρινά λυπηρό, γιατί για άλλη μια φορά η κ. Διαμαντοπούλου και κατ' επέκταση λόγω της συλλογικότητας της ευθύνης η Κυβέρνηση του ΠΑΣΟΚ έφτασε στο σημείο μια εταιρεία, που είναι από τις εκατόν πενήντα μεγάλες εταιρείες σε όλον τον κόσμο, όπως είναι η "SOFTEX", αρχικά μεν να την κρατικοποιήσει και ονόμασε την κρατικοποίηση κοινωνικοποίηση, ύστερα δε από μερικά χρόνια να την ιδιωτικοποιήσει με μία λεόντειο σύμβαση ή άλλως χαριστική προς μία εταιρεία, που λέγεται "ΛΟΚΡΙΤΖ", ενεργώντας εις βάρος του ελληνικού δημοσίου, εις βάρος του ελληνικού λαού και των εργαζομένων σε αυτήν την εταιρεία.
Η πραγματική αξία της πώλησης δεν είναι εκατόν είκοσι εκατομμύρια δολάρια ή 34,2 δισεκατομμύρια δραχμές, όπως ισχυριζόταν η κ. Διαμαντοπούλου και η Κυβέρνηση, αλλά μόνο 4,7 δισεκατομμύρια δραχμές, όπως ισχυρίζονται και παραδέχονται και άλλοι 'Ελληνες επιχειρηματίες, που έχουν σχέση με το αντικείμενο της επιχείρησης και έδειξαν ενδιαφέρον με μεγαλύτερη προσφορά από τη "ΛΟΚΡΙΤΖ", όπως είναι η Αθηναϊκή Χαρτοποιϊα, ο κ. Ζερίτης ή, αν θέλετε, όπως είπαν επανειλημμένως οι παλαιοί μέτοχοι ότι εμείς αν αναλάβουμε την εταιρεία -και νομίζω δικαιώνονται στα ελληνικά δικαστήρια- στη Δράμα το εργοστάσιο όχι μόνο δεν θα το κλείσουμε αλλά θα επεκτείνουμε και τις εργασίες του.
Μπορώ όμως να πω ότι δεν υπάρχει καν τίμημα, κύριε Πρόεδρε, κυρίες και κύριοι συνάδελφοι, παρά μόνο ζημίες 32,1 δισεκατομμυρίων δραχμών για το ελληνικό δημόσιο, που κατέβαλε στους αγοραστές 20,1 δισεκατομμύρια, όπως πολύ σωστά ανέφερε ο εισηγητής κ. Καρατζαφέρης και 12,2 δισεκατομμύρια δραχμές, το πραγματικό τίμημα, το οποίο προσέφερε η πλειοδότρια εταιρεία, η οποία είναι η Χαρτοποία Θράκης.
Και το ερώτημα είναι: Γιατί οι διαγωνισμοί της 19.3.98, 25.5.98, το προσύμφωνο που είναι 18.12.98 και η οριστική σύμβαση που είναι 2.6.99 για την πώληση της "SOFTEΧ" δεν εστάλησαν προς έλεγχο στο Ελεγκτικό Συνέδριο, όπως είχε υποσχεθεί ο κ. Βενιζέλος και ο κύριος Πρωθυπουργός ότι θα γίνεται με τις συμβάσεις που υπερβαίνουν τα πεντακόσια εκατομμύρια δραχμές; Και πάλι το ερώτημα, κυρίες και κύριοι συνάδελφοι: Γιατί αυτή η απαξίωση του μεγάλου αυτού βιομηχανικού κολοσσού της "SOFTEX" και η με χαριστική πράξη μεταβίβαση-πώληση προς την "ΛΟΚΡΙΤΖ"; Γιατί η Αθηναϊκή Χαρτοποιϊα που κάλυπτε το 80% της ελληνικής αγοράς με προοπτική ανάπτυξης και επέκτασης των δραστηριοτήτων της στην Αίγυπτο στις βαλκανικές χώρες αλλά και στις άλλες χώρες της Κεντρικής και Ανατολικής Ευρώπης έφτασε στα πρόθυρα της πτώχευσης και της απαξίωσης με τις γνωστές συνέπειες; Και το άλλο μεγάλο ερώτημα: Τι έπραξαν όλα αυτά τα χρόνια οι κυβερνήσεις του ΠΑΣΟΚ, γιατί εκώφευαν στις καταγγελίες που υπήρχαν και υπάρχουν; Επιτέλους, θα πρέπει η Κυβέρνηση Σημίτη να αναλάβει τις ευθύνες της και να πληροφορήσει τη Βουλή και ολόκληρο τον ελληνικό λαό τι συμβαίνει με τη "SOFTEX" και τη λεόντειο ή χαριστική σύμβαση-πώληση προς τη "ΛΟΚΡΙΤΖ"; Κυρίες και κύριοι συνάδελφοι, στο άρθρο 6, 4-1 η αγοράστρια εταιρεία, η "ΛΟΚΡΙΤΖ" αναλαμβάνει την υποχρέωση λειτουργίας των τριών εργοστασίων της "SOFTEX" για περίοδο τουλάχιστον τριών ετών. Και ερωτώ, κύριε Υπουργέ: Αλήθεια, τι πράξατε όταν όλως παράνομα και ανήθικα η αγοράστρια εταιρεία έκοψε το ρεύμα παροχής των εργοστασίων, τα οποία έπαψαν να λειτουργούν; Πιέσατε, κύριε Υπουργέ, την αγοράστρια εταιρεία, ως υποχρεούσθε ή κωφεύσατε παίζοντας το παιχνίδι πίεσης της αγοράστιας εταιρείας προς τους εργαζόμενους της "SOFTEX"; Και αν πιέσατε την αγοράστρια εταιρεία, δείξτε μας τη γραπτή καταγγελία πίεσης για την τήρηση των όρων της σύμβασης.
Πέραν αυτών θα έλθω και θα πω μερικά για τη Δράμα. Για τη Δράμα είναι γνωστό, κύριε Υπουργέ, ότι μετά από τη διάλυση των βιοτεχνιών ετοίμου ενδύματος φασόν το μόνο εργοστάσιο που έμεινε, το εργοστάσιο "SOFTEX" -και είπαν και τα δικά σας στελέχη και οι δικοί σας Βουλευτές ότι είναι ο μόνος οικονομικός πνεύμονας- δυστυχώς έπαθε πνευμονικό οίδημα από τη δική σας αλλοπρόσαλλη πολιτική και εξαιτίας αυτού του πνευμονικού οιδήματος παθαίνουν εμφράγματα όλοι οι Δραμινοί, γιατί τουλάχιστον άλλοι δεκαπέντε χιλιάδες Δραμινοί εκτός από τον αριθμό των εργαζομένων που ζούσαν από το εργοστάσιο αυτό, ζούσαν με τα δορυφορικά επαγγέλματα.
Και ερωτώ, κύριε Υφυπουργέ, θα προκαλέσετε δικαστική έρευνα, προκειμένου να επισημανθούν όλες οι παράνομες και σκανδαλώδεις ενέργειες των διοικήσεων της εταιρείας για να ασκηθεί ποινική δίωξη κατά των υπεύθυνων κατασπατάλησης του δημοσίου χρήματος; Εδώ προσκαλώ και προκαλώ αν θέλετε τις εισαγγελικές αρχές, τον εισαγγελέα του Αρείου Πάγου, επιτέλους να παρέμβει γι' αυτές τις σκανδαλώδεις συμβάσεις. Πόσο είναι τελικά το τίμημα με το οποίο πωλήθηκε αυτή η μεγάλη εταιρεία που λέγεται "SOFTEX" με τη λεόντειο σύμβαση στη "ΛΟΚΡΙΤΖ"; Καταγγείλατε την αγοράστρια εταιρεία για την αντισυμβατική και ανάρμοστη πίεση ή συμπεριφορά απέναντι στους εργαζομένους; Και επιτέλους τι μέτρα θα πάρετε στο μέλλον για να προστατέψετε αυτούς τους ανθρώπους, οι οποίοι διαρκώς τίθενται σε διαθεσιμότητα; 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", τριάντα εννέα μαθητές και μαθήτριες παρακολουθούν τη συνεδρίασή μας με δύο συνοδούς-δασκάλους απο το 5ο Δημοτικό Σχολείο Γαλατσίου.
Η Βουλή του καλωσορίζει.
(Χειροκροτήματα από όλες τις πτέρυγες) Θα ήθελα να πω στα παιδιά ότι έχουμε κοινοβουλευτικό έλεγχο και στην Αίθουσα βρίσκονται οι Βουλευτές που ερωτούν και ο Υπουργός ο οποίος επερωτάται και θα απαντήσει.
Το λόγο έχει ο κ. Μιλτιάδης 'Εβερτ.
ΜΙΛΤΙΑΔΗΣ ΕΒΕΡΤ: Κύριε Πρόεδρε, είναι γνωστό ότι στα γραφεία των συναδέλφων έρχονται πάρα πολλές καταγγελίες. Προ καιρού μου ήρθε ένας μεγάλος φάκελος στο γραφείο μου με μια καταγγελία για τη σύμβαση που συζητούμε σήμερα. Ο φάκελος αυτός είναι τεράστιος. Εγώ συνηθίζω, επειδή είμαι και πολύ απασχολημένος όταν παίρνω τέτοιους φακέλους να τους στέλνω σε ορισμένους συμβούλους μου.
Στην αρχή, λοιπόν, το φάκελο της συμβάσεως της "SOFTEX" τον έστειλα σε έναν πρώην Γενικό Διευθυντή του Υπουργείου Οικονομικών, τον οποίον όλοι όσοι έχουμε περάσει από το Υπουργείο Οικονομικών εκτιμούμε. Αφού με το κόκκινο μολύβι σημείωσε παρατηρήσεις, έγραψε απέξω από το φάκελο που του είχα στείλει "σκάνδαλο". Δεν μου έχει ξανασυμβεί αυτό. Ξέρετε πως οι πρώην δημόσιοι υπάλληλοι τηρούν ορισμένα προσχήματα και τα λένε έτσι και τα λένε και αλλιώς.
Στη συνέχεια, μόλις είδα στο φάκελο -χωρίς να τον έχω διαβάσει επαναλαμβάνω- τη λέξη "σκάνδαλο", τον έστειλα σε ένα λαμπρό καθηγητή ανωτάτης οικονομικής σχολής, του οποίου την εντιμότητα ουδείς μπορεί να αμφισβητήσει. Είναι άνθρωπος με τεράστιο κύρος, όχι μόνο στην Ελλάδα αλλά και στο εξωτερικό. Και ο ίδιος μου επανέλαβε τηλεφωνικά, αλλά και με ένα σημείωμα το οποίο μου έστειλε στη συνέχεια, τα περί σκανδάλου και μου τόνισε τι θα έπρεπε πρόσθετα να ζητήσω. Ζήτησα αυτές τις παρατηρήσεις και τις έστειλα πίσω στους δύο κυρίους και μου επανέλαβαν τα ίδια πράγματα. Συνεπώς δύο άνθρωποι που δεν έχουν σχέση με κόμματα, δεν έχουν σχέση με κριτική, ανεξάρτητοι, μου έδωσαν αυτήν την εικόνα και κάθησα και διάβασα στη συνέχεια τις παρατηρήσεις τους στα επίμαχα άρθρα και διεπίστωσα αυτά τα οποία σας είπε και ο κ. Τζωάννος και άλλα πολλά, ότι αυτή η σύμβαση είναι τελείως χαριστική. Και για μένα αποκλείεται να είναι απλώς και μόνο σφάλμα εκτιμήσεως. Πίσω από αυτή κρύβεται ένα τεράστιο σκάνδαλο.
Βεβαίως εσείς είστε δικαιολογημένος. Θα πείτε ότι βρήκατε αυτή τη σύμβαση έτοιμη και ότι θα ασκήσετε πιέσεις για να εφαρμοστεί. Δεν πρόκειται να εφαρμοστεί. 'Ο,τι άρπαξαν οι επιτήδειοι, άρπαξαν. Και ενδεχομένως αύριο το πρωί, με τη γνωστή πορεία που ακολουθεί το χρηματιστήριο, θα παίξουν στο χρηματιστήριο και με μία από τις δύο επιχειρήσεις θα κερδοσκοπήσουν. Γιατί η άλλη της Δράμας θα μείνει κλειστή εις βάρος των εργαζομένων της Δράμας.
Αυτό που μπορεί να σας ζητήσουμε -τουλάχιστον εσείς να αποκλείσετε τον εαυτόν σας, επειδή σας γνωρίζω τόσα χρόνια, από αυτό το σκάνδαλοείναι να το στείλετε στο Ελεγκτικό Συνέδριο, να έχετε μία άποψη από το Ελεγκτικό Συνέδριο και να έρθετε εδώ στη Βουλή, αν εμείς βρισκόμαστε εν αδίκω, και να μας πείτε "δεν ξέρατε τι λέγατε, ή αυτοί που σας συνεβούλεψαν, καθηγητές και εφοριακοί, δεν ξέρουν τι σας λένε" και θα το αναγνωρίσω δημόσια αυτό το πράγμα εδώ. Αν, όμως, έρθει το Ελεγκτικό Συνέδριο και επαναλάβει αυτά που πιστεύουμε και εμείς, τότε αντιλαμβάνεστε τι θα γίνει, αν έχετε προχωρήσει αυτήν τη διαδικασία. Από εκεί και πέρα αρχίζει και η δική σας ευθύνη -και λυπάμαι που το λέω-διότι σας το επισημαίνουμε. Γνωρίζετε αυτήν τη στιγμή το έγκλημα, το αδίκημα που έχει πραγματοποιηθεί σε βάρος των συμφερόντων του δημοσίου. Ανεξάρτητα από το τι θα κάνετε, αν δεν το στείλετε στο Ελεγκτικό Συνέδριο, θα ακολουθήσετε την πεπατημένη του να πείτε "μα, το έκανε η συνάδελφός μου, θα την καλύψω, δεν μπορώ να κάνω τίποτα άλλο", εμείς θα σας πούμε ότι την επομένη των εκλογών θα καταγγείλουμε τη σύμβαση αυτή και θα αναζητήσουμε ποινικές ευθύνες και θα φθάσουμε και στην Ευρωπαϊκή 'Ενωση, για να καταγγείλουμε την πρώην κυρία Υφυπουργό, γιατί αυτό το πράγμα δεν μπορεί να παραμείνει έτσι. Γνωρίζω ότι περνάμε μία περίοδο όπου ο ελληνικός λαός ακούει περί σκανδάλων. Δεν θα την είχα υπογράψει την επερώτηση αν δεν ήμουν πεπεισμένος ότι πρόκειται για πραγματικό σκάνδαλο. Επειδή, όμως, δεν θέλω να ακούσετε τη δική μας την άποψη, αλλά μία αντικειμενική άποψη, στείλτε τη στο Ελεγκτικό Συνέδριο. Εγώ προσωπικά και φαντάζομαι όλοι οι συνάδελφοι θα αποδεχθούμε τις απόψεις του Ελεγκτικού Συνεδρίου. Αλλά από εδώ και πέρα θα αναλάβετε και εσείς προσωπικές ευθύνες.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Ανάπτυξης κ.
Ιωάννης Ζαφειρόπουλος έχει το λόγο για τριάντα λεπτά.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κυρία και κύριοι συνάδελφοι, η επερώτηση των συναδέλφων της Νέας Δημοκρατίας που συζητούμε σήμερα αφορά πραγματικά μία υπόθεση που έχει απασχολήσει πολλές φορές τη σύγχρονη ελληνική μας επικαιρότητα. Μία επικαιρότητα όμως που πολλές φορές είναι κατασκευαζόμενη ή και κατασκευασμένη, εικονική και ενίοτε και υποκριτική. Γιατί υπό το πρόσχημα της προστασίας των συμφερόντων της ελληνικής βιομηχανίας και της εθνικής οικονομίας, καθώς και των συμφερόντων των εργαζομένων στην Αθηναϊκή Χαρτοποιϊα, μία μερίδα του Τύπου επικαιροποιεί με σκηνοθετημένο, θα έλεγα, τρόπο και μεθοδευμένα διογκώνει την υπόθεση της επανιδιωτικοποίησης της επιχείρησης, δηλαδή της πώλησης από τον ΟΑΕ της Αθηναϊκής Χαρτοποιίας στην κοινοπραξία των νέων αγοραστών.
Κυρία και κύριοι συνάδελφοι, αυτή η πιεστική δημοσιότητα είναι λογικό να οδηγεί σε ευαισθητοποίηση το Κοινοβούλιο και είναι γνωστό σε όλους σας ότι πολλοί έγκριτοι συνάδελφοι ως τώρα σπεύδουν να ελέγξουν την Κυβέρνηση για τις κατά καιρούς ενέργειές της, είτε αυτές είναι πράξεις είτε παραλείψεις και κατά την άποψή τους συνδέονται με την υπόθεση αυτή.
Και καλά θα κάνουν, γιατί το Κοινοβούλιο -το γνωρίζουμε άλλωστε όλοι- αποτελεί το προβεβλημένο "θέατρο" όχι μόνο των κοινωνικών συγκρούσεων και της συστηματικής θα έλεγα προβολής της διεκδίκησης και κατοχύρωσης των εθνικών και λαϊκών συμφερόντων, αλλά είναι και το πεδίο ουσιαστικού ελέγχου των κυβερνώντων από τους δημοκρατικά νομιμοποιημένους εκπροσώπους των κυβερνωμένων, του λαού.
Δίκαια, κατά την άποψή μου, θεωρείται και είναι ο κοινοβουλευτικός έλεγχος κορυφαία εκδήλωση και πανηγυρική επιβεβαίωση, θα έλεγα, της πεμπτουσίας της δημοκρατικής λειτουργίας του πολιτεύματός μας.
Και είμαστε υπερήφανοι εμείς, όλοι οι 'Ελληνες Βουλευτές, γιατί τιμούμε την ουσία του Κοινοβουλευτισμού στο πλαίσιο του θεσμοθετημένου ελέγχου των εκάστοτε κυβερνήσεων από τη Βουλή, άρα από το εκλογικό σώμα και συνεπώς από τον ελληνικό λαό.
Μάλιστα είμαι ιδιαίτερα ικανοποιημένος, γιατί έρχεται αυτή η υπόθεση στο Κοινοβούλιο. Προσθέτω μάλιστα με ικανοποίηση και με υπερηφάνεια -θα έλεγα- ότι ποτέ στο ελληνικό Κοινοβούλιο δεν παρατηρήθηκε το φαινόμενο να ασκείται κοινοβουλευτικός έλεγχος επιλεκτικά ή κατά παραγγελία, όπως σε πολλά κοινοβούλια τον τελευταίο καιρό, εννοώ κοινοβούλια άλλων χωρών. Γιατί τέτοιου είδους κοινοβουλευτικές πρωτοβουλίες στο πλαίσιο της δράσης -όπως γνωρίζετε μερικοί από σας πολύ καλύτερα από εμένα, λόγω και άλλων εμπειριών- γίνονται στο πλαίσιο της δράσης εξειδικευμένων "λομπιστών", όπως λέγονται στην αγγλοσαξωνική πρακτική οι ειδικευμένοι για την άσκηση επιρροής στα Κοινοβούλια, ειδικοί επαγγελματίες.
Τονίζω τα πιο πάνω, για να δηλώσω με έμφαση ότι αποτελεί προσωπική εκτίμησή μου πως η πιεστική, η επιλεκτική δημοσιότητα για υποθέσεις επιχειρηματικού ενδιαφέροντος δεν είναι πάντα συνδεδεμένη με αγαθές προθέσεις.
Εκτίμησα τη διαδικασία που ακολούθησε ο τέως Πρόεδρος της Νέας Δημοκρατίας ο κ. 'Εβερτ και αυτοί που του απέστειλαν τα σχετικά έγγραφα δεν κινήθηκαν από την ανάγκη να ενημερώσουν τον κ. 'Εβερτ...
MIΛΤΙΑΔΗΣ ΕΒΕΡΤ: Μου επιτρέπετε; 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε 'Εβερτ.
MIΛΤΙΑΔΗΣ ΕΒΕΡΤ: Ασφαλώς, ναι, αλλά η ουσία του φακέλου είναι αυτή την οποία σας είπα και την οποία μου επεσήμαναν.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Δεν έφθασα εκεί, κύριε Πρόεδρε.
'Ομως υποχρέωση των επερωτώντων συναδέλφων, κατά την άποψή μου, αποτελούσε η άσκηση από μέρους τους κοινοβουλευτικού ελέγχου, για να πληροφορηθεί ο ελληνικός λαός τι ακριβώς συνέβη με την πώληση της Αθηναϊκής Χαρτοποιίας σε νέους ιδιώτες αγοραστές.
Μόνο που όταν μια τέτοια υπόθεση, στις σημαντικότερες πτυχές της θα έλεγα, κρίνεται από υψηλότατου κύρους δικαστήρια, θα πρέπει κατά τη γνώμη μου ή να είμαστε προσεκτικότεροι ή να αυτοδεσμευόμαστε σε μια προσωρινή αναστολή της άσκησης του κοινοβουλευτικού ελέγχου, γιατί διαφορετικά η συζήτηση στη Βουλή κινδυνεύει να εξελιχθεί σε μια οιονεί παράλληλη δικαστική διαδικασία, σε μια μονομαχία όπου στα ξίφη των επιχειρημάτων μας θα είναι καταγεγραμμένα τα επιχειρήματα των αντιδίκων, πωλητών, ΟΑΕ, αγοραστών, νέων ή και παλαιών ιδιοκτητών. Και κάτι τέτοιο ενδεχομένως θα επηρέαζε την ακώλυτη εξέλιξη της δικαστικής κρίσης, που είναι και η μόνη βέβαιη και τελική διαδικασία για τον καταλογισμό ευθυνών και την επιβολή ποινών, όπου θα πρέπει αυτές να επιβληθούν.
ΓΕΩΡΓΙΟΣ ΚΑΡΑΤΖΑΦΕΡΗΣ: Και για την ταμπακιέρα, κύριε Υπουργέ; 
ΠΡΟΕΔΡΕΥΩΝ (Παναγιώτης Σγουρίδης): Σας άκουσε με προσοχή ο κύριος Υπουργός, μπορώ να πω με θρησκευτική ευλάβεια. 'Εχει ακόμη χρόνο, περίπου άλλα είκοσι λεπτά και θα σας απαντήσει.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): 'Εχετε υπομονή. Αν θεωρείτε περιττά αυτά που είπα, λυπούμαι, γιατί δεν τα κατανοήσατε. 
ΓΕΩΡΓΙΟΣ ΚΑΡΑΤΖΑΦΕΡΗΣ: 'Οχι, κύριε Υπουργέ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Καρατζαφέρη, μη διακόπτετε. Παρακαλώ, να μη γράφονται οι διακοπές.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κυρία και κύριοι συνάδελφοι, η υπόθεση της Αθηναϊκής Χαρτοποιίας απασχολεί ιδιαίτερα την τελευταία δεκαπενταετία την ελληνική επικαιρότητα και έκαναν πολλοί συνάδελφοι την ιστορική, θα έλεγα, καταγραφή της πορείας της.
Γνωρίζετε ότι το 1996 διαπιστώθηκε η ουσιαστική κατάρρευση της επιχείρησης υπό το βάρος συσσωρευμένων χρεών. Το σύνολο των καθαρών οφειλών προς το δημόσιο, τις τράπεζες, τους ασφαλιστικούς οργανισμούς και προς τρίτους ανερχόταν σε ένα ποσό μεταξύ σαράντα ένα και σαράντα επτά δισεκατομμυρίων δραχμών. Γνωρίζετε τα στοιχεία, δεν υπάρχει λόγος να τα καταθέσω. Αν κάποιος δεν τα γνωρίζει, βρίσκονται εδώ.
'Ετσι το Δεκέμβριο του 1996 άρχισε ουσιαστικά η διαδικασία επανιδιωτικοποίησης της επιχείρησης. Σημειώνω ότι το 1998 η επιχείρηση είχε δαπάνες μισθοδοσίας έντεκα δισεκατομμύρια (11.000.000.000) δραχμές και συνολικά ετήσια έξοδα παραγωγής 26,5 δισεκατομμύρια δραχμές, ενώ ο μέσος όρος των μηνιαίων εισπράξεών της ήταν μόλις δύο δισεκατομμύρια (2.000.000.000) δραχμές και κάλυπτε τη μισθοδοσία και ένα μικρό σχετικά μέρος των αγορών πρώτων υλών.
Ειδικότερα, η λειτουργία του εργοστασίου της Δράμας παρουσίαζε για το 1998 ζημιά 2,5 δισεκατομμυρίων δραχμών, ενώ η σύμβαση με τον Οργανισμό Εκδόσεως Διδακτικών Βιβλίων, το γνωστό "συμβόλαιο Δράμας", εξασφάλιζε το 43% των συνολικών πωλήσεων των προϊόντων της Δράμας, αξίας 9,4 δισεκατομμυρίων δραχμών, το οποίο κάλυπτε μόνο το 78% ή 79% των αντιστοίχων εξόδων της Δράμας.
Θα πρέπει να σας πω, κύριοι συνάδελφοι, ότι από την άλλη πλευρά η Αθηναϊκή Χαρτοποιία μείωνε συνεχώς το μερίδιό της στην αγορά και το 1998 είχε απώλεια 4,5 μονάδων, διατηρώντας όμως σημαντικό μερίδιο στην αγορά, το 28,9%.
Υπάρχει η εκτίμηση ότι η συνέχιση της λειτουργίας της επιχείρησης υπό τις συνθήκες που σας περιέγραψα οδηγούσε συνεχώς στη δημιουργία νέων προβλημάτων και όξυνε τα παλαιά. Βεβαίως, αφού συνεκτιμήθηκε ότι το οικονομικό και κοινωνικό κόστος θα ήταν μεγάλο, αν τυχόν η επιχείρηση έκλεινε, ενώ και η περίπτωση της εκκαθάρισης σε λειτουργία θα όξυνε τα προβλήματα και θα διακύβευε την απασχόληση των χιλίων διακοσίων εβδομήντα πέντε εργαζομένων, οδηγήθηκε η Κυβέρνηση στην απόφαση να πωληθεί η εταιρεία σε λειτουργία.
Πρέπει να σας πω ότι ένας υπολογισμός της εποχής δείχνει ότι το κόστος κλεισίματος της "Αθηναϊκής Χαρτοποιίας", το στενό κόστος του δημοσίου, θα ξεπερνούσε ενδεχομένως τα είκοσι πέντε δισεκατομμύρια (25.000.000.000) δραχμές, το κοινωνικό κόστος κατανοούμε όλοι ότι θα ήταν πολύ μεγαλύτερο, ενώ στην περίπτωση εκκαθάρισης σε λειτουργία υπό δημόσιο έλεγχο, τα πράγματα δεν θα ήταν καλύτερα.
Κυρίες και κύριοι συνάδελφοι, είναι σαφές ότι στο διάστημα αυτό κατεβλήθη μια προσπάθεια, να δημιουργηθούν προϋποθέσεις για μια επιχειρηματικά ορθή λειτουργία της εταιρείας. Παραβλέπουν όμως όλοι οι επερωτώντες συνάδελφοί μας ότι η εταιρεία επλήγη από πολλά δεινά. Μετά το 1990 δύο μεγάλες πυρκαγιές δημιούργησαν δυσμενέστερες συνθήκες στη λειτουργία της. Δημιουργήθηκε ουσιαστικά αδιέξοδο.
Θα πρέπει να σημειώσω ότι ο ισολογισμός στις 31/12/97 έδειχνε οφειλές 44,5 δισεκατομμυρίων δραχμών και βεβαίως η διαδικασία επανιδιωτικοποίησης ήταν κατά την άποψη της Κυβέρνησης η μόνη ορθή επιλογή και λύση.
Γνωρίζετε ότι με την εφαρμογή του ν. 2000/91, η διαδικασία της ιδιωτικοποίησης πρέπει να πραγματοποιηθεί με τη διαμεσολάβηση χρηματοοικονομικού οίκου διεθνώς και αναγνωρισμένου κύρους και βεβαίως με διαδικασίες που ακολουθούνται παγίως έγινε η επιλογή του οίκου "NIKO EUROPE".
Πρέπει να θυμίσω ότι ο ίδιος χρηματοοικονομικός συμβουλευτικός οίκος είχε αναλάβει και έφερε σε πέρας και την πώληση της "ΑΓΕΤ ΗΡΑΚΛΗΣ". Το λέω αυτό, γιατί δεν είναι δυνατόν να έχουμε στην εκτίμηση της αξιοπιστίας των χρηματοοικονομικών οίκων κάθε φορά διαφορετικά κριτήρια, ανάλογα σε τι βελτιώνει κατά την άποψή μας το αντιπολιτευτικό οπλοστάσιο που θέλουμε να χρησιμοποιήσουμε σε κάθε περίπτωση.
Το Δεκέμβριο του 1997 ξεκίνησε η διαδικασία και καταληκτική ημερομηνία υποβολής των προσφορών ήταν η 27η Φεβρουαρίου 1998. Πρέπει να σημειώσω ότι παρατάθηκε αυτή η προθεσμία με αίτημα της εγχώριας βιομηχανίας, της εγχώριας επιχείρησης. Κάποιοι συνάδελφοι, αποφεύγουν να την πουν με το όνομά της. Λένε η εγχώρια επιχείρηση, δηλαδή η "Χαρτοποιία Θράκης". Ζήτησε λοιπόν να παραταθεί ο χρόνος υποβολής, κατάθεσης των προσφορών και πήρε αυτήν την προθεσμία.
Τα κριτήρια αξιολόγησης τέθηκαν από τη "NIKO EUROPE", η οποία είχε και εμπειρία από την ελληνική αγορά, γιατί διαχειρίστηκε την πώληση της "ΑΓΕΤ ΗΡΑΚΛΗΣ".
Γνωρίζετε όλοι και ιδιαίτερα ο κύριος Πρόεδρος και ο κ. Τζωάννος, ως έγκριτοι οικονομολόγοι, ότι οι διεθνείς χρηματοοικονομικοί οίκοι δεν είναι οι οίκοι που "συναλλάσσονται" σε σχέση με τον προσδιορισμό των κριτηρίων αξιολόγησης.
Δεν θέτουν σε κίνδυνο την επαγγελματική τους φήμη για τέτοιου είδους διευθετήσεις. Τα κριτήρια αξιολόγησης ήταν συγκεκριμένα. Ηταν κριτήρια αξιολόγησης που συνηθίζεται να υπάρχουν σε τέτοιου είδους διαδικασίες διεθνώς.
Βεβαίως συνεκτιμήθηκε και η ελληνική ιδιαιτερότητα, γιατί; Γιατί δόθηκε πρωτεύουσα σημασία στο θέμα της απασχόλησης των εργαζομένων. Δηλαδή η προσφορά θα κρινόταν και με το κριτήριο του ποιος από τους προσφέροντες έδινε εχέγγυα για καλύτερους όρους απασχόλησης, για μεγαλύτερο αριθμό απασχολούμενων.
Κριτήρια αξιολόγησης των προσφορών για ανάδειξη του πλειοδότη δεν ήταν μόνο το τίμημα αλλά και το προτεινόμενο επιχειρηματικό σχέδιο, πρόγραμμα για την επιχείρηση. Και εκείνοι που ασχολούνται περί το επιχειρείν γνωρίζουν ότι έχει πολύ μεγαλύτερη σημασία η κατάθεση, η υποβολή, η υποστήριξη ενός αποτελεσματικού επιχειρηματικού προγράμματος, από το να είναι ενδεχομένως το τίμημα μεγαλύτερο κατά μερικές εκατοντάδες εκατομμύρια δραχμές ή ακόμα και περισσότερο.
Τούτο το λέγω γιατί; Γιατί οι προτάσεις που ζήτησε να υποβληθούν στη "ΝΙΚΟ EUROPE" έπρεπε να λάβουν υπόψη τους και τον ετήσιο αριθμό των εξασφαλισμένων θέσεων εργασίας, αλλά και το ετήσιο ποσό των εξασφαλισμένων επενδύσεων, ως μέρος της προσφοράς και του σχεδίου για την ανάπτυξη των επιχειρηματικών δραστηριοτήτων της επιχείρησης. Για μία ολόκληρη πενταετία και ειδικότερα με λεπτομερείς, ειδικές προτάσεις υλοποίησης για τα τρία πρώτα χρόνια.
'Αρα, λοιπόν, δεν υπάρχουν στοιχεία που να πείθουν έναν αντικειμενικό εκτιμητή της διαδικασίας, αξιολογητή της διαδικασίας, ότι δεν τηρήθηκε η ορθή διαδικασία.
'Οπως γνωρίζουν οι επερωτώντες συνάδελφοι ή κάποιοι απ'αυτούς που έχουν ασχοληθεί ειδικά με την υπόθεση, οι προτάσεις αυτές υπεβλήθηκαν στα γραφεία της "ΝΙΚΟ ΕUROPE" στο Λονδίνο. Τελικά υπεβλήθησαν τρεις. Τότε η συνάδελφός μου κ. Διαμαντοπούλου βεβαίως είπε ότι βολιδοσκοπήθηκαν από τη "ΝΙΚΟ" εκατόν σαράντα πιθανοί ενδιαφερόμενοι. Μα αυτή ήταν η δουλειά της "ΝΙΚΟ", αλίμονο εάν δεν το είχε κάνει. 'Οποιος βολιδοσκοπείται, σημαίνει ότι θα καταθέσει προκαταρκτική ή δεσμευτική προσφορά; 'Οχι βέβαια. Κατέθεσαν λοιπόν τελικά δεσμευτική προσφορά τρεις και είναι αυτοί που γνωρίζουμε. Δεν αναφερθήκαν στη δεύτερη, γιατί αυτό δεν ενδιαφέρει το ελληνικό Κοινοβούλιο και τον Τύπο, ο οποίος πιεστικά προβάλλει και επικαιροποιεί το ζήτημα. 'Ηταν λοιπόν η κοινοπραξία της "ΛΟΚΡΙΤΖ", η επιχείρηση "FORD JAMES" και η "Χαρτοποιϊα Θράκης".
Κυρίες και κύριοι συνάδελφοι, πολύ επιγραματικά λέγω ότι πρέπει να δούμε τη διαδικασία της αξιολόγησης των προσφορών με τα τρία κριτήρια, τα οποία θέλω να επαναλάβω, ακόμα και αν σας κουράσω. Τίμημα, επενδύσεις, διασφάλιση θέσεων απασχόλησης, επιχειρηματικό σχέδιο.
Με βάση αυτά τα ουσιαστικά κριτήρια και το κριτήριο της απασχόλησης, η "ΝΙΚΟ EUROPΕ" με τη διαδικασία που ακολουθούν όλοι οι πιστοποιημένοι διεθνείς χρηματικοοικονομικοί οίκοι κατέταξε τις προσφορές. Πρώτη η "ΛΟΚΡΙΤΖ", δεύτερη η "FORD JAMES", τρίτη η "Χαρτοποιία Θράκης".
Δόθηκε, λοιπόν, έμφαση στον αποκλεισμό, τάχα, και στην υποκειμενική μεροληπτική μεταχείριση που επεφύλαξε η "ΝΙΚΟ EUROPΕ" στη Χαρτοποιία Θράκης.
Θέλω να σημειώσω ότι η Xαρτοποιία Θράκης εξακολουθούσε να υστερεί ως προς το τίμημα σε παρούσα αξία κατά έντεκα επιπλέον δισεκατομμύρια δραχμές της πλειοδότριας κοινοπραξίας "ΛΟΚΡΙΤΖ", ενώ και πάλι όταν εκλήθη για "face to face" διαπραγμάτευση, δεν υπέβαλε ουσιαστικά καμία βελτιωτική προσφορά και επίσης δεν σημείωσε καμία αλλαγή στη θέση της σε σχέση με τον εγγυημένο αριθμό των απασχολουμένων και επίσης και συμπληρωματικά συνέδεε την απασχόληση των επτακοσίων ογδόντα ατόμων για τον πρώτο χρόνο, από την επίτευξη πωλήσεων προϊόντων της εταιρείας αξίας τριάντα πέντε δισεκατομμυρίων δραχμών, κάτι που νομοτελειακά ήταν ανέφικτο, γιατί σε μια εταιρεία χρεοκοπημένη με κακό μάνατζμεντ δεν ήταν δυνατόν να πραγματοποιηθεί αύξηση 40% ουσιαστικά του κύκλου πωλήσεων, δηλαδή ήταν μια ατελέσφορη, για να μην πω εικονική πρόταση.
Επίσης οι διαπραγματεύσεις συνεχίστηκαν και οι κύριοι συνάδελφοι υποθέτω ότι το γνωρίζουν, γιατί έχουν τον πλήρη φάκελο της υπόθεσης.
Στις 8 Ιουλίου 1998, αφού περατώθηκε η αξιολόγηση, η Διϋπουργική Επιτροπή Αποκρατικοποίησης ομόφωνα επιβεβαίωσε, αποδέχθηκε την απόφαση του Διοικητικού Συμβουλίου του ΟΑΕ, για την ανακήρυξη της κοινοπραξίας των νέων αγοραστών ως κατ' αρχήν πλειοδότριας του προκηρυχθέντος διαγωνισμού. Και βεβαίως έδωσε εντολή για τη συνέχιση των διαπραγματεύσεων, για να υπάρξει και βελτίωση στους όρους με βάση τους οποίους θα γινόταν η αγοραπωλησία.
Κυρίες και κύριοι συνάδελφοι, υπήρξαν βελτιώσεις. Για εκείνους των επερωτώντων συναδέλφων και για τους συναδέλφους των άλλων πτερύγων της Βουλής, που ενδεχομένως δεν είχαν παρακολουθήσει τις σχετικές συζητήσεις στο επίπεδο του κοινοβουλευτικού ελέγχου, γιατί στο επίπεδο της νομοθετικής εργασίας είχε ουσιαστική συμμετοχή και ο κ. Κωστόπουλος του Κ.Κ.Ε., θέλω να σημειώσω και παρακαλώ να έχω την προσοχή σας ότι, οι διαφορές μεταξύ της αρχικής προσφοράς, όπως αξιολογήθηκε από τη "NIKO EUROPE" και της τελικής συμφωνίας είναι ουσιαστικές.
Πρώτον, υπήρξε βελτίωση του τιμήματος. Ποιο είναι το τίμημα, κύριε Καρατζαφέρη...
ΓΕΩΡΓΙΟΣ ΚΑΡΑΤΖΑΦΕΡΗΣ: Πόσα πήρατε, κύριε Υπουργέ; ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε Καρατζαφέρη, όλα θα τα πούμε. Μην εκρήγνυσθε.
Το τίμημα των εκατόν είκοσι εκατομμυρίων δολαρίων ...
ΓΕΩΡΓΙΟΣ ΚΑΡΑΤΖΑΦΕΡΗΣ: Τα πήρατε; 
ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, σας παρακαλώ, ερωτήσατε, θα πάρετε την απάντησή σας.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Η ανέξοδη δημόσια ρητορία σε τέτοιου είδους συνεδριάσεις έχει νόημα; Αφήστε να ακούσετε πρώτα.
ΓΕΩΡΓΙΟΣ ΚΑΡΑΤΖΑΦΕΡΗΣ: Τα πήρατε; 
ΓΙΑΝΝΗΣ ΖΑΦΕΙΡΟΠΟΥΛΟΣ(Υφυπουργός Ανάπτυξης): 'Οταν λέτε ότι "τα πήρατε", χωρίς να προσδιορίζετε...
ΓΕΩΡΓΙ0Σ ΚΑΡΑΤΖΑΦΕΡΗΣ: Το κράτος, τα πήρε; 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Ακούστε, κύριε Καρατζαφέρη. Μπορεί να έχετε επικοινωνιακά χαρίσματα, αλλά σεις θέλετε η κάμερα του τηλεοπτικού σταθμού σας να πιάσει μόνο τη φράση "τα πήρατε", για να βγείτε το βράδυ στο κανάλι σας και να λέτε τι είπε ο Καρατζαφέρης. Σας παρακαλώ, να κάνουμε σοβαρό διάλογο.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Καρατζαφέρη. 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Υπήρξε προκαταβολή είκοσι εκατομμυρίων δολαρίων, επτάμισι δισεκατομμυρίων δραχμών. Η προκαταβολή, η οποία αναφέρεται στο σχετικό προσύμφωνο είναι στην παράγραφο 3 3 του κεφαλαίου "τίμημα και όροι πληρωμής" φύλλο 38, "ο αγοραστής θα καταβάλει στον πωλητή το ισόποσο σε δραχμές των είκοσι έξι εκατομμυρίων δολαρίων". Και κατεβλήθη η προκαταβολή αυτή.
ΓΕΩΡΓΙΟΣ ΚΑΡΑΤΖΑΦΕΡΗΣ: Από το ταμείο της "SOFTEX".
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Η προκαταβολή αυτή κατεβλήθη. Αυτά που αναφέρεσθε έχουν συμβεί μετά την ολοκλήρωση της συναλλαγής και αφορούν άλλο κεφάλαιο της δικαιοπραξίας που υπήρξε. Μην τα συγχύζετε. Το συμβόλαιο αυτό αναφέρεται για προκαταβολή τιμήματος που εισεπράχθη.
ΙΩΑΝΝΗΣ ΤΖΩΑΝΝΟΣ: Μπορείτε να μας πείτε πότε κατεβλήθη; 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Με την ολοκλήρωση της διαδικασίας σύνταξης του προσυμφώνου.
ΘΕΟΔΩΡΑ ΜΠΑΚΟΓΙΑΝΝΗ: Κατεβλήθη την ημέρα που υπεγράφη το σύμφωνο αυτό; 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Σας είπα ότι κατεβλήθη με την ολοκλήρωση της διαδικασίας σύνταξης του προσυμφώνου. Δεν έχω την ημερομηνία. Αν πάω στο γραφείο μου, θα σας τη δώσω.
ΠΡΟΕΔΡΕΥΩΝ (Παναγιώτης Σγουρίδης): Στη δευτερολογία του θα έχει ενημερωθεί και θα σας απαντήσει ο κύριος Υφυπουργός...
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Η μελέτη των στοιχείων του φακέλου με οδηγεί στο να εκφράσω με αναμφίλεκτο τρόπο τη θέση ότι η προκαταβολή του τιμήματος κατεβλήθη. Ο χρόνος αυτήν τη στιγμή μου διαφεύγει. Μπορώ όμως να τον επιβεβαιώσω. Είμαι πολύ συγκεκριμένος σ'αυτό που λέω.
Το υπόλοιπο των ενενήντα τεσσάρων δολαρίων θα καταβληθεί κατά τη λήξη του δεκάτου έτους μετά την ολοκλήρωση όλων των διαδικασιών, δηλαδή δέκατο έτος από τις 2.6.99.
Η καταβολή αυτή είναι εγγυημένη. Υπάρχει λοιπόν τώρα το πρόβλημα του προεξοφλητικού επιτοκίου. Το προεξοφλητικό επιτόκιο, όπως έχει εξηγηθεί πειστικότατα στη Βουλή, κύριε Καρατζαφέρη, από την τέως Υφυπουργό κ. Διαμαντόπουλου, έγινε αποδεκτό πράγματι κατ'απαίτηση των αγοραστών, λόγω του γεγονότος ότι κατά τη υποβολή της προσφοράς τους στις 19.3.98 είχε ληφθεί υπόψη -γιατί είχε δηλωθεί από τον πωλητή- ότι ο νέος αγοραστής θα παραλάμβανε την εταιρεία με καθαρό κεφάλαιο κίνησης δώδεκα δισεκατομμυρίων (12.000.000.000) δραχμών. Κατά την πώληση υπελογίζετο από τη διοίκηση της εταιρείας και όχι από τον Ο.Α.Ε. ότι αυτό το κεφάλαιο κίνησης ανέρχεται σε πέντε δισεκατομμύρια (5.000.000.000) δραχμές.
Το συμφωνηθέν προεξοφλητικό επιτόκιο είχε σκοπό να αντισταθμίσει το ελλίπον κεφάλαιο κίνησης. Ποιος υπελόγισε το προεξοφλητικό επιτόκιο; Ο ίδιος ο χρηματοοικονομικός σύμβουλος της πώλησης.
Πρέπει δε να σας πω ότι σε αντίθετη περίπτωση οι αγοραστές απαιτούσαν η διαφορά μεταξύ των δώδεκα δισεκατομμυρίων εγγυημένο κατά την πώληση, με βάση την προκήρυξη, κεφάλαιο κίνησης και των πέντε δισεκατομμυρίων που πραγματικά ήταν κατά την ολοκλήρωση της διαδικασίας, να εκπέσει από το τίμημα της πώλησης. Αυτό όμως δεν ήταν δυνατόν να γίνει αποδεκτό, γιατί θα απερρίπτετο από τους πιστωτές της εταιρείας. Γιατί είχε μεσολαβήσει εν τω μεταξύ η συμφωνία των πιστωτών και δεν θα ήταν δυνατή η, απαραίτητη για τη μεταβίβαση, συμφωνία πιστωτών-επιχείρησης για τη διαγραφή των χρεών της εταιρείας και τη ρύθμιση των υπολοίπων.
ΜΙΛΤΙΑΔΗΣ ΕΒΕΡΤ: Αν μου επιτρέπετε, κύριε Υπουργέ, να κάνω μια παρατήρηση.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Ευχαρίστως.
ΜΙΛΤΙΑΔΗΣ ΕΒΕΡΤ: Εμείς που μιλάμε είμαστε άτομα που γνωρίζουν και την ελληνική οικονομική πρακτική αλλά και τι συμβαίνει διεθνώς.
Είναι δυνατόν να λέτε, όταν τα επιτόκια εδώ και πολλά χρόνια στην παγκόσμια αγορά και για τα δολάρια και για το γιεν, αλλά και για οποιοδήποτε νόμισμα, είναι της τάξης του 3% και 4% και η πληρωμή γίνεται σε συνάλλαγμα; Δηλαδή θα έρθουν τα χρήματα από το εξωτερικό και η προεξόφληση θα έχει επιτόκιο 25%; Δηλαδή σε λιγότερο από τρία χρόνια εξισοροπούνται τα ποσά αυτά; Για όνομα του Θεού! Οποιοσδήποτε θα πήγαινε να δανειστεί, για να έχει αυτό το όφελος. Αυτά δηλαδή είναι αστεία πράγματα, κύριε Υφυπουργέ.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε Πρόεδρε, δεν διατείνομαι ότι έχω πραγματοποιήσει τον υπολογισμό προσωπικά, διότι δεν είμαι ειδικός.
ΜΙΛΤΙΑΔΗΣ ΕΒΕΡΤ: Μα σας το λέγω εγώ.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): 'Οχι. Βλέπω ότι και εσείς τώρα το συζητήσατε με τον κ. Τζωάννο. Δεν έχετε τελική άποψη. 
ΜΙΛΤΙΑΔΗΣ ΕΒΕΡΤ: Επαναλαμβάνω, σας το λέγω εγώ.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Εν πάση περιπτώσει, πρέπει να σας πω ότι δεν γνωρίζω το μαθηματικό τύπο που χρησιμοποίησε... 
ΜΙΛΤΙΑΔΗΣ ΕΒΕΡΤ: Εν τοιαύτη περιπτώσει, εάν δεν ξέρετε, πώς μιλάτε; ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Πρόεδρε, όχι άλλες παρεμβάσεις.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Μα, το μαθηματικό τύπο που χρησιμοποίησε ο αξιολογητής οφείλω να τον γνωρίζω εγώ; Μα είναι δυνατόν να τα λέτε αυτά, κύριε Πρόεδρε; Εν πάση περιπτώσει, εγώ θα σας πω το εξής: ότι η εκτίμηση που έκανε ο Χρηματοοικονομικός Οίκος είναι αυτή, ότι δηλαδή, ήταν λογικό το προεξοφλητικό επιτόκιο.
Θέλω όμως να πω κάτι για τον κ. Καρατζαφέρη. Ο κ. Καρατζαφέρης στις 5.3.99 έλαβε μία λεπτομερή και "πινακοποιημένη" απάντηση από την προκάτοχό μου Υφυπουργό η οποία αναφέρει όλα τα στοιχεία και αυτό το περί προεξοφλητικού επιτοκίου. Γιατί χρειάστηκαν έξι ολόκληροι μήνες για να εντοπίσετε αυτήν τη μεγάλη παράλειψη ή αν θέλετε το μη σωστό υπολογισμό του προεξοφλητικού επιτοκίου; Και επίσης θέλω να σημειώσω ότι, όταν ήρθε στη Βουλή για να συζητηθεί το σχετικό άρθρο 30 του ν. 2685, με το οποίο εγκρινόταν η παροχή εγγύησης του δημοσίου για τη ρύθμιση των υποχρεώσεων της "SOFTEX", ήδη το προσύμφωνο είχε διανεμηθεί σ' όλα τα κόμματα και το γνώριζαν όλοι οι ενδιαφερόμενοι. Θα σας προσθέσω και κάτι άλλο. 'Οτι οι πάντες είχαν πειστεί -και το ομολογούσαν- ότι βεβαίως δεν γνωρίζουμε τις λεπτομέρειες της σύμβασης, αλλά δεν αμφισβητούμε ότι με αυτήν τη σύμβαση κατοχυρώνονται στο μεγαλύτερο δυνατό βαθμό τα συμφέροντα των εργαζομένων και ότι αυτή είναι η καλύτερη λύση.
Ο κ. Αλογοσκούφης έλεγε: "Δηλαδή συμφωνούμε να σώσουμε την επιχείρηση, να διατηρήσουμε τις θέσεις εργασίας και γι' αυτό το λόγο ψηφίζουμε αυτά τα δύο άρθρα". Αλλά ορθά σημειώνει ο συνάδελφος: "δεν μπορούμε να μην τονίσουμε τις επιφυλάξεις μας".
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, με συγχωρείτε. 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Τελειώνω, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, πέστε μας πόσο χρόνο θέλετε ακόμα για να τελειώσετε την ομιλία σας, τον οποίο θα σας αφαιρέσω από τη δευτερολογία σας.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Αν συμφωνεί η Βουλή θέλω τρία - τέσσερα λεπτά ακόμη.
ΠΡΟΕΔΡΕΥΩΝ (Παναγιώτης Σγουρίδης): Ωραία, λοιπόν, θα σας αφαιρέσω αυτό το χρόνο από τη δευτερολογία σας.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): 'Ηθελα, κύριοι συνάδελφοι, να σημειώσω ότι τον Ιανουάριο και Μάρτιο του 1999 ήταν τα πάντα στους πάντες γνωστά. Γιατί δεν εγέρθηκε το θέμα...
ΣΤΑΥΡΟΣ ΠΑΠΑΔΟΠΟΥΛΟΣ: Κύριε Υπουργέ...
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε Παπαδόπουλε, το προσύμφωνο έχει παραδοθεί στο κόμμα σας, είναι κατατεθειμένο στη Βουλή και μπορούσατε να το πάρετε και να το διαβάσετε. Εάν εσείς δεν το πήρατε...
ΣΤΑΥΡΟΣ ΠΑΠΑΔΟΠΟΥΛΟΣ: Ακόμα και σήμερα είπατε ότι θα το στείλατε και δεν το στείλατε.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): 'Οχι. Δεν σας είπα ότι θα το στείλω. Σας είπα ότι είναι κατατεθειμένο από τη συζήτηση που έγινε τον Ιανουάριο και Μάρτιο στη Βουλή και βεβαιώνεται από όλα τα κόμματα. 
ΣΤΑΥΡΟΣ ΠΑΠΑΔΟΠΟΥΛΟΣ: Αν μου επιτρέπετε, κύριε Υπουργέ, μέσα από αυτήν την Αίθουσα ειπώθηκε ότι στηρίζουμε τη σύμβαση, γιατί απειλούσατε ότι θα κλείσει το εργοστάσιο στη Δράμα. Μόνο εκείνα στηρίξαμε και όχι τη σύμβαση.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μην παίρνουμε αυθαίρετα το λόγο.
ΣΤΑΥΡΟΣ ΠΑΠΑΔΟΠΟΥΛΟΣ: Τον ζήτησα, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Δεν τον ζητήσατε. Και εσείς κύριε Υφυπουργέ, θα παρακαλέσω να μην αναφέρεστε προσωπικά για να μη δημιουργούνται αυτές οι παρεμβάσεις.
Συνεχίστε παρακαλώ.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): 'Αρα, λοιπόν, το κρίσιμο διάστημα για την ωρίμανση της κατανόησης της αγοραπωλησίας, των συμβάσεων, των παραρτημάτων της τροποποιητικής συμφωνίας ήταν κυρία και κύριοι συνάδελφοι, το διάστημα Ιανουαρίου-Μαρτίου. Πώς λοιπόν σ' αυτό το διάστημα δεν καταθέσατε στο Κοινοβούλιο, δεν δώσατε στην κοινή γνώμη τις απόψεις σας για το "σκάνδαλο" αυτό και το ανακαλύψατε σε μία περίοδο που πραγματικά έχει ξεκινήσει όλη αυτή η αντιπολιτευτική τακτική, με μένος, για να δημιουργήσει ένα ολόκληρο πρόβλημα σκανδαλολογίας εκεί όπου δεν υπάρχει τίποτε; 'Εξι ολόκληροι μήνες χρειάστηκαν για να διαβάσετε τις συμβάσεις, για να διαβάσετε το νόμο που εσείς εγκρίνατε με το οποίο επικυρώνατε την καταρτισθείσα σύμβαση σε προσύμφωνο; Νομίζω, λοιπόν, ότι δεν είναι ορθό σήμερα να έρχεστε και αναφέρεστε σε ζητήματα που έχουν αναλυθεί και εξηγηθεί κατά την περίοδο εκείνη από την προκάτοχό μου κ. Διαμαντοπούλου με πειστικό τρόπο.
Τελειώνοντας θέλω πολύ λακωνικά για να μείνει στη μνήμη όλων μας, να τονίσω τα εξής: Το προσύμφωνο της 18.12.1998 με το οποίο καθορίζονταν ο τρόπος καταβολής του τιμήματος, το δικαίωμα πρόωρης εξόφλησης, το ύψος του προεξοφλητικού επιτοκίου, είχε τεθεί υπόψη της Βουλής κατά τις συζητήσεις που κατέληξαν στην ψήφιση του νόμου που σας ανέφερα. Δεύτερον, η συμβατική υποχρέωση για παράδοση της εταιρείας στον αγοραστή με συγκεκριμένο ελάχιστο ύψος καθαρού κεφαλαίου κινήσεως και η αντίστοιχη εγγύηση του δημοσίου, αποτελεί πρόβλεψη περιεχομένη ρητώς στο προσύμφωνο το οποίο γνωρίζατε.
Επίσης θέλω να σημειώσω ότι οι όροι σχετικά με τη λειτουργία του εργοστασίου της Δράμας και την εγγυημένη απασχόληση του προσωπικού, εγγυημένη ως προς ένα σημείο. Αλλά πρέπει να πω και το εξής. Το προσύμφωνο που είχε τεθεί υπόψη και ήταν σε γνώση της Βουλής τον Ιανουάριο του 1999 είχε μια σχετικά χαλαρή διάρθρωση διατάξεων για την απασχόληση. Η τροποποιητική συμφωνία κατοχυρώνει έτι περαιτέρω την απασχόληση των εργαζομένων στη Δράμα. Γιατί απαιτεί σωρευτικά την ύπαρξη των προϋποθέσεων υπό τις οποίες θα μπορούσαν να απολυθούν.
Και, κυρίες και κύριοι συνάδελφοι, οι συνάδελφοι Βουλευτές της Δράμας ζήτησαν από την Κυβέρνηση να παρέμβει σε σχέση με τη διευθέτηση του προβλήματος, στον Οργανισμό Διδακτικών Βιβλίων. Γιατί; Για να μην τεθούν σε διαθεσιμότητα οι εργαζόμενοι, να μην υπάρξουν παρενέργειες και ανωμαλίες. Και σήμερα κατηγορείται η Κυβέρνηση, γιατί στο πλαίσιο του ελέγχου υλοποίησης της σύμβασης παρενέβη για να μην απολυθούν οι εργαζόμενοι. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Πριν σας δώσω το λόγο κ. Μπακογιάννη, ζητείτε να σας εγκριθεί ολιγοήμερη άδεια απουσίας στο εξωτερικό.
Εγκρίνει η Βουλή; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Επίσης από τα δυτικά θεωρεία τη συνεδρίασή μας παρακολουθούν, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", τριάντα επτά μαθητές και δύο συνοδοί δάσκαλοι από το 13ο και 21ο Δημοτικό Σχολείο Αγίου Δημητρίου Αθηνών.
Η Βουλή τους καλωσορίζει.
(Χειροκροτήματα από όλες τις πτέρυγες) Και θέλω να πω στους μικρούς μαθητές ότι έχουμε κοινοβουλευτικό έλεγχο και στην Αίθουσα εβρίσκονται οι Βουλευτές που ερωτούν και ο Υπουργός ο οποίος απαντά.
Ορίστε κυρία Μπακογιάννη έχετε το λόγο ως Κοινοβουλευτικός Εκπρόσωπος για είκοσι λεπτά.
ΘΕΟΔΩΡΑ ΜΠΑΚΟΓΙΑΝΝΗΣ: Κύριε Πρόεδρε, κύριοι συνάδελφοι, εγνώριζα εδώ και μέρες ότι ο Υφυπουργός κ. Ζαφειρόπουλος βρισκόταν σε πάρα πολύ δύσκολη θέση να απαντήσει σε αυτήν την επερώτηση της Νέας Δημοκρατίας. Ομολογώ όμως ότι εξεπλάγην από τον τρόπο με τον οποίο απάντησε σε πολύ συγκεκριμένα ερωτήματα τα οποία του τέθηκαν.
Και ομολογώ ότι εξεπλάγην, διότι ξεκίνησε με μία αναφορά στον Τύπο όπου μας είπε ότι ο λόγος για τον οποίο ο τύπος ασχολείται με τη "SOFTEX" είναι διότι επαγγελματικά συμφέροντα κρύβονται από πίσω και τα οποία τονώνουν τα δημοσιεύματα. Εγώ δεν θα το αρνηθώ ότι τα στοιχεία δίνονται. Αλλά έχω εδώ ένα πακέτο ατελείωτο από όλο το φάσμα του Τύπου -"ΒΗΜΑ", "ΝΕΑ", "ΕΛΕΥΘΕΡΟΣ ΤΥΠΟΣ", "ΒΡΑΔΥΝΗ"- και οι πάντες ομιλούν περί του θέματος της "SOFTEX". Και δεν είναι περίεργο ότι ο Τύπος ασχολήθηκε με τη "SOFTEX". Διότι δυστυχώς αυτή η εταιρεία, αν κανείς την παρακολουθήσει, και αν έκανε κάποια διατριβή πάνω στην πορεία αυτής της εταιρείας, θα ενεφάνιζε το σύνολο της οικονομικής πολιτικής του ΠΑΣΟΚ όλα αυτά τα χρόνια.
Θα έβλεπε ανάγλυφα, γιατί απέτυχε το ΠΑΣΟΚ όλα αυτά τα χρόνια στην οικονομική του πολιτική, από τον τρόπο με τον οποίο κοινωνικοποιήθηκε η εταιρεία επί αλήστου μνήμης εποχής Αρσένη, μετά την πορεία της κατά τη διάρκεια της κοινωνικοποίησης. Τον τρόπο με τον οποίο έγινε η διαχείριση στην εταιρεία, η οποία ποτέ δεν ελέγχθηκε. Ποτέ δεν ψάξαμε να δούμε αυτοί οι διαχειριστές, οι οποίοι διαχειρίστηκαν την περιουσία αυτήν, πώς την διαχειρίστηκαν και γιατί.
Μας είπε βέβαια ο κύριος Υφυπουργός περί δισεκατομμυρίων, τα οποία χάνονται κάθε χρόνο και γιατί χάνονται, αλλά απάντηση επί της ουσίας δεν πήραμε.
Και έρχομαι στην ουσία της επερώτησης.
Κύριε Υφυπουργέ, μας κάνατε ένα μάθημα, γιατί αργήσαμε έξι μήνες να καταθέσουμε την επερώτηση αυτήν.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) Εγώ αντιλαμβάνομαι τον πόνο σας. Θα προτιμούσατε στη θέση αυτήν να κάθεται η κ. Διαμαντοπούλου να απαντήσει.
Εμείς απλούστατα καταθέσαμε την επερώτηση, κύριοι συνάδελφοι, ακριβώς δεκαοκτώ ημέρες μετά την υπογραφή της οριστικής συμβάσεως. Και την καταθέσαμε δεκαοκτώ ημέρες μετά, γιατί πλέον η εικόνα ήταν η οριστική εικόνα, κύριε Υφυπουργέ. Γιατί εσείς ίσως δεν είχατε παρακολουθήσει εκείνη την εποχή. 'Ομως οι συνάδελφοι εδώ, οι οποίοι παρακολουθούσαν ήξεραν ότι, μέχρι και την τελευταία στιγμή, υπήρχαν συζητήσεις επί της ουσίας της συμβάσεως.
Και αυτά περί προσυμφώνου και ιστορίες είναι αστεία πράγματα. Γιατί το προσύμφωνο ουδέποτε εστάλη. Το πληροφορήθηκε η Νέα Δημοκρατία. Και αυτός ήταν ένας από τους λόγους για τον οποίο οι συνάδελφοι είχαν καταθέσει σειρά ερωτήσεων, με βάση ακριβώς τις πληροφορίες που αναφέρονται στο προσύμφωνο. Αλλά ουδέποτε εστάλη από το Υπουργείο Ανάπτυξης. Ουδέποτε επεδείχθη τέτοιου είδους ευαισθησία. Και το προσύμφωνο αυτό επικυρώθηκε με την τελική σύμβαση, η οποία περιέχει αυτές τις, αν θέλετε, δεσμεύσεις για τις οποίες οι συνάδελφοι πριν από εμένα μίλησαν. Και φοβούμαι ότι σε κανένα από τα ερωτήματα που ετέθησαν, κύριε Υφυπουργέ, δεν πήραν απάντηση.
Και εδώ δεν είναι μία υπόθεση σκανδαλολογίας, όπως μας είπατε. 'Οτι η Νέα Δημοκρατία, λόγω προεκλογικής περιόδου, έρχεται με σκανδαλολογία. Ποια σκανδαλολογία; Οι ερωτήσεις είχαν κατατεθεί κατά τη διάρκεια όλου του έτους.
Η επερώτηση, την οποία σήμερα συζητούμε κατατέθηκε τον Ιούνιο.
'Ερχεσθε να μας μεμφθείτε, γιατί σας κάνουμε κριτική για μια σύμβαση, για την οποία είναι φως φανάρι ότι βρίσκεται στον αέρα; Και ερχόμαστε καλοπροαίρετα. Δεν ερχόμαστε να σας πούμε ούτε τι κρύβεται από πίσω ούτε να σας καταγγείλουμε ούτε να κάνουμε κτύπημα κάτω από τη ζώνη. Λέμε το αυτονόητο: 'Οτι, κύριοι, εσείς ήρθατε στη Βουλή εδώ και διά στόματος Πρωθυπουργού και Υπουργού Ανάπτυξης, δεσμευθήκατε ότι οι συμβάσεις άνω των πεντακοσίων εκατομμυρίων (500.000.000) θα πάνε στο Ελεγκτικό Συνέδριο.
Και έρχεται ο Πρόεδρος κ. 'Εβερτ και σας λέει ότι: "Εμείς έχουμε αυτά τα στοιχεία. 'Ερχονται αυτά τα στοιχεία σε γνώση μας. Και σας ζητούμε να πάτε τη σύμβαση στο Ελεγκτικό Συνέδριο." Και απάντηση δεν παίρνουμε. Κύριε Υφυπουργέ, όταν πριν από περίπου έξι μήνες, εκείνη την εποχή που καταθέσαμε την επερώτηση έγινε κουβέντα, ο κ. Βενιζέλος, ερωτηθείς από δημοσιογράφο, είπε ότι θα πάει η σύμβαση στο Ελεγκτικό Συνέδριο. Σήμερα εσείς τηρήσατε σιγήν ιχθύος. Και ερωτώ, κύριοι συνάδελφοι: Πώς θα μπορεί να προστατευθεί και πώς θα μπορεί να ασκηθεί εποικοδομητική κοινοβουλευτική κριτική, πώς μπορεί ένας πολιτικός να προφυλάξει και εαυτόν, την ίδια του την τιμή και την υπόληψη, όταν αρνείται να κάνει το αυτονόητο; Εγώ, κύριε Υφυπουργέ, θα σας πω ότι μου είναι αδύνατον να σκεφθώ ότι θα υπεγράφετο μια σύμβαση τέτοια, ότι θα γινόταν ο σάλος, ο οποίος γίνεται, ότι θα υπήρχαν οι κατηγορίες οι οποίες ακούγονται, ότι οι εργαζόμενοι οι ίδιοι θα κατήγγειλαν ότι τίποτε απ'όλα αυτά τα οποία προεβλέποντο μέσα στη σύμβαση δεν ισχύει και δεν θα είχα την ευαισθησία να πω ότι ως Κυβέρνηση, που κατηγορούμαι γι'αυτό, δεν θα πάω τη σύμβαση αυτήν στο Ελεγκτικό Συνέδριο. Και από εκεί και πέρα, ό,τι πει το Ελεγκτικό Συνέδριο, θα το τηρήσω. Γιατί δεν το κάνετε κύριε Υφυπουργέ; Και ποιος είναι ο λόγος για τον οποίο μία δέσμευση κυβερνητική, αλλά και προσωπική -και απευθύνομαι στον Κοινοβουλευτικό Εκπρόσωπο του ΠΑΣΟΚ- δεν τηρείται στην συγκεκριμένη περίπτωση; Ποιος είναι ο λόγος; Ποιος είναι ο λόγος, όταν μια τέτοιου είδους σύμβαση προκαλεί τόσα πολλά ερωτηματικά; Μας είπατε το καταπληκτικό ότι δεν ξέρετε το μαθηματικό τύπο που χρησιμοποίησε ο χρηματοοικονομικός οίκος. Πολύ ωραίο ήταν αυτό! Εγώ δεν καταλαβαίνω τι μαθηματικός τύπος χρειάζεται και ούτε πρέπει να είναι κανένας διαπρεπής οικονομολόγος ή καθηγητής, όπως είναι ο κ. Τζωάννος. Και ένας απλός πολίτης σαν εμένα, ο οποίος παρακολουθεί την επικαιρότητα, ξέρει ότι τα επιτόκια έχουν πέσει. Εάν δεν το ήξερε από μόνος του, έχει φροντίσει η Κυβέρνησή σας να το μάθει σε όλους τους τόνους. Ακόμα και διαφημιστικά σποτ είχαμε για την πτώση των επιτοκίων.
Πως είναι δυνατόν, λοιπόν, να έρχεται η ίδια η Κυβέρνηση και να κρύβεται πίσω από τον οικονομικό σύμβουλο και να λέει "εμείς δεν το γνωρίζαμε και θα υπάρχει προεξοφλητικό επιτόκιο 25%"; Δεν ήταν πειστική η απάντηση, κύριε Υπουργέ.
Ακόμα και αν όλα τα υπόλοιπα ήταν άψογα, πιστεύω ότι αυτός και μόνο είναι ο βασικός λόγος, για τον οποίο δεν τολμάτε να το πάτε στο Ελεγκτικό Συνέδριο. Το Ελεγκτικό Συνέδριο έχει κάνει πολλές εκθέσεις τα τελευταία χρόνια και είναι καταπέλτης η μία έκθεση μετά την άλλη. Το ξέρετε πάρα πολύ καλά αυτό, κύριοι συνάδελφοι. 'Οταν έγινε η συζήτηση περί της διαφάνειας, η προσπάθεια ήταν ακριβώς να μιλήσει η Κυβέρνηση και να πει ότι εφεξής τουλάχιστον εκεί θα πηγαίνουν οι συμβάσεις. Είναι αδύνατον όμως οποιοδήποτε Ελεγκτικό Συνέδριο να πει ότι ένα προεξοφλητικό επιτόκιο 25% μπορεί να είναι προς όφελος της σύμβασης αυτής. Είναι αδύνατο και το γνωρίζετε πάρα πολύ καλά. Ειλικρινά, λυπάμαι για τη σημερινή εικόνα, έτσι όπως παρουσιάζεται με τον κύριο Υφυπουργό, ο οποίος θέλει να αποφύγει την ουσιαστική πραγματικότητα.
'Οσον αφορά τους εργαζομένους, θέλω να πω το εξής, κύριε Υφυπουργέ. Εγώ επί πολλά χρόνια ήμουν Βουλευτής μιας περιοχής, όπου οποιαδήποτε αποκρατικοποίηση και αν γινόταν, το μοναδικό κριτήριο ήταν πώς θα μπορέσουν οι άνθρωποι να διατηρήσουν τις θέσεις εργασίας τους. Μας είπατε, λοιπόν, ότι αυτός ήταν ένας από τους παράγοντες, για τους οποίους τυχόν η σύμβαση αυτή υπεγράφη και προτιμήθηκε ο συγκεκριμένος αγοραστής από κάποιον άλλον.
Η πραγματικότητα είναι ότι χίλιοι διακόσιοι εργαζόμενοι σήμερα δεν έχουν διασφαλίσει την εργασία τους, όπως προβλέπει η σύμβαση, διότι όλα αυτά που συνέβησαν κατά τη διάρκεια του καλοκαιριού, η πολύ απλή απειλή της εταιρείας ότι σε περίπτωση που δεν αναλάβει την κρατική δουλειά του Οργανισμού Εκδόσεως Διδακτικών Βιβλίων, είναι λόγος απολύσεων και κλεισίματος του εργοστασίου; Αυτό δεν προβλέπεται μέσα στη σύμβαση, κύριε Υπουργέ. Καμία πρόβλεψη δεν υπάρχει. 'Η υπήρχε καμία πρόβλεψη σε κανένα παράρτημα της σύμβασης, το οποίο εμείς δεν ξέρουμε και το οποίο λέει ότι το κράτος υποχρεώνεται δι' αναθέσεων να κρατήσει τη βιομηχανία αυτή εν ζωή, για να μπορέσουν αυτοί οι χίλιοι διακόσιοι εργαζόμενοι να παραμείνουν στη θέση τους; 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Το προτείνετε αυτό; Τι εννοείτε; 
ΘΕΟΔΩΡΑ ΜΠΑΚΟΓΙΑΝΝΗ: 'Οχι, σας ερωτώ. Υπάρχει τίποτα τέτοιο; 'Οταν, λοιπόν, προχωράει η εταιρεία και λέει ευθέως "εγώ θα κλείσω το εργοστάσιο" ή "βάζω τους εργαζόμενους σε διαφορετικό καθεστώς εργασίας" προεβλέπετο μέσα στη σύμβαση; 'Εχετε μία σύμβαση, που είναι διάτρητη, κύριοι συνάδελφοι του ΠΑΣΟΚ. 'Εχετε μία σύμβαση, για την οποία δεν μιλάμε μόνο εμείς, αλλά μιλάει το σύνολο του Κοινοβουλίου, μιλάνε οι εργαζόμενοι, μιλάει ο Τύπος. 'Εχετε μία σύμβαση, όπου δεν έχετε απαντήσει σε κανένα από τα καίρια ερωτήματα, τα οποία σας τέθηκαν. 'Ερχεστε σήμερα στη Βουλή και αντί να δώσετε μία οποιαδήποτε στοιχειωδώς πειστική απάντηση, το μόνο πράγμα που μας λέτε είναι πώς θα πρέπει να προχωράει η κοινοβουλευτική διαδικασία.
Κύριε Υφυπουργέ, οφείλετε να απαντήσετε. Εν πάση περιπτώσει, αν εσείς πιστεύετε ότι απαντήσατε, εγώ εκ μέρους της Νέας Δημοκρατίας θέλω να επαναλάβω τη δήλωση που έκανε ο Πρόεδρος κ.'Εβερτ.
Εμείς θα πάμε τη σύμβαση στο Ελεγκτικό Συνέδριο. Το πόρισμα του Ελεγκτικού Συνεδρίου θα το σεβαστούμε. Στην περίπτωση, όμως, που το Ελεγκτικό Συνέδριο επιβεβαιώσει τις δικές μας καταγγελίες, από εκεί και πέρα, κύριε Υφυπουργέ, η σύμβαση μεν θα ακυρωθεί, αλλά και οι υπεύθυνοι γι' αυτήν την πορεία -οι οποίοι ήταν υπεύθυνοι καθ'όλο αυτό το διάστημαθα πρέπει να αντιμετωπιστούν από τα δικαστήρια πλέον. Θέλω να είμαι ευθύς και ξεκάθαρη.
Δεν ήλθαμε εδώ να σας πούμε ούτε μεγάλα λόγια ούτε να κάνουμε πολιτικές κορώνες. 'Ηλθαμε όμως να σας πούμε, ελάτε να συνεργαστούμε για να προστατεύσουμε επιτέλους και τον πολιτικό κόσμο της χώρας στα θέματα διαφάνειας. Δεν σας ενοχλεί εσάς ότι τουλάχιστον το 50% των ανθρώπων που έχετε απέναντί σας έχουν βάσιμες υποψίες γι'αυτήν τη σύμβαση; Δεν σας ενοχλεί ότι όλος ο κόσμος το λέει και όλος ο Τύπος σας το γράφει; Δεν ενόχλησε την κ. Διαμαντοπούλου. Η κ. Διαμαντοπούλου σηκώθηκε και έφυγε, πήγε και έγινε επίτροπος. Εσάς, που θα χειριστείτε και άλλες τέτοιες συμβάσεις, δεν σας ενοχλεί; Δεν σας ενοχλεί ότι με τον τρόπο με τον οποίο έγινε αυτή η σύμβαση υπονομεύετε την πορεία των αποκρατικοποιήσεων ουσιαστικά; Και την υπονομεύετε, κύριε Υφυπουργέ. Υπονομεύετε μια πορεία, γιατί όταν εμείς την ξεκινήσαμε, είχαμε την επίθεση όλης της Βουλής. Αλλά πιστεύαμε ότι οι αποκρατικοποιήσεις πρέπει να γίνουν, αλλά να γίνουν με διαφάνεια, να γίνουν μ'έναν σωστό τρόπο, να γίνουν προς όφελος του κοινωνικού συνόλου και να γίνουν βεβαίως, έτσι ώστε να είναι βιώσιμες οι επιχειρήσεις μετά. Τι απ'όλα αυτά πετύχατε με τη σύμβαση την οποία έχετε κάνει σήμερα; Απολύτως τίποτα.
Εγώ, κύριοι συνάδελφοι, σας είπα τη θέση της Νέας Δημοκρατίας. Σας είπα ότι η Νέα Δημοκρατία το θέμα δεν θα το αφήσει έτσι. Σας εξήγησα γιατί δεν εντάσσεται σε όλη αυτήν την ιστορία της σκανδαλολογίας, την οποία προσπαθεί η Κυβέρνηση να φέρει. 'Εξι μήνες είχατε καιρό, κύριε Υφυπουργέ, να απαντήσετε σ'αυτήν την επερώτηση. 'Ηταν απογοητευτική η απάντηση που δώσατε.
( Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, οι Υπουργοί Ανάπτυξης, Εθνικής Οικονομίας και Οικονομικών, Εργασίας και Κοινωνικών Ασφαλίσεων και Δικαιοσύνης, κατέθεσαν σχέδιο νόμου: "Απελευθέρωση της αγοράς ηλεκτρικής ενέργειας, ρύθμιση θεμάτων ενεργειακής πολιτικής". Παραπέμπεται στην αρμόδια Διαρκή Επιτροπή.
Ο κ. Γεωργακόπουλος, Κοινοβουλευτικός Εκπρόσωπος του ΠΑΣΟΚ, έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Η Κοινοβουλευτική Εκπρόσωπος της Νέας Δημοκρατίας είπε ότι η "SOFTEX" κοινωνικοποιήθηκε. Δεν κοινωνικοποιήθηκε, όπως καμία από τις επιχειρήσεις αυτές, τις οποίες ανέλαβε ο Οργανισμός Ανασυγκρότησης Επιχειρήσεων δεν κοινωνικοποιήθηκε. Απλά και μόνο είχαν χρεοκοπήσει αυτές οι επιχειρήσεις και μπροστά στο φάσμα της χρεοκοπίας και να βρεθούν τριάντα χιλιάδες εργαζόμενοι στους δρόμους, η τότε Κυβέρνηση του ΠΑΣΟΚ απεφάσισε να δημιουργήσει τον Οργανισμό Ανασυγκρότησης Επιχειρήσεων και ανέλαβε τη διοίκηση μαζί με όλα τα αρνητικά, τα οποία είχαν συσσωρευθεί από τους ιδιώτες επιχειρηματίες τότε, από τους καπιταλιστές ή από τους κεφαλαιούχους, για να ανασυγκροτήσει αυτές τις επιχειρήσεις. Δυστυχώς δεν πέτυχε αυτό το πείραμα, γιατί οι συνθήκες και οι εργασιακές και οι κοινωνικές και οι οικονομικές, αλλά και τα επιτόκια της εποχής εκείνης με τα οποία δανείζονταν οι επιχειρήσεις, ήταν αρκετά υψηλά με αποτέλεσμα να μην μπορέσουν να ανασυγκροτηθούν όλες αυτές οι επιχειρήσεις. Μερικές απ'αυτές μπόρεσαν και ανασυγκροτήθηκαν. Τα τσιμέντα ΗΡΑΚΛΗΣ ας πούμε δεν κατέρρευσαν. Αυτά πωλήθησαν και μάλιστα στη γνωστή περίοδο.
Βεβαίως το πρόβλημα το οποίο είχε να αντιμετωπίσει η Κυβέρνηση, ήταν κύρια το εργασιακό.
'Οσον αφορά τη "SOFTEX" -και το αναγνωρίσατε και σεις όταν εδώ ψηφίσαμε τη σχετική διάταξη για την εγγύηση του δημοσίου- ήταν καίριο θέμα, ιδιαίτερα για τη Δράμα, το να μην σταματήσει να λειτουργεί -και το Κομμουνιστικό Κόμμα Ελλάδας θυμάμαι τότε τι θέση είχε πάρει- αυτό το εργοστάσιο. 'Επρεπε οπωσδήποτε το εργοστάσιο να μην κλείσει και να πουληθεί εν δράσει, να δουλεύει δηλαδή. Γιατί αν έκλεινε, θα απαξιωνόταν και μετά θα είχαμε μια άλλη διαδικασία πάρα πολύ χρονοβόρα.
Βεβαίως η Κυβέρνηση έκανε απεγνωσμένες προσπάθειες να βρει τους καλύτερους αγοραστές. Δυστυχώς η αγορά ήταν περιορισμένη, οι προσφορές που έγιναν δεν ήταν ιδιαίτερα ικανοποιητικές, όπως θέλαμε. Και είχαμε να επιλέξουμε ή να την πουλήσουμε ή να κηρύξουμε και αυτό το διαγωνισμό άγονο, να προχωρήσουμε δηλαδή σε ένα διαγωνισμό στον οποίο θα λέγαμε ότι δεν πουλάμε τίποτα και θα ξαναρχίζαμε από την αρχή με αποτέλεσμα το εργοστάσιο να κλείσει γιατί θα μεσολαβούσε χρόνος μέχρι την καινούρια επαναπροκήρυξη και την καινούρια διαδικασία για την πώληση και θα κατέρρεε και θα απελύοντο και χίλιοι διακόσιοι εβδομήντα πέντε εργαζόμενοι.
Μπροστά σ' αυτό το μη άριστο και σε μια μέση κατάσταση η Κυβέρνηση αποφάσισε να προχωρήσει στην πώληση στους νέους ιδιοκτήτες, η οποία και έγινε. Ανέλαβαν την υποχρέωση οι ιδιοκτήτες να λειτουργήσουν το εργοστάσιο για τρία χρόνια. Αυτό είναι μια υποχρέωση που προβλέπεται στη σύμβαση. 'Ετσι τουλάχιστον εγώ ξέρω. Αν δεν είναι έτσι κύριε Τζωάννο να μου το πείτε.
ΙΩΑΝΝΗΣ ΤΖΩΑΝΝΟΣ: Διαβάστε το 6.5.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εκείνο που θέλω να επισημάνω προς τον Υπουργό, είναι ότι δεν θα πρέπει η Κυβέρνηση πλέον να γίνεται θύμα εκβιασμών από τους νέους ιδιοκτήτες για την λειτουργία του εργοστασίου, όπως αυτό που ακούσαμε ότι "Αν δεν αγοράσει ο Οργανισμός 'Εκδοσης Διδακτικών Βιβλίων το χαρτί, θα απολύσουν τους εργαζόμενους. Αν το δημόσιο δεν κάνει προνομιακές συμβάσεις μαζί μας, τότε εμείς θα βάλουμε τους εργαζόμενους υπό άλλο ιδιοκτησιακό καθεστώς".
Αν θυμάμαι καλά η σύμβαση έλεγε -αυτή ήταν η πιο καίρια δέσμευση που ανέλαβε ο νέος ιδιοκτήτης- ότι θα λειτουργήσει το εργοστάσιο για τρία τουλάχιστον χρόνια χωρίς να έχουμε απολύσεις εκτός απ' αυτές με την εθελουσία έξοδο, την οποία επίσης προέβλεπε η σύμβαση. Και αυτό θα πρέπει να το διασφαλίσει η Κυβέρνηση, έτσι ώστε οι εργαζόμενοι να νιώθουν κάποια ασφάλεια. 'Εγινε ό,τι έγινε με αυτήν τη συμφωνία που δεν ήταν η άριστη, αλλά δεν πρέπει να βρίσκονται οι εργαζόμενοι για τους οποίους έγινε αυτή η συμφωνία, υπό ένα καθεστώς αμφιβολίας, αμφισβήτησης και αβεβαιότητας, η οποία ουσιαστικά δεν μπορεί να λειτουργήσει εποικοδομητικά.
Δεν καταλαβαίνω, κύριε Υπουργέ -αν θυμάμαι καλά, γιατί δεν έχω τα Πρακτικά μπροστά μου, ο Υπουργός είχε πει ότι αυτήν τη σύμβαση θα την αποστείλει στο Ελεγκτικό Συνέδριο- γιατί δεν την αποστέλλετε και σεις, ώστε να μην υπάρχει αυτό το δεδομένο της Νέας Δημοκρατίας, ότι δεν την στέλνετε γιατί έχετε κάτι να κρύψετε. Νομίζω ότι η σύμβαση είναι δημόσιο έγγραφο. Μπορεί το Ελεγκτικό Συνέδριο να πει την άποψή του. Εσείς δεν έχετε προσωπικά κανένα λόγο να μη στείλετε αυτήν τη σύμβαση στο Ελεγκτικό Συνέδριο, έτσι ώστε να υπάρξει μια πλήρης αποσαφήνιση των όρων, των προϋποθέσεων και της διαφάνειας, που πιστεύω ότι θέλουμε να υπηρετούμε σε αυτήν την Αίθουσα. Και αυτό να το κάνετε για να μην αφήνουμε στίγματα κατά του πολιτικού κόσμου. Γιατί εδώ ακούστηκαν κάποια στίγματα κατά της προηγουμένης Υφυπουργού κ. Διαμαντοπούλου. Γιατί να μείνει αυτό το στίγμα, το οποίο πολλές φορές διογκώνεται και από τον Τύπο -δικαίως ή αδίκως, δεν μπορώ να το κρίνω αυτήν τη στιγμή- και έχει ως αποτέλεσμα να δημιουργούνται εντυπώσεις, που δεν είναι θετικές; Θα έλεγα, βάσει της δέσμευσης που έχει ο κύριος Υπουργός στη Βουλή και βάσει των νέων δεδομένων που μπαίνουν από την επερώτηση, να καταθέσετε αυτήν τη σύμβαση στο Ελεγκτικό Συνέδριο. Και εφόσον η Νέα Δημοκρατία δηλώνει ότι θα σεβαστεί το πόρισμα του Ελεγκτικού Συνεδρίου, θα πάψει να υπάρχει και όλη αυτή η φιλολογία, γύρω από την περίφημη σύμβαση.
Θέλω να τονίσω ότι δυστυχώς πολλές απ'αυτές τις επιχειρήσεις που ήταν, είναι στον ΟΑΕ, δεν πήγαν καλά. Η Κυβέρνηση είναι υποχρεωμένη τώρα να τις πουλήσει. Πρέπει να φύγουν από πάνω της, όπως λέμε. Γιατί όσο μένουν, επιβαρύνουν το δημόσιο προϋπολογισμό και τα δημόσια οικονομικά, τη στιγμή που η Κυβέρνηση κάνει προσπάθεια να μειώσει το δημόσιο χρέος. Δεν μπορεί να έχει τις δημόσιες επιχειρήσεις που δανείζονται με την εγγύηση του δημοσίου και επειδή δεν πληρώνουν το χρέος τους, να αναγκάζεται το δημόσιο να πληρώνει αυτό το χρέος των επιχειρήσεων, που ουσιαστικά γίνεται δημόσιο χρέος.
Θα έλεγα, όσο το δυνατόν πιο γρήγορα με όσο το δυνατόν πιο διαφανείς διαδικασίες, έστω και φθηνά, να την πουλήσουμε. Δεν έχει σημασία αν τη δώσουμε φθηνά ή ακριβά. Σημασία έχει αν θα είναι διαφανείς οι διαδικασίες, ώστε να μην υπάρχουν αμφισβητήσεις ότι κάτι κρύβεται, ότι κάτι έγινε, ότι όλο και κάτι συμβαίνει.
Και αυτό οφείλεται στα συμφέροντα τα οποία κάθε φορά συγκρούονται γύρω απ' αυτές τις επιχειρήσεις. Η όποια επιχείρηση δεν πάρει τη διεκδικούμενη επιχείρηση, τότε διασπείρει στον Τύπο διάφορα σκοτεινά σημεία τάχα που γίνονται στη σύμβαση που δεν ευνοήθηκε ή δεν ξέρω γιατί, ενώ και η ίδια θα ζητούσε εύνοια για να πάρει αυτήν την επιχείρηση.
Θα παρακαλούσα ιδιαίτερα εφόσον, έχετε αυτήν την ευθύνη για όσες επιχειρήσεις βρίσκονται στο στάδιο της πώλησης ή της αποκρατικοποίησης είτε από τον Ο.Α.Ε. είτε και της εκκαθάρισης ακόμη, να είναι όσο το δυνατόν πιο διαφανείς οι διαδικασίες και αν ζητούν όπως ζητάει η Αντιπολίευση να πάει στο Ελεγκτικό Συνέδριο, να πάει στο Ελεγκτικό Συνέδριο. Δεν έχουμε τίποτε να κρύψουμε, δεν έχουμε τίποτε να φοβηθούμε εφόσον οι διαδικασίες έχουν γίνει νόμιμα.
Πιστεύω ότι οι διαδικασίες έγιναν απόλυτα νόμιμα και όπως σας είπα και ιδιαιτέρως εσείς, δεν έχετε τίποτε απολύτως να φοβηθείτε για να αρνηθείτε να στείλετε αυτήν τη σύμβαση στο Ελεγκτικό Συνέδριο για να σταματήσει αυτή η φιλολογία και να μην ξαναμπούμε στη διαδικασία της σκανδαλολογίας. Πλησιάζουν και οι εκλογές και όπως καταλαβαίνετε, θα εντείνεται αυτή η διαδικασία από την Αντιπολίτευση. Να μην πάμε σε ένα κλίμα σκανδαλολογίας, διαφθοράς και άλλα τέτοια, τα οποία συνήθως ακούγονται και δεν περιποιούν τιμή για τον πολιτικό κόσμο της χώρας. 
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο" τριάντα εννέα μαθητές και δύο συνοδοί δάσκαλοι από το 13ο και 21ο Δημοτικά Σχολεία Αγίου Δημητρίου Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες) Ο εκπρόσωπος του Κομμουνιστικού Κόμματος Ελλάδος, ο συνάδελφος ο Ε' Αντιπρόεδρος της Βουλής κ. Δημήτριος Κωστόπουλος έχει το λόγο.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): 'Ενα ερώτημα μου δημιουργήθηκε κατά τη διάρκεια της ακροαματικής διαδικασίας. Το ερώτημα αυτό λέει: Φορλίν ή Ζερίτης; Ωστόσο τα πράγματα δεν είναι ανήφορος ή κατήφορος. Υπάρχει και το ίσιωμα, για το οποίο κανείς από τους παρεμβαίνοντες ομιλητές δεν θεώρησε αναγκαίο να μιλήσει, υπάρχουν οι εργαζόμενοι.
Πριν πω οτιδήποτε για αυτήν την τραγωδία -γιατί περί τραγωδίας πρόκειται- θα ήθελα να βάλω ένα άλλο ερώτημα που συνίσταται στο εξής: Γιατί γίνεται η επερώτηση από το κόμμα της Αξιωματικής Αντιπολίτευσης; Θα μπορούσε να αντιτείνει κάποιος ότι γίνεται μέσα στα πλαίσια του Κανονισμού, στα πλαίσια του κοινοβουλευτικού ελέγχου. Δεν είμαι έτοιμος να απαντήσω ότι μόνο γι' αυτό το λόγο γίνεται. Είναι κάπως υπερβολικό αυτό που λέω και καταλαβαίνω ότι μπορεί ίσως να ξενίζει, αλλά δεν είμαι έτοιμος γιατί αυτήν την περίοδο και σε διάφορα παράθυρα τηλεοράσεων βγαίνουν ορισμένοι, οι οποίοι δεν είναι και εντάξει άνθρωποι λένε και ψεματάκια ειρήσθω εν παρόδω, και μάλιστα έκαναν και αναφορές ότι την Παρασκευή συζητιέται στη Βουλή αυτό το θέμα και αξιώνουμε να πάει η υπόθεση στο Ελεγκτικό Συνέδριο. Δεν συνδέω κανέναν με κανέναν, αλλά δεν είμαι έτοιμος να καταλήξω στο συμπέρασμα και να απαντήσω στο ερώτημα, γιατί γίνεται αυτή η επερώτηση. Τελεία και παύλα εδώ.
Πάμε τώρα στην υπόθεση του σκανδάλου. Είναι σκάνδαλο, ναι ή όχι; Δεν θα σταθώ στα τριάντα έξι δισεκατομμύρια (36.000.000.000), στα εκατόν είκοσι εκατομμύρια (120.000.000) δολάρια και σε όλη αυτήν την αριθμολαγνεία, η οποία πολλές φορές αντιφάσκει και από τα χαρτιά που έχουμε στη διάθεσή μας και απ' αυτά που λέγονται. Είναι μέγα πολιτικό σκάνδαλο, αλλά διάρκειας. Δεν μπορεί κανένας να εμφανίζεται ως παρθενογεννημένος μέσα σε αυτήν την Αίθουσα. Δεν μπορεί κανείς να συζητάει για την υπόθεση "ΑΘΗΝΑΙΚΗ ΧΑΡΤΟΠΟΙΙΑ" και να μην υπογραμμίσει τις τεράστιες ευθύνες του κ. Κεφάλα, ο οποίος τη φουντάρισε και έμεινε στο απυρόβλητο.
Δεν ξέρω τι κάνει, μάλλον ενεργεί και αυτός τα δέοντα για να μπορέσει να λεηλατήσει τα υπόλοιπα από τα λεηλατηθέντα. Πρέπει να το υπογραμμίσεις; Πρέπει. Εγώ επειδή είμαι ας πούμε ένας από τους οπαδούς του Οργανισμού Ανασυγκρότησης Επιχειρήσεων θα πρέπει να κλείσω τα αυτιά μου, τα μάτια μου στην περιπέτεια του ΟΑΕ; 'Οχι βέβαια. Εδώ θα σταθώ με ιδιαίτερο τρόπο γιατί με πονάει και προσωπικά εάν θέλετε γιατί σε όλους τους τόνους υπογράμμιζα την ανάγκη λειτουργίας του ΟΑΕ. Τότε ψηφίζαμε και στα συνδικάτα να δημιουργηθεί και να προχωρήσει αυτός ο οργανισμός. Μόνο που αυτός ο οργανισμός, όπως τα ίδια τα πράγματα απέδειξαν, ήταν ένα άλλοθι των διάφορων κυβερνήσεων, των διάφορων πολιτικών.
Μήπως δεν γνώριζαν και οι κυβερνήσεις της Νέας Δημοκρατίας και οι κυβερνήσεις του ΠΑΣΟΚ ότι οι επιχειρήσεις που υπάγονταν στον ΟΑΕ πάνε από το κακό στο χειρότερο; Το γνώριζαν. Μήπως δεν γνώριζαν ότι έπεφταν σαν τις ύαινες, σαν τα τσακάλια κάποιοι και λεηλατούσαν αυτές τις επιχειρήσεις και τις φόρτωναν μετά τις συνέπειες αυτών των λεηλασιών στους "τεμπέληδες" εργαζόμενους; 'Ολα τα γνώριζαν.
Και αν θέλετε να μιλήσουμε για σκάνδαλο, για εισαγγελείς και για φυλακές, θα έπρεπε να φτιάξουμε άλλες τόσες φυλακές για να βάλουμε αυτούς που ασχολήθηκαν με όλο αυτό το τερατώδες εγχείρημα της ένταξης των προβληματικών και στρατηγικών επιχειρήσεων στον ΟΑΕ, τη λειτουργία του ΟΑΕ και πως εξελίχθηκε. Αλλά δεν μπορεί κανείς να επερωτά την Κυβέρνηση -καλά κάνει- χωρίς να αναφέρεται στο ν. 2000/91 ο οποίος απάλλαξε τους πάντες από τις ποινικές ευθύνες. Εδώ μέσα ψηφίστηκε.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Τα είχαμε πει όταν μιλούσαμε για την εκκαθάριση του ΟΑΕ.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος Βουλής): Εδώ ψηφίστηκε αυτός ο νόμος και ήταν νόμος από τα μαλλιά τραβηγμένος για να λύσει τα χέρια σε κείνους που ήθελαν να τελειώνουν με αυτήν την ιστορία των "τεμπέληδων" εργαζομένων.
Επομένως δεν είναι από μια μεριά μόνο οι ευθύνες στην υπόθεση. Βάρυναν πολλούς γι'αυτό μίλησα για διαρκές πολιτικό σκάνδαλο.
Για ποιο πράγμα μιλάμε, κύριε Πρόεδρε; Μιλάμε για μία επιχείρηση, η οποία έχει αντικειμενικά τεράστια αξία. Εργοστάσια, εγκαταστάσεις, μηχανήματα παλιά και καινούρια, χωράφια τεράστιες εκτάσεις και όλοι ή πολλοί, τουλάχιστον τη βλέπουν σαν μία νύφη με μεγάλη προίκα. Και σήμερα που συζητάμε αυτό ισχύει, μη νομίζετε, μόνο που οι πολιτικές που ασκήθηκαν έλεγαν, να ξεμπερδεύουμε από αυτές τις υποθέσεις όπως-όπως και έτσι ξεμπέρδεψε και η Κυβέρνηση του ΠΑΣΟΚ. Δεν λειτούργησε ούτε σαν κοινός μπακάλης, ας επιτραπεί να πω, όπου εξυγιαίνει το μαγαζί του, το στολίζει και το πουλάει καλύτερα. Ούτε έτσι λειτούργησε. Είπε να φύγει από επάνω μου αυτό το φορτίο. Ποιο φορτίο; Μόνο η Δράμα αξίζει όσο έδωσαν αυτοί. Τι έδωσαν εδώ που τα λέμε; Πήραν κιόλας απ' ό,τι αποδεικνύεται. Αλλά αν πούμε ονομαστική, μόνο η Δράμα.
Καμία συμφωνία, κύριε Υφυπουργέ, για να το ξέρετε και να μην πετάτε στα σύννεφα εάν είστε ακόμα ρομαντικός. Δεν ξέρω σε ποια κατηγορία πολιτικών βρίσκεστε, αλλά καμία συμφωνία από αυτές που έγιναν μέχρι σήμερα και δόθηκαν οι επιχειρήσεις στους εργοδότες, δεν τηρήθηκε. Καμία! Στο μάτι του κυκλώνα βρίσκονται εργαζόμενοι όπως και οι εργαζόμενοι της "SOFTEX". Αυτήν τη στιγμή βρίσκονται σε αναμμένα κάρβουνα οι άνθρωποι. Γι'αυτούς πάλι έφεξε όπως και να έχει το πράγμα. Είτε ο Φορλίν είναι στα πράγματα, είτε κάποιος άλλος με τα ελεγκτικά συνέδρια μπεί στο παιχνίδι γι'αυτούς έχει φέξει! Γίνονται προσπάθειες και σήμερα μετά τη λεηλασία, μετά τις φωτιές με τα πολλά ερωτηματικά, μετά τη καταστροφή που υπέστη σε μια πολιτική διαδικασία, να τελειώνουμε με αυτές ή με αυτή και σήμερα βρίσκεται σε μία τέτοια κατάσταση.
Και επειδή ο κύριος εκπρόσωπος του ΠΑΣΟΚ είπε εδώ να καθαρίζουμε την υπόθεση εκεί με τη Δράμα, να σας πω ότι, όταν αξίωνε ο Φορλίν και αυτή η ομάδα που κάνει κουμάντο στη "SOFTEX", να μου δώσεις το χαρτί για τα σχολικά βιβλία στη Δράμα, πατούσε στη συμφωνία σας. 'Εχει συμφωνία, δεν μπορείς να τον τσακώσεις και ας αφήσουν κάποιοι άλλοι τα διαδικαστικά και τα δικαστικά. Σας έχει δέσει, μας έχει δέσει μιας και ήταν λεφτά του ελληνικού λαού, έχει δέσει πολύ περισσότερο τους εργαζόμενους. Και μη μας λένε εμάς, εάν θέλαμε να λειτουργήσει η Δράμα. Θέλαμε να λειτουργήσει, όχι υπό αυτές τις προϋποθέσεις που θέλει ο Φορλίν. Να λειτουργήσει -και εδώ κλείνω, κύριε Πρόεδρε- όχι μόνο η Δράμα, αλλά και η Αθήνα. Πώς να λειτουργήσει η επιχείρηση; Τώρα θα μου πείτε γιατί γυρίζω πίσω. Πίσω θα γυρίσω. Θα μπορούσε να είναι η "SOFTEX" στην αγορά μια ανταγωνιστική επιχείρηση που θα ήταν καλό γενικότερα για την οικονομία, υπό δημόσιο έλεγχο όμως; Θα ήταν καλό γιατί αυτή τη στιγμή δίνεται η μάχη μονοπώλησης στο χώρο του χαρτιού από κάποιους. Αυτή είναι η ουσία. Και αν είχα μία "SOFTEX" εγώ στα χέρια του δημοσίου, αλλά όχι με τα τσακάλια να τη ροκανίζουν, να την καταμακελεύουν, σήμερα θα μπορούσε να παίξει ένα ρόλο στην αγορά και θα μπορούσαμε όλοι μας να είμαστε ωφελημένοι, πολύ περισσότερο η ελληνική οικονομία και ακόμα περισσότερο οι εργαζόμενοι, που δεν θα ήταν χίλιοι διακόσιοι εβδομήντα πέντε, που αύριο μπορεί να είναι πεντακόσιοι, αλλά θα ήταν τέσσερις - πέντε χιλιάδες.
Δεν έγινε αυτό, επιμένουμε σε αυτό. Αυτή είναι η μοναδική λύση. Με αυτή τη λογική εννοώ, γιατί νόμος δεν μπορεί να γίνει. Πολιτικά μιλάω. Να απαγορευθεί η μονοπώληση του χώρου του χαρτιού από αυτούς που μετριώνται στα μισά δάχτυλα του ενός χεριού. Μόνο σε αυτήν την περίπτωση μπορούμε να δούμε μία άλλη λειτουργία της "SOFTEX" και να σταματήσουμε να παίζουμε και εμείς εξ αντικειμένου το παιχνίδι των Φορλίνηδων και των Ζερίτηδων. 
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Αποστόλου, έχετε το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, οφείλετε αύριο κιόλας εάν θέλετε να σταματήσει η σκανδαλολογία για τη συγκεκριμένη σύμβαση να την παραπέμψετε στα αρμόδια ελεγκτικά όργανα. Βέβαια πριν συμπληρωθεί ένας χρόνος από την υπογραφή του συγκεκριμένου προσυμφώνου, όλες αυτές οι επιφυλάξεις που είχαν διατυπωθεί τότε σχετικά με τη διαδικασία, σχετικά με το προσύμφωνο εξαγοράς από την κοινοπραξία, φαίνεται ότι σήμερα δικαιώνονται. Γιατί όχι μόνο δεν εξασφαλίστηκε η ανάπτυξη της εταιρείας, αλλά και οι θέσεις εργασίας, όπως είχαν συμφωνηθεί, τελικά δεν κατοχυρώνονται. Φαίνεται ότι στην εκποίηση των φιλέτων του δημοσίου, εκεί τα καταφέρνετε. 'Οταν έχετε να πουλήσετε πρώην προβληματικές, εκεί σκοπεύοντας σε ένα εύλογο τίμημα, το οποίο δεν το εξασφαλίζετε τις περισσότερες φορές, αφήνετε στην άκρη τους εργαζόμενους. Και δεν είναι μόνο αυτή η περίπτωση. Γνωρίζετε ότι έχουμε και άλλες περιπτώσεις.
Εγώ θα αναφερθώ στην εκλογική μου περιφέρεια. Πουλήσατε τη "ΒΙΟΜΑΓΝ". Σήμερα όχι μόνο οι εργαζόμενοι είναι επτά μήνες απλήρωτοι, αλλά και ουσιαστικά ο φορέας είναι άφαντος. Το ίδιο συμβαίνει και με τα ναυπηγεία. Δεν θέλω να επεκταθώ σε αυτά τα θέματα.
Είπατε κατά την υπογραφή του προσυμφώνου ότι πρωταρχικός σας στόχος είναι η διασφάλιση ικανοποιητικού θέσεων εργασίας. Και ενώ η κοινοπραξία δεσμεύεται για τις χίλιες διακόσιες εβδομήντα πέντε θέσεις, στην πραγματικότητα με το προσύμφωνο τους δίνετε το δικαίωμα χωρίς κανένα περιορισμό να προχωρούν σε προγράμματα εθελουσίας εξόδου και συνταξιοδοτήσεων και να αθροίζουν τις θέσεις αυτές με τους χίλιους διακόσιους εβδομήντα πέντε. Δηλαδή δεν έχουν ουσιαστικά διασφαλιστεί χίλιες διακόσιες εβδομήντα πέντε θέσεις.
Και η συνέχιση του προβληματικού εργοστασίου της Δράμας, στην πραγματικότητα είναι υπό αίρεση, αφού η συμφωνία ορίζει ότι η κοινοπραξία παύει να έχει τη σχετική υποχρέωση, αν το Υπουργείο Παιδείας δεν της αναθέσει, ασχέτως τιμής, την προμήθεια των σχολικών βιβλίων για τα επόμενα χρόνια. 'Αρα, λοιπόν, με τέτοιες συμφωνίες δεν υπάρχει η εγγύηση της απασχόλησης για τους εργαζόμενους. Βέβαια εσείς είπατε και τώρα αλλά και τότε ότι εκεί που έφθασαν τα πράγματα, δεν υπήρχε άλλη λύση.
Κύριε Υπουργέ, η "SOFTEX" έχει κακοπάθει από όλες τις κυβερνήσεις.
Βέβαια όπως το γνωρίζετε, ήταν η μόνη επιχείρηση στον κλάδο χαρτοποιϊας, που είχε καθετοποιημένη μορφή, κυρίως λόγω της μονάδας που είχε στη Δράμα, αλλά και των ιδιόκτητων φυτειών για χαρτομάζα. 'Ηταν αυτό που λέμε "η επιχείρηση στρατηγικού χαρακτήρα".
'Οχι μόνο ήταν η επιχείρηση που διέσπαζε το μονοπώλιο που επιχειρείτο να στηθεί στο συγκεκριμένο χώρο, αλλά κυρίως στην περιοχή της Δράμας εξασφάλιζε και μια απασχόληση και σε έναν πληθυσμό πέραν του εργοστασίου, που ασχολείτο με τις δασικές φυτείες, με τις δασικές καλλιέργειες. Φαίνεται όμως ότι η αγορά είχε προγράψει το μέλλον της και σήμερα βρισκόμαστε σε μια κατάσταση, που αύριο μπορεί να υπάρξουν χειρότερα.
Η ιδιωτικοποίησή της είναι άλλη μια χαρακτηρηστική περίπτωση για το πώς η Κυβέρνηση σχεδιάζει και υλοποιεί τις αποφάσεις της στο συγκεκριμένο τομέα, χωρίς διαφάνεια, χωρίς εγγυήσεις ισοτιμίας, χωρίς ελέγχους, χωρίς να διασφαλίζει προοπτικές και για τη λειτουργία των ίδιων των επιχειρήσεων και για την απασχόληση, αλλά και γενικά για τη λειτουργία του κλάδου.
Ο στόχος να ξεφορτωθεί το δημόσιο πάση θυσία τις ΔΕΚΟ, για να μειωθούν τα ελλείμματα, τελικά μας οδηγεί σε καταστάσεις που δημιουργούν νέα προβλήματα τόσο στον επιχειρηματικό κόσμο, σε συγκεκριμένες επιχειρήσεις και κυρίως στη δραστηριότητα, αλλά και στους εργαζόμενους. 'Ετσι όπως γίνονται οι διαδικασίες, δίνουν και δικαιώματα σε άλλους να καταγγέλλουν διαπλοκές, να καταγγέλλουν συναλλαγές.
Ο Συνασπισμός δεν μπορεί να καταλάβει, κύριε Υπουργέ, γιατί η Κυβέρνηση συμπεριφέρεται στο συγκεκριμένο θέμα με δύο μέτρα και δύο σταθμά. Παραδείγματος χάρη, το ΥΠΕΧΩΔΕ, κύριε Υπουργέ, για το διαγωνισμό για τη ζεύξη Μαλιακού, την προσύμβαση και τα τεύχη δημοπράτησης τα έστειλε στο Ελεγκτικό Συνέδριο για έλεγχο νομιμότητας, πριν ανακηρυχθεί μειοδότης, ενώ το Υπουργείο Ανάπτυξης αρνείται αυτές τις διαδικασίες.
Ο κύριος Υπουργός Ανάπτυξης συνεχώς διαβεβαιώνει ότι όλες οι συμβάσεις θα παραπέμπονται στα αρμόδια όργανα για έλεγχο. Γιατί τη "SOFTEX" δεν τη στέλνει; Οφείλει η Κυβέρνηση και πρέπει να διαβεβαιώσει τα εξής: Πρώτον, ότι θα στείλει τη σύμβαση για έλεγχο στα αρμόδια ελεγκτικά όργανα, για να σταματήσει -όπως σας είπα και στην αρχή- η σκανδαλολογία, αφού τελικά από όλους φάνηκε κατά τη συζήτηση ότι η απόφαση του Ελεγκτικού Συνεδρίου θα γίνει αποδεκτή.
Δεύτερον, ότι επιτέλους πρέπει να υπάρξουν κανόνες διαφάνειας και ελέγχου για όλους.
Τρίτον, ότι θα εξασφαλίσει τη λειτουργία της μονάδας στη Δράμα και την απασχόληση σε αυτήν, όχι μόνο όπως γίνεται τώρα στα εμπορικά και κερδοφόρα τμήματα του χαρτιού υγείας, του χαρτιού κουζίνας και του χαρτοκιβωτίου.
Τέταρτον, ότι σε κάθε περίπτωση πρέπει να γίνεται έρευνα σε όλη τη δράση και σε όλες τις ιδιωτικοποιήσεις, αφού μέχρι σήμερα, τουλάχιστον έτσι όλοι συζητάμε, δεν έχουν γίνει αποδεκτοί οι όροι με τους οποίους γίνονται. Το χρειάζεται, κύριε Υπουργέ, η προστασία του πολιτικού μας συστήματος.
ΠΡΟΕΔΡΕΥΩΝ (Λουκάς Αποστολίδης): O κ. Ρόκος, ως Κοινοβουλευτικός Εκπρόσωπος του ΔΗ.Κ.ΚΙ., έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, στις διαδικασίες των τελευταίων μηνών διαφαίνεται κάθε μέρα και περισσότερο, η διάσταση που υπάρχει στην ίδια την Κυβέρνηση μεταξύ ηγεσίας και υπόλοιπου στελεχιακού δυναμικού. Διαφάνηκε περίτρανα σήμερα με την τοποθέτηση του Κοινοβουλευτικού Εκπροσώπου του κ. Γεωργακόπουλου, ο οποίος έδειξε ότι και ευθιξία διαθέτει και πολιτική οντότητα και θάρρος. Γιατί η ουσία της επερώτησης είναι η απαίτηση της Αξιωματικής Αντιπολίτευσης να παραπεμφθεί αυτή η υπόθεση στο Ελεγκτικό Συνέδριο. Και θα είχαν τελειώσει όλα και η σημερινή συζήτηση και θα ήμασταν όλοι μας πιο αξιόπιστοι, εάν ευθέως το Υπουργείο είχε κάνει αποδεκτό αυτό και δεν μπαίναμε καν στη διαδικασία συζήτησης. Γιατί όσο συζητάμε τέτοια θέματα τόσο η ίδια μας η αξιοπιστία κλονίζεται. 'Οσο μπαίνουμε στο βάθος της αναζήτησης των πραγματικών στοιχείων διαχείρισης από πλευράς της Κυβέρνησης των θεμάτων που αφορούν την ελληνική κοινωνία τόσο περισσότερο ο κόσμος απογοητεύεται.
Μαθαίνουμε τελικά και μαθαίνει ο ελληνικός λαός το τι συμβαίνει σε αυτόν τον τόπο μόνο κάθε φορά που υπάρχει σύγκρουση μεταξύ διαπλεκομένων συμφερόντων και διαπλεκομένων. 'Ετσι αυτή η υπόθεση έφθασε και στα δικά μας χέρια και καλούμαι κι εγώ που δεν γνωρίζω τους μαθηματικούς τύπους να αναλύσω αριθμούς και νούμερα.
Διατηρώ μια προκατάληψη που βγαίνει μέσα από τα ίδια τα κείμενα και τις ίδιες τις αντικρουόμενες απόψεις. Λέει ο κ. Γαϊτης σε ένα από τα υπομνήματά του ότι τα πάγια στοιχεία αυτής της επιχείρησης ξεπερνούν τα εκατό δισεκατομμύρια (100.000.000.000) δραχμές. Τότε πώς δικαιολογεί τη δικιά του προσφορά; Βεβαίως είναι αδικαιολόγητη η απόφαση της Κυβέρνησης να τη δώσει τζάμπα ή μάλλον μείον, να βάλει και από την τσέπη της.
Και τι θέλατε δηλαδή να δει ο κόσμος; Πώς πρέπει να μας χαρακτηρίσει ο πολίτης, όταν μέσα από αυτές τις συζητήσεις βγαίνει η μπόχα που αναδύει σήμερα η διαχειριστική τακτική που εμείς εδώ, μέσα από τις δικές μας παρεμβάσεις και νομολογίες στηρίζουμε; Δεν θα έπρεπε καν να διστάσετε, κύριε Υπουργέ, και πρέπει σήμερα σ'αυτήν τη διαδικασία να πάρετε και εσείς τη δική σας πολιτική ευθύνη, όπως την πήρε και ο κ. Γεωργακόπουλος. Και μη μείνετε στα κλισέ -γιατί δεν σας πάει τουλάχιστον εσάς- που έχουν τα υπουργικά έδρανα να στηρίζουν κάποια κυκλώματα, τα οποία με διασυνδέσεις σε επίπεδο κορυφής με τις πολιτικές δυνάμεις σήμερα επιτρέπουν να μπαίνουν τέτοια διλήμματα στην ελληνική κοινωνία. Γιατί αν δει την ιστορία σε βάθος χρόνου θα διαπιστώσει την αγωνία όλων για το μέλλον αυτής της εταιρείας που χαρίστηκε, ως φαίνεται.
Ως προς τους εκβιασμούς περί υποχρέωσης του Υπουργείου Παιδείας για έκδοση των συγγραμμάτων από τη συγκεκριμένη εταιρεία, αυτό εξάλλου είναι και αντισυνταγματικό, δεν μπορεί δηλαδή να προδιαγραφεί και θα πρέπει να γίνει με όρους αγοράς.
Η αγωνία των ίδιων των εργαζομένων κυρίως στο εργοστάσιο της Δράμας κορυφώνεται κάθε μέρα που περνάει. Δείτε πού έχουμε φθάσει. 'Εχουμε φθάσει στο να δεχόμαστε σαν μεγάλο δώρο την υποσχεσιολογία διατήρησης θέσεων για όσους δεν αυτοαπολύονται, για όσους δεν πεθαίνουν -έτσι περιγράφεται- και να μένει σαν κυρίαρχος στόχος να μείνουν όσοι είναι δυνατοί. Αντί μια επιχείρηση να εκποιείται, για να προωθήσει στην ανάπτυξη, να δίνει νέες θέσεις εργασίας, εμείς οι ίδιοι θεωρούμε ευχή να αμυνόμαστε για θέσεις εργασίας. Αυτό πια είναι όραμα που πρέπει να το στηρίζουμε εμείς εδώ μέσα; Αυτοί οι επιχειρηματίες που λένε ότι σαν ιδιώτες μπορούν να ελίσσονται και να αποδίδουν, αυτά προσφέρουν και αυτοί με τη σειρά τους; Αν πάμε προς τα πίσω, κύριε Πρόεδρε, θα διαπιστώσουμε ότι έχουμε κλείσει τα μάτια και μάλιστα όχι το ένα, αλλά και τα δύο. 'Οταν βλέπει κανείς τη διαχείριση αυτής της εταιρείας τα τελευταία χρόνια και διαπιστώνει ότι το 1994, 1995 είχε κάποια ελάχιστα κέρδη και το 1996, 1997, 1998 έφθασε σε ζημιές τριάντα εννέα δισεκατομμυρίων (39.000.000.000) δραχμών κατά τους ισολογισμούς -δηλαδή δέκα δισεκατομμύρια (10.000.000.000) δραχμές και δεκατρία δισεκατομμύρια (13.000.000.000) δραχμές και δεκαέξι δισεκατομμύρια (16.000.000.000) δραχμές αντιστοίχως- ερωτώ, αλήθεια ελέγχθηκε κανείς γι' αυτές τις ζημιές; 'Οταν οι ορκωτοί λογιστές είχαν χαρακτηρίσει τα κέρδη του 1994, 1995 σαν ελάχιστα κέρδη και είχαν υπαινιχθεί ότι υπήρχε τότε κακοδιαχείριση, φανταστείτε το τι θα μπορούσε να πει κανείς για τις επόμενες διαχειριστικές χρονιές ζημιάς πολλών δισεκατομμυρίων. Και όταν ξεκίνησε να πουληθεί πια μέσα από τα αδιέξοδά της, δεν γύρισε κανείς να δει πίσω και να βρεθούν ευθύνες γι' αυτές τις διαχειριστικές χρονιές; Κύριε Πρόεδρε, δυστυχώς, δεν μπορούν να συζητούνται τα δράματα της ελληνικής κοινωνίας, της ελληνικής οικονομίας και των ελληνικών επιχειρήσεων, που είναι πάμπολλα και πολλαπλασιαζόμενα καθημερινά.
Θα κλέψω το τρίλεπτο που μου απομένει, κύριε Υπουργέ, για να σας πω κάτι που δεν θα μου δοθεί η ευκαιρία να το πω σε άλλη συζήτηση. Τριάντα ημέρες τώρα όλες οι επιχειρήσεις της βόρειας Ελλάδας, μαζί με αυτές και η "SOFTEX" φυσικά, έχουμε μείνει από υγραέριο. Δεν λειτουργούν τα θερμοκήπια, δεν λειτουργούν οι βιομηχανίες οι θερμοβόρες. Τι κάνετε; Ποιανού το παιχνίδι παίζετε; Κύριε Υπουργέ, ζήτησα από το λογιστήριό μου τιμολόγια για το πώς παίρνουν το υγραέριο μέσα απ' αυτήν την πίεση. Είδα λοιπόν στις 30 Ιουνίου ογδόντα έξι χιλιάδες (86.000) δραχμές τον τόνο, στις 27 Οκτωβρίου, κάτι λιγότερο από τέσσερις μήνες μετά, εκατόν δέκα επτά χιλιάδες (117.000) δραχμές τον τόνο. 'Εχουμε 31% αύξηση, κύριε Υπουργέ, και τον τελευταίο μήνα έχουμε σβήσει τις επιχειρήσεις μας τρεις φορές, με ζημιές των επιχειρήσεων, αλλά και της εθνικής μας οικονομίας.
Παίζετε το παιχνίδι του Λάτση και των άλλων διυλιστηρίων, οι οποίοι μέσα από τους εκβιασμούς που κάνουν με την έλλειψη υγραερίου έχουν αφήσει τις επιχειρήσεις χωρίς υγραέριο τον τελευταίο μήνα. Προσπάθησα να έχω επαφή με τα Υπουργεία, αλλά με περιπαίζουν όλοι. Το ξέρετε άραγε; 'Εχετε καταλάβει ότι δεν λειτουργεί η βιομηχανία, η βιοτεχνία στην βόρεια Ελλάδα, ότι δεν λειτουργούν τα θερμοκήπια; Μπήκαμε στο χειμώνα και μας λένε ότι δεν υπάρχει υγραέριο. 'Ετσι θέλετε να πάει η οικονομία μας μπροστά; Ασφαλώς αφού σβήνετε την καθημερινότητα, είναι δυνατόν να διορθώσετε το χθες, είναι δυνατόν να δώσετε προοπτική στο αύριο; Εν τοιαύτη περιπτώσει, ποιος κυβερνά; Οι επιχειρήσεις που σας εκβιάζουν και στην προκειμένη περίπτωση διπλά, που εκβιάζουν τους εργαζόμενους, οι οποίοι συμβιβάζονται εκ των πραγμάτων καθημερινά με τα ψίχουλα από φόβο μήπως μείνουν και αυτοί άνεργοι, μήπως ξανακλείσει η "SOFTEX"; Κύριε Υπουργέ, ανακαλύψτε τον εαυτόν σας και την πολιτική σας. Δώστε και εσείς μια γροθιά στο εσωτερικό σας τραπέζι. Πείτε τέλος πάντων "όχι πια" σ' αυτήν την επιβολή της ηγετικής ομάδας στην παράταξη. Δεν πρέπει να βγαίνουν δειλά κάθε φορά οι Κοινοβουλευτικοί Εκπρόσωποι που τελικά χάνονται, όταν παίρνουν ένα υπουργικό θώκο.
Προσωπικά είχα την αίσθηση ότι είστε διαφορετικός και θα συνεχίσω να την έχω, μέχρι να δω τι θα κάνετε και σ' αυτήν την περίπτωση και σ' αυτό που σας υπαινίχθηκα. Θα σηκώσετε το τηλέφωνο αύριο να δείτε ποιοι παίζουν το παιχνίδι αυτό του ενεργειακού πλούτου, ποιοι παίζουν το παιχνίδι αυτήν τη στιγμή του Λάτση και των υπολοίπων που εκβιάζουν με τα διϋλιστήρια και δεν δίνουν υγραέριο στις βιοτεχνίες και τις βιομηχανίες και μας έχουν κλείσει; Ποια είναι αυτά τα κυκλώματα που δεν μπορείτε να τα σπάσετε. Πώς δικαιολογείτε δηλαδή εσείς που θέλετε να πατάξετε τον πληθωρισμό, αύξηση 31% στα τιμολόγια που σας προανέφερα; Να σας τα στείλω να τα δείτε. 'Ισως τα γνωρίζετε. Ποιος κυβερνάει, κύριε Υπουργέ; 
ΜΙΛΤΙΑΔΗΣ ΕΒΕΡΤ: Κύριε Πρόεδρε, μήπως μπορώ να πάρω το λόγο; 
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε 'Εβερτ, έχετε το λόγο. 
ΜΙΛΤΙΑΔΗΣ ΕΒΕΡΤ: Κύριε Πρόεδρε, αυτό που έγινε σήμερα στη Βουλή τιμά το Σώμα. Τιμά δηλαδή το Σώμα το ότι ο εκπρόσωπος του κόμματος της Πλειοψηφίας, του ΠΑΣΟΚ, βλέποντας την εξέλιξη της συζήτησης και έχοντας την εμπειρία του παρελθόντος, προσπάθησε να προφυλάξει και το κόμμα, αλλά να προφυλάξει και την ίδια την Κυβέρνηση. Και συνετάχθη και αυτός, με αυτό το οποίο σύσσωμη η Αντιπολίτευση ζήτησε σήμερα από τον κύριο Υπουργό. Να στείλει δηλαδή στο Ελεγκτικό Συνέδριο τη σύμβαση, όπως αυτή τελικά υπεγράφη και να ελεγχθεί αυτή για τα σφάλματα και τις παραλείψεις τα οποία περιέχει.
Επαναλαμβάνω ότι αυτό που έγινε σήμερα στη Βουλή, τιμά το Σώμα, τιμά τον κ. Γεωργακόπουλο και δείχνει ότι πράγματι είναι δυνατόν τα κόμματα μέσα στη Βουλή αυτή, σε θέματα ηθικής τάξεως, να συμφωνήσουμε.
Ο κ. Ζαφειρόπουλος δεν έχει ευθύνη γι' αυτό το οποίο έχει. Είναι η μοίρα των διαδόχων Υπουργών και Υφυπουργών, όταν αναλαμβάνουν ένα Υπουργείο να παίρνουν τα βάρη επάνω τους για ό,τι έκαναν οι προκάτοχοί τους.
Από την ώρα, όμως, κύριε Υπουργέ, που ο Κοινοβουλευτκός Εκπρόσωπος του κόμματός σας, έχοντας συναίσθηση της ευθύνης των όσων είπε, αλλά και μετά από όσα ακούσατε από όλους μας, ένας δρόμος σας παραμένει. Χωρίς ενδοιασμούς για να διαφυλάξετε πλέον το δικό σας το κύρος, διότι εδώ θα θιγεί το δικό σας το κύρος, να δεσμευτείτε εδώ στη Βουλή ότι θα στείλετε την υπόθεση στο Ελεγκτικό Συνέδριο αύριο το πρωί. Δηλώσαμε και μεις ότι θα σεβαστούμε την αιτιολογημένη απόφαση του Ελεγκτικού Συνεδρίου. Εάν δεν το κάνετε επιβεβαιώνετε τις ανησυχίες μας και τους φόβους μας και πλέον την ευθύνη τη μοιράζεσθε με την κυρία Υφυπουργό, σημερινή επίτροπο, η οποία έβαλε φαρδιά πλατιά την τζίφρα της σε αυτήν την απαράδεκτη σύμβαση καθ' ημάς. Και θα σας επαναλάβω κάτι το απλό για να το καταλάβετε επί της ουσίας ξανά.
'Οταν το τίμημα συνομολογείται σε δολάρια, η εξόφληση θα γίνει σε δολάρια και το επιτόκιο προεξοφλήσεως πάει 25%, αντιλαμβάνεστε το μέγεθος του σκανδάλου από αυτό και μόνο το λόγο. 'Οταν στα γιεν το επιτόκιο είναι σχεδόν μηδέν και στην Ευρώπη δεν υπερβαίνει το 3%, αυτό και μόνο φανερώνει την έκταση του σκανδάλου, πέραν όλων των άλλων κοινωνικών και οικονομικών προβλημάτων που θα δημιουργηθεί στο Νομό της Δράμας. Συνειδητοποιείστε ότι αυτό που έγινε σήμερα στη Βουλή τιμά το κύρος της Βουλής, αλλά ταυτόχρονα σας θέτει μπροστά σε τεράστιες ευθύνες. Ευχαριστώ, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, επανερχόμεθα στο στάδιο των δευτερολογιών.
Ο κ. Καρατζαφέρης έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Βέβαια βλέπω ότι ο κύριος Υφυπουργός συνεννοείται τηλεφωνικώς, προφανώς για το θέμα που έχει τεθεί εάν θα πάει στο Ελεγκτικό Συνέδριο. Θα έλεγα λοιπόν να τον περιμένω, κύριε Πρόεδρε, μήπως έχει να μας πει τίποτα, κατόπιν των διαβουλεύσεων, που γίνονται αυτήν τη στιγμή στην Αίθουσα.
ΠΡΟΕΔΡΕΥΩΝ (Λουκάς Αποστολίδης): Εσείς μπορείτε να συνεχίσετε, κύριε Καρατζαφέρη. 'Εχει ευήκοον ους ο κύριος Υφυπουργός.
ΓΕΩΡΓΙΟΣ ΚΑΡΑΤΖΑΦΕΡΗΣ: Εάν πάλι, κύριε Πρόεδρε, δεν πάει την υπόθεση στο Ελεγκτικό Συνέδριο η κυβέρνηση -αίτημα όλων των κομμάτων, μη εξαιρουμένου και του κόμματος του κυβερνώντος, του ΠΑΣΟΚ, όπως εξεφράσθη από τον κ. Γεωργακόπουλο- τότε να είσθε σίγουρος, κύριε Πρόεδρε, ότι θα προλάβει ο Εισαγγελέας του Αρείου Πάγου, ο κ. Δημόπουλος, ο οποίος με επείγουσα εντολή του έχει δώσει την εκκίνηση της διαδικασίας. 'Ηδη βρίσκεται στον ανακριτή. Θα έλεγα, λοιπόν, ότι είναι πιο έντιμο κατόπιν της παρεμβάσεως της Βουλής να πάει στο Ελεγκτικό Συνέδριο η σύμβαση από την Κυβέρνηση παρά να πάει από την δικαιοσύνη. Είναι σίγουρο ότι αυτός ο δρόμος δεν ωφελεί κανέναν.
Είπε αρκετά πράγματα ο κύριος Υφυπουργός. Βέβαια θα του απαντήσουμε σε όλα αυτά. Πρώτα-πρώτα μίλησε για τη διακήρυξη. Εδώ έχω τη διακήρυξη της ΝΙΚΟ η οποία πουθενά μέσα δεν μιλάει για δώδεκα δισεκατομμύρια δραχμές αποθεματικό. Δεν το λέει πουθενά. Αυτό είναι εφεύρημα. Εγώ περιμένω να ακούσω πού το λέει. Αντιθέτως η διακήρυξη μέσα λέει σε περίπτωση που μια προσφορά προβλέπει την αποπληρωμή του τιμήματος σε δόσεις, η αξιολόγησή της θα λάβει υπόψη την παρούσα αξία, χωρίς να μιλάει για επιτόκιο 25%. Αυτό λέει η διακήρυξη. Σε παρούσα αξία και με το έκθεμα Ε' το οποίο καταθέσαμε στα Πρακτικά και το οποίο θα συμβούλευα τον κύριο Υφυπουργό να το μελετήσει, έχει μπει σφήνα στο συμβόλαιο δέκα μέρες μετά το προσύμφωνο. Το προσύμφωνο έχει ημερομηνία 18 Δεκεμβρίου και το έκθεμα Ε' που μιλάει για 25% επιτόκιο νοτιοαμερικάνικο μπήκε σφήνα στις 28 Δεκεμβρίου όπως βεβαιώνει η συμβολαιογράφος. Αυτό αποτελεί σκάνδαλο. Είναι η αφετηρία της οποιασδήποτε σκέψεως και διαδικασίας.
Κύριε Υφυπουργέ, μας είπατε ότι δεν θυμόσαστε πότε μπήκαν τα επτά δισεκατομμύρια. Σας λέω ότι μπήκαν μετά το προσύμφωνο. Τα βρήκαν αυτά τα λεφτά. Βέβαια δεν ξέρω, κύριε Υφυπουργέ, εάν μπορείτε να διαβάσετε ισολογισμούς. Αν δεν ξέρετε να διαβάσετε ισολογισμούς, επειδή τον έχει υπογράψει ο κ. Τσουδερός τον ισολογισμό, θα σας πει λοιπόν ότι το 1998 ήταν το κυκλοφορούν ενεργητικό της εταιρείας 23,8 δισεκατομμύρια. Αυτά βρήκε μέσα ο κ. Φορλήν. Εκταμίευσαν τα επτά της "SOFTEX", όχι δικά τους λεφτά, και τρία δισεκατομμύρια η εγγυητική δια της παρούσης αξίας, διότι ουδείς τους υποχρεώνει να τα δώσουν σε δέκα χρόνια ενενήντα τέσσερα εκατομμύρια δολλάρια. 'Ισα-ίσα που τους παρέχει τη δυνατότητα της αποπληρωμής σήμερα δίνοντας τρία δισεκατομμύρια με την κλίμακα την οποία σας είπα. Εδώ είναι η καραμπινάτη απάτη.
Και επιτέλους, κύριε Υφυπουργέ, πρέπει να αναρωτηθείτε: 'Ενας γυρολόγος υπάρχει για όλες τις επιχειρήσεις του ΟΑΕ; Σογιούν για την Πειραϊκή-Πατραϊκή που εμπαίζει το νυν Πρωθυπουργό και πρώην Υπουργό Βιομηχανίας. Σογιούν στη "SOFTEX". Δεν σας βάζει σε κάποιο προβληματισμό; Μιλήστε για τη ΝΙΚΟ, εγώ δεν έχω να πω τίποτα για την αξιοπιστία της ΝΙΚΟ. Θα σας πω όμως τούτο. Δείτε λίγο την αλληλογραφία την οποία έχει η ΛΟΚΡΙΤΖ με τη ΝΙΚΟ "Dear Asley", ξέρετε πότε χρησιμοποιείτε το "dear" κύριε Υφυπουργέ; Σε πολύ οικειότητα. Επομένως αυτό εμένα μου ερμηνεύει κάτι. Αυτά τα στοιχεία τα οποία δεν μπορούσαν να έχουν οι υπόλοιποι δύο από τους εναπομείναντες από τους εκατόν σαράντα φορείς που ενδιαφέρονται για τη "SOFTEX", δεν είχαν πρόσβαση, ήταν απόρρηττα. Ο "dear Asley" τα διοχέτευσε στη ΛΟΚΡΙΤΖ. 'Εχουμε λοιπόν ένα βασικό ερώτημα, μία και βασική τοποθέτηση. Θα την πάτε ή όχι στο Ελεγκτικό Συνέδριο εσείς; Η υπόθεση θα οδηγηθεί, θα φτάσει από τη δικαιοσύνη. Δεν είναι δυνατόν να απασχολούμεθα και να πηγαίνουμε στον ανακριτή. 'Εχουμε κουραστεί να πηγαίνουμε στους ανακριτές για όλα αυτά τα σκάνδαλα.
Τις μισές μέρες είμαστε στη Βουλή και τις άλλες μισές μας καλεί ο ανακριτής και ο εισαγγελέας για τα σκάνδαλα, πότε της "SOFTEX", πότε της Εμπορικής Τράπεζας, πότε των αεροσκαφών, πότε των πυροσβεστικών αεροπλάνων κ.λπ. Κάθε μέρα στον ανακριτή είμαστε.
Επιτέλους, γιατί αυτή η ανάγκη της δικαιοσύνης να μη συνηγορήσει σε όλα αυτά που κάνατε; Θα έλεγα, επίσης, ότι δεν έχετε κανένα λόγο, κύριε Υφυπουργέ, να έχετε τη μύγα τόσο πολύ κοντά σας, γιατί μυγιάζεσθε. 'Οταν είπα πριν από λίγο το ρήμα "πήρατε", εννοούσα σαν κράτος, σαν Κυβέρνηση. Εσείς αμέσως πήρατε τη μύγα και μυγιάζεσθε και αρχίσατε να λέτε το πώς θα χειριστώ εγώ το θέμα τηλεοπτικώς.
Μην έχετε τη μύγα, κύριε Υφυπουργέ. Εδώ, όμως, θέλουμε να μας απαντήσετε σε κάποια συγκεκριμένα πράγματα. Ακούστηκαν κάποια μηνύματα.
Ο συνάδελφος σας εξ Ηλίας ορμώμενος και αυτός, πρώην Υφυπουργός Οικονομικών και όχι κάποιος τυχαίος Βουλευτής, σας κάλεσε και είπε, σε σας, στο Υπουργείο Βιομηχανίας "πιο πολύ διαφάνεια". Πιο πολύ, λέει, διαφάνεια στις συμφωνίες που κάνετε, στις συμβάσεις κ.λπ.
Τι εννοεί δηλαδή ο πρώην Υφυπουργός Οικονομικών, Κοινοβουλευτικός εκπρόσωπος του ΠΑΣΟΚ; Τι είναι αυτό που ξέρει και τον ανησυχεί και σας εγκαλεί για περισσότερη διαφάνεια, για να μην μπλέξετε στην περιπέτεια του κοινοβουλευτικού ελέγχου της Αντιπολίτευσης, και μάλιστα σε περίοδο εκλογών; Επιτέλους, αν έχει ξεφύγει τόσο πολύ η κατάσταση από τον έλεγχό σας, κύριοι της Κυβέρνησης, που το ίδιο σας το κόμμα σας εγκαλεί και σας λέει ότι πρέπει να έχετε περισσότερη διαφάνει στις συμβάσεις, τότε κάτι βρώμικο υπάρχει στο βασίλειο. Κάτι δεν πάει καλά.
Για να δούμε, αν θέλετε, το μέγεθος της όλης ιστορίας, που με λόγο γνώσεως σας λέγω ότι πρόκειται για σκάνδαλο.
Οι άνθρωποι αυτοί έχουν κατά νου ότι κάποια στιγμή μπορεί να φύγουν, μπορεί να κυνηγηθούν, μπορεί να τους πιάσει η τσιμπίδα, είτε μέσα από τη Βουλή είτε με τη δική σας βούληση είτε με τη δικαστική πράξη, με το Ελεγκτικό Συνέδριο, που λέμε, και λένε ότι αν για οποιονδήποτε λόγο χαλάσει η σύμβαση, ο μεν κ. Φορλιν, ο αερονύχης, παίρνει τριακόσιες χιλιάδες δολάρια για να φύγει, ο δε κ. Σογιούν, παίρνει τρία εκατομμύρια δολάρια. Το έχετε ξανακούσει αυτό σε σύμβαση; Αν για οποιονδήποτε λόγο χαλάσει η σύμβαση, παίρνει ο ένας τριακόσιες χιλιάδες δολάρια και ο άλλος τρία εκατομμύρια δολάρια. Μα, επιτέλους, κύριε Υφυπουργέ, δικά σας είναι τα λεφτά ή του 'Ελληνα πολίτη, του 'Ελληνα φορολογούμενου πολίτη; Ξέρετε τι δώσατε στον κ. Φορλίν; Του δώσατε εκατό δισεκατομμύρια πάγια. Ακούστηκε αυτό τώρα μέσα στην Αίθουσα. Το είπε ο Εκπρόσωπος του ΔΗ.Κ.ΚΙ.
Τι έχετε πληρώσει για τη "SOFTEX"; Πληρώσατε σαράντα πέντε δισεκατομμύρια, για να βγάλετε παλαιές αμαρτίες. Του δίνετε ένα ενεργητικό 23,8 δισ.
Μιλάμε δηλαδή για μια περιπέτεια διακοσίων δισεκατομμυρίων της SOFTEX, που κόστισε στον 'Ελληνα φορολογούμενο πολίτη και τη χαρίσατε. Το επαναλαμβάνω για μια ακόμη φορά, για να γίνει κατανοητό, εσείς δεν μας το είπατε, σας προκάλεσε η Κοινοβουλευτικός μας Εκπρόσωπος κ. Μπακογιάννη, το πότε, είπατε δεν ξέρω, σας λέγω ότι ήταν μετά τις 18 Δεκεμβρίου με χρήματα της "SOFTEX", πήρε το ταμείο της "SOFTEX" και πλήρωσε.
Και τι ακόμη προβλέπει μέσα η σύμβαση, κύριε Υφυπουργέ; Δεν έχετε διαβάσει καλά το θέμα. Συμβουλευτείτε λίγο τον κ. Τσουδερό. Λέει μέσα ότι έχει το δικαίωμα για ένα χρόνο ο Φορλίν να πουλάει στο 25% κάτω. Τι σημαίνει αυτό; Αθέμιτος ανταγωνισμός. Να κλείσουν οι υπόλοιπες οκτακόσιες εταιρίες με 25% κάτω. Με δικά του χρήματα; 'Οχι. Με χρήματα δικά σας. Επαναλαμβάνω ότι το λέει μέσα στη σύμβαση. Με χρήματα του δημοσίου μπορεί ο κ. Φορλίν να πουλάει με 25% έκπτωση τα εμπορεύματα.
Και έτσι βεβαίως δεν ήλθε η επιστροφή της μεγάλης φίλης που βλέπουμε στη διαφήμιση. Η επιστροφή του μεγάλου νονού. Και έρχομαι σ'αυτήν την απαξίωση. Είδατε ότι εμείς ιδιαίτερα σεμνά μιλήσαμε για την εγχώρια παραγωγή, αντανακλώντας το θέμα και στις οκτακόσιες επιχειρήσεις που υπάρχουν. Και ήλθατε εσείς σε μια απαξίωση να μιλήσετε για τη ΧΑΡΤΟΒΙΟΜΗΧΑΝΙΑ ΘΡΑΚΗΣ.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Δεν μίλησα απαξιωτικά. 
ΓΕΩΡΓΙΟΣ ΚΑΡΑΤΖΑΦΕΡΗΣ: Απαξιωτικά μιλήσατε, κύριε συνάδελφε. Και ποιά είναι η ΧΑΡΤΟΠΟΙΙΑ ΘΡΑΚΗΣ; Είναι αυτή την οποία σέβονται στην Αίγυπτο, στην Ουγγαρία, στη Βουλγαρία, στη Ρουμανία. Το μεγαλύτερο εξαγωγικό τομέα ερχόμαστε και τον απαξιούμε. Και γιατί να χρησιμοποιήσουμε αυτήν την εμπειρία, που υπάρχει, που αν θέλετε, εσείς το είπατε μέσα στη σύμβαση κατά πόσο θα έχει βιωσιμότητα, ενώ έχουμε εξασφαλισμένη βιωσιμότητα μιας επιχειρήσεως που ανεβαίνει με αριθμούς κάθετους και χωρίς την ανάγκη των χρηματιστηριακών χρημάτων και ξαφνικά λέτε ότι ο κ. Φορλίν, ο οποίος μας ήλθε από το πουθενά, με τον κ. Σογιούν, ο οποίος έμπαινε σ'όλους τους διαγωνισμούς μέσα ως μαϊντανός.
Επομένως, κύριε Υπουργέ, επειδή εμείς θα λέμε τα επιχειρήματα αυτά, εσείς θα προσπαθείτε να δικαιολογείτε τα αδικαιολόγητα για πράγματα τα οποία δεν σας αφορούν, κύριε Υπουργέ, γιατί ήταν αμαρτίες της απελθούσης κ. Διαμαντοπούλου, στείλτε την υπόθεση στο Ελεγκτικό Συνέδριο, να μη σας συνοδεύει αυτή η διαδικασία. Στείλτε το να πάει εκεί να δούμε από κει και πέρα τι θα πει το Ελεγκτικό Συνέδριο. Και όπως η Νέα Δημοκρατία, κύριε Υπουργέ, δεσμεύθηκε ότι αν είναι άμεμπτος η σύμβαση, θα σας δώσει τα εύσημα τα οποία σας ανήκουν, δεσμευθείτε και σεις, ότι αν δει παρατυπίες το Ελεγκτικό Συνέδριο ότι θα αναπέμψετε την σύμβαση, η οποία βεβαίως σας λέω ότι δεν κυρώθηκε ποτέ από τη Βουλή. Αυτό επειδή σας ξέφυγε κάποια στιγμή.
Ευχαριστώ πάρα πολύ.
ΠΡΟΕΔΡΕΥΩΝ (Λουκάς Αποστολίδης): Ο κ. Παπαδόπουλος έχει το λόγο. 
ΣΤΑΥΡΟΣ ΠΑΠΑΔΟΠΟΥΛΟΣ: Είπατε, κύριε Υπουργέ, ότι πριν από ένα μήνα ζητήσαμε τη συμπαράστασή σας για να σταματήσει η αγοράστρια εταιρεία στη διαθεσιμότητα των τριακοσίων εννέα εργαζομένων στο εργοστάσιο Δράμας. Βεβαίως, ζητήσαμε τη δική σας συμπαράσταση, διότι έχετε εκτός από υποχρέωση και δικαίωμα σαν πωλητές το ελληνικό δημόσιο να παρέμβει βάσει του άρθρου 5 παρ.2. Και βάσει αυτού λοιπόν ζητήσαμε εμείς να παρέμβετε για ανάρμοστη πίεση, όπως λέει και το κείμενο. Εγώ θα έλεγα ανάρμοστη συμπεριφορά ενθυμούμενος και τον πλανητάρχη.
Και ερωτώ ειλικρινά, κύριε Υφυπουργέ: Δεν είναι ανάρμοστη πίεση η διακοπή του ηλεκτρικού ρεύματος της ΔΕΗ και το τεχνικό κλείσιμο των εργοστασίων της "SOFTEX" που έγινε πριν από έξι μήνες; Δεν είναι ανάρμοστη συμπεριφορά και πίεση με εξώδικο πρόσκληση και θέση σε διαθεσιμότητα των εργαζομένων επί ένα μήνα και μείωση των αποδοχών τους κατά 50%; Δεν είναι ανάρμοστη συμπεριφορά όταν αυτήν τη στιγμή που συζητούμε παράγουν μοριοσανίδα και δεν τη διαθέτουν, ενώ υπάρχει μεγάλη ζήτηση για να πιέσουν τους εργαζόμενους; Δεν είναι ανάρμοστη συμπεριφορά όταν δεν κάνουν νέες παραγγελίες ενώ μπορούν να κάνουν νέες παραγγελίες και έχουν διαλύσει αν θέλετε το τμήμα πωλήσεων; Δεν είναι ανάρμοστη συμπεριφορά όταν εκβιάζουν αυτούς που προσελήφθησαν και εργάζονται όλα αυτά τα χρόνια σαν δημόσιοι υπάλληλοι και έρχονται και τους λένε, ελάτε να εργασθείτε αυτήν τη στιγμή σαν εργάτες; Νομίζω λοιπόν έχετε όχι μόνο υποχρέωση αλλά και δικαίωμα έστω από τη λεόντεια αυτή σύμβαση, πού πηγάζει για να στηρίξετε τους εργαζόμενους και να μην τους απειλούν πάντοτε με διαθεσιμότητα; Και θα ρωτήσω, κύριε Υπουργέ, ότι στη Δράμα ιδιαίτερα, το εργοστάσιο το κλείνουν και θέλουν να το κλείσουν με διάφορους τεχνικούς τρόπους, όπως έγινε πριν από ένα μήνα. Τι έγινε; Λέει στη σύμβαση ότι αν δεν πάρουν τα σχολικά βιβλία, έχουν το δικαίωμα οι αγοραστές να παύσουν τη λειτουργία των εργοστασίων στη Δράμα. Και τι έγινε; Το χαρτί το οποίο δίνουν για τα σχολικά βιβλία, λιανικά το πωλούν στην τιμή των εκατόν εβδομήντα (170) δραχμών π.χ., έκαναν προσφορά με διακόσιες δέκα (210) δραχμές για τα σχολικά βιβλία. Μ' αυτόν τον τρόπο λοιπόν, εκβιάζουν και το ελληνικό δημόσιο, εσάς, την Κυβέρνηση, τον αρμόδιο Υπουργό, αλλά από την άλλη πλευρά, εκβιάζουν και τους εργαζόμενους στα εργοστάσια και ιδιαίτερα τους εργαζόμενους στο εργοστάσιο της Δράμας. Χρειάζεται τόλμη και αρετή, κύριε Υπουργέ, και νομίζω ότι απ'αυτήν έχετε. Δεν ευθύνεσθε εσείς οπωσδήποτε για όλα αυτά που έγιναν παρά μόνο η προκάτοχός σας.
Χρειάζεται τόλμη και αρετή και ιδιαίτερα για τις παραμεθόριες περιοχές για να κρατήσουμε την Ελλάδα ζωντανή. Τολμήστε λοιπόν να στείλετε αυτήν τη λεόντεια σύμβαση, αυτήν τη χαριστική σύμβαση στο Ελεγκτικό Συνέδριο για να μη σας κατηγορούν.
Και θα πω και κάτι άλλο. Γνωρίζετε πολύ καλά ότι τουλάχιστον από την δική μας πλευρά, όλο αυτό το χρονικό διάστημα κατετέθησαν δεκαπέντε, δεκαεπτά ερωτήσεις και τρεις επερωτήσεις. Και δεν είναι σημερινό το πρόβλημα, για να δημιουργήσουμε σκανδαλολογία. Ορίστε, στη διάθεσή σας. Στείλτε, αν θέλετε, στο Ελεγκτικό Συνέδριο αυτήν τη σύμβαση και όλα τελειώνουν. Κάντε το, τολμήστε το. Τολμήστε το για άλλη μια φορά, για να φυλάμε εμείς εκεί επάνω Θερμοπύλες.
ΠΡΟΕΔΡΕΥΩΝ (Λουκάς Αποστολίδης): Ο κ. Τζωάννος έχει το λόγο.
ΙΩΑΝΝΗΣ ΤΖΩΑΝΝΟΣ: Κύριε Πρόεδρε, περιμένοντας την απάντηση του κυρίου Υπουργού, γιατί πραγματικά σύσσωμη η Βουλή έχει θέσει θέμα για την παραπομπή του ζητήματος στο Ελεγκτικό Συνέδριο -και θέλω να πιστεύω ότι η Κυβέρνηση θα βρει το δρόμο της αρετής- θέλω να κάνω δύο βασικές επισημάνσεις.
Ελέγχθη από πλευράς κυβερνήσεως και απ' όλες τις πλευρές της Βουλής ότι πρέπει να υπάρχει διαφάνεια. Για να υπάρξει όμως διαφάνεια, θα πρέπει οι κανόνες σε κάθε διαγωνισμό να παραμένουν σταθεροί και να ισχύουν για όλους τους διαγωνιζομένους, αλλιώς έχουμε νόθευση του διαγωνισμού και έχουμε νόθευση των κανόνων της ελεύθερης οικονομίας και του γνήσιου ανταγωνισμού, που οδηγεί τελικά στο καλύτερο δυνατό τίμημα με τις συνθήκες που επικρατούν εκείνην τη στιγμή σε κάθε αγορά και σε κάθε πλειοδοτικό διαγωνισμό. Αυτό δεν συμβαίνει στη συγκεκριμένη περίπτωση. Γιατί αν δείτε την προκήρυξη, μιλάει για προεξόφληση με επιτόκιο που βασίζεται πάνω στα κρατικά ομόλογα. Αυτό ήξεραν, υποτίθεται, όλοι οι διαγωνιζόμενοι. Εάν κάποιος εκ των υστέρων έχει καλύτερη μεταχείριση, τότε νοθεύεται ο διαγωνισμός, νοθεύονται οι κανόνες του ελεύθερου ανταγωνισμού. Γιατί κανονικά θα πρέπει να προσκληθούν όλοι, να δώσουν νέες προσφορές. Γιατί κάποιος μπορεί να λογάριασε διαφορετικά το συγκεκριμένο κριτήριο. 'Οταν αλλάζουν τα κριτήρια, πρέπει όλοι να καλούνται να δώσουν νέες προσφορές. Γιατί, διαφορετικά, δεν είναι ισότιμη η μεταχείριση.
Δεύτερο ζητούμενο. Το τονίζω και πάλι. Δεν υπάρχει σαφής δέσμευση στο σύμφωνο πώλησης και στο προσύμφωνο για τη λειτουργία της Δράμας. Συνδυάζεται αυτό με την ύπαρξη από το Υπουργείο Παιδείας συμφωνίας και δη υπό χαριστικούς όρους, δηλαδή μη ανταγωνστικούς, για την αγορά χάρτου για τα σχολικά βιβλία. Αυτό δεν είναι ελεύθερος ανόθευτος ανταγωνισμός. Αυτό είναι σημαδεμένο παιχνίδι.
Συνεπώς, επαναλαμβάνω ότι υπάρχει μια προνομιακή μεταχείριση της πλευράς που επελέγη. Αυτό είναι φανερό.
Εν πάση περιπτώσει, για να μη χάνουμε χρόνο και για να μη δημιουργούνται φιλολογίες και παραφιλολογίες περί δήθεν σκανδαλολογίας, επαναλαμβάνω ότι ο δρόμος είναι σαφής προς την κατεύθυνση του Ελεγκτικού Συνεδρίου.
ΠΡΟΕΔΡΕΥΩΝ (Λουκάς Αποστολίδης): Ο κ. Δαμιανός έχει το λόγο.
ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, νομίζω ότι επαληθεύτηκα στην πρόβλεψη της πρωτολογίας μου ότι ο κύριος Υπουργός έχει να ασκήσει ένα άχαρο καθήκον σήμερα, να προσπαθήσει να δικαιολογήσει τα αδικαιολόγητα. Και βέβαια, ο άνθρωπος προσπάθησε. Είναι γνωστό, άλλωστε, ότι έχει δεινή ρητορική ικανότητα. Δεν έχει όμως ούτε τα στοιχεία ούτε τα όπλα, για να μπορέσει να δικαιολογήσει αυτά τα οποία έχουν συμβεί από τους προκατόχους τους. Μάλιστα, θα έλεγα ότι τον άφησαν και σήμερα "γυμνό", γιατί βλέπω μεν τον κ. Τσουδερό, αλλά τον Ειδικό Γραμματέα Αποκρατικοποίησης, που πιο πολύ από τον κ. Τσουδερό δούλεψε επ' αυτού...
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): 'Εχει καταργηθεί η Ειδική Γραμματεία.
ΘΕΟΔΩΡΟΣ ΔΑΜΙΑΝΟΣ: Το ξέρω, κύριε Υπουργέ, αλλά θα μπορούσε να είναι εκεί για να σας βοηθάει. Ούτε εκεί δεν είναι.
Εν κατακλείδι μας είπατε ότι δεν γνωρίζετε -το είπε και η κ. Μπακογιάννη- το μαθηματικό τύπο. Αυτό είναι το ζητούμενο; 'Εχετε χαρτιά στο χέρι σας. Η ίδια η συμφωνία λέει ότι υποχρεούται ο αγοραστής να καταβάλει με την υπογραφή της οριστικής συμφωνίας ένα ποσό 7,5 δισεκατομμύρια περίπου, το οποίο κατέβαλε η εταιρεία.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): 'Οχι, κύριε Δαμιανέ.
ΘΕΟΔΩΡΟΣ ΔΑΜΙΑΝΟΣ: Το λέει η συμβολαιογραφική πράξη.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Δεν το κατέβαλε η εταιρεία. Είναι αύξηση μετοχικού κεφαλαίου.
ΘΕΟΔΩΡΟΣ ΔΑΜΙΑΝΟΣ: Αυτό το χαρτί που έχω στα χέρια μου στο οποίο έχουν υπογράψει παρουσία της συμβολαιογράφου, λέει ότι η εταιρεία παρέδωσε εγγυητική επιστολή 7,6 δισεκατομμυρίων προς τους πιστωτές και αυτό είναι από όρο που έχετε βάλει εσείς μέσα στη συμφωνία. Κατέβαλε μετρητοίς για εξόφληση του συνολικού τιμήματος -αυτό θεωρείται και εξόφληση- τετρακόσια είκοσι δύο εκατομμμύρια (422.000.000) δραχμές. Αυτό κατέβαλε.
Μας είπατε ότι είχε κατατεθεί στη Βουλή. Κύριε Υπουργέ, τότε ήσασταν Βουλευτής και θα έπρεπε να θυμάστε και εσείς ότι τότε στη Βουλή είχε κατατεθεί ένα περίγραμμα σε μία τροπολογία που ζητούσε στην ουσία, να δώσουμε την έγκριση για να αναλάβει το ελληνικό δημόσιο την ευθύνη. 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Αναφέρεται μέσα στο με αριθμό 37219/18.11.90 προσύμφωνο της συμβολαιογράφου Αθηνών. 'Εχει κατατεθεί το προσύμφωνο και περιλαμβάνεται στη διάταξη του νόμου. Να μη λέμε, λοιπόν, πράγματα που δεν είναι ορθά.
ΘΕΟΔΩΡΟΣ ΔΑΜΙΑΝΟΣ: Κύριε Υπουργέ, δεν με αφήσατε να τελειώσω. Εγώ δεν κολλάω στον τύπο, αλλά στην ουσία. Κατ' αρχάς, το προσύμφωνό σας έχει αλλάξει επί το δυσμενέστερον, όχι επί το καλύτερον. Οι όροι και για την αποπληρωμή, αλλά και για την εξασφάλιση των εργαζομένων, κυρίως της Δράμας, αλλά και των υπολοίπων, είναι δεσμενέστερη. Στη Δράμα όμως είναι σκάνδαλο γιατί δεν είναι μόνο η χαριστική διάταξη η οποία κρατάει υποτίθεται με τη συμφωνία σας ανοικτό το εργοστάσιο, αλλά ακόμη και η δυνατότητα του αγοραστή, εάν κρίνει ότι άλλαξαν οι όροι του "οικονομικού παιχνιδιού" να αποφασίσει είτε το κλείσιμο είτε τη μείωση.
Με έναν πρόχειρο υπολογισμό εάν κλείσει η εταιρεία τελείως το εργοστάσιο στη Δράμα -όχι ο κ. Φορλίν αλλά ο κ. Νασίν που είναι 'Ελλην Εβραίος εκ Θεσσαλονίκης και είναι στην ουσία το μεγάλο αφεντικό- θα πληρώσει περίπου 6,5 δισεκατομμύρια αποζημιώσεις προς το ελληνικό δημόσιο με βάση τους όρους που έχετε βάλει. Αν την πουλήσουν σαν γη το κέρδος τους θα είναι υπερπολλαπλάσιο. 'Αρα, ποια είναι η εξασφάλιση; Κρίνουν ότι δεν λειτουργούν, το κλείνουν και παράνομα αν το κλείσουν θα σας δώσουν 6,5 δισεκατομμύρια. 'Εχετε υπολογίσει ποια είναι η αξία οικοπέδων, κτιρίων και άλλων περιουσιακών στοιχείων που διαθέτει η "ΑΘΗΝΑΙΚΗ ΧΑΡΤΟΠΟΙΙΑ" στη Δράμα; Για να μη σας πω για τα υπόλοιπα.
Μιλάμε, λοιπόν, για μία χαριστικότατη κατά την άποψή μας και εις βάρος των εργαζομένων, σε τελική ανάλυση, σύμβαση. Αποδείξτε ότι έχουμε λάθος. Πηγαίνετέ την στο Ελεγκτικό Συνέδριο και ας αποδειχθεί ότι εμείς έχουμε λάθος και εσείς είσαστε σωστοί. Θα σας πούμε "μπράβο". Μακάρι. 
ΠΡΟΕΔΡΕΥΩΝ (Λουκάς Αποστολίδης): Τελειώστε.
ΘΕΟΔΩΡΟΣ ΔΑΜΙΑΝΟΣ: Τελειώνω αμέσως, κύριε Πρόεδρε.
Εμάς μας ενδιαφέρει να παραμείνει εν ζωή η "ΑΘΗΝΑΙΚΗ ΧΑΡΤΟΠΟΙΙΑ" με τον καλύτερο δυνατό τρόπο.
Κύριε Υπουργέ, στη σύμβασή σας, πέραν των επαχθών για το ελληνικό δημόσιο όρων, έχετε και κάποιους "επαχθείς" όρους για την επιχείρηση που αγοράζει, όπως για παράδειγμα, την ασαφέστατη αλλά σημαντική διάταξη ότι το εργοστάσιο της Δράμας θα αναβαθμιστεί. Πείτε μου εσείς, λοιπόν, στους έξι μήνες επίσημα -στον ένα χρόνο στην ουσία- που βρίσκεται η επιχείρηση αυτή στη διοίκηση της "ΑΘΗΝΑΙΚΗΣ ΧΑΡΤΟΠΟΙΙΑΣ", ποια είναι η αναβάθμιση του εργοστασίου της Δράμας; 'Οτι μία φορά το σύνολο των εργαζομένων και άλλη μία όλο το εργοστάσιο της Δράμας τέθηκαν σε διαθεσιμότητα; Αυτό λέγεται αναβάθμιση; Και τι έκανε η Κυβέρνηση για να επιβάλλει την αναβάθμιση αυτή; 
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε Πρόεδρε, λείπει ο φίλος συνάδελφος ο κ. Γεωργάκοπουλος για να ακούσει κάποια στοιχεία που θα θέσω στην κρίση της Bουλής, τα οποία πιστεύω ακράδαντα ότι αν τα γνώριζε, δεν θα είχε συμφωνήσει με την πρόταση να αποσταλεί η σύμβαση για έλεγχο στο Ελεγκτικό Συνέδριο. Φαίνεται πως δεν έγινε αντιληπτή η θέση που διατύπωσα αρχίζοντας την ομιλία μου, ότι δεν είναι δυνατόν από τη στιγμή που εκκρεμούν δικαστικά κινήσεις ή ενέργειες για τη διερεύνηση σημαντικών πτυχών αυτής της υπόθεσης, να σταλεί η υπόθεση αυτή στο Ελεγκτικό Συνέδριο. Γιατί πρώτον, έχει κατατεθεί αγωγή από τη Χαρτοποιϊα Θράκης η οποία εκδικάζεται σε λίγες ημέρες και την οποία θα την καταθέσω για τα Πρακτικά να τη δουν οι συνάδελφοι αν δεν τη γνωρίζουν. Επίσης, έχει κατατεθεί αίτηση ακυρώσεως ενώπιον του Συμβουλίου της Επικρατείας από τον παλαιό ιδιοκτήτη Αλέξανδρο Κεφάλα κατά του Νομάρχη Αθηνών και της απόφασής του περί εγκρίσεως και ανακοινώσεως των αποφάσεων της γενικής συνέλευσης κλπ. της 11ης Μαϊου 1999.
Με την ευκαιρία θα ήθελα να πω στον κ. Δαμιανό, γιατί οι άλλοι συνάδελφοι λείπουν, ότι με απόφαση της γενικής συνέλευσης της 11ης Μαϊου 1999, αυξήθηκε το μετοχικό κεφάλαιο και εξ αυτής της αύξησης ελήφθη η προκαταβολή, την οποία διαχειρίστηκε η Τράπεζα Xίου για να πληρώσει τους πιστωτές.
ΘΕΟΔΩΡΟΣ ΔΑΜΙΑΝΟΣ: Πλήρωσε, όμως, τετρακόσια εκατομμύρια σε εσάς. 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Στη συνέχεια θέλω να σημειώσω το εξής: Κυρίες και κύριοι συνάδελφοι, οι πιστωτές προσέφυγαν στο Εφετείο και το Εφετείο με την υπ' αριθμόν 3851/1999 απόφασή του συμφώνησε για το συμβιβασμό. Τι αναφέρει στο σκεπτικό της αυτή η απόφαση; 'Οτι έλαβε υπόψη -γιατί ήταν έγγραφο που είχε προσκομιστεί- το προσύμφωνο μεταβίβασης ονομαστικών μετοχών που είναι το συμβόλαιο 37219/18.12.1998.
'Εχουμε, λοιπόν, κατ' αρχήν μία συγκεκριμένη δικαστική κρίση, διότι το Εφετείο μπήκε στην ουσία της εξέτασης του προσυμφώνου. Επίσης, αυτήν τη στιγμή εκκρεμεί ενδελεχής δικαστικός έλεγχος. Είναι δυνατόν αυτή η αγωγή των απειράριθμων σελίδων να μην τύχει του απαραίτητου δικαστικού ελέγχου από τα ελληνικά δικαστήρια και αυτή η αίτηση ακυρώσεως από το Συμβούλιο της Επικρατείας και να γίνει η παράλληλη εξέταση της υπόθεσης από το Ελεγκτικό Συνέδριο, πέραν όλων των άλλων; Απαντώ στον κ. Τζωάννο. Γιατί δεν αφήνετε να κριθούν αυτές οι υποθέσεις; Εφόσον προκύψουν προβλήματα που είτε περιγράφουν, είτε παραβιάζουν το νόμο, βεβαίως η Κυβέρνηση πρώτη, θα είναι εκείνη που θα στείλει τη σύμβαση και στο Ελεγκτικό Συνέδριο και σε όλα τα δικαστήρια... ΘΕΟΔΩΡΑ ΜΠΑΚΟΓΙΑΝΝΗ: Αφού έχετε καταδικασθεί; 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Δηλαδή θέλετε να κινήσουμε διαδικασία επηρεασμού των ελληνικών δικαστηρίων για τις κρινόμενες υποθέσεις; 'Ε, αυτό δεν θα συμβεί.
(Διαμαρτυρίες από την πτέρυγα της Νέας Δημοκρατίας) ΠΡΟΕΔΡΕΥΩΝ (Λουκάς Αποστολίδης): Σας παρακαλώ! ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Παραπέρα, οι εκκρεμούσες υποθέσεις προχωρούν. Δεν έχουμε κανένα λόγο να μην εμπιστευόμαστε την αναμενόμενη κρίση της ελληνικής δικαιοσύνης.
Επίσης θέλω να τονίσω το εξής: Η Κυβέρνηση στην προσπάθειά της ακριβώς να υπάρξει απόλυτη διαφάνεια στη σύναψη τέτοιων συμβάσεων τους τελευταίους οκτώ μήνες έχει ψηφίσει δύο νόμους που περιλαμβάνουν σχετικές διατάξεις για πρώτη φορά. Είναι ο νόμος 2702 και ο νόμος 2741 που ψηφίστηκε πριν λίγους μήνες.
Πρέπει να σημειώσω ότι, όταν ήλθε ως άρθρο 30 του ν.2685 η τροπολογία που υποβλήθηκε από την προκάτοχό μου κ. Διαμαντοπούλου και έγινε η συζήτηση στη Βουλή, είναι σαφές ότι η Βουλή εμμέσως επικύρωσε και το προσύμφωνο που είχε συναφθεί.
Γιατί αναφέρεται, κύριε Τζωάννο, ρητώς στη σχετική τροπολογία ότι παρέχεται η εγγύηση δυνάμει του με αριθμό τάδε συμβολαίου. Γι' αυτούς που ξέρουν νομικά είναι πολύ απλή και συγκεκριμένη η διατύπωση αυτή. Η εγγύηση παρέχεται για ό,τι έχει γίνει με βάση αυτό το συμβόλαιο. Και είναι σαφές ότι η προκάτοχός μου Υφυπουργός είχε ...
ΙΩΑΝΝΗΣ ΤΖΩΑΝΝΟΣ: Οι διαβεβαιώσεις για τη Δράμα δεν ισχύουν.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Θα φθάσουμε και στη Δράμα.
ΠΡΟΕΔΡΕΥΩΝ (Λουκάς Αποστολίδης): Μη δραματοποιούμε τα πράγματα.
Μιλάμε για τη Δράμα αλλά μη τα δραματοποιούμε.
ΙΩΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Ο κ. Τζωάννος είναι προσωπικός μου φίλος και δέχομαι διακοπές.
Είναι σαφές ότι με την πρόταση αυτής της τροπολογίας που έχει γίνει νόμος, η προκάτοχός μου Υφυπουργός είχε την απόλυτη πεποίθηση ότι είχε πραγματοποιηθεί ο απαραίτητος κοινοβουλευτικός έλεγχος. Αν δεν είχαν κατατεθεί οι αγωγές, η Κυβέρνηση δεν θα είχε αντίρρηση για το Ελεγκτικό Συνέδριο. 'Εστω και αν υπάρξει σε προκριματικό επίπεδο η παραμικρή διατύπωση αμφιβολίας για το περιεχόμενο των όρων και του προσυμφώνου και της τροποποιητικής συμφωνίας, η Κυβέρνηση θα δώσει αμέσως και στο Ελεγκτικό Συνέδριο τη σύμβαση για να τη διερευνήσει.
Θέλω να μείνω λίγο στο θέμα του ότι δεν κατεβλήθη προκαταβολή. Δεν είναι ορθό. Σας ανέφερα και την ημερομηνία σύγκλησης του Δ.Σ. της επιχείρησης. Η προκαταβολή κατεβλήθη.
'Ερχομαι στο θέμα της κατασφάλισης του δικαιώματος απασχόλησης των εργαζομένων στο εργοστάσιο της Δράμας. Το αρχικό προσύμφωνο συζητήθηκε στη Βουλή και με αφορμή κοινοβουλευτικό έλεγχο και σε προφορικό και σε γραπτό επίπεδο, υπάρχει σωρεία απαντητικών εγγράφων σε ερωτήσεις σας. Είναι γνωστή και η όλη διαδικασία που ακολουθήθηκε στο νομοθετικό επίπεδο με την ψήφιση αυτού του νόμου. Εκεί λοιπόν οι πάντες συμφωνούσαν -και εννοώ τα κόμματα που υπερψήφισαν την τροπολογία αυτή, το άρθρο 30- ότι με το αρχικό προσύμφωνο κατασφαλίζονταν τα δικαιώματα απασχόλησης των εργαζομένων στη Δράμα. Και έχουμε την τροποποιητική συμφωνία, η οποία δημιουργεί επιπρόσθετους όρους εξασφάλισης, όχι εγγυημένης απασχόλησης. Γιατί δεν είναι δυνατόν αυτό να συμβεί. Και το γνωρίζατε ότι συζητούσαμε επί του προσυμφώνου, με αφορμή την τροπολογία. Τι σημαίνει αυτό; 'Οτι στην τροποποιητική συμφωνία οι όροι που απαιτούνται, σε σχέση με την διαδικασία που ακολουθείται από το Υπουργείο Παιδείας για την παραχώρηση της προμήθειας του χάρτου για τον ΟΕΔΒ, είναι πολύ σαφείς στην τροποποιητική συμφωνία. Και σημαίνει αυτό το εξής: Λέει "το άρθρο 6.5.2, αν σε συνδυασμό με τη διαγωνιστική διαδικασία που περιγράφεται στον όρο 6.5.1 ανωτέρω, και υπό την προϋπόθεση ότι οι κατωτέρω 6.5.2α, 6.5.2β και 6.5.2γ περιπτώσεις συντρέξουν σωρευτικώς...." Δηλαδή στην τροποποιητική συμφωνία πρέπει να είναι σωρευτική η ύπαρξη και των τριών λόγων αυτών για να οδηγηθούμε σε αμφισβήτηση, αν θέλετε, της δυνατότητας κατασφάλισης των δικαιωμάτων των εργαζομένων.
Αυτή η διατύπωση είναι αυστηρότερη από τη διατύπωση του προσυμφώνου, και για την οποία δεν είχατε προβάλει καμία αντίρρηση. Και βραδυφλεγώς και ετεροχρονισμένα έρχεσθε σήμερα και λέτε αυτά.
Επίσης, θέλω να σημειώσω ότι εκτοξεύονται εδώ διάφοροι αριθμοί. Εκτοξεύθηκε αριθμός σε σχέση με το ενεργητικό που αναφερόταν στον ισολογισμό του 1997. Μα, η επιχείρηση δεν πουλήθηκε με βάση τα στοιχεία του ισολογισμού του 1997.
Πρέπει να σας πω το εξής: Η προσφορά των αγοραστών ήταν για ενεργητικό που αναφερόταν στον ισολογισμό του '98 και αποτελούσε ο ίδιος ο ισολογισμός έγγραφο του διαγωνισμού. Αναφερόταν εκεί ενεργητικό 12,2 δισεκατομμύρια. Και πρέπει να σας πω ότι το ενεργητικό μειώθηκε καθώς ικανοποιήθηκαν οι απαιτήσεις των πιστωτών. Μειώθηκε κατά 7,2 δισεκατομμύρια με αποτέλεσμα να παραμείνει ως ενεργητικό το ποσό στα πέντε δισεκατομμύρια. Με προβλεπόμενες ρήτρες και συμφωνίες ακολουθήθηκε όλη αυτή η διαδικασία η οποία είναι πολύ συγκεκριμένη και δεν υπάρχει κανένας λόγος να αναζητάτε πίσω από την εφαρμογή των όρων του προσύμφωνου κανενός είδους και καμία σκοπιμότητα.
Και πρέπει εδώ να σημειώσω συμπληρωματικά ότι σε σχέση με το προεξοφλητικό επιτόκιο η προκήρυξη που είχε γίνει ανέφερε 12,2 δισεκατομμύρια ενεργητικό. Το ενεργητικό περιορίστηκε σε πέντε δισεκατομμύρια. Και μάλιστα όταν υπεγράφη στις 2 Ιουνίου η τροποποιητική συμφωνία ήδη το ενεργητικό ήταν και κάτω των πέντε δισεκατομμυρίων. Ο αγοραστής ο οποίος καλοπίστως προσέφυγε στη διαδικασία αυτή, γνωρίζων ότι το ενεργητικό είναι 12,2 δισεκατομμύρια δεν θα έπρεπε με βάση την καλή πίστη και τα αντικειμενικά συναλλακτικά ήθη όπως, λέμε εμείς οι νομικοί, να αποζημιωθεί τρόπον τινά γιατί ευρέθη ενεργητικό πολύ μικρότερο από εκείνο που είχε υποσχεθεί ο πωλητής; Αυτή λοιπόν η διαδικασία εκτίμησης την οποία έκανε ο χρηματοοικονομικός οίκος, αυτή ανέδειξε ως επιτόκιο προεξοφλητικό το 25% το οποίο βεβαίως είναι συνδεδεμένο ως ένα βαθμό και με το επιτόκιο των γραμματίων του δημοσίου.
Κυρίες και κύριοι συνάδελφοι, για να μη μακρηγορώ εμείς πιστεύουμε ότι η λύση που επιτεύχθηκε ήταν η καλύτερη δυνατή και οι όροι των συμβάσεων και ως προς την ουσία της αγοραπωλησίας και ως προς το κεφάλαιο εκείνο της κατασφάλισης των δικαιωμάτων των εργαζομένων, ήταν η καλύτερη δυνατή σε συνδυασμό με το ότι έχει επιτευχθεί η εγγυημένη επι τριετία λειτουργία του εργοστασίου και η πραγματοποίηση συγκεκριμένων επενδύσεων συγκεκριμένης αξίας. Και τελειώνοντας, καταθέτω τα δικαστικά έγγραφα του κ. Κεφάλα και του κ. Ζερίτη.
(Στο σημείο αυτό ο Υφυπουργός Ανάπτυξης κ. Ιωάννης Ζαφειρόπουλος καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Η διαδικασία προχωρεί. Η Κυβέρνηση είναι ήσυχη ότι έχει πράξει το καθήκον της με τον καλύτερο τρόπο. Εάν κριθεί ότι υπάρχει ανάγκη περαιτέρω διοικητικού ελέγχου, ουσιαστικά λογιστικού, από το Ελεγκτικό Συνέδριο βεβαίως η Κυβέρνηση πρώτη εκείνη θα στείλει τη σύμβαση στο Ελεγκτικό Συνέδριο, αλλά δεν θα το πράξει τώρα. Γιατί εάν το έπραττε θα ήταν έμμεση παρέμβασή της στο έργο της δικαιοσύνης το οποίο άρχισε και εξελίσσεται. Ας το αναμείνουμε όλοι.
ΠΡΟΕΔΡΕΥΩΝ (Λουκάς Αποστολίδης): Η κυρία Μπακογιάννη έχει το λόγο.
ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, η σημερινή επερώτηση εξελίχθηκε σε κόλαφο για την Κυβέρνηση. Δεν σας κρύβω ότι όταν ξεκίνησε αυτή η επερώτηση πίστευα ότι μετά απ' όλα αυτά τα οποία θα ακουστούν σήμερα στη Βουλή των Ελλήνων, η Κυβέρνηση θα είχε την ευαισθησία να πράξει το αυτονόητο αυτό το οποίο της ζήτησε το σύνολο των πτερύγων της Βουλής, της κυβερνητικής πλειοψηφίας συμπεριλαμβανομένης.
Ο κύριος Υπουργός τώρα επί δέκα λεπτά ούτε λίγο ούτε πολύ μας είπε ότι επειδή υπάρχουν αγωγές ενδιαφερομένων παλαιών ιδιοκτητών άλλων επιχειρήσεων οι οποίες ενδιαφέρονται, η Κυβέρνηση δεν πράττει το αυτονόητο να ρωτήσει το δικό της το θεσμικό σύμβουλο που είναι το Ελεγκτικό Συνέδριο για τον τρόπο με τον οποίο έγινε αυτός ο διαγωνισμός και αυτή τελικά η σύμβαση.
Αυτά, κύριε Υπουργέ, αν τα έλεγε κανένας σε πρωτοετή φοιτητή, θα σηκωνόταν όρθιος, διότι από που ως που με οποιαδήποτε δικαστική εκκρεμότητα -η οποία μπορεί να υπάρξει από τον οποιοδήποτε τελικό πιστωτή, από τον οποιδήποτε εργαζόμενο ο οποίος μπορεί να κάνει αγωγή- θα σταματήσει ο έλεγχος του Ελεγκτικού Συνεδρίου για μια τέτοια σύμβαση; Και πως το φανταστήκατε εσείς; 'Οτι έρχεστε στη Βουλή των Ελλήνων και ψηφίζετε νόμο, ο οποίος λέει ότι όταν είναι πάνω από πεντακόσια εκατομμύρια η σύμβαση, θα ελέγχεται από το Ελεγκτικό Συνέδριο; 'Ερχεται μια σύμβαση που εσείς ισχυρίζεσθε ότι είναι τριάντα έξι δισεκατομμυρίων και αυτήν την ξεχνάτε και δεν την πάτε; ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Πριν την υπογραφή...
ΘΕΟΔΩΡΑ ΜΠΑΚΟΓΙΑΝΝΗ: Πριν την υπογραφή; Το νόμο όμως φροντίσαμε να τον ξεχάσουμε για το χρονικό διάστημα των πέντε ή δέκα ημερών, κύριε Υπουργέ.
Θα έπρεπε να τον είχατε υποβάλει νωρίς, όταν έγινε όλη η φασαρία. Θα έπρεπε να τον είχατε υποβάλει εγκαίρως. Σας δίνουμε εμείς, η Αντιπολίτευση, τη διέξοδο. Σας λέμε εμείς οτι "κύριοι του ΠΑΣΟΚ, αυτήν τη στιγμή έρχεται μία σύμβαση που αμφισβητείται από όλους". Αμφισβητήθηκε και από τον κ. Γεωργακόπουλο, αμφισβητήθηκε και από το Κομμουνιστικό Κόμμα.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Δεν γνώριζε όλα τα στοιχεία.
ΘΕΟΔΩΡΑ ΜΠΑΚΟΓΙΑΝΝΗ: Αφήστε ότι δεν γνώριζε. Δεν είναι αρχάριος ο κ. Γεωργακόπουλος. Υπουργός Οικονομικών ήταν τόσα χρόνια. Γνωρίζει πολύ καλά τι εννοούσε. Και ούτε είναι ένας άνθρωπος, ο οποίος δεν προσέχει τα λόγια του ή δεν είναι ένας άνθρωπος, ο οποίος δεν υπερασπίζεται το κόμμα σας.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Δεν είπα εγώ ότι δεν προσέχει τα λόγια του.
ΘΕΟΔΩΡΑ ΜΠΑΚΟΓΙΑΝΝΗ: Κύριε Υπουργέ, εγώ αντιλαμβάνομαι τη δύσκολη θέση σας, αλλά θα περίμενα ότι όταν ήρθατε σε επαφή με το γραφείο του Πρωθυπουργού, θα είχαν την ευαισθησία να σας πουν ότι θα πάτε αύριο το πρωϊ στο Ελεγκτικό Συνέδριο. Αντ' αυτού, η εντολή την οποία πήρατε από το γραφείο του Πρωθυπουργού, ήταν να επιμείνετε στη θέση σας.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Είναι αυθαίρετο, κυρία Μπακογιάννη, το ότι ήρθα σε επαφή με το γραφείο του κυρίου Πρωθυπουργού. Επειδή κάλεσα τον κ. Γείτονα να έρθει να με αντικαταστήσει για να πάω στην τουαλέτα; 
ΘΕΟΔΩΡΑ ΜΠΑΚΟΓΙΑΝΝΗ: Κύριε Υπουργέ, θα καθίστε να με ακούσετε. Τουλάχιστον αυτό επιβάλλει η κοινοβουλευτική τάξη. 
ΠΡΟΕΔΡΕΥΩΝ (Λουκάς Αποστολίδης): Κυρία Μπακογιάννη, λέτε ότι επικοινώνησε με το γραφείο του Πρωθυπουργού, επειδή ήρθε ο κ. Γείτονας εδώ και ο κύριος Υπουργός πήγε για φυσική του ανάγκη; Δεν νομίζω ότι αυτό είναι σωστό. Οφείλω και εγώ να τον προστατεύσω.
ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, με συγχωρείτε πάρα πολύ, αλλά επειδή έχω διατελέσει και εγώ αρκετά χρόνια σ' αυτήν την Αίθουσα και επειδή έχω υπάρξει ως γραφείο Πρωθυπουργού, όλοι γνωρίζουμε ότι από το γραφείο ενός στοιχειωδώς ευαίσθητου Πρωθυπουργού, παρακολουθεί κάποιος και τη Βουλή και βλέπει ότι το σύνολο της Βουλής ζητά να πάει μία σύμβαση στο Ελεγκτικό Συνέδριο.
'Οταν, λοιπόν, ο κύριος Υφυπουργός σηκώνεται και τηλεφωνάει, όταν έρχεται εδώ ο αρμόδιος Υπουργός από το γραφείο του Πρωθυπουργού, δικαιούμαι να υποθέσω ότι αυτά που συμβαίνουν, δεν γίνονται εν αγνοία του Πρωθυπουργού. Αν εσείς έχετε άλλη ερμηνεία για τον τρόπο που λειτουργείτε, αυτό είναι δικό σας θέμα. ΠΡΟΕΔΡΕΥΩΝ (Λουκάς Αποστολίδης): Δεν μπορεί να το λέτε αυτό.
Είναι μία υπόθεσή σας και έχει δίκιο ο κύριος Υπουργός και έχει τη δυνατότητα να διαμαρτυρηθεί, αν αυτό δεν συμβαίνει, διότι είναι υπόθεσή σας.
ΘΕΟΔΩΡΑ ΜΠΑΚΟΓΙΑΝΝΗ: Μας είπε, λοιπόν, ο κύριος Υπουργός τότε ότι αυτά τα οποία συμβαίνουν και η άρνησή του η σημερινή να πάει τη σύμβαση αυτή στο Ελεγκτικό Συνέδριο, γίνεται μετά από άγνοια του Πρωθυπουργού. Ο Πρωθυπουργός δεν γνωρίζει ότι αυτό συμβαίνει αυτήν τη στιγμή; Ο Πρωθυπουργός δεν ευαισθητοποιείται για ένα θέμα το οποίο έρχεται με συγκεκριμένη καταγγελία, όπου υπάρχουν συγκεκριμένα αποδεικτικά στοιχεία, όταν η Αξιωματική Αντιπολίτευση η οποία τα φέρνει, έχει τη σοβαρότητα και την ευαισθησία να τα καταγγείλει και να μην προχωρήσει αυθαίρετα στα συμπεράσματά της, αλλά να δηλώσει κατηγορηματικά ότι θα αποδεχθεί το οποιοδήποτε πόρισμα του μοναδικού θεσμικού οργάνου ελέγχου, το οποίο υπάρχει, που είναι το Ελεγκτικό Συνέδριο; Σοβαρολογείτε, κύριε Πρόεδρε; Είναι ποτέ δυνατόν... ΠΡΟΕΔΡΕΥΩΝ (Λουκάς Αποστολίδης): Εγώ δεν μπαίνω επί της ουσίας, κυρία Μπακογιάννη.
ΘΕΟΔΩΡΑ ΜΠΑΚΟΓΙΑΝΝΗ: Θα μου επιτρέψετε όμως να απευθύνομαι σε σας. Μιλάω από κάτω και σε σας απευθύνομαι, γιατί εσείς είστε ο Πρόεδρος.
Θεωρώ ότι αυτά τα πράγματα τα οποία συμβαίνουν σήμερα, είναι αδιανόητα. Θεωρώ δε, κύριε Πρόεδρε, ότι είναι εις βάρος της πολιτικής ζωής της χώρας. Είναι εις βάρος της πολιτικής γενικότερα, όταν υπάρχει αυτή η εμφάνιση η οποία υπήρξε σήμερα, η κυβερνητική, όταν υπάρχει αυτή η άρνηση μέχρι τέλους, όταν θεωρείται ότι το σύνολο της Βουλής των Ελλήνων ζητά αδίκως κάτι, δεν γνωρίζει το νομικό καθεστώς όταν το ζητά, αλλά επιμένει για λόγους -ποιους άραγε;- να υπάρξει ένας έλεγχος του Ελεγκτικού Συνεδρίου και να αποδεχθούμε το πόρισμα.
Θεωρώ μετά απ' όλη αυτήν την ιστορία, ότι κύριε Υφυπουργέ, σήμερα η Κυβέρνηση απλώς επιβεβαίωσε τους χειρότερους φόβους μας. Επιβεβαίωσε ότι σκοπίμως προχώρησε σε μια σύμβαση αδιαφανή, μια σύμβαση στην οποία δεν θεώρησε απαραίτητο να απαντήσει σε κανένα από τα ερωτηματικά, μια σύμβαση που δεν διασφαλίζει ούτε τα συμφέροντα του δημοσίου ούτε το μέλλον των εργαζομένων.
Και θέλω να κάνω μια τελική παρατήρηση, διότι ήρθε ο κύριος Υφυπουργός εδώ και μας είπε ότι ένας από τους λόγους -λέει- για τους οποίους υπεγράφη αυτή η σύμβαση ήταν το επιχειρησιακό πρόγραμμα, το οποίο κατέθεσε η νέα εταιρεία.
'Ολοι μας και ας μην είμαστε διακεκριμένοι οικονομολόγοι, ούτε διακεκριμένοι νομικοί έχουμε μία αίσθηση του τι σημαίνει επιχειρησιακό πρόγραμμα. Επιχειρησιακό πρόγραμμα δεν σημαίνει μόνο ότι θα διασφαλίσουμε για τρία χρόνια τους εργαζόμενους, αλλά σημαίνει και το πως σκεπτόμαστε ότι θα προχωρήσουμε αυτήν την εταιρεία. Πως θα βασιστεί δηλαδή η επιχείρηση έτσι ώστε πράγματι να διασφαλίσει αυτές τις θέσεις.
'Εχω λοιπόν εδώ ένα χαρτί της συνδικαλιστικής μας παράταξης της ΔΑΚΕ των εργαζομένων στη "SOFTEX" και θέλω, μια που έχω ακόμα τρία λεπτά περίπου να σας διαβάσω μερικά από αυτά τα οποία γράφουν για το επιχειρησιακό πρόγραμμα, το οποίο σήμερα υλοποιείται.
"Δουλεύουν τρεις μηχανές σήμερα στη "SOFTEX". Το πολυαθελάνιο θα δουλεύει μόνο για σάκους σκουπιδιών και τα υπόλοιπα δίνονται φασόν σε τρίτους. Το εργοστάσιο της Δράμας δουλεύει περιστασιακά, ένα μήνα μετά τον εκβιασμό της Κυβέρνησης να του δώσει μέρος της παραγγελίας των διδακτικών βιβλίων που συνολικά καλύπτουν ενάμιση μήνα. Το τμήμα πωλήσεων βιομηχανικών προϊόντων χαρτί γραφής, τυπογραφικά, συσκευασίες κλπ. έχει σχεδόν αποχωρήσει, όλο και δεν υπάρχουν ουσιαστικές παραγγελίες. Το τμήμα πωλήσεως καταναλωτικών προϊόντων ρολοί υγείας, χαρτοπετσέτες κλπ. αντί να επανδρωθεί" -να στελεχωθεί έπρεπε να γράφουν-" με περισσότερο προσωπικό λόγω αποχωρήσεων με τα μέτρα που δίνουν αντικείμενο πώλησης έχει ουσιαστικά διαλυθεί. 'Εχει αποδιοργανωθεί και συρρικνωθεί το τμήμα των αποθηκών και διακίνησης, που είναι μοναδικό στην Ελλάδα έναντι των ανταγωνιστών κλπ.".
Αυτά προβλέπει το επιχειρησιακό πρόγραμμα, το οποίο σας έπεισε να μην λάβετε υπόψη σας άλλα στοιχεία των συμβάσεων, κύριε Υφυπουργέ; Κλείνοντας, κύριε Πρόεδρε, θέλω να επαναλάβω ότι η Νέα Δημοκρατία το θέμα είναι αδύνατο να το αφήσει εκεί. 'Ηλπιζα -και επαναλαμβάνω- ότι σήμερα η Κυβέρνηση θα είχε την ευαισθησία να το πάει στο Ελεγκτικό Συνέδριο και το θέμα να κλείσει και να περιμένουμε όλοι το πόρισμα του Ελεγκτικού Συνεδρίου. Βρεθήκαμε μπροστά στις απίστευτές δικαιολογίες ότι οποιαδήποτε δικαστική εκκρεμότητα δεν επιτρέπει στην Κυβέρνηση τη θωράκισή της από τυχόν λάθη, τα οποία συνέβησαν και προσέχω, όπως βλέπετε, τα λόγια μου και δεν χρησιμοποιώ άλλα.
Εάν -και θέλω να είμαι απολύτως σαφής- η Κυβέρνηση δεν προχωρήσει στο να στείλει αύριο τη σύμβαση στο Ελεγκτικό Συνέδριο, η Νέα Δημοκρατία θα κινήσει όλες τις διαδικασίες, τις οποίες είχα την ευκαιρία πριν να σας αναφέρω.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, πριν δώσω το λόγο στον κύριο Υφυπουργό, έχω την τιμή να ανακοινώσω στο Σώμα ότι τη συνεδρίαση παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", εξήντα τρεις μαθητές και μαθήτριες με έξι συνοδούς καθηγητές από το Γυμνάσιο Κύμης Εύβοιας. Τους καλωσορίζουμε στο Εθνικό Κοινοβούλιο.
(Χειροκροτήματα από όλες τις πτέρυγες) Και σεις, κύριε Θεοδώρου, να χαίρεστε τους μαθητές σας από την όμορφη Εύβοια.
Ο κύριος Υφυπουργός έχει το λόγο.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε Πρόεδρε, νοθεύεται η σκέψη όταν τις υποκειμενικές επιθυμίες μας τις ανάγουμε σε αντικειμενική πραγματικότητα. Αυτό που τονίζω συμβαίνει με το λόγο και τη συστηματική της σκέψης της κ. Μπακογιάννη.
Η Κυβέρνηση έχει αποδείξει ότι επιδιώκει να ενισχύσει τη διαφάνεια στο δημόσιο βίο.
ΘΕΟΔΩΡΑ ΜΠΑΚΟΓΙΑΝΝΗ: Το είδαμε αυτό, είναι φως φανάρι.
ΠΡΟΕΔΡΕΥΩΝ (Λουκάς Αποστολίδης): Ακριβώς επειδή είναι διαφάνεια το είδατε.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Θα σας μιλήσω και για το ν. 2000/91 -το έχω ξαναπεί στη Βουλή- με Υπουργό Βιομηχανίας τον Ανδρέα Ανδριανόπουλο και Πρωθυπουργό τον επίτιμο πρόεδρο της Νέας Δημοκρατίας...
ΘΕΟΔΩΡΑ ΜΠΑΚΟΓΙΑΝΝΗ: Μας πείσατε.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): 'Ηταν εκείνος ο νόμος για τον οποίο μίλησε ο κ. Κωστόπουλος, ότι άνοιξε τους ασκούς του Αιόλου για πολλά από εκείνα τα δυσάρεστα που έχουν συμβεί τα τελευταία οκτώ χρόνια στην Ελλάδα.
ΘΕΟΔΩΡΑ ΜΠΑΚΟΓΙΑΝΝΗ: Προσχωρήσατε στη φιλελεύθερη πολιτική.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): 'Οταν μιλούσα με αφορμή την εκκαθάριση του ΟΑΕ, τόνισα με πολύ παραστατικό τρόπο, ποια ήταν η λειτουργία του ν. 2000/91. Εκείνο όμως που πρέπει να πω, κυρία Μπακογιάννη, είναι ότι οι δύο τελευταίοι νόμοι, ο 2702 και ο 2741, είναι νόμοι που το ΠΑΣΟΚ ψήφισε. Δεν είδα να έχει ευαισθητοποιηθεί η Νέα Δημοκρατία στο μικρό ευτυχώς διάστημα που άσκησε την τελευταία δεκαπενταετία την εξουσία για να ενισχύσει τη διαφάνεια. Αντίθετα είδα νομοθετικές πρωτοβουλίες προς την αντίθεση κατεύθυνση.
Επίσης, διαπίστωσα ότι η NIKO EUROPE που έκανε την αξιολόγηση για την πώληση της ΑΘΗΝΑΙΚΗΣ ΧΑΡΤΟΠΟΙΙΑΣ δεν την έκανε καλά τώρα, αλλά όταν την έκανε για την πώληση της "ΑΓΕΤ-ΗΡΑΚΛΗΣ", την έκανε άριστα. Είναι έτσι; Επίσης, όταν κατά καιρούς προβάλλεται από έναν Βουλευτή το επιχείρημα να το στείλουμε μια υπόθεση σε ένα διοικητικό όργανο να εξεταστεί, τότε αν έχετε ειδικό λόγο λέτε: "Μα, ασχολείται η δικαιοσύνη. Αφήστε την ανεπηρέαστη, είναι ανεξάρτητη".
Εμείς δε λέμε ότι δεν πρέπει να ασχοληθεί το Ελεγκτικό Συνέδριο. Λέμε, κυρία Μπακογιάννη, σε απλά ελληνικά που τα γνωρίζω και εγώ, όσο καλά τουλάχιστον τα γνωρίζετε και σείς, ότι πρώτον υπάρχει δικαστική επιβεβαίωση της ουσίας της σύμβασης, η απόφαση του εφετείου για το συμβιβασμό με τους πιστωτές.
Δεύτερον, υπήρξε σε γνώση της Βουλής το προσύμφωνο που η Βουλή και εσείς, η Νέα Δημοκρατία, κυρώσατε με νόμο.
ΘΕΟΔΩΡΟΣ ΔΑΜΙΑΝΟΣ: Και το αλλοιώσατε εσείς.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Η τροποποιητική συμφωνία δεν περιλαμβάνει τίποτε από εκείνα στα οποία αναφέρεσθε, κύριε Δαμιανέ.
Τρίτον, αυτά τα γεγονότα, πριν την υπογραφή της σύμβασης της τελικής τροποποιητικής συμφωνίας, δημιούργησαν την εδραία πεποίθηση, ότι έχει ασκηθεί ο απαραίτητος κοινοβουλευτικός έλεγχος.
ΘΕΟΔΩΡΟΣ ΔΑΜΙΑΝΟΣ: Σε σας; 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Μιλώ για την προκάτοχό μου Υφυπουργό που χειρίστηκε το θέμα. Εκεί αναφέρομαι.
Στη συνέχεια εκκρεμούν δικαστικά διεκδικήσεις από τον παλαιό ιδιοκτήτη και την επιχείρηση που συμμετείχε στη διαδικασία. Τι θέλετε; Να δημιουργηθούν εντυπώσεις για την ενίσχυση των επιχειρημάτων τους αυτήν τη στιγμή; Αφήστε να εξελιχθεί η δικαστική διαδικασία και εφόσον υπάρξει, έστω και η ελάχιστη αναφορά στην ανάγκη να οδηγηθεί η σύμβαση στο Ελεγκτικό Συνέδριο, η Κυβέρνηση δηλώνει υπεύθυνα πως θα το πράξει. 
ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, μου επιτρέπετε; ΠΡΟΕΔΡΕΥΩΝ (Λουκάς Αποστολίδης): Ορίστε, κυρία Μπακογιάννη, έχετε το λόγο.
ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, φαίνεται πως δεν συνεννοούμαστε σ'αυτήν την Αίθουσα.
Κύριε Υπουργέ, σας είπαμε και σας το ξαναλέμε ότι η διαδικασία του Ελεγκτικού Συνεδρίου με τη δικαστική διαδικασία δεν έχει απολύτως καμία σχέση. Το να βγει αύριο το πρωί ένα δικαστήριο, το οποίο να πει ότι η σύμβαση αυτή, έτσι όπως υπεγράφη, είναι λανθασμένη, σε τι θα βοηθήσει τη διαφάνεια του δημοσίου βίου; Εμείς σας κάνουμε μια πρόταση που θα σας θωρακίσει και δεν τη δέχεστε. Αυτό δεν έχει ξανασυμβεί στα χρονικά. Δεν έχει ξανασυμβεί, τουλάχιστον όσα χρόνια είμαι εγώ σ'αυτήν τη Βουλή. Οποτεδήποτε είχαμε θέματα συμβάσεων υπήρχε μία πτέρυγα που τις υποστήριζε, μία πτέρυγα που τις πολέμαγε, μία πτέρυγα που είχε τις αμφιβολίες της.
Εδώ σήμερα κατεγράφη το σύνολο της Βουλής των Ελλήνων. Το σύ-νο-λο Ελληνικά μιλάω. 'Οταν λοιπόν έχετε το σύνολο της Βουλής των Ελλήνων αντίθετο, δεν νιώθετε την ανάγκη να κάνετε αυτό το οποίο σας λέμε και να το πάτε στο Ελεγκτικό Συνέδριο; Λυπάμαι, κύριε Υφυπουργέ, αλλά η σημερινή εμφάνισή σας εμένα τουλάχιστον -και σας το λέω τελείως ειλικρινά- με πείθει ότι η Κυβέρνηση έχει κάτι να κρύψει και ότι αυτό το οποίο επιδιώκει η Κυβέρνηση είναι να κερδίσει χρόνο με ατέρμονες δικαστικές διαδικασίες, για να φθάσουμε πέντε χρόνια μετά και να εξακολουθούμε να συζητάμε για το μέλλον της "SOFTEX". Αυτή είναι η πραγματικότητα. Γιατί γνωρίζετε πολύ καλά ότι, αν την πάτε στο Ελεγκτικό Συνέδριο και βγάλει πόρισμα το Ελεγκτικό Συνέδριο, η υπόθεση θα κλείσει με τον έναν ή τον άλλο τρόπο. 'Η εσείς θα υποχρεωθείτε να βγείτε και να πείτε ότι δεν ισχύει αυτή η σύμβαση, διότι κάναμε λάθος και την υπογράψαμε ή εμείς θα πούμε δημοσίως ότι είχατε δίκιο.
'Οταν, λοιπόν, όλα τα κόμματα δεσμεύονται γι'αυτό και σεις το αρνείσθε, και το μόνο πράγμα που θέλετε να κάνετε είναι να κερδίσετε χρόνο, λυπούμαι αλλά επαναλαμβάνω ότι οι χειρότεροι φόβοι τους οποίους μπορεί να έχει κανείς για την αδιαφάνεια και την αλαζονεία της Κυβερνήσεώς σας, σήμερα το μεσημέρι επιβεβαιώνονται.
ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση επί της υπ' αριθμόν 1/23.6.99 επερώτηση των Βουλευτών της Νέας Δημοκρατίας προς τον Υπουργό Ανάπτυξης, σχετικά με την πώληση της Αθηναϊκής Χαρτοποϊας Α.Ε.
Κύριοι συνάδελφοι, έχουν διανεμηθεί τα Πρακτικά της Δευτέρας 1ης Νοεμβρίου 1999 και ερωτάται το Σώμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της Δευτέρας 1ης Νοεμβρίου 1999 επικυρώθηκαν.
Στο σημείο αυτό δέχεσθε, κύριοι συνάδελφοι, να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και και ώρα 14.04' λύεται η συνεδρίαση για την προσεχή Δευτέρα 15 Νοεμβρίου 1999 και ώρα 18.00', με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

