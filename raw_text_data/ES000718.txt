Π Ρ Α Κ Τ Ι Κ Α   Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ  (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ ΘΕΡΟΥΣ 2000
ΣΥΝΕΔΡΙΑΣΗ ΙΖ'
Τρίτη 18 Ιουλίου 2000
----------------------
Αθήνα, σήμερα στις 18 Ιουλίου 2000, ημέρα Τρίτη και ώρα 18.54' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
'Εχω την τιμή να ανακοινώσω στο Τμήμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης: "Ρύθμιση θεμάτων προσωπικού της Ελληνικής Αστυνομίας και άλλες διατάξεις".
Επίσης, η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών: "Ρύθμιση θεμάτων της Εθνικης Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις".
'Εχω την τιμή να ανακοινώσω στο Τμήμα ότι τη συνεδρίασή μας παρακολουθούν από τα διπλωματικά θεωρεία δέκα διερμηνείς από την Ευρωπαϊκή 'Ενωση.
Η Βουλή τους καλωσορίζει.
(Χειροκροτήματα από όλες τις πτέρυγες) Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: "Ρύθμιση θεμάτων ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις".
Κατά τη συνεδρίαση της Πέμπτης 13 Ιουλίου, συζητήθηκαν και ψηφίστηκαν τα άρθρα 1 έως και 4 του κεφαλαίου Α'. Σήμερα θα συζητηθούν το κεφάλαιο Β' το οποίο περιλαμβάνει τα άρθρα 5 έως και 8 και το κεφάλαιο Γ' το οποίο περιλαμβάνει τα άρθρα 9 και 10.
Επίσης υπάρχουν πέντε τροπολογίες Υπουργών και εμπρόθεσμες Βουλευτών, για τις οποίες θα διατεθεί η αυριανή συνεδρίαση, διότι έχουν αντικείμενο το οποίο θα χρειαστεί συζήτηση.
Ο κ. Παπαθανασίου έχει το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, στο άρθρο 5 φαντάζομαι ότι δεν έχει αλλάξει τίποτα, ούτε στους αριθμούς των εργαζομένων. 'Εχει μείνει το εξήντα πέντε που έχετε πει. 'Ετσι δεν είναι; Το λέω αυτό διότι έχουν μεσολαβήσει τρεις ημέρες και μπορεί να έχει αιτηθεί πάλι.  Μιλάω για το άρθρο 5. Οι εργαζόμενοι είναι εξήντα πέντε; Και το 60% του πλεονάσματος έχει γίνει 80%.
ΕΛΕΝΗ-ΜΑΡΙΑ ΑΠΟΣΤΟΛΑΚΗ (Υφυπουργός Ανάπτυξης): Μάλιστα.
ΙΩΑΝΝΗΣ ΠΑΠΑΘΑΝΑΣΙΟΥ: Με τις επισημάνσεις που έχουμε κάνει για το θέμα της προχειρότητας και της εκ των υστέρων αλλαγής αυτών των ποσοστών, δεν έχω να κάνω καμία άλλη επιμέρους παρατήρηση γι'αυτές τις ρυθμίσεις που προβλέπει το άρθρο. Απλώς θέλω να σημειώσω για άλλη μία φορά ότι η Ρυθιστική Αρχή Ενέργειας, έτσι όπως είναι διαρθρωμένη και με αυτά που προβλέπει ο κανονισμός της, στην ουσία παρακολουθεί τις εξελίξεις, χωρίς να είναι εκείνη η οποία μπορεί πραγματικά να παίξει το ρυθμιστικό ρόλο για τον οποίο έχει γίνει.
Στο άρθρο 6, το οποίο αναφέρεται στη ρύθμιση θεμάτων της σμύριδας, είχαμε υποβάλει δύο ζητήματα. Το ένα είναι να υπάρξει μια ελάχιστη ποσότης  ίση με το δεκαπλάσιο αυτής που ούτως ή άλλως κάθε χρόνο διατίθεται και είχε πει ο Υπουργός ότι θα την κάνει δεκτή. Δεν ξέρω εάν αυτό έχει γίνει.
To δεύτερο είναι ότι θα πρέπει παράλληλα, οπωσδήποτε, να ξεκινήσει -και να μην το παραπέμψουμε στο τρίτο Κοινοτικό Πλαίσιο Στήριξης και όποτε αυτό γίνει- μια διαδικασία σιγά σιγά να βρεθεί ένας τρόπος να αλλάξουν δραστηριότητα ή να βοηθηθούν οι εργαζόμενοι εκεί, προκειμένου να μην είμαστε κάθε χρόνο αναγκασμένοι ή να μην επαναλαμβάνεται κάθε χρόνο το φαινόμενο του να παραλαμβάνουμε ποσότητες κάποιων προϊόντων το οποίο τελικά ξέρετε ότι δεν διατίθεται στην αγορά.
Πάμε τώρα στο άρθρο 7 που αφορά το θέμα των λατομείων. Κατ'αρχήν εδώ παραμένει η ένστασή μας για τον τρόπο και τη διαδικασία με την οποία θα γίνει αυτή η δημοπρασία, διαδικασία για την οποία και το ίδιο το επιστημονικό συμβούλιο της Βουλής εξέφρασε επιφυλάξεις για το κατά πόσο είναι σωστή. Δηλαδή το γεγονός ότι σε μία δημοπρασία δικαιούται να συμμετέχει αποκλειστικά ένας συγκεκριμένος αριθμός ατόμων.
Επαναλαμβάνω ότι και το ίδιο το επιστημονικό συμβούλιο έχει εκφράσει τις ενστάσεις του και θα πρέπει να βρεθεί μία άλλη διαδικασία. Μία άλλη διαδικασία θα μπορούσε να ήταν να ισχύσει στην προκήρυξη ότι  υπάρχουν ορισμένα πλεονεκτήματα ή ορισμένα μπόνους σε αυτούς οι οποίοι ήδη υπάγονται στο άρθρο 20 του ν. 2115, αλλά πάντως σας επαναλαμβάνω ότι εάν επιμείνετε σε αυτήν τη διάταξη, πολύ φοβάμαι ότι σε δύο χρόνια κάποια άλλη προσφυγή, κάποιου άλλου θα ξαναδικαιωθεί στο Συμβούλιο της Επικρατείας και θα έλθουμε και πάλι να λύσουμε το ίδιο πρόβλημα.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 'Οταν μάλιστα το Επιστημονικό Συμβούλιο της Βουλής έχει εκφράσει την αντίρρησή του, νομίζω ότι δεν είναι φρόνιμο να επιμείνουμε σε μία ρύθμιση που ξέρουμε εκ των προτέρων ότι θα κινδυνεύσει να αναιρέσει τον σκοπό της ρύθμισης που είναι στην ουσία να τακτοποιήσει μια εκκρεμότητα που δημιουργήθηκε πάλι από μια απόφαση του Συμβουλίου Επικρατείας πέντε χρόνια μετά την ψήφιση ενός νόμου. 'Αρα έχετε τη δυνατότητα να μην αποκλείσετε τους πάντες, αλλά να δώσετε κάποια επιπλέον δυνατότητα σε όσους ήδη έχουν αυτά τα λατομεία κατά τη διαδικασία του διαγωνισμού, ώστε να μπορέσετε και το διαγωνισμό πράγματι να κάνετε- και να μη θεωρηθεί ότι είναι στην ουσία απευθείας ανάθεση σε ορισμένους- αλλά κι επιπλέον να πετύχετε και την καλύτερη δυνατή τιμή από ενδεχόμενους περισσότερους ενδιαφερόμενους.
Τώρα, προβλέπεται εδώ στο 1β ότι όσοι πάρουν καινούριο λατομείο εντός λατομικής περιοχής οφείλουν να αποκαταστήσουν το περιβάλλον στο παλιό λατομείο που είχαν. Αυτό βέβαια είναι σαφές ότι πρέπει να γίνει μετά την έναρξη εκμετάλλευσης, διότι από τη στιγμή που θα το πάρουν μέχρι την ώρα που θα αρχίσει η έναρξη εκμετάλλευσης μπορεί να μεσολαβήσει ένα μεγάλο χρονικό διάστημα στο οποίο δεν είναι δυνατόν ούτε το παλιό να δουλεύει ούτε στο καινούριο να εργάζονται. 'Αρα νομίζω ότι η αποκατάσταση του περιβάλλοντος πρέπει να ξεκινήσει γι'αυτούς οι οποίοι, αν θέλετε, είναι οι πλειοδότες της δημοπρασίας μετά την έναρξη στο καινούριο λατομείο στο οποίο θα έχουν πλειοδοτήσει.
Σοβαρή ένσταση υπάρχει στο άρθρο 7 για την παράγραφο 3. Προβλέπεται εδώ ότι για την έκδοση αδειών εκμετάλλευσης λατομείων μη ασβεστολιθικών αντιολισθηρών υλικών ακολουθείται η διαδικασία της παραγράφου 2 του άρθρου 5 του νόμου του 1977, στην οποία υπάγονται αυτά τα λατομεία. Και αυτή η διαδικασία είναι μια διαδικασία απλή, η οποία επιτρέπει, τη δημιουργία αυτών των λατομείων, Αν ισχύει αυτό και αν η διαδικασία αυτή είναι τόσο απλή, θα μου επιτρέψετε να σας πω, ότι με την παράγραφο 3 στην ουσία ανοίγει ένα παράθυρο -χαρακτηρίζοντας λατομεία ως λατομεία αντιολισθηρών υλικών με μια διαδικασία η οποία δεν είναι και τόσο ξεκάθαρη και τόσο αυστηρή- να γεμίσει ο τόπος λατομεία με εύκολες άδειες και μάλιστα εκτός λατομικών περιοχών. 'Οταν υπάρχει ένα τόσο σοβαρό θέμα, όπως είναι ο καθορισμός λατομικών περιοχών και είναι ένα θέμα το οποίο εκκρεμεί και όλη η λατομική νομοθεσία είναι υπό αναθεώρηση, θεωρώ ότι αυτή η αποσπασματική ρύθμιση της παραγράφου 3 είναι βιαστική και επικίνδυνη. Είναι επικίνδυνο, λοιπόν, να δημιουργηθούν ξαφνικά λατομεία με αυτήν τη διαδικασία, τα οποία μετά θα πρέπει να βρούμε τρόπους να τα μαζεύουμε και να τα κλείνουμε.
Εισηγούμαι την απάλειψη της παραγράφου 3 τουλάχιστον μέχρις ότου έρθει μια ολοκληρωμένη πολιτική επί των λατομείων, πράγμα το οποίο άλλωστε ο κύριος Υπουργός στην επιτροπή είπε ότι επεξεργάζεται, την κωδικοποίηση των νόμων και όλη αυτήν τη διαδικασία. Η ρύθμιση αυτή της παραγράφου 3 εγκυμονεί σοβαρούς κινδύνους, επαναλαμβάνω, να ανοίξουν λατομεία, να δημιουργηθούν καινούρια λατομεία με απλές διαδικασίες και με ζημιά και στο περιβάλλον, αλλά και στην ουσία μετά να έχουμε δυσκολία όλα αυτά να μπορέσουμε να τα συμμαζέψουμε.
Για το άρθρο 8 δεν υπάρχει καμια παρατήρηση, γιατί είναι στην ουσία προσαρμογή σε κοινοτικά δεδόμενα.
Πάμε στο Κεφάλαιο Γ', στο άρθρο 9. Εδώ κατ' αρχήν θα ήθελα να σημειώσω, στο άρθρο 9 στην παράγραφο...
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, θα συζητήσουμε ξεχωριστά τα δύο κεφάλαια. Αυτό ήταν το Β' Κεφάλαιο από το άρθρο 1 έως 8. Το Γ' θα το συζητήσουμε μετά.
ΙΩΑΝΝΗΣ ΠΑΠΑΘΑΝΑΣΙΟΥ: Εντάξει, αν σταματήσουμε εδώ, καμία αντίρρηση.
ΠΡΟΕΔΡΕΥΩΝ (Κωνσταντίνος Γείτονας): 'Ετσι είναι καλύτερα, για να υπάρχει άνεση χρόνου, ώστε να τοποθετηθούν οι συνάδελφοι.
ΙΩΑΝΝΗΣ ΠΑΠΑΘΑΝΑΣΙΟΥ: Τότε, μια που έχω λίγο χρόνο ακόμη.... ΠΡΟΕΔΡΕΥΩΝ (Κωνσταντίνος Γείτονας): 'Εχετε χρόνο.
ΙΩΑΝΝΗΣ ΠΑΠΑΘΑΝΑΣΙΟΥ: ...να επανέλθω σ'αυτό το θέμα της παραγράφου 3 που είπα και πριν και που είδα ότι η κυρία Υπουργός είπε ότι δεν είναι ακριβώς έτσι.
Κατ' αρχήν έχετε ήδη χαλαρώσει, αν μου επιτρέπετε τον όρο, τις προδιαγραφές για το πως θεωρείται κάποιο αντιολισθηρό υλικό ή όχι. Και μέχρι εκεί εντάξει, αυτό είναι θέμα κανονισμών. Η ταυτόχρονη όμως χαλάρωση των προδιαγραφών αυτών με τη δυνατότητα να υπάγονται αυτά τα λατομεία σ'αυτές τις διατάξεις του νόμου του 1977, επαναλαμβάνω ότι φοβούμαι πως θα δημιουργήσει σοβαρά προβλήματα και γι'αυτό ζήτησα την απάλειψη.
Δεν θα δημιουργήσει κανένα πρόβλημα η απάλειψη του κεφαλαίου 3.  Μπορεί να έλθει συγκροτημένα σε μια πολιτική που θα αφορά γενικά τα λατομεία και δεν θα δημιουργήσει στο μεταξύ πρόβλημα το οποίο μετά θα δυσκολευθούμε να το μαζέψουμε. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο. 
ΣΠΥΡΙΔΩΝ ΣΤΡΙΦΤΑΡΗΣ: Για τη Ρυθμιστική Αρχή Ενέργειας δεν βρίσκουμε το λόγο αύξησης του προσωπικού κατά είκοσι με είκοσι πέντε άτομα και δεν καταλαβαίνω ειλικρινά γιατί γίνεται αυτή η Αρχή, που ουσιαστικά θα παίζει ένα διακοσμητικό ρόλο και δεν νομίζω ότι θα προσφέρει τίποτα. Το μόνο που θα προσφέρει είναι μια επιβάρυνση στους παραγωγούς ενέργειας. Και ερωτώ, εάν δεν έχει έσοδα πως θα πληρώνονται αυτοί οι άνθρωποι; Νομίζω, κύριε Πρόεδρε, ότι θα δημιουργηθεί ένας καλοπληρωμένος μηχανισμός, δεν θα προσφέρει ουσιαστικά τίποτα και καμιά ρύθμιση δεν θα μπορεί να κάνει αφού άλλοι θα αποφασίζουν γι' αυτά τα πράγματα.
Δεν είχαμε ψηφίσει και το προηγούμενο νομοσχέδιο που συμπληρώνει αυτό το άρθρο και επομένως δεν μπορούμε να ψηφίσουμε ούτε και αυτό.
Νομίζουμε ότι είναι μια προσπάθεια της Κυβέρνησης να βολέψει μερικούς ημέτερους και από εκεί και πέρα δεν έχει να προσφέρει τίποτα.
'Οσον αφορά τη σμύριδα, δεν θα επανέλθουμε και εμείς σ' αυτό για κάποιο ελάχιστο τίμημα για να μη γίνει και εδώ μια ρεμούλα που ουσιαστικά θα πάρει κάποιος δωρεάν ένα αξιόλογο υλικό.
Για τα λατομεία, πέρα από το ότι έχουμε και εμείς τις αντιρρήσεις μας και γι' αυτά που λέει το επιστημονικό συμβούλιο της Βουλής, θέλω να τονίσω και εγώ κάποια πράγματα σε συνδυασμό και με την τροπολογία που έχει κατατεθεί. Νομίζω ότι η Ελλάδα θα γίνει ένα απέραντο λατομείο, πράγμα που δεν είναι καθόλου καλό.
'Οσον αφορά την αποκατάσταση, υπάρχει και τώρα σχετικό νομοθετικό πλαίσιο, αλλά πουθενά και ποτέ δεν έχει γίνει αποκατάσταση.  Εγκαταλείπονται αφού πάρουν ό,τι έχουν να πάρουν. Πιστεύω ότι και αυτή η ρύθμιση που γίνεται ουσιαστικά και στα πλαίσια της λογικής της Κυβέρνησης αν θέλετε, δεν είναι αντικειμενική, διότι δίνει πλεονεκτήματα σ' αυτούς που έχουν ήδη άδεια και δυστυχώς δεν ελέγχονται από κανέναν. 'Οταν δε, δοθεί μια άδεια, ουσιαστικά δεν παρακολουθείται, γιατί μπορεί ένα λατομείο να κάνει ανεπανόρθωτες αλλαγές στο περιβάλλον.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) Πιστεύω ότι θα έπρεπε αλλιώς να δει η Κυβέρνηση και την αδειοδότηση για τα λατομεία αλλά και τον έλεγχο για την αποκατάστασή τους. Είναι οι ρυθμίσεις που ουσιαστικά βολεύουν μερικούς απ' αυτούς που ασχολούνται με τα λατομεία και που ήδη έχουν άδειες. Αν όμως ψηφιστεί και αυτή η τροπολογία η οποία έχει έλθει, νομίζω ότι η μισή Ελλάδα, αν όχι, θα μετατραπεί σε ένα απέραντο λατομείο που ο κάθε ένας θα μπορεί εκεί να κερδοσκοπεί χωρίς να δίνει λόγο σε κανέναν.
Δεν νομίζω ότι η Κυβέρνηση θέλει να ρυθμίσει αυτό το θέμα, στο οποίο ήδη και με αποφάσεις των ανωτάτων δικαστηρίων έχουν εγερθεί ενστάσεις, αλλά ουσιαστικά να διευκολύνει, αν θέλετε, την κερδοσκοπία σε βάρος του περιβάλλοντος.
'Αρθρο 8. Εδώ έχουμε ουσιαστικά την εναρμόνιση με τους κοινοτικούς κανονισμούς. Δεν θέλω να σχολιάσω τίποτα σ' αυτό το άρθρο. Δεν έχω να πω τίποτε άλλο. Δεν θα ψηφίσουμε τα τρία τουλάχιστον άρθρα για τους λόγους τους οποίους εξέθεσα.
ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο. 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, όλοι ζήσαμε την προηγούμενη εβδομάδα την τραγική περιπέτεια της χώρας από τις πυρκαγιές.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, εγώ δεν θα μιλήσω; 
ΠΡΟΕΔΡΟΣ (Απόστολος Κακλαμάνης): Κύριε Λαφαζάνη, ζητήσατε το λόγο; Για άλλη μία φορά επαναλαμβάνω ότι οι εισηγητές και οι ειδικοί αγορητές πρέπει να ζητούν το λόγο και να εγγράφονται, γιατί δεν είναι υποχρεωτικό να μιλήσουν.
Κι εσείς, κύριε Οικονόμου, πρέπει να ζητήσετε το λόγο. Τώρα έδωσα το λόγο στον κ. Σιούφα, μετά θα μιλήσει ο κ. Λαφαζάνης και ο κ. Οικονόμου.  
ΔΗΜΗΤΡΙΟΣ ΣΙΟΥΦΑΣ: Σας ευχαριστώ, κύριε Πρόεδρε. Δύο λεπά θα μιλήσω. 'Ελεγα, λοιπόν, ότι η χώρα μας έζησε την τραγική περιπέτεια των πυρκαγιών της προηγούμενης εβδομάδας. Η Νέα Δημοκρατία κάλεσε τον Πρωθυπουργό να έρθει σήμερα στην Εθνική Αντιπροσωπεία να μιλήσουμε γι' αυτό το μεγάλο θέμα και να μας ενημερώσει τι συνέβη και φέτος παρά την γνώση της Κυβέρνησης ότι επρόκειτο να υπάρχουν ιδιαίτερες καιρικές συνθήκες. Και το κάναμε αυτό, κύριε Πρόεδρε, όπως και πριν λίγο καιρό δι' επιστολής του Προέδρου της Νέας Δημοκρατίας προς εσάς...
ΠΡΟΕΔΡΟΣ (Απόστολος Κακλαμάνης): Κύριε Σιούφα, συζητούμε το νομοσχέδιο του Υπουργείου Ανάπτυξης και σας έχω δώσει το λόγο επί του νομοσχεδίου.
ΔΗΜΗΤΡΙΟΣ ΣΙΟΥΦΑΣ: Το γνωρίζω, κύριε Πρόεδρε. Αν θέλετε να ξεκινήσω από αυτό. Επειδή όμως η έκκληση απευθύνθηκε και σε εσάς ως Πρόεδρο του Σώματος θα έπρεπε, για να είναι η Βουλή πράγματι το κέντρο της πολιτικής και όχι μόνο βιομηχανία νομοσχεδίων, να ερχόταν ο Πρωθυπουργός εδώ με την πρόνοια του άρθρου 142Α, να έρθουν οι Αρχηγοί των Κομμάτων, να ενημερωθεί η Εθνική Αντιπροσωπεία και ο ελληνικός λαός και γι' αυτό το οποίο έγινε και συγχρόνως για τα μέτρα που πρέπει να πάρει η πολιτεία για να μην επαναληφθεί αυτή η καταστροφή.
Και αυτό θέλω να αναδείξω με την παρέμβασή μου, απευθυνόμενος και πάλι σε σας ως Πρόεδρο του Σώματος που ξέρω, ότι προσπαθείτε με κάθε ευκαιρία και αγωνιάτε σχεδόν καθημερινά για να είναι η Βουλή πράγματι το κέντρο της πολιτικής της πατρίδας μας. Δεν είδα, όμως, να υπάρξει ανταπόκριση όπως δεν υπήρξε και την προηγούμενη φορά. Και θέλω να το αναδείξω πάλι δι' υμών ως κεντρικό θέμα της πολιτικής μας ζωής, αλλά και αυτής της Αίθουσας, ώστε πράγματι να χτυπάει η καρδιά της πολιτικής και της δημοκρατίας μέσα σ' αυτήν την Αίθουσα.
Και το δεύτερο και τελειώνω, κύριε Πρόεδρε...
ΠΡΟΕΔΡΟΣ (Απόστολος Κακλαμάνης): Σ' αυτό το σημείο, κύριε Σιούφα, θέλω να σας επαναλάβω ότι στο Τμήμα Διακοπής των Εργασιών της Βουλής δεν ισχύουν κατά τον Κανονισμό οι διατάξεις των άρθρων 142 και 143 και δεν γίνονται και ούτε έγιναν ποτέ στη ζωή της ελληνικής Βουλής προ ημερησίας διατάξεως συζητήσεις στο Τμήμα Διακοπής.
Το Τμήμα Διακοπής δεν έχει αρμοδιότητα κοινοβουλευτικού ελέγχου, όπως γνωρίζετε -ο κοινοβουλευτικός έλεγχος στο Τμήμα Διακοπής δεν ισχύει κατά τον Κανονισμό και κατά το Σύνταγμα- αλλά ασκείται νομοθετικό έργο. Η Κυβέρνηση έχει αυτήν τη δυνατότητα και η Αντιπολίτευση μπορεί να προκαλέσει την Κυβέρνηση, εάν κρίνει ότι δεν έχει επαρκή ενημέρωση, να κάνει αυτήν την ενημέρωση είτε με το να ζητήσουν οι Αρχηγοί των Κομμάτων να επισκεφθούν τον Πρωθυπουργό ή τους αρμόδιους Υπουργούς είτε με το να τους επισκεφθούν και να τους ενημερώσουν.
Εγώ δεν νομίζω ότι για κάθε θέμα που ανακύπτει θα πρέπει να ρωτάμε αν μπορεί να γίνει εδώ μια συζήτηση σε επίπεδο Αρχηγών Κομμάτων. Πολύ περισσότερο όταν θέματα όπως αυτό που θίγετε πράγματι ευαισθητοποιούν τους πάντες.
Και πρέπει με την ευκαιρία αυτή να πω, αν και το γνωρίζετε ήδη, ότι έσπευσα αμέσως εξ ονόματος της Βουλής να εκφράσω και τα ειλικρινή συλλυπητήρια όλων μας στις οικογένειες των δύο πεσόντων επί του καθήκοντος αξιωματικών της Αεροπορίας, καθώς και στον Αρχηγό της Αεροπορίας. Δεν έχετε, όμως, δίκιο και σας παρακαλώ...
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το άρθρο 142α, για να έρθει ο Πρωθυπουργός στη Βουλή, δεν έχει περιορισμό αν λειτουργεί σε Τμήμα ή σε Ολομέλεια. Είναι σαφές. Το άρθρο αναφέρει, οποτεδήποτε μπορεί να έρθει στη Βουλή ο Πρωθυπουργός και να ενημερώσει τους Αρχηγούς των Κομμάτων και  την Εθνική Αντιπροσωπεία και δι' αυτών τον ελληνικό λαό. Είναι σαφέστατο.  Αυτή είναι η εκτίμηση η δική μου και νομίζω ότι η πείρα μου...
ΠΡΟΕΔΡΟΣ (Απόστολος Κακλαμάνης): Κύριε Σιούφα -για να κλείσει αυτή η συζήτηση- το Τμήμα Διακοπής έχει ορισμένη σύνθεση. Γι' αυτό άλλωστε δεν παρευρίσκονται εδώ οι Αρχηγοί των Κομμάτων. Και θα ήταν, αν θέλετε, και από αυτήν την άποψη, όχι και τόσο κοινοβουλευτικά ορθό, να εμφανίζεται αιφνιδίως ο Πρωθυπουργός και να απουσιάζουν -και να το γνωρίζει ότι απουσιάζουν αφού δεν είναι μέλη του Τμήματος Διακοπής- οι Αρχηγοί των Κομμάτων.
ΔΗΜΗΤΡΙΟΣ ΣΙΟΥΦΑΣ: Ναι αλλά νομίζω, κύριε Πρόεδρε, ότι πρέπει να ενημερώνονται οι Αρχηγοί.
ΠΡΟΕΔΡΟΣ (Απόστολος Κακλαμάνης): Το άρθρο 142 είναι ενταγμένο στις διατάξεις, στο κεφάλαιο περί κοινοβουλευτικού ελέγχου και εκεί ανήκει η ρύθμιση αυτή.
Τώρα, εμείς που γνωρίζουμε τα σχετικά με τον Κανονισμό, δεν νομίζω ότι είναι σωστό να δημιουργούμε κάποια εντύπωση, ότι εδώ έχουμε ανάγκη ενημέρωσης ...
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, με συγχωρείτε πάρα πολύ. Γνωρίζετε  πολύ καλά ότι για ένα τέτοιο θέμα ο ομιλών δεν θα έκανε ποτέ εντύπωση.              Πιστεύει ότι ήταν χρέος του Πρωθυπουργού να έρθει να ενημερώσει την Εθνική Αντιπροσωπεία και δι'αυτής τον ελληνικό λαό. Αυτή είναι η εκτίμησή μου.
ΠΡΟΕΔΡΟΣ (Απόστολος Κακλαμάνης): Σύμφωνοι, κύριε Σιούφα, αλλά τελικώς αυτό που βγαίνει προς τα έξω είναι ότι, ενώ μπορεί, ή θα όφειλε να έρθει ο Πρωθυπουργός να ενημερώσει, δεν το πράττει.
Εγώ, λοιπόν, οφείλω από αυτήν τη θέση να πω -όπως θα έλεγα εάν κάποιος από τη Συμπολίτευση έλεγε, που είναι ο Αρχηγός της Αξιωματικής Αντιπολίτευσης, να έρθει εδώ να τοποθετηθεί για το θέμα αυτό- ότι το Τμήμα Διακοπής έχει νομοθετικό έργο, δεν συμμετέχουν οι Αρχηγοί των Κομμάτων στο Τμήμα Διακοπής και άρα είναι δικαιολογημένη η απουσία τους σήμερα από εδώ. Ο δε Πρωθυπουργός ενημερώνει τη Βουλή στη διάρκεια της Συνόδου που ασκείται κοινοβουλευτικός έλεγχος ή εάν αυτός ή οι Αρχηγοί των Κομμάτων, όπως δικαιούνται εκ του Κανονισμού, ζητήσουν μία προ ημερησίας διατάξεως συζήτηση. 'Ετσι έχουν τα πράγματα.
Από εκεί και πέρα μην φθάσουμε στην άλλη άκρη να πούμε ότι ό,τι δεν συζητείται εδώ είναι άγνωστο στον ελληνικό λαό. Δόξα τω Θεώ, τα μέσα ενημέρωσης μπορώ να πω ότι έχουν -και έχει επηρεάσει και τις εργασίες του Σώματος και την απήχησή του- υπερκαλύψει το θέμα.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, αυτή είναι η άποψή σας, τη σέβομαι, αλλά δεν συμφωνώ.
ΠΡΟΕΔΡΟΣ (Απόστολος Κακλαμάνης): Τώρα, επί του νομοσχεδίου θα πάρετε το λόγο; ΔΗΜΗΤΡΙΟΣ ΣΙΟΥΦΑΣ: Ναι, κύριε Πρόεδρε.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Πρόεδρε, θα ήθελα το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, δεν έχω ολοκληρώσει.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, να ολοκληρώσει ο κ.Σιούφας επί του νομοσχεδίου.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα ήθελα, όμως, να απαντήσω στον κ. Σιούφα επί του θέματος το οποίο έθεσε.
ΠΡΟΕΔΡΟΣ (Απόστολος Κακλαμάνης): Θα απαντήσετε αμέσως, κύριε Υπουργέ. 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το νομοσχέδιο το οποίο συζητούμε σήμερα -και το λέω από σήμερα, άλλωστε στη συνέχεια ο Κοινοβουλευτικός μας Εκπρόσωπος, ο κ. Βουλγαράκης, θα αναλύσει περισσότερο το ζήτημα το οποίο θέλω να θέσω- δεν μπορεί να ψηφισθεί, διότι ο κύριος Υπουργός δεν ζήτησε πριν φέρει το νομοσχέδιο εδώ, σύμφωνα με το ν.2232, τη γνώμη της ΟΚΕ, της Οικονομικής και Κοινωνικής Επιτροπής, όπου σαφώς αναφέρει ότι νομοσχέδια τα οποία αναφέρονται στον ανταγωνισμό, δεν μπορούν να ψηφισθούν -η έκφραση γνώμης από την ΟΚΕ είναι υποχρεωτική- πριν από την ψήφιση αντιστοίχων τυπικών νόμων.
Ο νόμος αυτός δημοσιεύθηκε στις 31 Αυγούστου 1994 και είναι νόμος των κυβερνήσεων του ΠΑ.ΣΟ.Κ.
Και το λέω από σήμερα, διότι και όταν θα έλθει και για το σύνολό του και αύριο, απ' ό,τι με πληροφορήσατε, θα συνεχισθεί η συζήτηση του νομοσχεδίου, θα πρέπει να γνωρίζει ο κύριος Υπουργός γι' αυτό το θέμα ότι το νομοσχέδιο δεν μπορεί να ψηφισθεί, διότι δεν έχει τηρηθεί αυτή η τυπική διάταξη που προβλέπει ο ν. 2232/1994.
ΠΡΟΕΔΡΟΣ (Απόστολος Κακλαμάνης): Κύριε Σιούφα, κύριοι συνάδελφοι, πριν δώσω το λόγο στον κύριο Υπουργό ο οποίος θα δώσει και επ' αυτού εξήγηση, σε ό,τι αφορά τη λειτουργία του Σώματος πρέπει να σας πω ότι ό,τι προηγείται της καταθέσεως του νομοσχεδίου εδώ, σε ό,τι αφορά την επεξεργασία, το διάλογο που μπορεί να γίνει με φορείς, το έργο της Νομοπαρασκευαστικής Επιτροπής, ο,τιδήποτε αφορά το προπαρασκευαστικό στάδιο της καταθέσεως ενός νομοσχεδίου δεν δημιουργεί κώλυμα στις διαδικασίες που προβλέπει ο Κανονισμός της Βουλής.
Είναι θέματα, τα οποία δεν ελέγχει η Βουλή και οι υπηρεσίες της, όπως ξέρετε. Και επομένως, εάν, όπως λέτε, ο νόμος παρέχει είτε την ευχέρεια είτε τη δυνατότητα ή επιβάλλει αυτό που αναφέρετε, δεν αφορά τη διαδικασία της Βουλής. Επομένως, μπορεί απρόσκοπτα να προχωρήσει η συζήτησή του. Αν συνέβαινε το αντίθετο, θα είχε ήδη επισημανθεί από τις αρμόδιες υπηρεσίες μας. Αλλά δεν συμβαίνει αυτό. Δεν υπάρχει εκ του Κανονισμού κώλυμα...
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η Εθνική Αντιπροσωπεία ψήφισε αυτήν τη διάταξη.
ΠΡΟΕΔΡΟΣ (Απόστολος Κακλαμάνης): Ναι, αλλά επαναλαμβάνω, και το γνωρίζετε πολύ καλά, ότι ο Κανονισμός του Σώματος ρυθμίζει τα της λειτουργίας του. Γι' αυτό και επειδή σε διάφορες ρυθμίσεις έχει γίνει αναφορά στη γνώμη της Βουλής για πρόσωπα που ορίζονται σε διάφορες θέσεις αρχών ανεξαρτήτων κλπ., αναγκαστήκαμε και κάναμε μία διάταξη ειδική του Κανονισμού, για να καλύψουμε όλα αυτά τα ζητήματα. Επομένως και εδώ δεν υπάρχει πρόβλημα τυπικό. Εάν υπάρχει θέμα ουσίας ή πολιτικό θέμα, αυτό μπορείτε να το ελέγξετε. Αλλά και επ' αυτού ο Υπουργός υποθέτω ότι θα είναι σε θέση να απαντήσει, όπως και στο θέμα που θέσατε στην αρχή.  Ορίστε, κύριε Υπουργέ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σας ευχαριστώ πολύ, κύριε Πρόεδρε.
Κατ' αρχήν, επί του πρώτου θέματος, που αφορά τις πυρκαγιές. Ζήσαμε το προηγούμενο δεκαήμερο όχι μόνο το δράμα των πυρκαγιών σε πολλά σημεία της χώρας, αλλά και το δράμα των ανθρώπων, οι οποίοι έδωσαν μάχη εναντίον των πυρκαγιών. Και οφείλω να αναγνωρίσω, κύριε Πρόεδρε και κύριοι συνάδελφοι, ότι η στάση της Αντιπολίτευσης υπήρξε μια θετική στάση, η οποία δεν φρόντισε να εκμαιεύσει επιχειρήματα και πλεονεκτήματα και να ανοίξει έναν αντιπολιτευτικό διάλογο.
Και θέλω να πιστεύω ακόμα ότι η προσπάθεια, την οποία έκανε ο κ.  Σιούφας, ανεξαρτήτως του αν αυτή δεν χωρεί, σύμφωνα με τον Κανονισμό της Βουλής, είναι μία προσπάθεια περισσότερο να πληροφορηθεί, παρά να διασπάσει αυτήν τη συναίνεση και την υπευθυνότητα, με την οποία αντιμετωπίστηκε συνολικά από τον πολιτικό κόσμο το θέμα των πυρκαγιών.  Υπάρχει όμως ένα θέμα ουσίας, το οποίο έθεσε, το θέμα της ενημέρωσης. Ο Πρωθυπουργός, κύριε Σιούφα, συμμετέχει, ενημερώνεται, καθοδηγεί όλες τις προσπάθειες και όλες τις πρωτοβουλίες και για την αντιμετώπιση των πυρκαγιών και για την αντιμετώπιση των συνεπειών των πυρκαγιών σε όλες τις πληγείσες περιοχές. Και αυτή είναι μία συνεχής διαδικασία, για την οποία ενημερώνεται ανελλιπώς και με πληρότητα ο ελληνικός λαός.  Πιστεύω, λοιπόν, ότι ακόμα και αν υπήρχε τεχνικώς εκ του Κανονισμού η δυνατότητα παρουσίας του Πρωθυπουργού, πάλι αυτή η παρουσία θα πληροφορούσε το Σώμα με εκείνα τα στοιχεία, τα οποία ήδη διά στόματος Πρωθυπουργού και διά στόματος αρμοδίων Υπουργών γνωρίζει η ελληνική κοινή γνώμη. Και πιστεύω ότι δεν υπάρχει κάποιο έλλειμμα πληροφόρησης, το οποίο θα έκανε σκόπιμη τη διεξαγωγή μιας τέτοιας συζήτησης, πέραν των διατάξεων του Κανονισμού.
Τη στιγμή αυτή όλες οι πολιτικές δυνάμεις και πάνω απ' όλα βεβαίως οι δυνάμεις της Κυβέρνησης, δίνουν τη μάχη και της κατάσβεσης και της επούλωσης. Και νομίζω ότι όλοι χρειάζονται στήριξη σε αυτήν την προσπάθεια.
Στο δεύτερο θέμα, το οποίο θέσατε σχετικά με τη δυνατότητα του Τμήματος να ψηφίσει το νομοσχέδιο, επειδή δεν έχει ληφθεί η έγγραφη διατύπωση γνώμης της ΟΚΕ, θέλω να σας πληροφορήσω το εξής. Από πλευράς διαδικασιών το Υπουργείο Ανάπτυξης είναι απόλυτα σωστό, διότι εγκαίρως είχε διαβιβάσει στην ΟΚΕ το νομοσχέδιο. Δεν γνωρίζω βέβαια το χρονοδιάγραμμα εργασίας της ΟΚΕ και πολύ περισσότερο δεν μπορώ να το ελέγξω. Η ΟΚΕ, όμως, ούτως ή άλλως αναδεικνύεται διά του νομοσχεδίου ως ένας θεσμός, ο οποίος νομιμοποιείται να αποστείλει εκπρόσωπο στη λειτουργία της Επιτροπής Ανταγωνισμού. Και επίσης φυσικά η ίδια η επιτροπή, η οποία συζήτησε το νομοσχέδιο προ της εισαγωγής του στο Τμήμα, είχε την ευχέρεια να ακούσει όχι μόνο τη γνώμη των εμπλεκομένων κοινωνικών φορέων, αλλά και της ίδιας της ΟΚΕ, αν φυσικά το επιθυμούσε.  Νομίζω ότι από την άποψη της ουσίας -εκτός προθεσμιών και διαδικασιών, διότι πιστεύω ότι από αυτήν την άποψη η Κυβέρνηση είναι καλυμμένη- υπήρξε μία πλήρης διατύπωση σε όλο το φάσμα των απόψεων που θα μπορούσε να υπάρξει. Η επιτροπή είχε τη δυνατότητα να διαμορφώσει γνώμη, όχι μόνο η κυβερνητική Πλειοψηφία αλλά και η Αξιωματική Αντιπολίτευση, και πιστεύω ότι για το λόγο αυτό υπήρξε αυτό το ευχάριστο σύμπτωμα της υπερψήφισης του νόμου από τα δύο μεγάλα κόμματα.
Σας ευχαριστώ πολύ.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θα ήθελα το λόγο για ένα λεπτό. ΠΡΟΕΔΡΟΣ (Απόστολος Κακλαμάνης): Νομίζω ότι το θέμα έχει εξαντληθεί, κύριε Σιούφα. Σας εξήγησα ότι σε ό,τι μας αφορά εδώ δεν υπάρχει πρόβλημα για την πορεία της διαδικασίας. Ο κύριος Υπουργός λέει ότι έστειλε το νομοσχέδιο.
ΔΗΜΗΤΡΙΟΣ ΣΙΟΥΦΑΣ: Ο κύριος Υπουργός συνομολόγησε ότι δεν υπάρχει η γνωμοδότηση που απαιτείται για να ψηφισθεί ο νόμος.
ΠΡΟΕΔΡΟΣ (Απόστολος Κακλαμάνης): Επαναλαμβάνω ότι σύμφωνα με τον Κανονισμό αυτό δεν απαιτείται.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το κατάλαβα αυτό. Τότε, ψηφίζουμε διατάξεις οι οποίες δεν έχουν νόημα και δεν πρόκειται να εφαρμοσθούν, γιατί εμείς εδώ και η Πλειοψηφία της Βουλής φέρνει αυτές τις διατάξεις για να υπάρχουν για τον τύπο και όχι για την ουσία. Η ουσία είναι μία: Οι νόμοι, και είναι υποχρέωση όλων μας και πρώτα δική σας που είσθε στην 'Εδρα, πρέπει να εφαρμόζονται. Εδώ βλέπουμε να καταστρατηγείται ένας νόμος και ο κύριος Υπουργός λέει ότι το έστειλε το νομοσχέδιο και επειδή δεν του απάντησε η επιτροπή το φέρνει στη Βουλή και το συζητά. Νομίζω ότι είναι μείζον το θέμα για μας, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κύριε Σιούφα, δεν έχετε δίκιο.
Υπάρχουν διαδικασίες, το τονίζω για μια ακόμη φορά. Το Σύνταγμα λέει ότι η Βουλή διά του Κανονισμού της ρυθμίζει τα της λειτουργίας της. Από εκεί και πέρα, εάν η Κυβέρνηση θα ακολουθήσει διαδικασίες που επιβάλλονται ή συνιστώνται από νόμους, από ρυθμίσεις εσωτερικές των κυβερνητικών οργάνων, όπως είναι η Νομοπαρασκευαστική Επιτροπή ή όπως είναι η ΟΚΕ, αυτό δεν επηρεάζει την πορεία της συζήτησης και της ψήφισης των νομοσχεδίων. Ενδεχομένως, δημιουργούν άλλα ζητήματα, όπως αυτό που θέσατε και απάντησε ο κύριος Υπουργός, λέγοντας ότι πολιτικά αισθάνεται εντάξει γιατί έστειλε εγκαίρως το νομοσχέδιο. Θέμα, όμως, τυπικό για την πορεία της διαδικασίας δεν γεννάται. Αυτήν την απάντηση οφείλω να τη δώσω για να κλείσουμε αυτό το θέμα.
Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Θα ήθελα να μου επιτρέψετε, κύριε Πρόεδρε, να πω και εγώ δυο λόγια για τη συζήτηση που προηγήθηκε.
ΠΡΟΕΔΡΟΣ (Απόστολος Κακλαμάνης): Για τις πυρκαγιές; 
ΠΑΝΑΓΙΩΤΗΣ ΛΑΦΑΖΑΝΗΣ: Δύο λόγια θα πω.
ΠΡΟΕΔΡΟΣ (Απόστολος Κακλαμάνης): Κύριε Λαφαζάνη, σας παρακαλώ. Θα κάνουμε τη συζήτηση για τον ανταγωνισμό συζήτηση για τις πυρκαγιές; Είδατε τι γίνεται, κύριε Σιούφα; ΠΑΝΑΓΙΩΤΗΣ ΛΑΦΑΖΑΝΗΣ: 'Οχι! Δεν συζητάμε για τις πυρκαγιές. Δύο λόγια θα έλεγα για μια συζήτηση η οποία προηγήθηκε και τώρα θα είχα τελειώσει, γιατί θα έλεγα ακριβώς δύο λόγια.
Κατ'αρχήν, είπε ο κύριος Υπουργός ότι υπήρξε συναίνεση όλων των κομμάτων στο θέμα της αντιμετώπισης των πυρκαγιών. Ασφαλέστατα υπήρξε συναίνεση και δεν θα μπορούσε να μην υπάρξει για να αντιμετωπισθούν οι πυρκαγιές, μια μεγάλη καταστροφή. Αυτό, όμως, δεν αναιρεί τις πελώριες κυβερνητικές ευθύνες για την ανετοιμότητα του κρατικού μηχανισμού. Το θέμα το οποίο έθεσε ο κ. Σιούφας δεν νομίζω ότι είναι θέμα Κανονισμού ή τυπικής επίκλησης του Κανονισμού προκειμένου να μην έρθει εδώ ο κύριος Πρωθυπουργός να μας ενημερώσει, να μας πει τα μέτρα και να γίνει και μία συζήτηση.
ΠΡΟΕΔΡΟΣ (Απόστολος Κακλαμάνης): Κύριε Λαφαζάνη, μιλήστε για το νομοσχέδιο. Εγώ σας είπα τι λέει ο Κανονισμός. Πολλές φορές αυτές οι παρεμβάσεις οδηγούν και στο αντίθετο αποτέλεσμα διότι, με αναγκάζετε από αυτήν εδώ την 'Εδρα να κάνω παρατηρήσεις γιατί δεν είσθε εντάξει με τον Κανονισμό.
ΠΑΝΑΓΙΩΤΗΣ ΛΑΦΑΖΑΝΗΣ: Μία έκκληση θα ήθελα να κάνω.
ΠΡΟΕΔΡΟΣ (Απόστολος Κακλαμάνης): Μα, δεν είναι έκκληση. Θέλετε να πείτε ότι έχετε ανάγκη να έρθει ο Πρωθυπουργός εδώ να σας ενημερώσει;  ΠΑΝΑΓΙΩΤΗΣ ΛΑΦΑΖΑΝΗΣ: Δεν θέλω να έρθω σε αντιπαράθεση με το Προεδρείο.
ΠΡΟΕΔΡΟΣ (Απόστολος Κακλαμάνης): Μα, δεν είναι αντιπαράθεση με το Προεδρείο, αλλά το Προεδρείο το υποχρεώνετε να κάνει ότι δεν καταλαβαίνει σε μία προσπάθεια δημιουργίας εντυπώσεων.
Εγώ σας λέω  ότι ο Κανονισμός λέει ότι αυτό δεν προβλέπεται. Σεις ισχυρίζεσθε ότι έχετε ανάγκη να έλθει ο Πρωθυπουργός να σας ενημερώσει.             Εγώ νομίζω ότι είστε καλά ενημερωμένος.
ΠΑΝΑΓΙΩΤΗΣ ΛΑΦΑΖΑΝΗΣ: Δηλαδή απαγορεύει ο Κανονισμός να αναλάβει ο Πρωθυπουργός μια πρωτοβουλία όταν συμβαίνουν τόσο τραγικά πράγματα και να πει, εγώ έρχομαι στη Βουλή και...
ΠΡΟΕΔΡΟΣ (Απόστολος Κακλαμάνης): Είναι πολύ εύκολη αυτή η ανταπάντησή σας, διότι βέβαια ο οποιοσδήποτε ακούει έξω από εδώ λέει, μα, τόσο τρομερό είναι να συγκεντρωθούν; Αλλά σας λέω το εξής: Εάν θα ερχόταν ο Πρωθυπουργός, χωρίς να το προβλέπει ο Κανονισμός και ο δικός σας Αρχηγός ήταν απών γιατί  δεν είναι μέλος του Τμήματος- και ο οποίος όπως και ο Πρωθυπουργός ασφαλώς έχει κάποιες υποχρεώσεις και μάλιστα όπως είδα είναι κάπου στον τόπο των πυρκαϊών-δεν θα υπήρχε ένα πρόβλημα εάν κάποιος από την πλευρά της Συμπολιτεύσεως έλεγε, ορίστε, ήλθε ο Πρωθυπουργός, που είναι οι Αρχηγοί των Κομμάτων; Εάν λοιπόν θέλουμε το Σώμα να αναβαθμιστεί πρέπει να αποφεύγουμε κάθε προσπάθεια δημιουργίας εντυπώσεων διότι επιστρέφει σε εμάς τους ίδιους.
ΠΑΝΑΓΙΩΤΗΣ ΛΑΦΑΖΑΝΗΣ: Δεν δημιουργώ εντυπώσεις αλλά...
ΠΡΟΕΔΡΟΣ (Απόστολος Κακλαμάνης): Μα, τώρα τι είναι αυτά που μου λέτε; 
ΠΑΝΑΓΙΩΤΗΣ ΛΑΦΑΖΑΝΗΣ:... αυτά είναι θέματα τα οποία συζητιούνται στις τηλεοράσεις, στα ραδιόφωνα, γράφει ο Τύπος και νομίζω ότι δεν θα ήταν άσχημο και η Βουλή να κάνει μία σχετική συζήτηση με πρωτοβουλία του κυρίου πρωθυπουργού.
ΠΡΟΕΔΡΟΣ (Απόστολος Κακλαμάνης): Δεν είναι άσχημο, αλλά με την ίδια έννοια σεις ή εγώ ή οποιοσδήποτε άλλος θα θεωρούσε αύριο ότι αντί του νομοσχεδίου του Υπουργείου Δημοσίας Τάξεως θα πρέπει να γίνει μία άλλη συζήτηση του Πρωθυπουργού και των Αρχηγών των Κομμάτων, για κάποιο άλλο θέμα και όποιος δεν θα συμφωνούσε σε αυτό, αυτό θα σήμαινε ότι δεν έχει ενδιαφέρον γι'αυτό το θέμα. Γι'αυτό υπάρχει, λοιπόν, ένας Κανονισμός...  
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, εγώ έκανα μία πρόταση και εσεις της δίνετε άλλες διαστάσεις που δεν έχει και η οποία εναπόκειται στη βούληση του Πρωθυπουργού, στη διάθεσή του να θέλει να το πράξει ή όχι. Το έθεσε και η Νέα Δημοκρατία, αλλά δεν ξέρω εάν το έθεσε στη βάση του Κανονισμού. Εγώ δεν το θέτω στη βάση του Κανονισμού, το θέτω ως πολιτικό θέμα. Από εκεί και πέρα δεν του δίνω άλλες προεκτάσεις.
ΠΡΟΕΔΡΟΣ (Απόστολος Κακλαμάνης): Εγώ θα σας έλεγα, λοιπόν, εάν το κόμμα σας το οποίο εκπροσωπείτε ενδιαφέρεται για το θέμα αυτό, ας ζητήσει ο Αρχηγός σας να δει τον Πρωθυπουργό, να τον ενημερώσει.
ΠΑΝΑΓΙΩΤΗΣ ΛΑΦΑΖΑΝΗΣ: Μα, δεν είναι το ίδιο.
ΠΡΟΕΔΡΟΣ (Απόστολος Κακλαμάνης): Με συγχωρείτε, αλλά με υποχρεώνετε απο τη θέση αυτή να ανέχομαι πράγματα τα οποία προφανώς αποσκοπούν στη δημιουργία εντυπώσεων. Ο Υπουργός σας απήντησε.
ΠΑΝΑΓΙΩΤΗΣ ΛΑΦΑΖΑΝΗΣ: Ωραία! Δεν ξέρω γιατί εκνευρίζεστε, αλλά δεν πειράζει.
ΠΡΟΕΔΡΟΣ (Απόστολος Κακλαμάνης): 'Οχι, δεν εκνευρίζομαι. Είναι το ζωηρό μου ύφος. Αλλά εδώ με παρεξήγησαν οι σεβαστοί μου ιεράρχες και δεν θα με παρεξηγήσετε εσείς; 
ΠΑΝΑΓΙΩΤΗΣ ΛΑΦΑΖΑΝΗΣ: Να πω και μία κουβέντα για το θέμα της ΟΚΕ μια και ετέθη. Εάν ο κύριος Υπουργός έδωσε έγκαιρα το νομοσχέδιο στην ΟΚΕ όσο έγκαιρα το έχει δώσει και σε εμάς, φυσικό είναι η ΟΚΕ να μην έχει απαντήσει ακόμα! Μπαίνω τώρα στα άρθρα: 'Οσον αφορά το άρθρο που αφορά τη Ρυθμιστική Αρχή Ενέργειας. Δεν έχουμε αντίρρηση, όπως μου δόθηκε η ευκαιρία να πω και στην κατ'αρχήν συζήτηση, στο να διατεθούν πόροι και ανθρώπινο δυναμικό προκειμένου η Ρυθμιστική Αρχή Ενέργειας να παίξει το ρόλο της. Το πρόβλημα, όμως, με τη Ρυθμιστική Αρχή Ενέργειας δεν είναι αυτό και μάλλον δεν είναι κυρίως αυτό, διότι το κεντρικό θέμα, για μας τουλάχιστον, όσον αφορά τη Ρυθμιστική Αρχή Ενέργειας, είναι το ότι αυτή η Αρχή δεν έχει αρμοδιότητες τέτοιες που να καταστούν το ρόλο της ουσιαστικό, σε όλη τη διαδικασία απελευθέρωσης της ηλεκτρικής ενέργειας. Δυστυχώς η ΡΑΕ καθηλώνεται και συνεχίζει να καθηλώνεται με την προσπάθειά σας σε ένα καθαρά γνωμοδοτικό ρόλο σε όλα τα θέματα. 'Ετσι αυτή η ανεξάρτητη αρχή υποβαθμίζεται πολύ περισσότερο διότι είναι μια ανεξάρτητη αρχή την οποία ο κύριος Υπουργός διορίζει, ως συνήθως συμβαίνει με αυτές τις ανεξάρτητες αρχές και επομένως δεν είναι και τυπικά ανεξάρτητη!  Γι'αυτούς τους λόγους, λοιπόν, δεν θα ψηφίσουμε αυτό το άρθρο.
Στο άρθρο 6 όσον αφορά στη ρύθμιση των θεμάτων Ναξίας σμύριδος, δεν έχουμε αντίρρηση, αλλά νομίζουμε ότι πρέπει να τεθεί ένα πλαφόν, έτσι ώστε η πλειοδοτική αυτή διαδικασία να μην οδηγήσει σε εξευτελιστικές τιμές, οι οποίες δεν θα μπορέσουν να εξασφαλίσουν κάποιο ανεκτό εισόδημα στους παραγωγούς. Πρέπει, δηλαδή, να εγγυηθεί το δημόσιο ένα κατώτατο πλαφόν, πέραν του οποίου μία συμμετοχή δεν θα γίνει δεκτή στη δημοπρασία.  Στο άρθρο 7: "Μισθώσεις λατομείων, αδρανών υλικών και λοιπές ρυθμίσεις λατομείων". Δεν καταλαβαίνουμε γιατί φέρνετε αυτές τις αποσπασματικές ρυθμίσεις, γιατί τέτοιες είναι. Είπατε και στην επιτροπή ότι έχουμε ανάγκη και πρέπει να φέρετε ένα συνολικό νομοσχέδιο το οποίο θα κωδικοποιήσει όλο το θέμα των λατομείων, μεταλλείων κ.λπ. Νομίζω ότι μέσα εκεί θα πρέπει να εντάξετε και αυτού του είδους τις ρυθμίσεις, διότι είναι εμβαλωματικές και δημιουργούν και κινδύνους.
Εν πάση περιπτώσει, αφού έχετε δεσμευθεί μέχρι το φθινόπωρο να φέρετε ένα τέτοιο νομοσχέδιο, γιατί δύο μήνες πιο μπροστά μας φέρνετε αυτές τις διατάξεις, από τις οποίες ορισμένες πολύ φοβάμαι ότι δεν θα τηρηθούν ενώ άλλες μπορούν να δημιουργήσουν μεγάλα προβλήματα.
Αναφέρω για παράδειγμα την παράγραφο 2 του άρθρου 7 στο σημείο ββ' όπου λέτε: "Με τις ίδιες διαδικασίες εκμισθώνονται και τυχόν υπάρχουσες νησίδες δημοσίων εκτάσεων εντός ενιαίων χωροθετημένων λατομικών χώρων, οι οποίοι κατά το μεγαλύτερο ποσοστό τους αποτελούνται από δημοτικές, κοινοτικές ή ιδιωτικές εκτάσεις ή εκτάσεις νομικών προσώπων δημοσίου δικαίου". Πόσες θα είναι αυτές οι νησίδες; Τι έκταση έχουν; Θα συμπεριλάβετε δηλαδή και θα εκμισθώνετε πλέον και τέτοιου είδους νησίδες, οι οποίες δεν έχουν ορισθεί ως λατομικοί χώροι, νησίδες οι οποίες ανήκουν είτε στο δημόσιο είτε είναι δημοτικές, κοινοτικές ή ιδιωτικές εκτάσεις; Δεν το αντιλαμβάνομαι αυτό.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) Στην παράγραφο 3 επίσης δεν καταλαβαίνω γιατί δεν συμπεριλαμβάνετε και έκθεση του Ι.Γ.Μ.Ε.  'Εχω εδώ μπροστά και σχετική διαμαρτυρία από το Ι.Γ.Μ.Ε. που λέει για την υποχρεωτικότητα υποβολής της ειδικής εκθέσεως,  περί της καταλληλότητας του πετρώματος για τη συγκεκριμένη ειδική χρήση.  Απαλείφετε αυτήν την έκθεση του Ι.Γ.Μ.Ε. Γιατί το κάνετε; Ποιος άλλος θα διαπιστώσει την καταλληλότητα του πετρώματος;Το Ι.Γ.Μ.Ε. είναι ο πιο κατάλληλος οργανισμός να το κάνει.
Πέρα από αυτά, συμφωνώ και με τις διαπιστώσεις του κ. Παπαθανασίου ότι κατ' αυτόν τον τρόπο και με εύκολες διαδικασίες μπορεί να ανοίξει μία φάμπρικα όπου να ιδρύονται συνεχώς λατομεία.
'Οσον αφορά στο άρθρο 8, αντιλαμβάνομαι γιατί γίνονται αυτοί οι λογιστικοί διαχωρισμοί στις επιχειρήσεις φυσικού αερίου, δηλαδή ο διαχωρισμός λογιστικά των δραστηριοτήτων μεταφοράς, διανομής και αποθήκευσης φυσικού αερίου. 'Ενας τέτοιος διαχωρισμός δεν στέκει σε επιχειρηματική βάση. Δεν μπορούμε μία ενιαία επιχείρηση να την βάζουμε να κάνει τρία λογιστικά σχέδια σαν να είναι τρεις επιχειρήσεις. Πολύ φοβάμαι ότι αυτό μαζί με την απελευθέρωση στην οποία οδηγείτε το θέμα του φυσικού αερίου είναι ο δρόμος για να κάνετε και στη ΔΕΠΑ ό,τι κάνατε και στη ΔΕΗ, να ανοίξετε δηλαδή το δρόμο για την ιδιωτικοποίησή της.
Γι' αυτό το άρθρο 8 μαζί με το άρθρο 7 δεν θα τα ψηφίσουμε. Το άρθρο 6 περί της Ναξίας σμύριδος θα το ψηφίσουμε εφόσον βάλετε ένα κατώτατο πλαφόν.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Κύριε Υπουργέ, έχετε ζητήσει το λόγο. 'Εχει, όμως, ζητήσει να μιλήσει και ο εισηγητής του ΠΑ.ΣΟ.Κ. κ. Οικονόμου. Μήπως θέλετε να προηγηθεί και να απαντήσετε μετά, πριν μπούμε στις ομιλίες των Βουλευτών; ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Με μεγάλη μου ευχαρίστηση, κύριε Πρόεδρε, αλλά θα ήθελα να απαντήσω αμέσως μετά και να διευκρινίσω κάποια σημεία.
ΠΡΟΕΔΡΕΥΩΝ (Κωνσταντίνος Γείτονας): Μα έχετε δικαίωμα να πάρετε το λόγο και τώρα, αν θέλετε, για να απαντήσετε.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Τότε, κύριε Πρόεδρε, προτιμώ να κάνω τις διευκρινίσεις τώρα.
Τέθηκαν ορισμένα θέματα στα συζητούμενα άρθρα και θα ήθελα να δώσω ορισμένες διευκρινίσεις και να ανταποκριθώ και σε ορισμένα ζητήματα που τέθηκαν.
Τέθηκε κατ' αρχήν απ' ορισμένους ομιλητές το θέμα της συνταγματικότητας των διατάξεων που ψηφίζουμε. Πρέπει να σας πω ευθύς εξ αρχής και χωρίς καμία προσπάθεια να συγκαλύψω την πραγματικότητα, ότι οι διατάξεις που ψηφίζουμε έρχονται να θεραπεύσουν πολύ συγκεκριμένα προβλήματα και δεν αποτελούν μια συνολική διατύπωση στρατηγικής περί των λατομικών εκμεταλλεύσεων.
Δεσμευτήκαμε σ' αυτήν την Αίθουσα ότι μέχρι τέλος του έτους θα έχουμε προχωρήσει σε μια κωδικοποίηση της λατομικής νομοθεσίας, η οποία θα μας επιτρέψει να χαράξουμε επιτέλους σ' αυτήν τη χώρα μία μακροχρόνια λατομική στρατηγική, η οποία συμπεριλαμβάνει όχι μόνο τις ανάγκες του κατασκευαστικού τομέα, αλλά λαμβάνει υπόψη της μια σειρά από παραμέτρους, αισθητικής, περιβαλλοντικής και οικονομικής φύσεως.
Πρέπει, όμως, αγαπητοί συνάδελφοι, να ρυθμίσουμε μία σειρά από θέματα, διότι διαφορετικά τα προβλήματα θα οξύνονται και θα χρονίζουν. Και αυτόν ακριβώς το χαρακτήρα και αυτήν ακριβώς τη σκοπιμότητα υπηρετούν οι προτεινόμενες ρυθμίσεις.
Σχετικά με το θέμα της συνταγματικότητας, η πραγματικότητα έχει ως εξής. Υπάρχει ο ν. 2195/93, ο οποίος προέβλεπε υπό ποιες προϋποθέσεις μπορούν μια σειρά από λατομικές εκμεταλλεύσεις να συνεχίσουν να λειτουργούν. Και εφαρμόζοντας το νόμο, πολλοί κάτοχοι ή ενοικιαστές λατομείων προχώρησαν τη συνέχιση της λατομικής εκμετάλλευσης. Εκ των υστέρων, έπειτα από πέντε, έξι χρόνια, αν θυμάμαι καλά, ήλθε το Συμβούλιο της Επικρατείας και έκρινε το καθεστώς αυτό αντισυνταγματικό. Εν τω μεταξύ είχαν πραγματοποιηθεί επενδύσεις και είχαν το παράδοξο να περιβληθεί από μία θεώρηση αντισυνταγματικότητας η λατομική δραστηριοποίηση της επιχείρησης, ο εξοπλισμός και η υπηρεσιακή λειτουργία. Αυτό το πρόβλημα πρέπει να το λύσουμε.
Πώς το λύνουμε; Το λύνουμε με το να δίδουμε κίνητρα μετεγκατάστασης των λατομείων για άλλες περιοχές. Και αυτό ακριβώς είναι το γράμμα του νόμου, το οποίο συστήνω τώρα, για να λύσουμε προβλήματα και αδιέξοδα, τα οποία δημιουργήθηκαν εκ της εκ των υστέρων επελεύσεως της αντισυνταγματικής θεώρησης της λατομικής δραστηριότητας. Αυτό είναι σαφέστατο. Ούτε το κρύψαμε ούτε το περιγράψαμε με διαφορετικό τρόπο. Και πρέπει να κατανοήσουμε τη στιγμή αυτή που μιλάμε τα συγκεκριμένα προβλήματα, είτε περιβαλλοντικού είτε οικονομικού είτε οικιστικού χαρακτήρα, τα οποία δημιουργεί η παράταση αυτής της αντίφασης και του αδιεξόδου σε αρκετές περιοχές της χώρας μας.
Επειδή η Κυβέρνηση πιστεύει ότι το γενικότερο πνεύμα συναίνεσης και συνεισφοράς το οποίο αναπτύχθηκε κατά τη συζήτηση αυτού του νομοσχεδίου πρέπει να συνεχιστεί, νομίζω ότι δεν πρέπει να αφήνονται αμφιβολίες ή να δημιουργούνται αβεβαιότητες σχετικά με τις προθέσεις της νομοθεσίας.
Κατά συνέπεια, εφόσον υπάρχουν κάποιες αντιρρήσεις για την παράγραφο 3 του άρθρου 7, αποσύρεται η παράγραφος 3 και θα συμπεριληφθεί όταν έλθει ο λατομικός κώδικας, ο οποίος θα ολοκληρωθεί μέχρι το τέλος του έτους.  Ετέθη το θέμα, ότι η δημοπρασία της σμύριδας θα πρέπει να έχει ένα κατώτατο όριο. Γι' αυτό αποδέχομαι στο άρθρο 6 μετά τη λέξη "σμύριδας", να προστεθεί η φράση "ποσότητας άνω των είκοσι πέντε χιλιάδων τόνων". Και συνεχίζει ως έχει "με πλειοδοτική δημοπρασία, ...".
'Οσον αφορά το θέμα που έθεσε ο κ. Λαφαζάνης, αυτό εμπεριέχεται στην απόφαση του Υπουργού Ανάπτυξης, ο οποίος θα καθορίζει τους όρους και τη διαδικασία διεξαγωγής της δημοπρασίας. Και θέλω να πιστεύετε ότι μέσα στις προθέσεις του Υπουργείου Ανάπτυξης ήταν να μεγιστοποιείται και το οικονομικό αποτέλεσμα της δημοπρασίας αυτής.
Επειδή τέθηκαν ορισμένα ερωτήματα περί αβεβαιότητος του τι ακριβώς εννοούμε, στο άρθρο 7 παράγραφος 1, στη δεύτερη γραμμή, μετά τις λέξεις "βάσει των διατάξεων", προστίθεται η φράση "των παραγράφων 1, 2, 3 και 4". Επίσης, μετά τη λέξη "λατομείων", στην έβδομη σειρά της παραγράφου 1, τίθεται η φράση "των παραγράφων 1, 2, 3 και 4".
ΠΡΟΕΔΡΕΥΩΝ (Κωνσταντίνος Γείτονας): Στην παράγραφο 1 του άρθρου 7 λέτε "μετά από δημοπρασία η οποία θα διενεργηθεί μία μόνο φορά". Αν είναι άγονη η δημοπρασία; ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Αυτό σημαίνει πολύ πρακτικά ότι από εκεί και πέρα παύει να ισχύει το δικαίωμα της προτεραιότητος και κατά συνέπεια δεν υφίσταται κανένα ζήτημα απ' αυτά τα οποία τέθηκαν στη συζήτηση.
Μία φράση ακόμα. Εκεί που λέει "ένα και μοναδικό λατομικό χώρο", προστίθενται οι λέξεις "ο καθένας" και συνεχίζει ως έχει "εντός των λατομικών περιοχών του νομού τους".
Θα κάνω μία διόρθωση στο εδάφιο β' της παραγράφου 1 του άρθρου 7. Το εδάφιο αυτό προβλέπει ότι όσοι εκμεταλλεύονται ένα λατομείο και μετά κριθούν ότι μπορούν να πάνε να ασκήσουν τη λατομική τους δραστηριότητα σε ένα άλλο χώρο, θα έχουν την υποχρέωση αποκαταστάσεως του χώρου. Για να ενισχύσουμε το κίνητρο αποκατάστασης του χώρου, προτείνω και δέχομαι να απαλειφθεί η φράση που λέει "χωρίς να έχουν δικαίωμα επί των εξορυχθησομένων αδρανών υλικών". Επίσης, η παράγραφος που λέει "με την ίδια απόφαση θα καθορίζεται και ο τρόπος διάθεσης των εξορυχθησομένων κατά τη διενέργεια της αποκατάστασης αδρανών υλικών", διαγράφεται.
'Ετσι, μ' αυτόν τον τρόπο η εταιρεία, η οποία διενεργεί την αποκατάσταση, θα έχει περισσότερο κίνητρο να επιταχύνει την αντικατάσταση αυτή και έτσι να γίνει σεβαστό το χρονοδιάγραμμα αποκαταστάσεως, περί το οποίο θα αποφασίζουν οι Υπουργοί Ανάπτυξης, Περιβάλλοντος Χωροταξίας, Δημοσίων 'Εργων και Γεωργίας.
Πιστεύω πως μ' αυτές τις διορθώσεις ανταποκρινόμαστε επί της ουσίας στις παρατηρήσεις που έγιναν από τους ομιλητές των διαφόρων κομμάτων και διευκολύνουμε τη συμφωνία επί των διατάξεων του συζητούμενου νομοσχεδίου.  
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής του ΠΑΣΟΚ κ.
Οικονόμου έχει το λόγο επί των άρθρων 5 έως 8, το Β' κεφάλαιο.
ΒΑΣΙΛΕΙΟΣ ΟΙΚΟΝΟΜΟΥ: Το άρθρο 9 περί τουρισμού πότε θα το συζητήσουμε, κύριε Πρόεδρε; ΠΡΟΕΔΡΕΥΩΝ (Κωνσταντίνος Γείτονας): Αυτήν τη στιγμή συζητάμε το Β' κεφάλαιο. Το Γ' κεφάλαιο θα συζητηθεί, αφού τελειώσουμε το Β'.
ΒΑΣΙΛΕΙΟΣ ΟΙΚΟΝΟΜΟΥ: Μετά τις διορθώσεις του κυρίου Υπουργού επί του άρθρου 7 περί των λατομείων, θα ήθελα να κάνω κάποιες παρατηρήσεις σε κάποια σχόλια και σε μια κριτική που αφορούσε το άρθρο περί της Ρυθμιστικής Αρχής Ενεργείας. Η κριτική ότι η Ρυθμιστική Αρχή Ενεργείας δεν έχει αρμοδιότητες και υπ' αυτήν την έννοια η ύπαρξή της δεν έχει κάποια ιδιαίτερη αξία, δεν ανταποκρίνεται στην αλήθεια. Αν δούμε το ν.2773/1999, όπου εκεί γίνεται η πρώτη νομοθέτηση της Αρχής, θα καταλάβουμε ότι οι αρμοδιότητές της είναι πολύ σημαντικές. Εκτός του ότι κάνει εισηγήσεις στον Υπουργό Ανάπτυξης για τη χορήγηση αδειών, που προβλέπονται στον ν. 2773/1999, έχει αποφασιστικές αρμοδιότητες και για τη φάση λειτουργίας της αγοράς ενέργειας που παρακολουθεί την εφαρμογή των όρων που περιέχουν αυτές οι άδειες και έχει και τη δυνατότητα να επιβάλει και υψηλότερα πρόστιμα.
'Αρα είναι σαφέστατο ότι η αξία της Αρχής είναι σημαντική και γι' αυτό το λόγο νομοθετούμε και την ύπαρξη πόρων που θα βρίσκονται μέσα από τα τέλη για την έκδοση και τροποποίηση των αδειών όλων αυτών που παράγουν ηλεκτρική ενέργεια, τις επιδοτήσεις και τις επιχορηγήσεις από τους διεθνείς οργανισμούς.
Είναι σημαντικό ότι εξασφαλίζεται η διαφάνεια των οικονομικών της Αρχής μέσα από δύο ορκωτούς λογιστές και βέβαια υποχρεούται να παραδίδει την έκθεσή της στη Βουλή κάθε χρόνο με απολογιστικά στοιχεία.
Το ερώτημα αν θα πρέπει οι πενήντα θέσεις προσωπικού να γίνουν εξήντα πέντε και γιατί γίνεται αυτή η διεύρυνση, νομίζω ότι απαντάτε από την ίδια τη σημασία της Αρχής και το σημαντικό ρόλο που καλείται να παίξει στο μέλλον όσον αφορά τη νέα αγορά της ενέργειας που αναπτύσσεται. Η απελευθέρωση του τομέα της ενέργειας είναι υποχρεωτική σε όλη την Ευρωπαϊκή 'Ενωση και άρα η στελέχωση της Αρχής από επιστημονικό προσωπικό και η διεύρυνσή της θα έλεγα ότι είναι υποχρεωτική πορεία.
Το άρθρο 6, μετά την τροποποίηση που έκανε ο Υπουργός όσον αφορά το πλαφόν, νομίζω ότι εξασφαλίζει και τους όρους με τους οποίους θα μπορεί να γίνει αυτός ο διαγωνισμός πλειοδοσίας. Θα έλεγα ότι αυτό το άρθρο σαφέστατα, όπως είπαμε και στη συζήτηση επί της αρχής, δείχνει την αντίληψη της Κυβέρνησης για την προστασία των ανθρώπων που δουλεύουν στην παραγωγή της Ναξίας σμύριδας.
Ως προς την παρατήρηση που έχει γίνει μέχρι τώρα και αφορά μία δυνατότητα αξιοποίησης αυτού του υλικού σε συνδυασμό με το Υπουργείο Δημοσίων 'Εργων για την ελληνική άσφαλτο, νομίζω ότι θα μπορούσε να αποτελέσει ένα καλό και φθηνό υλικό για την κατασκευή της. Ακόμα δεν έχουμε ακούσει όμως κάποιο σχόλιο σχετικά με αυτό. Νομίζω ότι είναι μία καλή λύση. 'Εχει τεθεί το θέμα και στην επιτροπή, αλλά και στο Τμήμα.  'Ερχομαι τώρα στο ζήτημα που αφορά τα λατομεία. Είναι γεγονός ότι η κωδικοποίηση -όλοι το είπαμε- είναι απαραίτητη και ο Υπουργός την τοποθετεί περίπου στο φθινόπωρο. Είναι σημαντικό ότι πλέον θα γίνει αυτή η κωδικοποίηση γιατί ειδικά για τα λατομεία σε πολλές περιπτώσεις θα έλεγα ότι είναι προβληματική η κατάσταση. 'Εχουμε αποσπασματικές διατάξεις.
Και το άρθρο 7 έρχεται να λύσει κάποια επιμέρους ζητήματα. Εγώ βέβαια θα έκανα και μία ερώτηση, κύριε Υπουργέ, όσον αφορά το ζήτημα των λατομικών χώρων που λέτε σχετικά με την Αττική, γιατί εδώ πρέπει να το διευκρινίσουμε. Να δούμε δηλαδή ποιοι είναι αυτοί οι χώροι στην Αττική.  Από εκεί και μετά η κωδικοποίηση η οποία θα γίνει το Σεπτέμβριο νομίζω ότι θα μπορέσει να λύσει όλα τα θέματα περί λατομείων και περί λατομικών χώρων. Υπό αυτήν την έννοια πιστεύω ότι το φθινόπωρο θα μπορέσουμε να έχουμε μία συνολική ρύθμιση αυτών των προβλημάτων.
Το άρθρο 8 σαφέστατα είναι μία εναρμόνιση με μία Ευρωπαϊκή οδηγία την 98/30 όσον αφορά τις εταιρείες για τη διανομή, παραγωγή, μεταφορά και εκμετάλλευση του φυσικού αερίου. Υπό αυτήν την έννοια η ρύθμιση αυτή έχει αξία αναγκαστική και νομίζω ότι βοηθάει τη λειτουργία αυτών των εταιρειών του φυσικού αερίου.
Βέβαια τα σημαντικότερα ζητήματα και θέματα τα οποία έχουμε να πούμε αφορούν τα άρθρα 9 και 10 με τα οποία θα ασχοληθούμε αργότερα.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Ο κ. Βλάχος έχει το λόγο.
ΓΕΩΡΓΙΟΣ ΒΛΑΧΟΣ: Κύριε Πρόεδρε, πραγματικά δεν θα σταθώ στο θέμα της αντισυνταγματικότητας, αφού μίλησαν άλλοι συνάδελφοι, αλλά  και η Επιστημονική Υπηρεσία της Βουλής έχει τοποθετηθεί σε αυτό το θέμα.
Θα ήθελα να σταθώ στο άρθρο 7 του νομοσχεδίου που συζητάμε περί λατομείων. Και θα έλεγα ότι το άρθρο  αυτό περισσότερο σύγχυση δημιουργεί παρά λύνει προβλήματα.  Αδυνατούμε αυτήν την ώρα να καταλάβουμε γιατί έρχεται αυτό το άρθρο προς ψήφιση και αδυνατούμε να το καταλάβουμε ακόμη περισσότερο καθότι ο κύριος Υπουργός πριν από λίγο παραδέχτηκε την αναγκαιότητα μιας κωδικοποίησης όσον αφορά τη λειτουργία των λατομείων.  Βεβαίως, το όλο θέμα  κατά τη γνώμη μας έχει να κάνει  με τον προσδιορισμό των λατομικών περιοχών. Θα πρέπει να σας πληροφορήσω, κύριε Υπουργέ -δεν ξέρω πόσο το γνωρίζετε-  ότι επίσημα, πάντα μιλώ για την Αττική, ειδικότερα για την περιφέρεια Αττικής στην οποία πολιτεύομαι, γιατί ουσιαστικά εκεί υπάρχουν λατομεία, αναγνωρισμένες  λατομικές περιοχές  υπάρχουν μόνο στο Δήμο Μάνδρας και στο Δήμο Ασπροπύργου.   Παρ' όλα αυτά  λειτουργούν αρκετά λατομεία στη περιοχή της Ανατολικής Αττικής τα οποία είτε λειτουργούν με την ανοχή του κράτους είτε λειτουργούν παράνομα είτε έχουν δεσμευθεί να λειτουργήσουν για την αποκατάσταση του τοπίου.
Νομίζω, λοιπόν, ότι πάνω από όλα, αυτό το οποίο λείπει από αυτό το άρθρο, είναι ο προσδιορισμός  των λατομικών περιοχών  στη περιφέρεια Αττικής.  Γιατί ξέρετε μέσα σε αυτήν τη σύγχυση  δημιουργείται μεγαλύτερη υποβάθμιση στο περιβάλλον, αλλά και τα υπάρχοντα λατομεία δεν γνωρίζουν το καθεστώς κάτω από το οποίο πρέπει να λειτουργούν. Δεν υπάρχει, δηλαδή, οριοθετημένο καθεστώς λειτουργίας των λατομείων, με αποτέλεσμα να υπάρχουν διαφορετικά κριτήρια για τη λειτουργία κάθε λατομείου. 'Οπως ξέρετε, επίσης, ότι υπάρχουν  δύο μέτρα και δύο σταθμά στη λειτουργία των λατομείων στην αυτή περιοχή.
'Ολα αυτά δείχνουν νομίζω ότι δεν υπάρχει  συγκεκριμένη πολιτική  από τη μεριά της Κυβέρνησης και του Υπουργείου σας για τα λατομεία. Η κατάθεση δε του συγκεκριμένου άρθρου  και με τη συγκεκριμένη διατύπωση θα έλεγα ότι  δείχνει πως δεν υπάρχει καν  και η πολιτική βούληση για την αντιμετώπιση του όλου θέματος. Διότι αφήνει  για μια ακόμη φορά  τη λειτουργία των λατομείων στην τύχη τους.
Πραγματικά, εμείς περιμέναμε, οι πολίτες της Αττικής και ειδικότερα οι πολίτες  της Ανατολικής Αττικής, την ανάληψη  συγκεκριμένης πρωτοβουλίας  για την οριστική ρύθμιση της λειτουργίας των λατομείων, η οποία  θα λάμβανε υπόψη της  αφ' ενός μεν  τις ανάγκες της Αττικής με τα σημερινά έργα που γίνονται σε αυτήν, αλλά, κυρίως, την ποιότητα ζωής  των κατοίκων αυτής της περιοχής.
Θέλω να πιστεύω, κύριε Υπουργέ, ότι  δεν υπάρχει σκοπιμότητα και ότι έστω και τώρα θα δείτε ουσιαστικά και αποτελεσματικά  το όλο θέμα. Διαφορετικά  θα αφήσετε να αιωρείται σε αυτήν την Αίθουσα η υποψία κάποιων φωτογραφικών διατάξεων  για κάποια συγκεκριμένα λατομεία τα οποία ευνοούνται απ' αυτήν τη ρύθμιση  και τα οποία, πιθανόν- και ελπίζω να μην είναι έτσι- διαπλέκονται με την Κυβέρνηση.
Εύχομαι πραγματικά να μην είναι έτσι και η δέσμευσή σας για οριστική κωδικοποίηση  των ρυθμίσεων για τη λειτουργία των λατομείων  να έρθει το συντομότερο στη Βουλή για να γνωρίζουν πια και οι κάτοικοι αυτής της περιοχής, τις συνθήκες  μέσα στις οποίες ζουν και αναπτύσσονται, αλλά να ξέρουν και οι επιχειρηματίες που δρουν σε αυτήν την περιοχή τους όρους του παιχνιδιού. Νομίζω ότι  η δική σας ευθύνη είναι μεγάλη.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Το λόγο έχει ο κ. Πιπεργιάς.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριε Υπουργέ, κύριοι συνάδελφοι δράττομαι της ευκαιρίας με τη συζήτηση της ενότητας των άρθρων 5 έως και 8, για να κάνω ορισμένες παρατηρήσεις, όχι στις διατάξεις του νομοσχεδίου, με τις οποίες συμφωνώ, αλλά σε γενικότερα ζητήματα ενεργειακής πολιτικής πιστεύω κύριε Υπουργέ ότι έχουμε καθυστερήσει, σε πάρα πολλούς τομείς. Ιδιαίτερα έχουμε καθυστερήσει σημαντικά στη λειτουργία της Ρυθμιστικής Αρχής Ενέργειας.
Βέβαια δεν συμφωνώ με την άποψη του κ. Λαφαζάνη. Με την δημιουργία ανεξάρτητων Αρχών δεν σημαίνει ότι θα πρέπει να εκχωρήσουμε την πολιτική και την λαϊκή εντολή σε κάποιους τεχνοκράτες οι οποίοι, απομονωμένοι σε κάποια γραφεία, θα πρέπει να αποφασίζουν. Χρειάζεται η ανεξάρτητη αρχή για να προετοιμάζει, να τεκμηριώνει, να εισηγείται, να προετοιμάζει σε τελευταία ανάλυση την απόφαση. Από αυτήν την άποψη η Ρυθμιστική Αρχή Ενέργειας θα έπρεπε ήδη να έχει λειτουργήσει και της λείπουν πράγματι και το προσωπικό και οι δυνατότητες να ασκήσει το έργο της.
Πιστεύω ότι πρωταρχικό έργο αυτής της ρυθμιστικής αρχής, είναι να εισηγηθεί στο Υπουργείο το μακροχρόνιο ενεργειακό σχεδιασμό.
Κύριε Υπουργέ, εξελίσσονται τα πράγματα με ραγδαίους ρυθμούς και μεταβάλλονται οι συνθήκες. Μέχρι πριν από λίγο καιρό λέγαμε ότι οι ανταγωνιστικές μονάδες στον ηλεκτρισμό, θα είναι οι μονάδες φυσικού αερίου. Με την πορεία που έχουν πάρει οι τιμές των καυσίμων, αυτή η αρχή έχει ήδη προ πολλού ανατραπεί. Υπάρχει μία αβεβαιότητα, υπάρχει μία σύγχυση. Δεν υπάρχει ένας μεσομακροπρόθεσμος ορίζοντας και μία στρατηγική, η οποία πρέπει να καθοριστεί, με βάση την οποία να μπορεί και η Ρυθμιστική Αρχή Ενέργειας να υποβάλει τις γνωμοδοτήσεις της και τις προτάσεις της. Αυτά πρέπει να γίνουν με γοργούς ρυθμούς.
Βλέπω ότι έρχονται διατάξεις στο άρθρο 8 για το φυσικό αέριο και βέβαια οι ρυθμίσεις αυτές είναι αναγκαίες. Πράγματι χρειάζεται να απεμπλακούν οι λογαριασμοί, να υπάρχει διαφάνεια, να μην υπάρχουν σταυροειδείς επιδοτήσεις. Εξάλλου πρέπει από τώρα και έγκαιρα να προετοιμαστούμε για την απελευθέρωση της αγοράς του φυσικού αερίου η οποία έρχεται. 'Ηδη έχει κουβεντιασθεί σε ευρωπαϊκό επίπεδο η απελευθέρωση της αγοράς των δικτύων και όσο καθυστερούμε και δεν προετοιμαζόμαστε, όσο δεν λειτουργούμε από τώρα το διαχωρισμό ακόμη και το λογιστικό, τόσο θα είμαστε ανέτιμοι αύριο.
Χρειάζεται και κάτι παραπάνω, κύριε Υπουργέ. Χρειάζεται έξω και πέρα από τις απελευθερώσεις των δικτύων και τη λειτουργία των αγορών, να δούμε τα ζητήματα των υποδομών.
Πριν από δύο εβδομάδες είχαμε τον καύσωνα στην Αθήνα και αποδείχθηκε ότι οι υποδομές τινάχθηκαν στον αέρα. Αποδείχθηκε ότι είχαμε μία πολύ μεγάλη αύξηση της ζήτησης, μία ποιοτική διαφοροποίηση της ζήτησης, αντί να έχουμε αιχμή όπως συνήθως είχαμε το χειμώνα, την είχαμε το καλοκαίρι και αποδείχθηκε ότι τα δίκτυα μας δεν αντέχουν. Πως, λοιπόν, θα λειτουργήσει απρόσκοπτα η όποια απελευθερωμένη αγορά εάν δεν δούμε τα ζητήματα των υποδομών; Κάτι ακόμα, κύριε Υπουργέ. Υπάρχουν μεγάλα ζητήματα που συνδέονται με μεγάλα έργα δικτύων και μεταφοράς και με καθυστερήσεις οι οποίες σημειώνονται. Εδώ και πάρα πολύ καιρό είχα κατ'επανάληψη φέρει στη Βουλή το ζήτημα της ολοκλήρωσης της γραμμής Βορρά-Νότου που καθυστερούσε επί χρόνια με δικαστικές και άλλες εμπλοκές, στη θέση Κρυονέρι.
Φοβάμαι ότι δημιουργούνται παρόμοια προβλήματα στη νέα γραμμή Λαυρίου-Αθήνας, στην περιοχή Αργυρούπολης-Ηλιούπολης.
Αν δεν υπάρχουν δραστικά μέτρα και πρόβλεψη από τώρα, κύριε Υπουργέ, για κάλυψη της ζήτησης στο νότο, πολύ φοβάμαι ότι θα έχουμε εμπλοκές στο μέλλον, ιδιαίτερα σε θερινή περίοδο και ότι θα είμαστε ανασφαλείς κατά τη διάρκεια διεξαγωγής των Ολυμπιακών Αγώνων. Για όλα αυτά τα ζητήματα νομίζω ότι πρέπει να επιταχυνθούν οι σχετικές διαδικασίες, όχι μόνο να λειτουργήσει η ΡΑΕ, όχι μόνο να καθορισθεί ο μακροχρόνιος ενεργειακός σχεδιασμός, αλλά να επιταχυνθούν και οι ρυθμοί των επιχειρήσεων που ενεργοποιούνται σ' αυτούς τους τομείς, ιδιαίτερα μάλιστα της Δημόσιας Επιχείρησης Ηλεκτρισμού.
ΠΡΟΕΔΡΕΥΩΝ (Κωνσταντίνος Γείτονας): Τελειώσατε, κύριε συνάδελφε; Ευχαριστώ.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, μπορώ να έχω το λόγο επί της διαδικασίας; Να μας πληροφορήσετε για κάτι.
ΠΡΟΕΔΡΕΥΩΝ (Κωνσταντίνος Γείτονας): Κύριε Κακλαμάνη, σας παρακαλώ δεν έχετε το λόγο.
Να δώσω το λόγο στον κ. Μπέζα και μετά ελάτε να συνεννοηθούμε να δούμε τι είναι το θέμα αυτό.
ΝΙΚΗΤΑΣ ΚΑΚΛΑΜΑΝΗΣ: Το θέμα είναι, μέχρι πότε καταθέτει τροπολογίες η Κυβέρνηση; Είναι η ώρα επτά και έχουμε τροπολογίες τριών Υπουργών για θέμα καθόλου εύκολο.
ΠΡΟΕΔΡΕΥΩΝ (Κωνσταντίνος Γείτονας): Κύριε Κακλαμάνη, είστε έμπειρος κοινοβουλευτικός. Δεν είναι θέμα διαδικασίας. Σας παρακαλώ.
Ο κ. Μπέζας έχει το λόγο.
ΑΝΤΩΝΙΟΣ ΜΠΕΖΑΣ: Κύριε Πρόεδρε, κυρίες και κύριοι συνάδελφοι, σε σχέση με το άρθρο 5 το οποίο ρυθμίζει θέματα πόρων, διαχείρισης και προσωπικού της Ρυθμιστικής Αρχής Ενέργειας, θα ήθελα να τονίσω, ότι αποδεικνύεται και σ'αυτήν την περίπτωση του συγκεκριμένου άρθρου, όπως και στο προηγούμενο άρθρο για την Επιτροπή Ανταγωνισμού, η ίδια ακριβώς προχειρότητα και η λανθασμένη αντίληψη με την οποία η Κυβέρνηση αντιμετωπίζει τόσο σοβαρά και σημαντικά ζητήματα λειτουργίας ανεξάρτητων διοικητικών αρχών.
Αναφέρθηκα σ' αυτήν την προχειρότητα και κατά τη συζήτηση που προηγήθηκε στο άρθρο 1 του σχεδίου νόμου. 'Εξι μόλις μήνες μετά την ψήφιση του σχετικού νόμου, δηλαδή του ν.2773/99, η Κυβέρνηση επανέρχεται για να προτείνει ρυθμίσεις οι οποίες θα εξασφαλίζουν την οικονομική ανεξαρτησία της ΡΑΕ, ρυθμίσεις οι οποίες έπρεπε να είναι βασικό στοιχείο της λειτουργίας της. Διότι εάν δεν υπάρχει, όπως είπα και πριν, οικονομική αυτοτέλεια, δεν μπορεί να υπάρξει διοικητική αυτοδυναμία.  (Θόρυβος στην Αίθουσα) ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, εξανίστασθε, αλλά δεν έχετε δίκιο. Ούτε επί της διαδικασίας ούτε με τον Κανονισμό, υπάρχει θέμα, κύριε Κακλαμάνη. Θέλω να σας το ξαναπώ. Σας παρακαλώ.  ΑΝΤΩΝΙΟΣ ΜΠΕΖΑΣ: 'Ελεγα ότι εάν δεν υπάρχει οικονομική αυτοτέλεια, δεν μπορεί να υπάρχει διοικητική ανεξαρτησία. 'Οπου δεν υπάρχει οικονομική αυτοδυναμία, η διοικητική ανεξαρτησία αποτελεί κενό γράμμα. Εκτός βέβαια εάν από την πρώτη στιγμή η Κυβέρνηση δεν είχε σαν στόχο της να οργανώσει μια ανεξάρτητη διοικητική αρχή και τώρα στη συνέχεια, παρασυρόμενη όπως πάντα από τις εξελίξεις οι οποίες τρέχουν με ραγδαίους ρυθμούς, έρχεται να θεσπίσει διατάξεις που καθορίζουν τη διοικητική αυτοτέλεια αυτής της αρχής.
Και εδώ βέβαια όλα τα σημαντικά ζητήματα που έχουν σχέση με την οικονομική αυτοδυναμία, δηλαδή ο κανονισμός διαχείρισης, τα ειδικά επιδόματα, τα οποία θα πρέπει να δοθούν στο προσωπικό αλλά και το ύψος των επιβαλλόμενων τελών και ο τρόπος εξασφάλισης αυτών των τελών ανάγονται στην έκδοση προεδρικών διαταγμάτων και υπουργικών αποφάσεων σε μια εποχή που στη χώρα μας έχουμε ήδη καθυστερήσει πάρα πολύ στον τομέα της απελευθέρωσης της αγοράς ενέργειας.
Το βασικότερο όμως ζήτημα σε σχέση με τη συγκεκριμένη ανεξάρτητη Αρχή, τη Ρυθμιστική Αρχή Ενέργειας, δεν είναι αυτό. Το βασικότερο ζήτημα έγκειται στο γεγονός ότι η Ρυθμιστική Αρχή Ενέργειας, παρά τα όσα ειπώθηκαν σε αυτήν την Αίθουσα και παρά τις βελτιώσεις που έχουν γίνει σε σχέση με την οικονομική της αυτοτέλεια, εξακολουθεί να παραμένει μια Αρχή καθαρά γνωμοδοτικού χαρακτήρα, μια αρχή η οποία δεν έχει αποφασιστικές αρμοδιότητες, μία αρχή η οποία δεν μπορεί να παρεμβαίνει, σε αντίθεση με την Επιτροπή Ανταγωνισμού, από μόνη της με δική της πρωτοβουλία αλλά μόνο όταν ζητηθεί η γνώμη της. Βέβαια, κανείς δε ζητά να υποκατασταθεί η πολιτική εξουσία. Σε ορισμένα, όμως, θέματα καθαρά τεχνικά θα έπρεπε αυτή η Αρχή να έχει αποφασιστικές αρμοδιότητες.
Αν ανατρέξει κανείς σε όλα τα άρθρα του ν.2773, θα διαπιστώσει ότι είτε στην περίπτωση της χορήγησης αδειών παραγωγής ηλεκτρικής ενέργειας είτε στην περίπτωση αδειών διαχείρισης, εκμετάλλευσης του συστήματος μεταφοράς είτε στην περίπτωση εξαιρέσεως από την υποχρέωση αδειών παραγωγής ενέργειας είτε στην περίπτωση άδειας προμήθειας ηλεκτρικής ενέργειας, η Αρχή αυτή δεν έχει αποφασιτικές αρμοδιότητες. Απαιτείται απλά η γνώμη της. Σε κανένα από τα βασικά ζητήματα, με τα οποία ασχολείται ο ν.2773/89 δεν απαιτείται η σύμφωνη γνώμη, αλλά απλά η γνώμη αυτής της συγκεκριμένης Αρχής.
Η μόνη αποφασιστική αρμοδιότητα είναι εκείνη που της δίνει το άρθρο 33, η αρμοδιότητα δηλαδή να επιβάλει διοικητικές κυρώσεις με τη μορφή προστίμων σε όσους παραβαίνουν το νόμο. Αλλά ακόμα και αυτή η αρμοδιότητα του άρθρου 33 είναι ψαλιδισμένη, διότι το ίδιο άρθρο καθορίζει πως το ανώτατο όριο και το κατώτατο όριο αυτών των προστίμων μπορεί να αναπροσαρμόζεται με αποφάσεις του Υπουργού Ανάπτυξης.
Είναι επομένως σαφές ότι παρά τις βελτιώσεις στο συγκεκριμένο άρθρο, σε σχέση με την κατοχύρωση της οικονομικής αυτοτέλειας της ΡΑΕ, αυτή εξακολουθεί να παραμένει μία Αρχή χωρίς αποφασιστικές αρμοδιότητες, μια Αρχή που δεν μπορεί να παρέμβει αποφασιστικά στον τομέα της αγοράς ενέργειας και αυτό θα είναι πάρα πολύ δυσμενές για την επίτευξη του μεγάλου στόχου της απελευθέρωσης της αγοράς ενέργειας.
Σε σχέση με το άρθρο 7, που αναφέρεται σε ρυθμίσεις για τα λατομεία, θα ήθελα να πω ότι πέρα από το θέμα της συνταγματικότητας της διάταξης, επισημαίνω ότι υπάρχει ένα γενικότερο πρόβλημα με τη λειτουργία των λατομείων στη χώρα. Και το πρόβλημα αυτό δεν οφείλεται τόσο στο γεγονός ότι δεν υπάρχει κωδικοποιημένη νομοθεσία, όσο στο γεγονός ότι παρά την ύπαρξη της νομοθεσίας, δεν λειτουργούν μηχανισμοί ελέγχου της υπάρχουσας νομοθεσίας.
Είναι γνωστό και ορατό σε όλους μας το θέαμα που αντικρύζει κανείς, όταν περνά από περιοχές λατομικής εκμετάλλευσης σε ολόκληρη τη χώρα.                Αποκατάσταση του περιβάλλοντος δεν γίνεται. Και όπου γίνεται, αυτή γίνεται με προχειρότητα και χωρίς να εφαρμόζονται πλήρως οι προβλέψεις των μελετών αποκατάστασης. Ο νόμος βέβαια προβλέπει ότι όταν ένα λατομείο κλείνει, ο εκμεταλλευτής του είναι υποχρεωμένος να προχωρήσει σε αποκατάσταση.
Επίσης, ο νόμος προβλέπει ότι ακόμα και στη φάση λειτουργίας ενός λατομείου, ο εκμεταλλευτής του είναι υποχρεωμένος βάσει ενός χρονοδιαγράμματος εργασιών να προβαίνει σε τμηματική αποκατάσταση του χώρου. Αυτό όμως στην πραγματικότητα δεν συμβαίνει. Διότι αν συνέβαινε, η εικόνα θα ήταν εντελώς διαφορετική.
Για τη χορήγηση άδειας εκμετάλλευσης λατομείου, είναι συνυπεύθυνοι τόσο το Υπουργείο Ανάπτυξης, μέσω του Τμήματος Βιομηχανίας και Ορυκτού πλούτου όσο και το Υπουργείο Γεωργίας μέσω της Δ/νσης Δασών, όσο και το ΥΠΕΧΩΔΕ μέσω του Τμήματος Περιβάλλοντος. Αυτή, λοιπόν, η συνυπευθυνότητα που υπάρχει και αυτή η αλληλοεπικάλυψη αρμοδιοτήτων οδηγεί τελικά στο κανένας να μην ελέγχει τίποτα. 'Οχι μόνο δεν ελέγχεται το θέμα εφαρμογής των προβλέψεων των μελετών αποκατάστασης περιβάλλοντος, αλλά ούτε και η ποιότητα των αδρανών υλικών που παράγονται, εκτός από έναν αρχικό έλεγχο που γίνεται στη φάση των πετρωμάτων, στη φάση καθορισμού των λατομικών ζωνών.
Αυτό λοιπόν, κύριε Υπουργέ, νομίζω ότι είναι ένα σημαντικό ζήτημα, που πρέπει να το λύσετε έγκαιρα και γρήγορα. Είναι σημαντικό ειδικά σε περιοχές όπου εκτελούνται μεγάλα έργα υποδομής και οι ανάγκες για αδρανή υλικά είναι μεγάλες.  Είναι ένα ζήτημα που έχει να κάνει όχι μόνο με την προστασία του περιβάλλοντος, αλλά και με αυτήν ακόμα την ποιότητα της ζωής μας. Ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Γείτονας): Ο κ. Αθηναίος Φλωρίνης εκ Χαλκιδικής έχει το λόγο, ο οποίος δεν είναι ούτε από την Αθήνα ούτε από τη Φλώρινα, όπως δηλώνει το όνομά του...
ΑΘΗΝΑΙΟΣ ΦΛΩΡΙΝΗΣ: Κύριε Πρόεδρε, σωστά όπως είπατε, δεν είμαι ούτε από την Αθήνα ούτε από τη Φλώρινα. Είμαι από τη Χαλκιδική.
Κύριε Πρόεδρε, όσον αφορά το συζητούμενο κεφάλαιο, έχω καλυφθεί από τον κ. Παπαθανασίου και από τις τελευταίες τροποποιήσεις και διευκρινίσεις του κυρίου Υπουργού. Θα παρακαλούσα να μου δώσετε το λόγο, όταν θα συζητήσουμε το επόμενο κεφάλαιο περί τουρισμού. Ευχαριστώ.  ΠΡΟΕΔΡΕΥΩΝ (Κωνσταντίνος Γείτονας): Ο κ. Γαρουφαλιάς έχει το λόγο.
ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε.
Θα ξεκινήσω με μία αναφορά στο άρθρο 5 για τα θέματα πόρων οικονομικής διαχείρισης και του προσωπικού της ΡΑΕ.
Για μια ακόμη φορά πρέπει να επισημάνουμε στον κύριο Υπουργό ότι αποσπασματικά, με μορφή ασπιρίνης, φέρνει κάθε φορά σε κάθε νομοσχέδιο του Υπουργείου Ανάπτυξης συμπληρωματικά στοιχεία που μπορούσε κάλλιστα και σωστά μελετημένα να είχαν κατατεθεί το 1999 -ελάχιστους μήνες πρινστον ν. 2773, όταν όλο αυτό το πλαίσιο των θεμάτων είχε συζητηθεί, με αποτέλεσμα, αφού τότε δεν υπήρξε καμία πρόνοια από μέρους του Υπουργείου, να έρχεσθε σήμερα, κύριε Υπουργέ, να συμπληρώνετε τα ασυμπλήρωτα.
Και πάλι θα δείτε ότι με τη δομή που δώσατε στην τελική διαμόρφωση του άρθρου 6, μέσα σε ένα χρόνο θα είστε πάλι στο Κοινοβούλιο και θα λέμε ακριβώς τα ίδια πράγματα. Θα σας εγκαλούμε και πάλι να είναι πιο σταθεροί και πιο αξιόπιστοι οι σχεδιασμοί της Κυβέρνησης, να μη χρειάζεται κάθε φορά σε ένα νομοσχέδιο ενός χρόνου να έχουμε τρεις παρεμβάσεις για να το βελτιώνουμε.
Πριν από λίγο ήλθε στα χέρια μας -και απευθύνομαι στο Προεδρείο- μία τροπολογία άσχετη με το νομοσχέδιο. Θα ξεκινήσουμε πάλι με τη λογική... 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ αναφερθείτε στο άρθρο, κύριε συνάδελφε.
ΓΕΩΡΓΙΟΣ ΓΑΡΟΥΦΑΛΙΑΣ: Θα αναφερθώ στο άρθρο, αλλά είναι μερικά πράγματα που ενοχλούν και νομίζω ότι πρέπει κάποια στιγμή...
ΠΡΟΕΔΡΕΥΩΝ (Κωνσταντίνος Γείτονας): Είναι γνωστό από τον Κανονισμό, πώς κατατίθενται οι τροπολογίες και πώς συζητούνται. Δεν είναι της συζήτησης τώρα.
ΓΕΩΡΓΙΟΣ ΓΑΡΟΥΦΑΛΙΑΣ: Συνεχίζω με το άρθρο 7.
Συμφωνώ και είδα ότι εναρμονιστήκατε με την άποψη του εισηγητή της Νέας Δημοκρατίας, του Κοινοβουλευτικού μας Εκπροσώπου, αλλά και της εισήγησης που είχαμε κάνει στη Διαρκή Επιτροπή για την απόσυρση της παραγράφου γ' στο άρθρο 7.
Εγώ θα ήθελα να σας παρακαλέσω το ταχύτερο δυνατόν να φέρετε ένα κωδικοποιημένο δομημένο νομικό πλαίσιο για να σταματήσει αυτή η λεηλασία του περιβάλλοντος, που δυστυχώς συμβάλλει η Κυβέρνηση του ΠΑ.ΣΟ.Κ. εδώ και πολλά χρόνια στο να γίνεται.
Eμείς παραδείγματός χάρη στο Νομό Λάρισας -απ' όπου κατάγομαι και τον οποίο εκπροσωπώ- αυτήν τη στιγμή έχουμε τεράστια προβλήματα, με λατομεία που δημιουργήθηκαν και εγκαταλείφθηκαν χωρίς να αποκατασταθεί το περιβάλλον και που, δυστυχώς, καμία ελεγκτική αρχή ούτε σε τοπικό επίπεδο -μια που η νομοθεσία δεν δίνει τα εχέγγυα, η Νομαρχιακή Αυτοδιοίκηση- δεν μπορεί να παρέμβει και να βοηθήσει, ούτε κι εσείς από τη μεριά του Υπουργείου δεν βοηθήσατε, ώστε να υπάρξει ένας σεβασμός στο περιβάλλον του νομού μας που έχει κατακρεουργηθεί. Γίνονται κάποια οδικά έργα στο νομό. Χρειάζεται αδρανές υλικό. Υπάρχουν ασφαλτικά θέματα και άλλα που έχουν σχέση με οδοποιία.
Πρέπει κάποτε να βάλουμε τα πλαίσια μέσα στα οποία θα λειτουργήσουν επιτέλους τα λατομεία και νομίζω θα είναι προς όφελος της πολιτείας, του περιβάλλοντος, αλλά και της Ελλάδας της ίδιας.
Κλείνοντας, θα ήθελα να πω ότι το άρθρο 8 είναι μια εναρμόνιση της οδηγίας 98/30. Και γενικά για το θέμα της ενέργειας, κύριε Υπουργέ, γρηγορείτε. Μην πάθουμε αυτό που πάθαμε πριν λίγες μέρες με τον καύσωνα, αναφέρθηκε στην Αίθουσα και από άλλον συνάδελφο της Συμπολίτευσης, που είχαμε ένα τεράστιο ενεργειακό πρόβλημα. Θα το αντιμετωπίσουμε πάλι ακόμα πιο έντονο σε αντίστοιχες καιρικές συνθήκες, αλλά ιδιαίτερα το 2004.  'Εχουμε καθυστερήσει πάρα πολύ τη λειτουργία όλου του τομέα της ενέργειας.
Πρέπει, λοιπόν, σύντομα και να νομοθετήσετε, αλλά και να λειτουργήσετε αυτές τις επιτροπές, ώστε να διευκολύνετε την καλύτερη λειτουργία του κράτους και της πολιτείας γενικότερα.
Σας ευχαριστώ πολύ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Το λόγο έχει ο κ. Κωνσταντόπουλος.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, θα αναφερθώ στη ρύθμιση θεμάτων της Ναξίας σμύριδας. Ουσιαστικά πρόκειται για μία χαριστική ρύθμιση.
Δια της πλαγίας οδού, κύριε Υπουργέ, επιχειρείτε την επιδότηση ενός προϊόντος. Αγοράζετε εν γνώσει σας ένα προϊόν σε μία άλφα τιμή και το εκποιείτε. Είμαι σίγουρος ότι αυτό αντίκειται στους στοιχειώδεις νόμους της αγοράς και ανοίγει τους ασκούς του Αιόλου για μια σειρά άλλα προϊόντα, τα οποία θα ζητήσουν επίσης την προστατευτική ομπρέλα του κράτους.
Δεν ξέρω τι θα κάνετε, αν φορείς από διάφορες περιοχές της χώρας σας ζητήσουν να ασκείσετε την ίδια πολιτική, αν αυτή η πολιτική σας συνάδει με την Ευρωπαϊκή 'Ενωση και αν θα έχουμε κυρώσεις από την Ευρωπαϊκή 'Ενωση για μια τέτοια πολιτική.
Και ορθώς προχωρήσατε στη ρύθμιση ελάχιστου τονάζ για την εκποίηση του προϊόντος. Πρέπει όμως παράλληλα να προχωρήσετε και στη ρύθμιση και στην αναφορά μιας ελάχιστης τιμής εκποίησης τουλάχιστον ποσοστιαίας σε σύγκριση με την περσινή τιμή πώλησης.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Σας ευχαριστώ, κύριε συνάδελφε.
Η κ. Παπακώστα-Σιδηροπούλου έχει το λόγο.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κυρίες και κύριοι συνάδελφοι, καλούμαστε σήμερα στην κατ' άρθρον συζήτηση του πολυνομοσχεδίου του Υπουργείου Ανάπτυξης να τοποθετηθούμε για τα ζητήματα που αφορούν τόσο στη Ρυθμιστική Αρχή Ενέργειας Πόροι - Οικονομική διαχείριση και προσωπικό όσο βεβαίως και στα άλλα ζητήματα, όπως στις μισθώσεις λατομείων, στην οδηγία της Ευρωπαϊκής 'Ενωσης 98/30για την τήρηση λογαριασμών από τις επιχειρήσεις φυσικού αερίου και τα θέματα που άπτονται αυτών.
Αναρωτιέται κανείς αν το ελληνικό Κοινοβούλιο, το οποίο είναι το κατ' εξοχήν, το καθ' ύλην αρμόδιο νομοθετικό Σώμα από το οποίο εκπορεύεται ουσιαστικά η υλοποίηση των νόμων που εν συνεχεία γίνονται νόμοι του ελληνικού κράτους και κατ' επέκταση της ελληνικής δημοκρατίας, νομοθετεί πραγματικά, και καλούμαστε οι βουλευτές να θέσουμε το χέρι μας επί τον τύπον των ήλων σε ζητήματα πάρα πολύ σοβαρά και μείζονος σημασίας.
Εδώ θέλω να κάνω μια επισήμανση στη διατύπωση του άρθρου 5, το οποίο ουσιαστικά έρχεται να συμπληρώσει μετά από παλινωδίες, υπαναχωρήσεις, μία αέναη και ανερμάτιστη πολιτική που δεν έχει τη διορατικότητα να προβλέπει μόλις έξι μήνες μετά, τί θα συμβεί σε σχέση με την εναρμόνιση  των οδηγιών της Ευρωπαϊκής 'Ενωσης. Επαναλαμβάνω ότι αναφέρομαι στο άρθρο 5, το οποίο αφορά στη Ρυθμιστική Αρχή Ενέργειας όπου δείχνει, ότι αυτή η πολυνομία και κατ' επέκταση η κακονομία έρχεται σαν αποτέλεσμα και σαν συνέπεια μιας έλλειψης κεντρικής πολιτικής, η οποία πραγματικά χαράσσεται στο πόδι, εκ των υστέρων, προκειμένου να επιλύσει προβλήματα που έπρεπε ήδη, να είχαν προβλεφθεί, όταν το συγκεκριμένο νομοσχέδιο ερχόταν προς συζήτηση στην Ολομέλεια.
'Εχω επίσης να πω το εξής πάνω στο άρθρο 7, το οποίο ήδη τροποποιεί το άρθρο 20 του ν.2115/1993 περί λατομείων: Πράγματι όλοι δεχόμαστε ότι είναι ένα μείζον ζήτημα. 'Οτι έχουν υπάρξει προβλήματα. Και απορώ πώς ο κύριος Υπουργός διατείνεται στο υπό τροποποίηση άρθρο ότι οι εκμεταλλευτές των λατομείων, τα οποία λειτουργούσαν ή λειτουργούν βάσει των διατάξεων του άρθρου 20 του ν.2115/1993, δικαιούνται να μισθώσουν κατά προτεραιότητα και αποκλειστικά μετά από δημοπρασία τους ήδη εκμεταλλευόμενους από αυτούς μέχρι σήμερα λατομικούς χώρους.
Εδώ υπάρχει ένα ζήτημα: Ο νόμος στο συγκεκριμένο άρθρο στο υπό συζήτηση νομοσχέδιο θεωρεί ως δεδομένο, ότι οι εκμεταλλευτές αυτών των λατομικών χώρων λειτουργούσαν σύμφωνα με τη νομοθεσία. Το ζήτημα είναι, όμως, ότι υπάρχουν και μηνύσεις, οι οποίες ήδη έχουν υποβληθεί απο τη Δασική Υπηρεσία κυρίως.
Και θα σας πω και ένα πολύ συγκεκριμένο παράδειγμα: Στην περιοχή της Καβάλας όπου υπάρχουν λατομεία, τα οποία εξορύσσουν αδρανή υλικά -και αναφέρομαι ενδεικτικά και όχι περιοριστικά- έχουν υποβληθεί μηνύσεις για κακή χρήση, για παράνομη χρήση, και εν πάση περιπτώσει πέραν αυτού το οποίο θεωρεί ο κύριος Υπουργός ως δεδομένο, ότι δηλαδή λειτουργούν οι ήδη  υπάρχουσες λατομικές δραστηριότητες σύμφωνα με το άρθρο 20 του ν.2115/1993 το οποίο σήμερα έρχεται να τροποποιήσει με το άρθρο 7.
Κύριε Υπουργέ, εάν πραγματικά το πρόβλημα της συνταγματικότητας το οποίο επικαλεσθήκατε σε σχέση με το προϋπάρχον καθεστώς λατομικής δραστηριότητας είναι η πρόθεσή σας και η πολιτική σας βούληση, δηλαδή να δώσετε λύση σε ένα πρόβλημα που όντως είναι σοβαρό, εμείς σας επισημαίνουμε τον κίνδυνο ότι με αυτήν τη ρύθμιση, που φέρνετε ουσιαστικά δεν ανοίγει η διαδικασία των προσφορών και σε άλλους ενδιαφερόμενους.  Πέραν των εκμεταλλευομένων ήδη τους λατομικούς χώρους. Με αποτέλεσμα ενδεχομένως να αποτελέσει αντικείμενο αντισυνταγματικότητας στο μέλλον.    Και εκεί που πάτε να θεραπεύσετε σήμερα μία δραστηριότητα η οποία λειτουργεί κάτω από αυτό το πλαίσιο, με στρεβλώσεις να δημιουργήσετε περαιτέρω προβλήματα.
Υπάρχει η δυνατότητα, κύριε Υπουργέ, να το διασφαλίσετε βάζοντας όρους διακήρυξης τέτοιους, οι οποίοι "προνομιακά", δηλ. με "bonus" να ικανοποιούν αυτούς οι οποίοι μετά την απόφαση του Συμβουλίου Επικρατείας θίγονται και οι οποίοι είχαν ήδη τις συγκεκριμένες λατομικές δραστηριότητες και να προηγούνται σε σχέση με τους τρίτους, οι οποίοι δεν πρέπει να αποκλείονται πάντως να λάβουν μέρος στη συγκεκριμένη δημοπρασία αν θέλουμε πράγματι να επιλύσουμε το σοβαρό αυτό θέμα.
Είναι ένα ζήτημα το οποίο πρέπει να προσέξετε γιατί θα κληθούμε μετά από λίγο χρόνο και πάλι να νομοθετήσουμε για να λύσουμε ένα θέμα το οποίο ήδη έπρεπε να είχε λυθεί.
Επιπλέον, εκείνο το οποίο θα ήθελα να τονίσω όσον αφορά τουλάχιστον τη λατομική δραστηριότητα είναι το εξής: Μιλούμε για την εναρμόνισή μας με την Ευρωπαϊκή 'Ενωση. Αναρωτιέμαι, αλήθεια στην Ευρωπαϊκή 'Ενωση χρησιμοποιούν τους τρόπους λατομικής εξόρυξης τους οποίους χρησιμοποιούμε εμείς στη χώρα μας ή μήπως χρησιμοποιούν κάποιες μεθόδους φιλικές προς το περιβάλλον; Και εν πάση περιπτώσει αφού υπάρχει ο κείμενος νόμος -και να μας πει ο κύριος Υπουργός- θα εκδοθούν οι σχετικές εγκύκλιοι και σε πόσο χρονικό διάστημα γι'αυτούς, οι οποίοι, παρά το νόμο, λειτούργησαν και γι'αυτούς οι οποίοι δεν προτίθεται να αποκαταστήσουν τη βλάβη την οποία υπέστη ο συγκεκριμένος χώρος με τη λατομική δραστηριότητα; (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) Εκτιμώ, κύριε Πρόεδρε, ότι εάν τα ζητήματα αυτά δεν ρυθμιστούν θα κληθούμε και πάλι αντιμέτωποι με το ίδιο πρόβλημα, διογκωμένο όμως. Και βεβαίως σε καμία περίπτωση δεν θα πρέπει το νομοθετικό Σώμα να παίρνει υπόψη του μονόπλευρα και μονοδιάστατα τις ρυθμίσεις εκείνες οι οποίες θέλουν να εξυπηρετήσουν, με την καλώς εννοούμενη έννοια του όρου, εκείνους οι οποίοι έπεσαν αν θέλετε "θύματα" αυτής της αντισυνταγματικότητας της συγκεκριμένης διατάξεως, χωρίς όμως αυτό να σημαίνει σε καμία περίπτωση ότι η ελληνική Βουλή δεν θα πρέπει να βάλει πρόσθετες εγγυήσεις στο υπό τροποποίηση άρθρο του συγκεκριμένου νομοσχεδίου για να μπορέσουμε πραγματικά και στο μέλλον να μην βρεθούμε αντιμέτωποι με το ίδιο θέμα.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ ολοκληρώστε. 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Τελειώνω, κύριε Πρόεδρε. Παράδειγμα; Θα μπορούσαν στους όρους διακήρυξης της δημοπρασίας να μπουν και εγγυητικές επιστολές για κακή εκτέλεση ή για τυχόν μη αποκατάσταση του λατομικού χώρου οι οποίες να μην δίνουν το δικαίωμα αλλά ούτε και τη δυνατότητα σε εκείνους οι οποίοι κακόπιστα, κατά την άποψή μας, θα ήθελαν ενδεχομένως να στρεβλώσουν τη φιλοσοφία του συγκεκριμένου άρθρου, έτσι ώστε πραγματικά να μην αντιμετωπίζουμε τέτοια προβλήματα και στο μέλλον.
Σας ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Γκατζής. 
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Κύριε Πρόεδρε, την άποψή μας για την ΡΑΕ την είπαμε το Νοέμβριο του 1999 όταν συζητείτο η Ρυθμιστική Αρχή Ενέργειας στην Ολομέλεια της Βουλής. Θα ήθελα, όμως, να κανω μία γενική παρατήρηση γι'αυτές τις δήθεν ανεξάρτητες διοικητικές αρχές οι οποίες όχι μόνο ανεξάρτητες δεν είναι, αλλά έχουν μετατραπεί σε ένα εκτελεστικό όργανο των αποφάσεων και των πολιτικών επιλογών που κάνει κάθε φορά η Κυβέρνηση. Καλό θα είναι, λοιπόν, να σταματήσει αυτή η ψευδαίσθηση που κυριαρχεί, ότι υπάρχουν οι δήθεν ανεξάρτητες αρχές και καλό θα είναι να τις ονομάσουμε σαν επιτροπές εκτελεστικής αποστολής των κυβερνητικών αποφάσεων, να τους δώσουμε δηλαδή τον πραγματικό χαρακτήρα και τον προορισμό τους.
Συγκεκριμένα έρχεται τροποποίηση η οποία δείχνει, αυτό που και τότε είχαμε χαρακτηρίσει κατά τη συζήτηση στη ΡΑΕ, την προχειρότητα με την οποία κατέθεσε η Κυβέρνηση εκείνο το νομοσχέδιο. Μέσα σε λίγο χρονικό διάστημα, όχι πάνω από οκτώ περίπου μήνες, έρχεται νέα τροποποίηση με νέο οργανόγραμμα προσωπικού, με νέα καθήκοντα, με νέες χρεώσεις προς την επιτροπή αυτή.
Μπαίνει το εξής ερώτημα, κύριε Πρόεδρε: 'Αραγε από πού πηγάζει το διάγραμμα του προσωπικού πού από σαράντα γίνεται εξήντα πέντε; Από ποια μελέτη; Εκείνη ήταν η σωστή, η σημερινή ή αύριο θα έλθει ίσως κάποια άλλη η οποία θα μας πει ότι το εξήντα πέντε γίνεται ενενήντα; Και αυτό συμβαίνει, κύριε Πρόεδρε, με όλες τις επιτροπές.
Σήμερα σε μία επιτροπή της Βουλής, που κουβεντιάζαμε για ένα άλλο νομοσχέδιο, το οποίο και αυτό ήλθε έτσι αποσπασματικά, για την Εθνική Επιτροπή Τηλεπικοινωνιών, υπήρχε αυτή η επιτροπή και έρχεται αναβαθμισμένη και από εξήντα άτομα γίνονται εκατόν ογδόντα.
Το πιο σημαντικό όμως σε αυτές τις περιπτώσεις που θα μπορούσε κανείς να πει ότι έγινε λάθος η μελέτη, είναι μια νέα πρόταση που έχουμε σήμερα η οποία βγήκε κάτω από βασανιστική έρευνα για το πως θα πρέπει να είναι η διάρθρωση αυτής της ανεξάρτητης Αρχής.
Κύριε Πρόεδρε, επιχειρείται συστηματικά από κάθε νομοσχέδιο που έρχεται στη Βουλή η παράκαμψη του 2190 για τις προσλήψεις προσωπικού. Σε όλες τις προσλήψεις που πρόκειται να γίνουν σήμερα ο ν. 2190 παραμερίζεται.
Είναι γεγονός ότι μέχρι σήμερα είχε καταστρατηγηθεί αυτή η επιτροπή.  Σήμερα όμως φαίνεται ότι δεν σας κάνει, κύριε Υπουργέ, ο ν. 2190 εφόσον ανατρέχετε στο νόμο της Νέας Δημοκρατίας, στον 1943/91, που ξέρετε, κύριοι συνάδελφοι, με ποιο τρόπο γίνονται οι προσλήψεις. Γίνονται με συνέντευξη.  Μιλάω φυσικά για το επιστημονικό προσωπικό, αλλά και εκεί θα μπορούν να μπουν κριτήρια με τα οποία θα γίνονται οι προσλήψεις, χωρίς να αναφέρω φυσικά με ποιο τρόπο θα γίνουν και οι άλλες προσλήψεις του προσωπικού.
Κύριε Πρόεδρε, ένα άλλο θέμα είναι αυτό του άρθρου 6 που αναφέρεται στη σμύριδα. Είναι γνωστό πόσο σκληρό υλικό είναι η σμύριδα, δεν μπορεί να μετρηθεί με κανένα άλλο μέταλλο στη σκληρότητά του. Η εξόρυξή του γίνεται από ανθρώπους που βγάζουν το μεροκάματο. 'Ερχεται τώρα η Κυβέρνηση με ένα νομοσχέδιο και λέει ουσιαστικά ότι θα το μεταπουλήσει κλπ.
Με ποιες τιμές; Θα βγει τουλάχιστον το μεροκάματο των ανθρώπων αυτών για τη συσσώρευση του αποθέματος της σμύριδας; Θα έχουν κάποια εγγύηση οι λατόμοι πού εξόρυξαν αυτό το υλικό, ότι θα πάρουν έστω το μεροκάματό τους; Κύριε Πρόεδρε, αυτό δεν φαίνεται πουθενά και μας ανησυχεί ιδιαίτερα.
'Ερχομαι τώρα στο περιβόητο άρθρο που αναφέρεται στα λατομεία. Κύριε Υπουργέ, είναι λυπηρό να μπορεί κάθε επιχειρηματίας λατομείου να εκμεταλλεύεται το φυσικό πλούτο της χώρας μας, η πολιτεία να γίνεται απλός θεατής στην καταστροφή που γίνεται στο φυσικό περιβάλλον και να έρχεται το Συμβούλιο της Επικρατείας να κρίνει το παράνομο της λειτουργίας τους, χωρίς και αυτή η διαδικασία να εισέλθει βαθύτερα και να δει τι ακριβώς συμβαίνει με την καταστροφή του φυσικού πλούτου, του φυσικού περιβάλλοντος της χώρας μας. Η Κυβέρνηση νομιμοποιεί όλες αυτές τις παρανομίες.
Κύριε Υπουργέ, στο άρθρο 1, παράγραφος β, στο οποίο μιλάτε για την αποκατάσταση του περιβάλλοντος δεν έχει τηρηθεί μέχρι σήμερα καμία διαδικασία.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Θα σας αναφέρω δύο παραδείγματα: Υπάρχει στη Μαγνησία ο δρόμος που ενώνει το διεθνή από τη Β' βιομηχανική ζώνη προς τα χωριά Κερασιά, Κανάλια, κλπ. και εκεί, κύριε Πρόεδρε, έκαναν αμμοληψία σε βάθος είκοσι μέτρων δίπλα ακριβώς από το δρόμο και δεν έγινε καμία αποκατάσταση, με κίνδυνο διολίσθησης του δρόμου, με κίνδυνο να πέσει κάποιος μέσα και να σκοτωθεί. 'Εκανα σχετική ερώτηση στη Βουλή. Καμία απάντηση, κανένα μέτρο. "Το θέμα θα αντιμετωπιστεί" ήταν η τυπική απάντηση, που έρχεται πάντα από τα Υπουργεία.
Να σας πω για το Πήλιο. Κύριε Υπουργέ, έχετε πάει δια θαλάσσης από Τρίκερι, Σκιάθο να δείτε τι γίνεται εκεί; 'Ενα τμήμα του Πηλίου έχει γίνει σεληνιακό τοπίο και δεν υπάρχει καμία παρέμβαση από κανένα αρμόδιο για την αποκατάσταση του τοπίου. Μέχρι και τη θάλασσα μπαζώνουν.  ΠΡΟΕΔΡΕΥΩΝ (Κωνσταντίνος Γείτονας): Εάν κάνετε περιήγηση τώρα στο Πήλιο δεν θα τελειώσετε μέσα στο χρόνο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, απλώς αναφέρω δύο χαρακτηριστικά παραδείγματα για να δείτε την ασυδοσία αυτών των εκμεταλλευτών των λατομείων, και μάλιστα αυτών που έχουν αναλάβει τα έργα των δρόμων και κάνουν αμμοληψία, και το γεγονός ότι η Κυβέρνηση ανέχεται αυτή την κατάσταση. Με ερώτηση που έκανα στη Βουλή διαπίστωσα ότι τίποτα δεν έχει γίνει από τον αρμόδιο Υπουργό.
Τελειώνοντας, θα πρέπει, κύριε Πρόεδρε, όχι στα λόγια να λέμε ότι προστατεύουμε το φυσικό περιβάλλον, όχι στα λόγια να λέμε ότι είμαστε υπέρ τυπικά της ανάπτυξης των περιοχών, αλλά να παρεμβαίνουμε και να αποδίδουμε τα του Καίσαρος τω Καίσαρι. Η Τοπική Αυτοδιοίκηση βρίσκεται έξω από όλες αυτές τις δραστηριότητες. Απλά νοικιάζει και δεν έχει κανένα λόγο. 'Ολες οι άλλες αρμοδιότητες για τις άδειες κλπ. ανήκουν στην Κυβέρνηση. Η Κυβέρνηση δεν παίρνει κανένα μέτρο και αυτοί που εκμεταλλεύονται τα λατομεία ασυδοτούν εις βάρος του φυσικού μας πλούτου, εις βάρος δηλαδή της ποιότητας ζωής του ελληνικού λαού.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Το λόγο έχει ο κ. Καλογιάννης.
ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κύριε Πρόεδρε.
'Ενα θέμα όπως τα λατομεία αδρανών υλικών είναι και πολυσύνθετο και πολλές παραμέτρους έχει. Εν αναμονή, λοιπόν, της κωδικοποιημένης νομοθεσίας που θα φέρει το Υπουργείο, θα ήθελα να κάνω την εξής παρατήρηση: Οι ελλείψεις που παρουσιάζονται στα αδρανή υλικά σε συνδυασμό με τη μέχρι σήμερα εκκωφαντική απραξία των Νομαρχιακών Αυτοδιοικήσεων στο να καθορίσουν τις λατομικές περιοχές ως οφείλουν, έχει δημιουργήσει τεράστιες δυσλειτουργίες στο κύκλωμα παραγωγής των δημοσίων έργων.
Σας αναφέρω χαρακτηριστικά ότι ένα από τα πλέον εύκολα κατασκευαστικά τμήματα της Εγνατίας Οδού στο νομό Ιωαννίνων, το τμήμα Πεδινή-Δροσοχώρι μήκους δέκα περίπου χιλιομέτρων καθυστέρησε επί ενάμιση χρόνο διότι απαιτούσε δυόμισι εκατομμύρια κυβικά μέτρα αδρανών υλικών και αυτός ο όγκος των αδρανών υλικών δεν υπήρχε.
Σαφώς τα λατομεία είναι συνυφασμένα και με το περιβάλλον. Σήμερα όλα τα λατομεία είναι ανοικτές πληγές. Αυτό το ξέρουμε. 'Ερχεται το παρόν σχέδιο νόμου και αναφέρει στην παράγραφο β' του άρθρου 7 ότι οι εκμεταλλευτές των λατομείων οφείλουν να αποκαταστήσουν τους υφιστάμενους λατομικούς χώρους. Αυτό, κύριε Υπουργέ, ισχύει από το 1993. Τίποτε δεν έχει γίνει μέχρι σήμερα. Είναι στη σωστή κατεύθυνση αυτό που είπατε προηγουμένως ότι θα πρέπει να δοθεί ένα κίνητρο και τα υλικά τα οποία θα προκύπτουν κατά τη διαδικασία αποκατάστασης και θα έλεγα να διατίθενται για δημόσια ή δημοτικά έργα.
Γιατί, όμως, δεν έχει γίνει τίποτα μέχρι σήμερα; Διότι όπως ορθώς επισημάνθηκε από προλαλήσαντες συναδέλφους όλων των παρατάξεων μάλιστα δεν ελέγχεται η εφαρμογή αυτών των μελετών. Μελέτες αποκατάστασης περιβάλλοντος υπάρχουν για όλα τα λατομεία. Γιατί δεν υπάρχει εφαρμογή; Διότι δεν υπάρχει ο μηχανισμός ελέγχου.
Πηγαίνοντας, κύριε Πρόεδρε, ένα βήμα παραπέρα από τους συναδέλφους θα πρότεινα το εξής. Τον έλεγχο της εφαρμογής, των μελετών αποκατάστασης περιβάλλοντος να αναλάβουν τα ΚΕΠΕ, τα Κέντρα Περιβάλλοντος. Τα Κέντρα Περιβάλλοντος έχουν θεσμοθετηθεί από το ν.1650/86, από τον ιδρυτικό νόμο που αφορα στο περιβάλλον. Ο νόμος αυτός προβλέπει και τον τρόπο ίδρυσης και το πεδίο δράσης αυτών των κέντρων. Δυστυχώς μέχρι σήμερα οι αρμόδιες  υπηρεσίες δεν έχουν εκμεταλλευθεί τις δυνατότητες που τους δίνει ο νόμος.  'Ετσι, ούτε ιδρύθηκε ποτέ ο ΕΦΟΠ που είναι Ενιαίος Φορέας Περιβάλλοντος και επομένως ούτε οι περιφερειακές υπηρεσίες περιβάλλοντος που θα συνεργαζόταν μαζί του ούτε βεβαίως υπήρξε ανταπόκριση στη σύσταση των Κέντρων Ελέγχου Ποιότητας Περιβάλλοντος.
Προτείνω, κύριε Υπουργέ, να προσθέσουμε στο άρθρο 7 ότι υποχρεωτικά θα εφαρμόζονται οι μελέτες αποκατάστασης περιβάλλοντος με ευθύνη των ΚΕΠΕ.  Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Γείτονας): Ο κ. Βουλγαράκης έχει το λόγο. 
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, έχω ζητήσει το λόγο για δύο βασικά θέματα.
Το πρώτο θέμα είναι ότι δεν είναι δυνατόν μέχρι και αυτήν την ώρα να καταφθάνουν στο Τμήμα τροπολογίες. Μας μοιράστηκε πριν από ένα τέταρτο τροπολογία των κυρίων Παπαντωνίου, Γιαννίτση και Χριστοδουλάκη η οποία είναι άσχετη με το σχέδιο νόμου που σήμερα συζητάμε. Επικαλούμαι της προηγούμενης εβδομάδος δέσμευση του Προέδρου της Βουλής ο οποίος είπε, ότι τροπολογίες οι οποίες δεν σχετίζονται με το σχέδιο νόμου που συζητάμε και με το Υπουργείο του οποίου το νομοσχέδιο συζητάμε θα συζητηθούν ξεχωριστά.
ΠΡΟΕΔΡΕΥΩΝ (Κωνσταντίνος Γείτονας): Αύριο θα συζητηθούν οι τροπολογίες. Οι τροπολογίες κατά τον Κανονισμό κατατίθενται - το ξέρετε κατά τη διάρκεια της συζήτησης του νομοσχεδίου. Μην επανέρχεστε, λοιπόν, και εσείς σε θέμα του Κανονισμού.
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, στην τοποθέτησή μου υπήρξα σαφής. 'Ηδη συζητάμε ένα νομοσχέδιο το οποίο κανένας δεν ξέρει πού ξεκινάει και πού τελειώνει. Μαζί με το νομοσχέδιο έχει έρθει ένα πλήθος τροπολογιών που αφορούν σε θέματα του Υπουργείου και όχι μόνο.
Στη συζήτηση που υπήρξε στο Τμήμα με τον Πρόεδρο της Βουλής, ο Πρόεδρος της Βουλής με παρέμβασή του δέχθηκε ότι τροπολογίες που δεν σχετίζονται με το σχέδιο νόμου θα συζητηθούν ξεχωριστά. Και μάλιστα η τροπολογία που σχετίζεται με τους υπαλλήλους του Υπουργείου Δημοσίας Τάξεως που θα φυλάσσουν τα σύνορα δέχθηκε και ο Υπουργός ότι θα συζητηθεί μεμονωμένα και την παρέπεμψε στην αρμόδια επιτροπή της Βουλής.
Θα ήθελα, λοιπόν, να παρακαλέσω τον κύριο Υπουργό η τροπολογία που μοιράστηκε προηγουμένως να ακολουθήσει την ίδια πορεία, γιατί δεν είναι δυνατόν μέχρι την τελευταία ώρα να έρχονται τροπολογίες. Μετά θα μιλάμε για "νύχτα του Αγίου Βαρθολομαίου", όπου κάθε Υπουργός θα φέρνει στην Αίθουσα αυτή ό,τι θέλει.
ΠΡΟΕΔΡΕΥΩΝ (Κωνσταντίνος Γείτονας): Οι τροπολογίες που έχουν κατατεθεί είναι πέντε. Θα γίνει συζήτηση των τροπολογιών αύριο. Συνεχίστε τώρα, κύριε Βουλγαράκη, επί των άρθρων.
ΓΕΩΡΓΙΟΣ ΒΟΥΛΓΑΡΑΚΗΣ: Εγώ αντιλαμβάνομαι την αγωνία σας να υπερσασπιστείτε την Κυβέρνηση. Ο ρόλος όμως του προεδρεύοντος δεν είναι αυτός.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Βουλγαράκη, δεν χρειάζεται τη δική μου υπεράσπιση η Κυβέρνηση και δεν είμαι εδώ γι' αυτό και το ξέρετε.
ΓΕΩΡΓΙΟΣ ΒΟΥΛΓΑΡΑΚΗΣ: Τότε προστατέψτε...
ΠΡΟΕΔΡΕΥΩΝ (Κωνσταντίνος Γείτονας): Οφείλω, όμως, να προστατεύσω όλη τη διαδικασία με βάση τον Κανονισμό.
ΓΕΩΡΓΙΟΣ ΒΟΥΛΓΑΡΑΚΗΣ: Θα ήθελα τότε να σας ζητήσω να συνεννοηθείτε με τον Πρόεδρο της Βουλής, διότι ακυρώνετε την απόφασή του. Να μας πείτε εάν ο Πρόεδρος της Βουλής έχει αλλάξει γνώμη, οπότε και εμείς να το γνωρίζουμε.
ΠΡΟΕΔΡΕΥΩΝ (Κωνσταντίνος Γείτονας): Αυτά να τα πείτε στις τροπολογίες, οι οποίες θα συζητηθούν αύριο. Παρακαλώ, μην επανέρχεστε.  
ΓΕΩΡΓΙΟΣ ΒΟΥΛΓΑΡΑΚΗΣ: Θα ήθελα παρ όλ' αυτά να σας παρακαλέσω να συνεννοηθείτε και με τον Πρόεδρο της Βουλής και να δοθεί μία εξήγηση στο Τμήμα, εάν πρόκειται να έχουμε τροπολογίες τέτοιου είδους και μέχρι πότε.  'Οσον αφορά, κύριε Πρόεδρε, στην ενότητα των άρθρων την οποία συζητάμε. 'Εγιναν πράγματι κάποιες τοποθετήσεις εκ μέρους των συναδέλφων, πολλές εκ των οποίων ήταν ουδιώδεις. Νομίζω, λοιπόν, ότι θα είναι χρήσιμο στον κύριο Υπουργό να λάβει υπόψη του τις επισημάνσεις αυτές, ειδικά σε ό,τι σχετίζεται με τη Ρυθμιστική Αρχή Ενέργειας, όπως επίσης και με τη συνολικότερη ρύθμιση που αφορά στα λατομεία.
Νομίζω ότι αναδείχθηκε το ζήτημα αυτό, όπως άλλωστε πολλές φορές στο παρελθόν είχε επισημανθεί από συναδέλφους. Αυτό το οποίο πρέπει επιτέλους να γίνει είναι μία οριστική διευθέτηση του θέματος. Δεν είναι δυνατόν να εκκρεμεί το ζήτημα αυτό, το οποίο έρχεται και επανέρχεται με την ευκαιρία ερωτήσεων, επερωτήσεων ή άλλων κοινοβουλευτικών διαδικασιών και παρόλα ταύτα το μόνο το οποίο υπάρχει όλα αυτά τα χρόνια είναι δηλώσεις αρμοδίων κάθε φορά υπουργών ότι το θέμα θα ρυθμιστεί ή πρόκειται να ρυθμιστεί κ.ο.κ.
Βεβαίως να υπενθυμίσω στον κύριο Υπουργό ότι υπάρχει ένα πλούσιο πλέγμα διατάξεων αρμοδιότητος ΥΠΕΧΩΔΕ κατά κανόνα, όπως επίσης και ένα πλούσιο πλέγμα κανονιστικών ρυθμίσεων από τον Οργανισμό Αθήνας, που προβλέπουν αποκαταστάσεις ανενεργών λατομείων κ.λπ. Μάλιστα όταν ο ομιλών ήταν στο Υπουργείο Περιβάλλοντος είχε πρωτοστατήσει στην ανάπλαση τριών τεσσάρων ανενεργών λατομείων.
Διατάξεις υπάρχουν, κάποιες τουλάχιστον από αυτές. Το ζήτημα είναι: Υπάρχει η διαδικασία της επιβολής, της ενεργοποίησης και της εφαρμογής των διατάξεων αυτών; Αυτό είναι που πρέπει να αναλογιστεί η Κυβέρνηση. Και φυσικά το θέμα που τίθεται είναι η τακτοποίηση του ζητήματος των νομίμων, παρανόμων λατομείων κ.ο.κ.
Είναι βεβαίως θετικό το γεγονός ότι η Επιστημονική Υπηρεσία της Βουλής με την αξιολογική της κρίση βοήθησε στο να προστατευθεί ένα νομικό κείμενο από την αντισυνταγματικότητα και να μην έχουμε τις διαδικασίες τις οποίες ενδεχομένως θα είχαμε, εάν κάποιος που θα είχε έννομο συμφέρον προσέφευγε. Πστεύω ότι ορθώς έγινε αυτή η διόρθωση από τον Υπουργό.
Επ' ευκαιρία της συζητήσεως αυτής θα ήθελα κλείνοντας να κάνω μία παρατήρηση που αφορά στο άρθρο 8. Βεβαίως πρόκειται για μία εναρμόνιση της κοινοτικής νομοθεσίας. Θέλω να εκμεταλλευτώ την ευκαιρία και να ζητήσω από τον κύριο Υπουργό να ενημερώσει το Τμήμα σχετικά με τον διαγωνισμό της ΕΠΑ Αττικής.
Είναι γνωστό ότι ο προηγούμενος διαγωνισμός δεν τελεσφόρησε και ακυρώθηκε. Και δεν τελεσφόρησε γιατί οι διαδικασίες οι οποίες έγιναν δεν οδήγησαν σε κανένα αποτέλεσμα. Υπάρχουν, λοιπόν, πολύ μεγάλες καθυστερήσεις. Θέλω επί τη ευκαιρία να ενημερώσει ο κύριος Υπουργός το Τμήμα -αν φυσικά έχει ενημέρωση- τι ακριβώς περιμένει από τη νέα διαδικασία, δοθέντος ότι οι όροι δεν έχουν αλλάξει από τον προηγούμενο διαγωνισμό, οι εταιρείες οι οποίες συμμετέχουν είναι ακριβώς οι ίδιες και κατά πάσα πιθανότητα θα κινηθούν στα ίδια όρια των προηγούμενων διαδικασιών. Επειδή οι διαδικασίες είναι δεδομένες -απ' όσο έχω υπόψη μου- και επειδή επείγει να δοθεί μία λύση στο θέμα αυτό, θέλω να παρακαλέσω τον κύριο Υπουργό να ενημερώσει το Τμήμα, αν έχει κάτι καινούριο να πει.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Με την ευκαιρία που παίρνω το λόγο, θα ήθελα να αναφερθώ και στο σημείο της τροπολογίας.
Η τροπολογία η οποία διενεμήθη αφορά ένα αυτονόητο ζήτημα, να μπορούν να καταβάλλονται οι συντάξεις του ΙΚΑ με το σύστημα ΔΙΑΣ. Νομίζω ότι είναι μία τεχνική λεπτομέρεια και τίποτα περισσότερο, η οποία θα ανακουφίσει εκατοντάδες χιλιάδες συνταξιούχους και δεν θα χρειασθεί νομίζω πάνω από μερικά λεπτά αυτονόητης συζήτησης.
'Οσον αφορά τώρα τα άλλα θέματα, τα οποία ελέχθησαν προηγουμένως, ο κ. Πιπεργιάς ανέφερε το θέμα της ΔΕΗ και είπε ότι τινάχτηκε στον αέρα η υποδομή και η διαδικασία. Θα μου επιτρέψετε να δώσω μία πληρέστερη και ακριβέστερη εικόνα της πραγματικότητας.
Είναι αλήθεια ότι φέτος η ΔΕΗ αντιμετώπισε πρωτοφανή επίπεδα αύξησης της ζήτησης, τέτοια τα οποία δεν είχαν παρατηρηθεί στο παρελθόν και δεν είχαν προβλεφθεί μέσα από μία φυσιολογική εξέλιξη των φορτίων, όπως παρουσιαζόταν την προηγούμενη φορά. Σημειώθηκαν όμως και άλλα. Παρά την πολύ μεγάλη αύξηση της ζήτησης, ούτε μια στιγμή δεν υπήρξε θέμα παροχής ισχύος. Ο μεγάλος φόβος του παρελθόντος εάν η εγκατεστημένη ισχύς της ΔΕΗ είναι σε θέση να ανταποκριθεί στη ζήτηση, αυτός δεν επαληθεύτηκε, διότι η ΔΕΗ με το επενδυτικό πρόγραμμα το οποίο είχε ακολουθήσει τα προηγούμενα χρόνια, ήταν σε θέση να καλύψει όλη την απαιτούμενη ισχύ. Σημειώθηκαν βεβαίως βλάβες αρκετές και σημαντικές στο τμήμα της διανομής σαν αποτέλεσμα της υπεραυξημένης ζήτησης και σαν αποτέλεσμα της χαμηλής ικανότητας μεταφοράς ισχύος στο τελικό στάδιο της διανομής.
'Ομως υπάρχουν εξηγήσεις για όλα αυτά τα πράγματα. Οι εξηγήσεις βεβαίως δεν αίρουν το φαινόμενο ότι ταλαιπωρήθηκαν πολίτες και οικογένειες. Αυτό είναι δεδομένο. Θα μπορούσαν όμως να είχαν αποφευχθεί τα περισσότερα από αυτά, εάν είχε προχωρήσει εγκαίρως το Κέντρο Υψηλής Τάσεως στο Μαρούσι για παράδειγμα, τότε σχεδόν τα περισσότερα τμήματα τα οποία απεκόπησαν από τη διανομή την Τετάρτη που είχε σημειωθεί ο μεγάλος καύσων, θα είχε αποφευχθεί.
Και εδώ θα πρέπει να αναγνωρίσει κανείς ότι πολλές φορές η κακώς εννοούμενη προσπάθεια να φύγει μία εγκατάσταση διανομής ηλεκτρικού ρεύματος από μία περιοχή, επιφέρει πλήγματα αξιοπιστίας τα οποία τελικώς επηρεάζουν την ευημερία του ίδιου του πολίτη της περιοχής. Βεβαίως αυτό το θέμα ελύθη με την πρόσφατη απόφαση του Συμβουλίου της Επικρατείας που ανοίγει πλέον το δρόμο στην κατασκευή του Κέντρου Υψηλής Τάσεως στο Μαρούσι και νομίζω ότι τέτοια προβλήματα στη διανομή που σημειώθηκαν σε σημαντικό αριθμό πελατών αλλά σε ορισμένες περιοχές, νομίζω ότι δεν θα επαναληφθούν.
Επίσης, νομίζω ότι θα πρέπει να αναγνωρίσουμε και είμαι βέβαιος ότι συμφωνεί και ο κ. Πιπεργιάς σ' αυτό, ότι παρά τις πολλές διακοπές που σημειώθηκαν λόγω της τοπικής υπερφορτώσεως των καλωδίων τα συνεργεία της ΔΕΗ βρίσκονταν σε μια πρωτοφανή ετοιμότητα και στην Αθήνα και ενισχύσεις υπήρξαν από άλλες περιοχές της χώρας και προσπάθησαν να ανταποκριθούν όσο γινόταν πιο γρήγορα και όσο γινόταν σε μεγαλύτερη έκταση.
Αναφέρθηκε προηγουμένως το θέμα πάλι της προτεραιότητας. Πιστεύω ότι αυτό το θέμα επί της ουσίας ελύθη με την απάντηση την οποία έδωσα διότι ουσιαστικά συνιστά κίνητρο μετεγκατάστασης των ήδη κατεχόντων άδεια λατομικής δραστηριότητας. Ούτως ή άλλως, αυτοί θα είναι που θα συμμετέχουν στο διαγωνισμό. Εάν αυτό δημιουργεί την οποιαδήποτε παρεξήγηση, νομίζω ότι μπορούμε να συμφωνήσουμε να απαλειφθεί η φράση "κατά προτεραιότητα" ώστε να μην υπάρχει μία αίσθηση παραβιάσεως κάποιου νόμου ή κάποιας διαδικασίας. Κατά συνέπεια στο άρθρο 7 παράγραφος 1 εδάφιο α' μετά τη λέξη "μισθώσουν", η φράση "κατά προτεραιότητα" απαλείφεται.
Τέλος θα ήθελα να  κάνω ορισμένα σχόλια στο θέμα του φυσικού αερίου Αθηνών που έθεσε ο κ. Βουλγαράκης. Κατ' αρχήν, ο διαγωνισμός δεν απέτυχε.           Δεν ήταν τελέσφορος όμως για λόγους οι οποίοι ευνόησαν και πολύ καλά έκαναν τις παροχές φυσικού αερίου στις άλλες δύο πόλεις στην περιοχή της Θεσσαλίας και στη Θεσσαλονίκη.
Επειδή υπήρχε ένας όρος ότι δεν μπορεί να είναι η ίδια εταιρία, αυτή που θα πάρει το διαγωνισμό και στις τρεις πόλεις και επειδή τα τμήματα υπήρξαν πολύ μεγάλα και ικανοποιητικά για τη Θεσσαλονίκη και τη Θεσσαλία, εκηρύχθη ο διαγωνισμός ατελέσφορος. Διαπιστώθηκε, όμως, ότι υπάρχει ενδιαφέρον. Χωρίς να αλλάξουν οι όροι, χωρίς να αλλάξουν οι προδιαγραφές, χωρίς να αλλάξει η σύσταση της επιτροπής προχωρήσαμε στην επανάληψη του διαγωνισμού και έχουν κινηθεί ταχύτατα οι διαδικασίες προεπιλογής. Νομίζω ότι το αργότερο μέχρι αύριο -δεν αποκλείεται και σήμερα αργά- θα έχει γίνει σαφές το αποτέλεσμα της προεπιλογής που έχει γίνει.
Ο αριθμός των επιχειρήσεων, που έδειξε ενδιαφέρον, είναι πολύ σημαντικός και πιστεύω ότι ο διαγωνισμός αυτός και υπό το πνεύμα των προσφορών που έγιναν στην προηγούμενη φάση του διαγωνισμού θα είναι δυνατόν να είναι τελέσφορος αυτήν τη φορά και πολύ σύντομα να ξεκινήσει η διαδικασία εφοδιασμού της πόλεως των Αθηνών με φυσικό αέριο.
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): 'Οσοι συνάδελφοι θέλουν να δευτερολογήσουν, πρέπει να εγγραφούν με την κάρτα τους, ακόμη και οι εισηγητές. Μόνο οι Κοινοβουλευτικοί Εκπρόσωποι δεν χρειάζεται να εγγραφούν.
Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Υπουργέ, πράγματι το προσωπικό της ΔΕΗ ήταν σε ετοιμότητα και ανταποκρίθηκε αμέσως, γι' αυτό κιόλας δεν είχαμε παρατεταμένο χρόνο των διακοπών. Πράγματι, είναι πολύ σωστή η παρατήρησή σας και συμφωνώ απολύτως.
Επεσήμανα το μεγάλο πρόβλημα των δικτύων της ΔΕΗ. Πράγματι δεν είχαμε πρόβλημα ισχύος, ενδεχόμενα όμως, εάν έχουμε τέτοιες ραγδαίες αυξήσεις στην κατανάλωση και μάλιστα σε ειδικές περιόδους να έχουμε πρόβλημα ισχύος τα προσεχή χρόνια.
Επίσης, έθεσα ακόμη ένα ζήτημα, το οποίο αφορά το δίκτυο της μεταφοράς. Είναι ένα ζήτημα, που θα πρέπει να το δείτε, κύριε Υπουργέ. Θα πρέπει να επιταχυνθούν οι διαδικασίες, γιατί πολύ φοβάμαι ότι η εμπλοκή που παρουσιάστηκε -είπατε τώρα στο Μαρούσι, προηγούμενα είχε παρουσιαστεί στο Κρυονέρι και τώρα παρουσιάζεται στο ΚΥΤ της Αργυρούπολης-Ηλιούποληςμπορεί να δημιουργήσει πολύ μεγάλα προβλήματα στην ομαλή τροφοδότηση της πρωτεύσουσας στο μέλλον. Είναι, λοιπόν, ένα ζήτημα που θα πρέπει να το δείτε.
Επίσης, με την ευκαιρία της δευτερολογίας, θα ήθελα να πω ότι υπάρχουν πολλά ζητήματα με την επικείμενη απελευθέρωση της αγοράς του φυσικού αερίου, δεν είναι όμως ζητήματα που μπορούν να κουβεντιαστούν στα πλαίσια αυτής της ρύθμισης που έρχεται στο νομοσχέδιο. Είναι ζητήματα που αφορούν την προστασία της ΔΕΠΑ. Πολύ φοβάμαι ότι υπάρχουν κινήσεις υπονόμευσης και ναρκοθέτησης της.
Πολύ φοβάμαι, κύριε Υπουργέ, ότι παράκαμψη του δικτύου της ΔΕΠΑ και τροφοδότηση σταθμών παραγωγής με αγωγό που θα φτιαχτεί απευθείας από το βουλγαρικό δίκτυο, ενδεχόμενα θα τινάξει στον αέρα και την ανταγωνιστικότητα της ΔΕΗ, αλλά και τη ΔΕΠΑ.
Είναι, λοιπόν, ζητήματα τα οποία χρειάζεται να αντιμετωπιστούν και στα πλαίσια του μακροχρόνιου ενεργειακού σχεδιασμού. Επίσης θα πρέπει να υπάρχει και προστασία της ΔΕΠΑ από κινδύνους που ελοχεύουν. Διαφορετικά, πολύ φοβάμαι ότι θα υπάρχει κατάρρευση ολόκληρου του συστήματος και σε αυτήν την περίπτωση μπορεί να έχουμε μία ΔΕΗ μη ανταγωνιστική και αντίστοιχα μία προβληματική ΔΕΠΑ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Βλάχος έχει το λόγο.
ΓΕΩΡΓΙΟΣ ΒΛΑΧΟΣ: Κύριε Υπουργέ, μιλήσατε για την απάλειψη της "κατά προτεραιότητα", αλλά εγώ επεσήμανα στην πρωτολογία μου ότι τουλάχιστον για το Νομό Αττικής δεν είναι ξεκάθαρες οι περιοχές, οι οποίες ονομάζονται λατομικές. Λειτουργούν λατομεία σε περιοχές, που δεν είναι προσδιορισμένες. 'Αρα, η αναγκαιότητα στο Νομό Αττικής είναι πολύ μεγαλύτερη απ' ό,τι σε όλη την Ελλάδα, φαντάζομαι. Η κωδικοποίηση που λέτε μέχρι το Σεπτέμβριο ή δεν ξέρω πότε...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μέχρι το τέλος του έτους.
ΓΕΩΡΓΙΟΣ ΒΛΑΧΟΣ: Μέχρι το τέλος του έτους. Ακόμα χειρότερα. Καθυστερούμε πάρα πολύ.
Επίσης, μπαίνει ακόμα ένα ζήτημα. Μιλάτε για συμμετοχή σε δημοπρασίες. Ποιων λατομείων; Αναγνωρισμένες λατομικές περιοχές, σας είπα ότι είναι μία στη Μάνδρα και μία στον Ασπρόπυργο. Τίποτε άλλο.
Μιλάμε μόνο γι'αυτές; Εκεί κατά σύμπτωση λειτουργούν συγκεκριμένες λατομικές επιχειρήσεις. Μήπως είναι μια αδικία; Δεύτερον, θα μπορούσαν και πρέπει κάποιες λατομικές επιχειρήσεις να αποδίδουν κάποια χρήματα στους δήμους. Απ'όσο ξέρω στο Δήμο Ασπροπύργου δεν αποδίδονται αυτά τα χρήματα. Τα παίρνει η περιφέρεια και ενώ έπρεπε το 50% να πηγαίνει στο δήμο και το 50% για έργα, δεν φθάνουν στο δήμο. 'Εχω διαμαρτυρία, αν θέλετε, να σας δώσω του Δήμου Ασπροπύργου.
(Στο σημείο αυτό ο Βουλευτής κ. Γεώργιος Βλάχος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Επίσης, θα πρέπει να σας πω για την αποκατάσταση ότι μέχρι σήμερα δεν ενδιαφέρεται κανείς. Δεν δίνουμε τη δυνατότητα για αποκατάσταση. Δεν ελέγχεται.
Υπάρχει αυτήν την ώρα ένα ανενεργό λατομείο διακόσια μέτρα από τη λεωφόρο Λαυρίου, στο ύψος των Γλυκών Νερών, που απ'ό,τι μαθαίνουμε αυτές τις μέρες θα γίνει τόπος παραγωγής ασφαλτοτάπητα. Και το πλησιέστερο σπίτι απ'αυτό το ανενεργό λατομείο είναι τριάντα πέντε μέτρα.  Ποιον πάμε να ωφελήσουμε; Και πριν απομακρύνουν τις επιχειρήσεις τους αυτοί οι λατόμοι δεν θα πρέπει να αποκαταστήσουν το περιβάλλον; Δεν πρέπει να παρακολουθήσουμε αυτή τη διαδικασία; Δεν πρέπει να τους υποχρεώσουμε πριν τη μετεγκατάστασή τους σε λατομικές περιοχές που θα προσδιορίσετε να αποκαταστήσουν το περιβάλλον; Πολύ φοβούμαι ότι όσο αφήνετε το θέμα σε εκκρεμότητα, θα δικαιώσουμε το δημοσίευμα κάποιας εφημερίδας που έχω στα χέρια μου που μιλάει για εισαγωγή λιβυκής άμμου λόγω έλλειψης αδρανών.  Αυτή, όπως είπα και στην πρωτολογία μου, νομίζω ότι είναι μεγάλη ευθύνη που σας αναγκάζει το συντομότερο δυνατό να κωδικοποιήσετε το όλο θέμα. Ευχαριστώ πολύ.  ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Παπαθανασίου, έχετε το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Κύριε Υπουργέ, στο άρθρο 7 για τα λατομεία, μου φαίνεται ότι βεβαίως και οι δύο διατυπώσεις "κατά προτεραιότητα" και "να συμμετέχουν μόνο" είναι πλεονασμός. Αλλά μου φαίνεται ότι διαγράψατε τη λάθος διατύπωση. Η επιμονή μας δεν έχει κανέναν άλλο σκοπό παρά μόνο να διαφυλάξουμε ότι πράγματι μετά από ένα ή δυο χρόνια κάποιο άλλο Συμβούλιο Επικρατείας δεν θα ξαναφέρει τη διάταξη ως αντισυνταγματική.
Για να είμαστε απολύτως ξεκάθαροι, είναι εποικοδομητική η διάθεση μας.  Αυτή τη στιγμή, αυτό το οποίο τίθεται εν αμφιβόλω είναι το κατά πόσο έχετε δικαίωμα να κάνετε μια δημοπρασία στην οποία να συμμετέχουν οι συγκεκριμένοι άνθρωποι και μόνο. Θα μπορούσαν αυτοί να συμμετέχουν έχοντες μια προτεραιότητα στη διαδικασία. 'Αρα, η επιμονή μας σ'αυτό είναι, επαναλαμβάνω, για να διαφυλάξουμε ότι η συγκεκριμένη ρύθμιση που γίνεται για τους λόγους που είπατε πραγματικά θα αντέξει.
Δείτε το, διότι νομίζω ότι μπορείτε να εξασφαλίσετε αυτό κατά προτεραιότητα, αλλά όχι με αποκλειστικότητα. Αυτό είναι το οποίο ενδεχομένως να τεθεί σε αμφισβήτηση.
'Οσον αφορά τη δεύτερη παρατήρηση, πρόκειται μάλλον για διευκρίνιση.  Είπατε να διαγράψετε το "και χωρίς να έχουν δικαίωμα επί των εξορυχθησομένων αδρανών υλικών". Αυτό στην πράξη δεν σημαίνει ότι τελικώς είτε αυτοί οι οποίοι θα συμμετάσχουν στη δημοπρασία και θα πάρουν ένα λατομείο εντός λατομικής περιοχής θα έχουν δικαίωμα να αποκαθιστούν το παλιό λατομείο έχοντας και δικαίωμα στα υλικά....
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Εχουν υποχρέωση.
ΙΩΑΝΝΗΣ ΠΑΠΑΘΑΝΑΣΙΟΥ: ...αλλά συγχρόνως δεν σημαίνει ότι και αυτοί οι οποίοι δεν θα πάρουν λατομείο θα συνεχίσουν να λειτουργούν εκεί έχοντας δικαίωμα στα υλικά; Λάθος το καταλαβαίνω; Το ξαναλέω. 'Εχουμε δυο κατηγορίες. Αυτό δεν σημαίνει ότι στην ουσία εξομοιώνονται και αυτοί, οι οποίοι θα πάρουν λατομείο μέσα στη λατομική περιοχή και ταυτόχρονα θα αποκαθιστούν το περιβάλλον στο άλλο, έχοντας δικαίωμα στα υλικά; Δηλαδή σε δύο λατομεία θα έχουν δικαίωμα στα υλικά στο καινούριο και στο παλιό, ενώ αυτοί που δεν θα πάρουν, θα έχουν την υποχρέωση αποκατάστασης έχοντας δικαίωμα στα υλικά; Νομίζω ότι θα βρεθούμε να έχουμε δυο κατηγορίες. Θα υπάρχουν άνθρωποι που θα έχουν λατομείο εντός ζώνης, με ασφαλές δικαίωμα, εντός ζώνης, στα υλικά και συγχρόνως  και  σ'εκείνο το άλλο στο οποίο έχουν υποχρέωση να το αποκαθιστούν, να έχουν και εκεί δικαίωμα στα υλικά. 'Η κάνω λάθος;  
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Νομίζω ότι κάνετε ένα μικρό λάθος. Αν μου επιτρέπετε να διευκρινίσω. 'Εχουν δικαίωμα επί των υλικών, μόνο εφόσον προβαίνουν σε εργασίες αποκατάστασης, όπου και να γίνεται αυτή η αποκατάσταση. Τίποτε άλλο. Και αυτό είναι σύμφωνα και με τη λογική που αναπτύχθηκε εδώ ως ένα επιπλέον κίνητρο ταχείας αποκατάστασης.
ΙΩΑΝΝΗΣ ΠΑΠΑΘΑΝΑΣΙΟΥ: Μάλιστα.
'Αρα, αυτό ισχύει και γι'αυτούς που παίρνουν καινούριο λατομείο και για τους άλλους. Ευχαριστώ πολύ για τη διευκρίνισή σας.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Kύριε Πρόεδρε, δύο λόγια θέλω να πω μονάχα.
Κατ' αρχάς για τη σμύριδα, αν κατάλαβα ο κύριος Υπουργός είπε ότι είναι αυτονόητο, ότι το θέμα του πλαφόν στην τιμή, σε μία δημοπρασία ο ίδιος και το Υπουργείο του, θα το εξασφαλίσει.
Αυτή η απάντηση νομίζω ότι δεν καλύπτει τουλάχιστον νομοθετικά τη σμύριδα. Και αυτό για τον εξής απλό λόγο: Πώς είναι δυνατόν σε μία δημοπρασία, εάν δεν έχετε δεσμευθεί εκ των προτέρων ότι δεν θα πουλήσετε όσο-όσο, να μην καταλήξει αυτό αύριο ως μία χαριστική πράξη προς κάποιους; Και το θέμα είναι το εξής: Εάν γίνει μια τέτοια δημοπρασία και οι όροι της είναι τόσο εξευτελιστικοί, πολύ φοβάμαι ότι η σμύριδα θα ακολουθεί κατά κανόνα την πεπατημένη και ο άλλος θα περιμένει την επόμενη πλέον δημοπρασία με την ίδια εξευτελιστική τιμή.
Λοιπόν, καλό θα ήταν να υπάρξει ένα κατώτατο πλαφόν και στην τιμή ή μία δέσμευση τουλάχιστον επ' αυτού και στο νόμο.
Το δεύτερο θέμα που θέλω να σχολιάσω είναι για την Ρυθμιστική Αρχή Ενέργειας. Εδώ είτε θέλουμε ανεξάρτητες αρχές, οπότε τις καθιστούμε πραγματικά ανεξάρτητες αρχές και τους δίνουμε και αρμοδιότητες είτε δεν τις χρειαζόμαστε και απλώς τις δημιουργούμε ως φύλλο συκής. Τις διορίζουμε και τις αποψιλώνουμε από αρμοδιότητες. Η ΡΑΕ δεν έχει αρμοδιότητες. 'Ηδη έχουν ζητηθεί -απ' όσο έχει γραφτεί στον Τύπο, δεν ξέρω αν είναι σωστό, μπορεί να το επιβεβαιώσει ή να το διαψεύσει ο κύριος Υπουργός- άδειες ηλεκτροπαραγωγής και μάλιστα αν κατάλαβα καλά απ' αυτό που είπε ο κ. Πιπεργιάς, και για εισαγωγή φυσικού αερίου με παράκαμψη του δικτύου της ΔΕΠΑ.
Δεν ξέρω, αλλά αν κάτι τέτοιο συμβαίνει, αυτό είναι και παράνομο, αλλά θα είναι και σκανδαλώδες για το μέλλον της ΔΕΠΑ.
Λοιπόν, θα ήθελα και επ' αυτού να υπάρξουν κάποιες διευκρινίσεις από την πλευρά του κυρίου Υπουργού.
ΠΡΟΕΔΡΕΥΩΝ (Κωνσταντίνος Βρεττός): Δεν βλέπω να υπάρχει άλλος ομιλητής.
Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Πρόεδρε, θέλω να πω κάτι σχετικά με τη σμύριδα, διότι δεν θέλω να δημιουργούνται λανθασμένες εντυπώσεις.
Το θέμα της σμύριδας, κυρίες και κύριοι συνάδελφοι, είναι ένα θέμα το οποίο δεν σχετίζεται με τα δεδομένα μιας οικονομικής εκμετάλλευσης.  Πρέπει να ξέρουμε γιατί συζητάμε.
Το θέμα της σμύριδας είναι μία δραστηριότητα η οποία δεν μπορεί να κριθεί με όρους αγοράς. Μπορεί να κριθεί με όρους ιστορίας, μπορεί να κριθεί με όρους κοινωνικής πολιτικής, αλλά δεν κρίνεται με όρους αγοράς. Και γιατί δεν κρίνεται με όρους αγοράς; Διότι δεν υπάρχει καμία ουσιαστική ζήτηση για τη σμύριδα. Απλώς συνεχίζουμε -και ελπίζω να είναι η τελευταία περίοδος που το κάνουμε αυτό, διότι υπάρχει μία λύση- μία σκηνοθεσία οικονομικής δραστηριότητας. Επειδή κάποτε έβγαινε η σμύριδα, η οποία είχε μια ζήτηση στην οικονομία και επειδή θεωρήθηκε ότι είναι ένα ορυκτό συνδεδεμένο και με συμβολικό και με οικονομικό τρόπο με την ιστορία του νησιού αναγομένη στη βυζαντική περίοδο, συνεχίζεται αυτό.  Λοιπόν, στο τρίτο Κοινοτικό Πλαίσιο Στήριξης, όπως είχα τη δυνατότητα να σας πληροφορήσω, θα γίνει μία μελέτη για την οριστική αντιμετώπιση του θέματος και θα επιχειρήσουμε να βρούμε κάποιους άλλους τρόπους αξιοποίησης. Η σμύριδα παλιά ήταν ένα πολύτιμο υλικό αντιολισθητικό, αλλά έχει υπερφαλαγγιστεί σήμερα από άλλα υλικά, τα οποία είναι καλύτερα και φθηνότερα.
Λοιπόν, εμείς για να μην δημιουργηθεί ένα θέμα υποαπασχόλησης, ανεργίας κλπ. συνεχίζουμε να σκηνοθετούμε αυτήν την οικονομική δραστηριότητα και, επειδή συσσωρεύονται τεράστιες ποσότητες, κάποτε πρέπει να γίνουν ορισμένες εκποιήσεις. Δεν θα είχε κανένα νόημα θα βάλουμε ελάχιστες τιμές. Το κόστος έχει τριπλασιαστεί τα τελευταία δέκα χρόνια και η τιμή, η οποία ουσιαστικά είναι εικονική τιμή, παραμένει στα ίδια επίπεδα.
Λοιπόν, θέλω να υπάρχει μία σαφής αντίληψη του πώς ρυθμίζουμε και γιατί ρυθμίζουμε το θέμα αυτό. Δεν γίνεται με όρους οικονομικής δραστηριότητας. Νομίζω ότι θα πρέπει να δώσουμε μία οριστική λύση στο θέμα. Θα μας επιτρέψετε να μελετήσουμε αυτό το ζήτημα στο Υπουργείο Ανάπτυξης, αλλά δεν νομίζω ότι αντέχει πάρα πολύ να κρίνουμε είτε τις ρυθμίσεις αυτές είτε άλλες ρυθμίσεις με κριτήρια οικονομικής αποτελεσματικότητας. Είναι σαφές ότι δεν πρόκειται περί αυτού.
Μέσα σε αυτές τις διατάξεις είναι να αποζημιωθούν αυτοί οι οποίοι το παράγουν ή αυτοί οι οποίοι εξουσιοδοτούν άλλους να το παράγουν, διότι έχουμε και τέτοια φαινόμενα, τα οποία οδηγούν στο άλλο φαινόμενο σε μία έμμεση ουσιαστικά κοινωνική επιδότηση. Θα πρέπει να πουλήσουμε αυτούς τους τόνους που έχουν μαζευτεί και που δεν υπάρχει ζήτηση γι'αυτούς. 'Αρα, θα πρέπει να υπάρξουν κάποιοι προνομιακοί όροι και κάποια κίνητρα για τον αγοραστή για να τους πάρει. Μετά θα πρέπει να σκεφθούμε με σοβαρότητα και με συστηματικότητα την οριστική αντιμετώπιση του θέματος. Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Η κ. Παπακώστα-Σιδηροπούλου έχει το λόγο.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κυρίες και κύριοι συνάδελφοι, ο κύριος Υπουργός εξακολουθεί να επιμένει στο θέμα του άρθρου 7 για τις μισθώσεις λατομείων αδρανών υλικών με μία αν θέλετε επιμονή, η οποία ουσιαστικά δεν έχει γίνει αντιληπτή φαντάζομαι από την πλευρά του, σε σχέση με το θέμα της επικείμενης αντισυνταγματικότητας, η οποία μπορεί να προκύψει όσον αφορά το θέμα του περιορισμού εκείνων οι οποίοι θα συμμετέχουν στην εκμετάλλευση, αποκλειστικά και περιοριστικά σ' αυτούς που είναι ήδη εκμεταλλευτές λατομείων. Αφού ο οποιοσδήποτε τρίτος, ο οποίος έχει έννομο συμφέρον να το κάνει και επιχειρήσει να συμμετέχει, εάν τελικά δει ότι αποκλείεται, έχει τη δυνατότητα να προσφύγει και τότε στην περίπτωση αυτή, κύριε Υπουργέ, θα κληθούμε και πάλι να νομοθετήσουμε για πολύ χειρότερα και θα είναι τα επίχειρα, οι συνέπειες της εμμονής σας σε κάτι το οποίο ενδεχομένως δεν αντιλαμβάνεσθε τώρα.  'Ερχεσθε και επικαλείσθε στην ελληνική Βουλή το αντικείμενο του συγκεκριμένου άρθρου -γι' αυτό το συζητούμε σήμερα, είναι ακριβώς αυτό το ζήτημα- ότι θέλετε να το επιλύσετε. Και με τη στάση σας και την τοποθέτησή σας προηγουμένως επιχειρείτε ακριβώς το αντίθετο. Εάν πραγματικά δεν υπάρχει άλλου είδους σκοπιμότητα, δεν αντιλαμβανόμαστε, γιατί δεν συμμερίζεσθε αυτήν την ώρα την πρωτοβουλία και την επισήμανση της Νέας Δημοκρατίας και για ποιον λόγο πραγματικά δεν οδηγείσθε προς αυτήν την κατεύθυνση, για να αντιληφθούμε και εμείς τους λόγους. Εν πάση περιπτώσει όταν επικαλείσθε συναίνεση, συναίνεση από την πλευρά μας δεν σημαίνει σε καμία περίπτωση συμμετοχή σε διαδικασίες οι οποίες φωτογραφίζουν. Συναίνεση σημαίνει ότι προσχωρείτε σε δικές μας θέσεις και απόψεις, τις οποίες υιοθετείτε με καθυστέρηση. Αυτό το αποδεχόμαστε, αν θέλετε, το χαιρετίζουμε και το καλωσορίζουμε, για να χρησιμοποιήσω μια δική σας έκφραση. Αυτό όμως δεν σημαίνει, κύριε Υπουργέ, ότι στην προκειμένη περίπτωση έστω και χαμογελαστά θα κληθούμε και πάλι εμείς να νομοθετήσουμε για θέματα, τα οποία εσείς σήμερα δεν έχετε την τόλμη να επιχειρήσετε. Και κάτι τελευταίο, κύριε Πρόεδρε, στην προκειμένη περίπτωση η Νέα Δημοκρατία όταν έρχεται να συγκατανεύσει ή να συναινέσει, έρχεται για να εξυπηρετήσει τα συμφέροντα του ελληνικού λαού και όχι για να επιρρώσει αν θέλετε τις διατάξεις ενός σχεδίου νόμου, το οποίο έρχεται στην ελληνική Βουλή με καθυστέρηση και μάλιστα προς το αντίθετο γι' αυτό αποτέλεσμα. Ευχαριστώ.  ΠΡΟΕΔΡΕΥΩΝ (Κωνσταντίνος Βρεττός): Και εμείς ευχαριστούμε την κ.
Παπακώστα.
Κηρύσσεται περαιωμένη η συζήτηση επί της ενότητας των άρθρων 5 έως 8, τα οποία θα ψηφιστούν ξεχωριστά.
Ερωτάται το Τμήμα: Γίνεται δεκτό το άρθρο 5, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 5 έγινε δεκτό, όπως τροποποιήθηκε από τον κύριο Υπουργό κατά πλειοψηφία.
Ερωτάται το Τμήμα: Γίνεται δεκτό το άρθρο 6, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 6 έγινε δεκτό, όπως τροποποιήθηκε από τον κύριο Υπουργό κατά πλειοψηφία.
Ερωτάται το Τμήμα: Γίνεται δεκτό το άρθρο 7, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΙΩΑΝΝΗΣ ΠΑΠΑΘΑΝΑΣΙΟΥ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 7 έγινε δεκτό, όπως τροποποιήθηκε από τον κύριο Υπουργό κατά πλειοψηφία.
Ερωτάται το Τμήμα: Γίνεται δεκτό το άρθρο 8, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 8 έγινε δεκτό, ως έχει κατά πλειοψηφία.
Εισερχόμαστε στη συζήτηση των άρθρων 9 και 10 του κεφαλαίου Γ'.
Ο εισηγητής του ΠΑΣΟΚ κ. Οικονόμου έχει το λόγο.
ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, κυρίες και κύριοι συνάδελφοι, νομίζω ότι το τρίτο κεφάλαιο του πολυνομοσχεδίου, που αφορά τα ζητήματα τουρισμού και το πώς προχωρά πλέον ο ΕΟΤ, διαμορφώνει, όπως είπα και στην  πρωτολογία μου επί της αρχής, το τελικό σκηνικό στο χώρο του τουρισμού.     Και βέβαια η αναγκαιότητα του κεφαλαίου αυτού και του νομοσχεδίου από την Κυβέρνηση ικανοποιεί την ανάγκη να μπορέσει ο ΕΟΤ -και ο τουρισμός- να αποτελέσει τη βαριά βιομηχανία της χώρας μας, εν όψει μάλιστα και των προκλήσεων που ανοίγονται και των Ολυμπιακών Αγώνων του 2004, και να μην είναι ο τουρισμός μόνο το 20% του ΑΕΠ, αλλά να αποτελέσει ένα πολύ μεγαλύτερο ποσοστό.
Αλλά αυτό όμως δεν θα μπορέσει να γίνει εφόσον δεν μπουν κεφάλαια, δεν μπει τεχνογνωσία και δεν υπάρξει η περιουσία του ΕΟΤ και όλη η υποδομή του δεν δώσει μια πνοή καινούρια προς την πλευρά της ανάπτυξης.
Αυτό που η Κυβέρνηση προσπαθεί και νομίζω ότι έχει μεγάλες πιθανότητες να πετύχει είναι ότι δημιουργεί την ανώνυνη εταιρεία Ελληνικά Τουριστικά Ακίνητα διασφαλίζοντας και ξεκαθαρίζοντας πλήρως ότι η εταιρεία αυτή είναι υπό δημόσιο έλεγχο καθώς τουλάχιστον το 51% του μετοχικού κεφαλαίου ανήκει στο δημόσιο. Και αυτό βέβαια μπορεί να δώσει τη δυνατότητα, ώστε το δημόσιο να ασκεί την πολιτική του, αλλά συγχρόνως δίνει και τη δυνατότητα να εισρεύσουν κεφάλαια, τα οποία είναι απαραίτητα για να μπορέσουν να αναστηθούν μονάδες και επιχειρήσεις του ΕΟΤ που μέχρι τώρα μαράζωναν ή δεν είχαν την επιθυμητή αποτελεσματικότητα, όσον αφορά το στόχο τους.
Βέβαια η εισροή των ιδιωτικών κεφαλαίων που είναι το ζητούμενο μπορεί να δώσει και την προοπτική, όσον αφορά τη μέχρι τώρα κατάσταση και την περιουσία την οποία με σαφήνεια καθορίζει το νομοσχέδιο, κινητή και ακίνητη. 'Ολα αυτά τα οποία έχει σαν περιουσιακά στοιχεία είναι πολύ συγκεκριμένα, κινητά και ακίνητα, καταγράφονται και στο άρθρο  13 παράγραφοι 2 και 3. Προστίθενται βέβαια στις επιχειρηματικές μονάδες πέραν των ξενοδοχειακών μονάδων και οι επιχειρήσεις των καζίνο Πάρνηθας και Κέρκυρας, καθώς και όλες οι άλλες επιχειρήσεις, που αναπτύσσονται στο χώρο του ΕΟΤ. Νομίζω ότι αυτές οι επιχειρήσεις έχοντας και ιδιωτικά κεφάλαια και μπαίνοντας τα "Ελληνικά Τουριστικά Ακίνητα Α.Ε." στο χρηματιστήριο, θα δώσουν μια πολύ δυνατή ώθηση σ' αυτό που λέγεται τουριστική βιομηχανία.
Επειδή έγινε μεγάλη κουβέντα και ακούσαμε πολλούς φόβους ειδικά από την πλευρά της Αριστεράς ότι ξεπουλιέται η περιουσία του ΕΟΤ, ότι υπάρχει κίνδυνος να χαθούν τα σπήλαια, οι ακτές και τα λοιπά, γιατί θα δοθούν σε ιδιώτες, θα ήθελα να τονίσω ότι αυτοί είναι φόβοι που δεν δικαιλογούνται από πουθενά, εφόσον διαβαστεί καλά το νομοσχέδιο. Το 51% όπως είπα είναι η ελάχιστη γραμμή ελέγχου του μετοχικού κεφαλαίου και βέβαια το τι μπορεί να αναπτύξει η "Α.Ε. Ελληνικά Τουριστικά Ακίνητα", σε σχέση με την περιουσία της, είναι πολύ συγκεκριμένο και καταγράφεται και αυτό στο νομοσχέδιο.  Ούτε σπήλαια μπορούν να πουληθούν ούτε ακτές ούτε ο αέρας, που αναπνέεται από τους τουρίστες και παραθεριστές.
Αυτό το οποίο μπορεί να αξιοποιηθεί είναι η επιχειρηματική δράση που υπάρχει σ' αυτούς τους χώρους. Και αυτό είναι καλό προς ανάπτυξη χώρων, οι οποίοι μέχρι στιγμής δεν αποδίδουν τίποτα ιδιαίτερο.
Αυτό όμως, κύριε Πρόεδρε, το οποίο δημιουργεί αυτήν τη στιγμή μια ιδιαίτερη συζήτηση έχει σχέση με την ένταξη σ' αυτήν την "Α.Ε. Τουριστικά Ακίνητα" και της αυτοπροστασίας, η οποία καταργείται από το καζίνο της Πάρνηθας, ξενοδοχεία και τελεφερίκ καθώς και της Κέρκυρας.
Νομίζω ότι η συζήτηση αναπτύσσεται σε σχέση με τα καζίνο και μία μονοδιάστατη αντίληψη ότι τα καζίνο είναι κάτι κακό σε σχέση με το δημόσιο, ενώ ίσως να είναι καλό σε σχέση με τον ιδιωτικό τομέα. Και τέλος πάντων, δεν μπορεί ο γκρουπιέρης να είναι τμηματάρχης Α' και όντως ίσως να μην είναι απαραίτητο να είναι τμηματάρχης Α' και να μην είναι δημόσιος υπάλληλος. Αλλά νομίζω ότι έχει μεγάλη σημασία να είναι ανταγωνιστικές επιχειρήσεις. Και οι ανταγωνιστικές επιχειρήσεις, ειδικά στο καζίνο και στο ξενοδοχείο Πάρνηθας και τελεφερίκ, νομίζω ότι έχουν να κάνει με την αναβάθμιση και του χώρου και των εγκαταστάσεων. Ειδικά στην προοπτική των Ολυμπιακών Αγώνων θα έλεγα ότι θα μπορούσαν να αποτελέσουν ένα σύνολο με το Ολυμπιακό Χωριό, το οποίο να αναπτύξει υψηλού επιπέδου τουρισμό και βέβαια μορφές χειμερινού τουρισμού. Υπ'αυτήν την έννοια, λοιπόν, και εφόσον το ξενοδοχείο και το καζίνο της Πάρνηθας αποτελεί κομμάτι πλέον της "Τουριστικά Ακίνητα", θα είναι στο μέλλον θυγατρική αυτής της εταιρείας.  Νομίζω ότι θα πρέπει να δοθεί μεγάλη έμφαση στο πώς θα μπορέσει να εκσυγχρονισθεί και να αναπτυχθεί αυτός ο χώρος, οι εγκαταστάσεις. Και βέβαια, δεν έχουν αξία μόνο οι τοίχοι και τα μέταλλα και τα άψυχα υλικά, αλλά έχει και το έμψυχο υλικό.
Θα έλεγα προς τον κύριο Υπουργό ότι η συζήτηση, η οποία έχει γίνει μέχρι στιγμής για το πώς διασφαλίζονται τα εργασιακά και ασφαλιστικά δικαιώματα των εργαζομένων στο καζίνο, ξενοδοχεία και τελεφερίκ Πάρνηθας και Κέρκυρας, δεν κατοχυρώνεται πλήρως και υπάρχουν πολλές αμφιβολίες και αγωνίες από την πλευρά των εργαζομένων. 'Εχει κατατεθεί και μια τροπολογία από δύο Βουλευτές της Πλειοψηφίας. Νομίζω ότι θα πρέπει να εξασφαλισθεί και να διασφαλισθεί το θέμα της διαδοχής. Θα πρέπει να εξασφαλισθεί το ζήτημα ότι οι μετατάξεις είναι πάντα εντός νομού, εφόσον επιλέγουν οι εργαζόμενοι να μείνουν στην καινούρια εταιρεία. Και βέβαια, το ζήτημα της εθελουσίας εξόδου, το οποίο ο Υπουργός το απέρριψε χωρίς καν να το συζητήσει και μίλησε περί δημοσιονομικής επιβαρύνσεως και περί ασφαλιστικών. Νομίζω ότι αν πούμε πως αυτή η μονάδα θα μπορέσει να είναι αιχμή του δόρατος για το χειμερινό τουρισμό της Αττικής και μάλιστα σε συνδυασμό με τους Ολυμπιακούς Αγώνες, δεν μπορούμε να πούμε ότι ένας εργαζόμενος σ'αυτόν το χώρο, πενήντα ετών, ένας γκρουπιέρης, μπορεί να αποδώσει. 'Αρα, λοιπόν, είναι και η φύση και η δομή αυτής της μονάδας που θέλει νέους εργαζόμενους, πρόσωπα τα οποία να έχουν κέφι να δουλέψουν.  Και υπ'αυτήν την έννοια μπορούμε να απαντήσουμε και στο ζήτημα της ανεργίας τουλάχιστον σ' αυτόν το χώρο που είναι γύρω από το καζίνο.  Μιλάμε δηλαδή για το Δήμο Μενιδίου, Λιοσίων κλπ., οι οποίοι μάλιστα είναι και σεισμοπαθείς περιοχές.
Δεν μπορούμε να συζητάμε για ανάπτυξη αυτού του χώρου, όταν ο δρόμος ο οποίος συνδέει την κορυφή του βουνού με τη βάση του βουνού, έχει κτυπηθεί από το σεισμό και ακόμη δεν έχει φτιαχθεί. Είναι ζητήματα δηλαδή που σαφέστατα εδώ μπαίνει μια αναπτυξιακή πορεία για την τουριστική περιουσία. Αλλά αυτές οι λεπτομέρειες έρχονται, πρέπει να τσεκάρει ο Υπουργός. Νομίζω ότι θα πρέπει να υπάρχει- αν τέλος πάντων η τροπολογία την οποία καταθέσαμε δεν τη βλέπει ακριβώς έτσι- πρέπει να υπάρχει κατατεθειμένο ένα κείμενο ή μία διάταξη στο άρθρο 10 που μιλάει για το πώς είναι η θυγατρική εταιρεία, η οποία να ξεκαθαρίζει πλήρως το ζήτημα των εργασιακών και ασφαλιστικών δικαιωμάτων των εργαζομένων. Δεν νομίζω ότι μπορούμε αυτό το πράγμα να το προσπεράσουμε με τίποτα. Και υπ'αυτήν την έννοια θα έλεγα ότι αφού έχεις και τους εργαζόμενους μαζί, έχεις χαράξει ένα δρόμο αναπτυξιακής πορείας σημαντικό, θα έλεγα ότι τα αποτελέσματα, τα οποία μπορείς να περιμένεις όντως μπορεί να είναι σημαντικά. Και πάλι θα πούμε ότι αυτή η νέα εταιρεία, με όλην αυτήν την περιουσία με την οποία δίνει δυνατότητα να αναπτυχθεί, είναι καιρός επιτέλους να μας πει ποια είναι.
Εδώ λέει σαφέστατα ότι εντός δύο μηνών πρέπει να μας πει ποια είναι η περιουσία. Το έλεγε και στο νομοσχέδιο του 1998.
Εδώ θα έλεγα ότι όντως θα πρέπει να μας πει ποια είναι αυτή η περιουσία, τα τουριστικά ακίνητα. Νομίζω ότι είναι μία μεγάλη περιουσία, τρισεκατομμυρίων. Δεν ξέρω πόσο εκτιμάται, αλλά αυτή η εκτίμηση πρέπει επιτέλους να γίνει για να βοηθήσει όλους μας.
Τελειώνοντας, κύριε Πρόεδρε, πιστεύω ότι η δυνατότητα που δίνεται μέσα από αυτό το νομοσχέδιο για τον ΕΟΤ και την περιουσία του είναι πολύ σημαντική, αρκεί να διασφαλισθούν τα εργασιακά και ασφαλιστικά δικαιώματα των εργαζομένων στο χώρο των καζίνο και των ξενοδοχείων Πάρνηθας, Κέρκυρας, να μην υπάρχει ένας ψίθυρος μονόπλευρος για αυτούς τους χώρους και επιτέλους το Υπουργείο Ανάπτυξης να κοιτάξει και τι γίνεται στα ιδιωτικά καζίνο, γιατί πολλά ακούμε και διαβάζουμε. Ακούμε ότι το καζίνο του Λουτρακίου κάνει διάφορες πονηράδες εκεί και δεν ακούμε και δεν βλέπουμε τίποτα επί της ουσίας, σαν αποτέλεσμα.
ΠΡΟΕΔΡΕΥΩΝ (Κωνσταντίνος Βρεττός): Μην ανοίγετε θέματα.
ΒΑΣΙΛΕΙΟΣ ΟΙΚΟΝΟΜΟΥ: Να μην τα ανοίξω, λοιπόν.
Υπ' αυτήν την έννοια θα έλεγα ότι εάν γίνουν και αυτές οι προσθήκες θα έχουμε μία ολοκληρωμένη πολιτική, μία μεγάλη δυνατότητα να μπορέσουμε να πάμε στην επόμενη περίοδο, την κρίσιμη περίοδο της ευρωπαϊκής ενοποίησης, αλλά και των Ολυμπιακών Αγώνων, με μια βαριά τουριστική βιομηχανία.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Παπαθανασίου έχει το λόγο. 
ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, πριν από δύο χρόνια είχε έρθει άλλος ένας νόμος, ο οποίος υποτίθεται ότι θα έλυνε τα θέματα τα οποία ο συγκεκριμένος νόμος πάλι υπόσχεται ότι θα λύσει.
Το θέμα, λοιπόν, δεν είναι μόνο θέμα νόμου, αλλά είνα θέμα και πολιτικής βούλησης και ικανότητος να προχωρήσουμε. Διότι όπως είχε πει πολύ σωστά και πριν από λίγο καιρό κάποιος συνάδελφος, θα έπρεπε να πατάμε ένα κουμπί και να ξέρουμε ήδη την περιουσία του ΕΟΤ και να μην είναι θέμα μετά από τόσον καιρό, ενός μηνός ή δύο μηνών, το να μας πει κάποιος ποια είναι σήμερα η περιουσία του ΕΟΤ. Ούτε βέβαια τα θέματα του Φεστιβάλ θα λυθούν όταν το Φεστιβάλ περιέλθει χωρίς αντάλλαγμα στο ελληνικό δημόσιο. Είναι θέματα οργανωτικά, είναι θέματα έγκαιρης -όπως είχα πει και στη γενική εισήγησή μου- οργάνωσης, προγραμματισμού σωστού, προκειμένου να λειτουργήσει και το Φεστιβάλ προς όφελος του τουρισμού.  Τα ίδια βέβαια ισχύουν και για τον ΕΟΤ. Εμείς συμφωνούμε ότι πρέπει να λειτουργεί με ιδιωτικοοικονικά κριτήρια και δεν μπορεί να κάνει τον επιχειρηματία το κράτος, αλλά -επαναλαμβάνω- αυτό έχει σχέση με την πολιτική βούληση και δεν είναι απλώς θέμα του αν θα το μεταφέρεις εδώ ή εκεί.
Κατ'αρχήν στο άρθρο 9 θα ήθελα να κάνω δύο παρατηρήσεις που έχουν λίγο τυπικό χαρακτήρα.
Λέει, λοιπόν, το άρθρο 9 ότι η εταιρεία διοικείται από επταμελές διοικητικό συμβούλιο -θυμίζω ότι οι μέτοχοι είναι τρεις- και ότι τα μέλη εκλέγονται μετά από πρόταση των Υπουργών Ανάπτυξης και Πολιτισμού. Αυτό τι σημαίνει δηλαδή; 'Οτι οι δύο προτείνουν σε τρίτο Υπουργό; Ας τους διορίσει να τελειώνουμε.
Παρακάτω λέει ότι οι Υπουργοί Οικονομικών και Ανάπτυξης εισηγούνται στο διοικητικό συμβούλιο την εκλογή ενός διευθύνοντος συμβούλου. Δεν νομίζω ότι επιτρέπεται οι Υπουργοί να εισηγούνται. 'Η αποφασίζουν ή αποφασίζει η Γενική Συνέλευση. Τυπικά μεν θέματα, αλλά νομίζω ότι έτσι  είναι. Δεν επιτρέπεται ο Υπουργός να εισηγείται στο διοικητικό συμβούλιο. Τι σημαίνει αυτό; 'Οτι το διοικητικό συμβούλιο θα απορρίψει την εισήγηση των δύο Υπουργών; Αφού είναι η πλειοψηφία των μετόχων και αποφασίζουν.
Στο άρθρο 13 -νομίζω ότι δεν το έχετε διορθώσει- στην παράγραφο 5β λέει, "της παραγράφου 17 του παρόντος άρθρου". Αυτό είναι λάθος; Είχατε πει ότι έπρεπε να σβηστεί η λέξη "άρθρου". Να μη μείνει στο κείμενο γιατί θα δημιουργήσει πρόβλημα.  Το παρόν άρθρο δεν έχει δεκαεπτά παραγράφους. Είναι σκέτο "του παρόντος".
'Αρθρο 16, "Πόροι της εταιρείας". Στην παράγραφο β' του άρθρου 16 έλεγε το αρχικό κείμενο ότι ως πόροι της εταιρείας είναι τα έσοδα από τις θυγατρικές εταιρείες. Με μία τροποποίηση που ήρθε στην επιτροπή ή αμέσως μετά -δεν θυμάμαι από τα τόσα χαρτιά που ήλθαν- σβήστηκε η λέξη "τα" και παραμένει, λοιπόν, η φράση "έσοδα από τις θυγατρικές εταιρείες". Αυτό τι σημαίνει; 'Οτι δεν θα είναι το σύνολο των εσόδων των θυγατρικών εταιρειών έσοδο της συγκεκριμένης εταιρείας; Γιατί σβήνετε τη λέξη "τα"; Υπονοείτε ότι μερικά από τα έσοδα των θυγατρικών εταιρειών θα πηγαίνουν κάπου; Και αν ναι, που θα πηγαίνουν αυτά; Επίσης, πάλι στους πόρους, υπήρχε η αρχική διατύπωση ότι με κοινή απόφαση των Υπουργών Ανάπτυξης και Οικονομικών μέρος των κερδών που αναλογούν στο ελληνικό δημόσιο μπορεί να διατίθεται στον ΕΟΤ για χρηματοδότηση των δαπανών τουριστικής προβολής και διαφήμισης. Και μετά είχε προστεθεί η φράση "ή για κάλυψη λειτουργικών δαπανών του ΕΟΤ".
Κάναμε την παρατήρηση στον κύριο Υπουργό, ότι δεν επιτρέπεται να καλύπτονται οι λειτουργικές δαπάνες του ΕΟΤ από αυτά τα κέρδη, διότι κατ' αυτόν τον τρόπο πολύ εύκολα θα μπορεί να παραπέμπει τον ΕΟΤ να καλύψει τα λειτουργκά του έξοδα από τα αναμενόμενα, καθόλου όμως βέβαια, κέρδη αυτής της εταιρείας. Ο ΕΟΤ πρέπει να έχει συγκεκριμένα και απολύτως προκαθορισμένα από τον προϋπολογισμό έσοδα.
Δέχθηκε ο κύριος Υπουργός να γράψει εδώ ότι ειδικά για το 2000 και το 2001 μπορεί να καλύπτονται και έξοδα λειτουργικά του ΕΟΤ. Για το 2000 το αντιλαμβανόμεθα, γιατί ο προϋπολογισμός είναι σε εξέλιξη. Για το 2001 όμως, όταν ακόμα ο προϋπολογισμός είναι υπό διαμόρφωση, δεν νομίζω ότι είναι σωστό. Ας προβλέψει ο προϋπολογισμός ξεκάθαρα το κονδύλι που θα πάει στον ΕΟΤ και τα κέρδη τα οποία θα έχει η εταιρεία, ας μείνουν στην εταιρεία.
'Εφερε ο κύριος Υπουργός και μοίρασε πριν από λίγο μια ρύθμιση των οφειλών της αστικής εταιρείας προς το ΙΚΑ, στο άρθρο 9 μετά την παράγραφο 16. Πράγματι δεν χαρίζονται, ρυθμίζονται τα χρέη του ΕΟΤ προς το ΙΚΑ. Θα ήθελα όμως να παρακαλέσω τον κύριο Υπουργό, μια τέτοια ευνοϊκή ρύθμιση να την κάνει δεκτή γενικώς για όλες τις ιδιωτικές επιχειρήσεις. Φαντάζομαι  ότι οι ιδιωτικές επιχειρήσεις δεν θα είχαν αντίρρηση να συμπεριληφθούν σε μια τέτοιου είδους ρύθμιση, για να μην τηρούμε δύο διαφορετικά μέτρα και σταθμά, όταν πρόκειται για εταιρείες του δημοσίου και όταν πρόκειται για ιδιωτικές εταιρείες.
Το σημαντικότερο θέμα που προκύπτει, και θα ήθελα να με προσέξει, αν έχει την καλοσύνη ο κύριος Υπουργός, είναι η παράγραφος 17, που λέει: "Αν για την εξυπηρέτηση των σκοπών της εταιρείας απαιτηθεί απόκτηση κατά κυριότητα ενός ή περισσοτέρων στοιχείων του ΕΟΤ, η κυριότητα αποκτάται με κοινή απόφαση Υπουργών Ανάπτυξης και Οικονομικών". Δεν είναι δυνατόν μια εταιρεία, η οποία έχει σαν σκοπό τη διαχείριση, ξαφνικά, με μια κοινή υπουργική απόφαση να αποκτά και την κυριότητα ενός ακινήτου, το οποίο δεν ξέρουμε και ποιο θα είναι. Φαντάζομαι ο κ. Λαφαζάνης θα επικροτήσει με το παραπάνω αυτή τη θέση. 'Ετσι είναι. 'Αλλο πράγμα είναι να διαχειρίζομαι, άλλο πράγμα είναι να εκμεταλλεύομαι.
ΝΙΚΟΛΑΟΣ ΧΡΙΣΤΟΥΔΟΥΛΑΚΗΣ (Υπουργός Ανάπτυξης): Εκφράζετε κοινές απόψεις με τον κ. Λαφαζάνη; ΙΩΑΝΝΗΣ ΠΑΠΑΘΑΝΑΣΙΟΥ: 'Οχι, καθόλου. Απλά λέω ότι φαντάζομαι ότι γι' αυτό δεν θα έχει αντίρρηση. Κύριε Υπουργέ, κι εσείς δεν έπρεπε να έχετε αντίρρηση.  Δεν είναι δυνατόν με μια κοινή υπουργική απόφαση να αποκτάται η κυριότητα ενός δημοσίου ακινήτου, το οποίο στη συνέχεια μπορεί να παραχωρηθεί. Είναι η παράγραφος 17 του άρθρου 9. Αυτό είναι ένα πάρα πολύ σημαντικό θέμα.
Κύριε Υπουργέ, εδώ θα πρέπει να προβλεφθεί μία διαδικασία, που θα περνά μέσα από τη Βουλή. Εάν πράγματι χρειάζεται να αποκτηθεί η κυριότητα, αυτό δεν μπορεί να γίνει με υπουργική απόφαση.
'Ερχομαι στο άρθρο 10, το οποίο αφορά στο θέμα των καζίνο. Ασφαλώς θα συμφωνήσουμε ότι ο ρόλος του δημοσίου δεν είναι να κάνει τον καζινάρχη.  Εδώ προβλέπεται ένα προεδρικό διάταγμα, που θα εκδοθεί και το οποίο θα περιλαμβάνει τα πάντα. Το άρθρο 10 όμως δεν λέει ποιο θα είναι το περιεχόμενο του προεδρικού διατάγματος. Δεν υπάρχει μια ειδική εξουσιοδότηση, που να λέει τι θα περιλαμβάνει το συγκεκριμένο προεδρικό διάταγμα. Αυτή η εταιρεία που θα δημιουργηθεί για τα καζίνο, θα λειτουργεί με βάση το ν. 2206, όπως και τα άλλα καζίνο; Θα έχει δηλαδή υποχρεώσεις μίνιμουμ κεφαλαίου, προκειμένου να πάρει την άδεια ή θα είναι μία εταιρεία, που θα συνεχίσει να λειτουργεί με την υπάρχουσα άδεια καζίνου, που έχει σήμερα το καζίνο της Πάρνηθας και η οποία απλώς θα μεταφερθεί κατ' αυτόν τον τρόπο στη θυγατρική εταιρεία που θα δημιουργηθεί, χωρίς να εξασφαλίζεται ότι θα έχει και το δημόσιο το όφελος που είχε ή που μπορεί να έχει, αν το καζίνο λειτουργήσει με βάση τις διατάξεις του ν. 2206, που προϋποθέτει καταβολή χρημάτων, μίνιμουμ κεφάλαια κ.ο.κ; Νομίζω ότι πρέπει σαφώς να εξειδικευτεί το περιεχόμενο του προεδρικού διατάγματος και να ξεκαθαριστεί -και πρέπει να ξεκαθαριστεί-αν αυτή η εταιρεία που θα γίνει, θα λειτουργήσει με βάση τις διατάξεις του ν.2206, που ισχύουν και για τα υπόλοιπα καζίνο.
Επίσης, στην παράγραφο 2 του άρθρου 10 λέτε: "'Οπως στην κείμενη νομοθεσία προβλέπεται ο καθορισμός τιμολογίων υπηρεσιών, που παρέχονται από επιχειρηματικές μονάδες του ΕΟΤ, τη διοίκηση, διαχείριση και εκμετάλλευση των οποίων έχει η εταιρεία, τα τιμολόγια θα καθορίζονται με απόφαση του διοικητικού συμβουλίου της εταιρείας και μετά θα εκδίδονται από το Υπουργείο Ανάπτυξης".
Σας είχε κατηγορήσει κάποιος συνάδελφος- ως κρυπτοκομμουνιστάκος. Εδώ δεν ξέρω πώς έρχεται ξαφνικά ο Υπουργός Ανάπτυξης, να πρέπει σε μια ιδιωτική διαδικασία να εγκρίνει εκ των υστέρων τις τιμές, αφού λέτε ότι λειτουργεί ως ιδιωτική επιχείρηση. Γιατί πρέπει δηλαδή εδώ εκ των υστέρων και εφόσον υπάρχουν και σχήματα ιδιωτικά, τα οποία θα έχουν λειτουργήσει, να περνάνε τα τιμολόγια από την έγκριση του Υπουργού Ανάπτυξης; Αυτό δεν το έχω καταλάβει καλά εκτός αν κάνω κάπου λάθος.
'Ερχομαι στο άρθρο 10 σε ό,τι αφορά στο θέμα του προσωπικού.   Προϋπόθεση ή μάλλον υποχρέωση του κράτους είναι να διασφαλίζει πράγματι τις θέσεις των εργαζομένων. Εδώ έχουμε δύο κατηγορίες εργαζομένων που θίγονται από το συγκεκριμένο σχέδιο νόμου: η μία αφορά στους ελεγκτές και η άλλη στους εργαζόμενους γενικά με σύμβαση εργασίας ιδιωτικού δικαίου στις επιχειρήσεις των καζίνο της Πάρνηθας και της Κέρκυρας.
Βεβαίως θα συμφωνήσω ότι δεν είναι σωστό άπαξ και έχεις μία ειδικότητα να έχεις την ίδια ειδικότητα εσαεί. Αλλά ειδικά για τους ελεγκτές, εάν οι οργανικές θέσεις ελεγκτών, οι οποίες προβλέπονται ή θα προβλεφθούν είναι περισσότερες από τους υπάρχοντες ελεγκτές, γιατί να μην υπάρχει μία πρόβλεψη ότι, εφόσον οι θέσεις υπερκαλύπτουν τους υπάρχοντες ελεγκτές και ότι επιπλέον αυτοί έχουν και τα προσόντα που θα απαιτήσετε στην καινούρια διαδικασία - εσείς μπορείτε να πείτε στην καινούρια διαδικασία ελεγκτών: "εμείς θέλουμε να προσθέσουμε και ορισμένα άλλα προσόντα και πράγματι οι υπηρετούντες σήμερα με αυτήν την ειδικότητα και σαν αριθμός υπολείπονται του συνολικού αριθμού που προβλέπουν οι οργανικές θέσεις και σαν προσόντα καλύπτουν τα προσόντα, τα οποία απαιτούνται"- αυτοί θα μεταταγούν κατά προτεραιότητα σε αυτήν την ειδικότητα και στη συνέχεια να προσλάβετε και άλλους; 'Οσον αφορά στο υπόλοιπο προσωπικό που υπηρετεί στα καζίνο Πάρνηθας και Κέρκυρας υπάρχει η εξής ιδιομορφία: Το συγκεκριμένο προσωπικό, λόγω της θέσεώς του έχει ένα κομμάτι του μισθού του που είναι ο βασικός μισθός και ένα κομμάτι του μισθού πάλι που αποτελείται από φιλοδωρήματα, τα οποία ενσωματώνονται μέσα στο μισθό και φορολογούνται. Αυτοί οι άνθρωποι δηλαδή επί ένα πολύ μεγάλο χρονικό διάστημα -δεκαπέντε, δεκαοκτώ, είκοσι χρόνια- εισπράττουν νομίμως ένα σύνολο ποσού που είναι πολύ παραπάνω από το βασικό μισθό, τον οποίο, εφόσον τους μετατάξετε σε άλλη υπηρεσία, δεν θα παίρνουν.
Συμφωνούμε ότι δεν εγγυάται κανείς ότι πρέπει στο δημόσιο, αν είσαι σε μία θέση πρέπει να είσαι μονίμως εκεί. Και ίσως κακώς είκοσι χρόνια είναι οι ίδιοι άνθρωποι στην ίδια θέση. Αυτή είναι μια διαδικασία εναλλαγής των συγκεκριμένων ανθρώπων, που ίσως έπρεπε να είχε γίνει για να μην έρχεται τώρα δικαίως κάποιος και μας πει: "Εγώ, κύριε, επί είκοσι χρόνια έπαιρνα παραδείγματος χάρη πεντακόσιες χιλιάδες μισθό και σήμερα εκεί που θα με μετατάξετε για να μου διασφαλίσετε πράγματι θέση θα παίρνω λιγότερα χρήματα".
Εδώ υπενθυμίζω τη θέση της Νέας Δημοκρατίας ότι η οποιαδήποτε μετάταξη πρέπει να είναι στην ίδια περιφέρεια. Αυτό πώς το αντιμετωπίζετε από πλευράς νομιμότητας, εάν δηλαδή είναι επιτρεπτή η μείωση του μισθού, εφόσον αλλάζει η θέση και καταργείται το συγκεκριμένο πρόσθετο του βασικού μισθού; Διότι καλώς ή κακώς υπάρχει ένα δεδομένο ότι δηλαδή επί πολλά χρόνια οι συγκεκριμένοι άνθρωποι νομίμως εισέπρατταν ένα μισθό και σήμερα θα κληθούν, εάν δεν αποφασίσουν οι ίδιοι και εάν δεν τους δεχθεί και ο καινούριος εργοδότης, να πάνε στην καινούρια δουλειά.  Εάν αποφασίσουν να έχουν αυτό το ρίσκο -εκεί ενδεχομένως να έχουν τις ίδιες απολαβές- η μετάταξή τους θα τους διασφαλίσει μεν τη θέση εργασίας, θα τους διασφαλίσει με την τροποποίηση που κάνατε το γεγονός ότι δεν θα μεταφερθούν σε άλλη περιοχή, αλλά σαφώς θα υφίστανται σημαντική μείωση του μισθού τους, τέτοια που να αλλάζει σημαντικά την εργασιακή τους κατάσταση.
ΠΡΟΕΔΡΕΥΩΝ (Κωνσταντίνος Βρεττός): Ο κ. Στριφτάρης έχει το λόγο. 
ΣΠΥΡΙΔΩΝ ΣΤΡΙΦΤΑΡΗΣ: Κατ' αρχήν αυτό είναι το βασικό κομμάτι του νομοσχεδίου που συζητάμε. Δεν ξέρω όμως γιατί προχωράει τόσο γρήγορα και γιατί η Κυβέρνηση δεν είναι ευχαριστημένη από την προηγούμενη εταιρεία που έφτιαξε.
Βεβαίως υπάρχουν και άλλα πράγματα μέσα σε αυτήν την καινούρια εταιρεία που φτιάχνει. 'Ομως, μου προξενεί πραγματικά λύπη ότι αυτήν τη στιγμή η περιουσία του ΕΟΤ δεν έχει εκτιμηθεί και δίνουμε προθεσμία σε αυτήν την εταιρεία που γίνεται ένα χρόνο, με δικαίωμα βέβαια παράτασης να αποτιμήσει την περιουσία της. Καταλαβαίνετε ότι -και σε άλλες δημόσιες επιχειρήσεις και οργανισμούς έτσι είναι- όταν μιλάμε εμείς για απαξίωση της περιουσίας του δημοσίου, για να δοθεί αντί για ένα πιάτο φακή, δεν νομίζω ότι είναι υπερβολή, αλλά είναι η πραγματικότητα.
Θέλω να πω ότι με αυτό το νομοσχέδιο και με αυτά τα δύο άρθρα αυτό που γίνεται είναι πραγματικά να επιταχύνεται το ξεπούλημα μιας τεράστιας περιουσίας, η οποία έχει γίνει με τη δουλειά των εργαζομένων στον ΕΟΤ, με λεφτά όλου του ελληνικού λαού. Ακολουθήθηκε χρόνια τώρα η υποβάθμιση και δεν ξέρω γιατί θα είναι αποτελεσματική, όταν έχει το 51% το δημόσιο και δεν είναι αποτελεσματική όταν έχει το 100% το δημόσιο. Και δεν είναι προφητεία αυτό που λέμε ότι και εδώ θα έρθει σε έξι μήνες, ένα χρόνο το πολύ, μια ρύθμιση που θα λέει ότι το 51% του δημοσίου γίνεται 40%, γίνεται 38%, γίνεται δεν ξέρω πόσο και ουσιαστικά θα φτάσουμε στο να ξεπουληθεί μια τεράστια περιουσία, για την οποία ακόμη δεν ξέρουμε πόσο αξίζει με όλη αυτήν την τακτική που ακολουθεί η Κυβέρνηση.
Δεν μπορούμε να ψηφίσουμε βεβαίως ούτε το ένα ούτε το άλλο άρθρο.   Θέλω να πω όμως για δυο ζητήματα, σε σχέση και με τους εργαζόμενους. Κύριε Υπουργέ, ήδη εξαγγέλθηκαν και από άλλους Υπουργούς μέτρα για τη ρύθμιση, την απορύθμιση ουσιαστικά των εργασιακών σχέσεων -δεν είναι θέμα να το συζητήσουμε τώρα- αλλά μην εφαρμόζετε αυτά, τα οποία βρήκαν, αν θέλετε την τρομερή αντίδραση όλων των εργαζομένων. 'Ολοι όσοι εργάζονται στον ΕΟΤ σήμερα είτε στα καζίνο είτε αλλού, είναι αντίθετοι με αυτό το νομοσχέδιο και δεν ξέρω πραγματικά γιατί η Κυβέρνηση μιλάει για κοινωνική συναίνεση, για διάλογο, όταν όλοι τουλάχιστον είναι κατηγορηματικά αντίθετοι και το Εργατικό Κέντρο της Αθήνας και οι εργαζόμενοι στα καζίνο και οι επόπτες των καζίνο. 'Ολοι αυτοί είναι ριζικά αντίθετοι με αυτήν τη νομοθετική ρύθμιση που κάνουμε σήμερα στη Βουλή.
'Ομως, δεν καταλαβαίνω πραγματικά την επιμονή του κυρίου Υπουργού να μη διασφαλίζονται και στη δεύτερη θυγατρική εταιρεία, που θα αξιοποιήσει τα καζίνο. Γιατί να μην υπάρχει ρητά και να δεσμεύεται από το νόμο η διαδοχή; Δεν ξέρω τι εμποδίζει πραγματικά και δεν μπορούμε να προσθέσουμε αυτό το πράγμα σ' αυτό το άρθρο.
Τέλος, για όσα είπε ο κύριος εισηγητής της Πλειοψηφίας, δεν ξέρω.               Ελληνικά, νομίζω, όλοι γνωρίζουμε εδώ πέρα. Λέει στην παράγραφο 3 ότι η περιουσία της εταιρείας ή του ΕΟΤ, που περιέρχεται στην εταιρεία είναι αυτή, χιονοδρομικά κέντρα, σταθμοί, εγκαταστάσεις. Παρακάτω, στο 5β', λέει ότι μπορεί να διαθέτει τα περιουσιακά στοιχεία και τις επιχειρηματικές μονάδες με πώληση ή ανταλλαγή αυτών με την επιφύλαξη των διατάξεων της παραγράφου 17, που εκεί είναι οι αρχαιολογικοί χώροι.  Αλίμονο, αν φτάσαμε και στο σημείο να πουλήσουμε και την Ακρόπολη.  Γιατί ουσιαστικά το μόνο που προστατεύεται από αυτό είναι οι αρχαιολογικοί χώροι. 'Ο,τι άλλη περιουσία έχει, μπορεί να πουληθεί. Αυτό λέει και νομίζω ότι τα λέει όλα αυτή η παράγραφος και δεν καταλαβαίνω γιατί θέλουμε να κρυβόμαστε πίσω από το δάχτυλο. Να πούμε καθαρά ναι, θέλουμε να τα πουλήσουμε και γι' αυτό τα υποβαθμίζουμε.
Πολύ φοβάμαι, κύριε Πρόεδρε, ότι οι πυρκαγιές θα φουντώσουν και γι' αυτό το νομοσχέδιο.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, νομίζω ότι τα άρθρα 9 και 10 είναι από τα σημαντικότερα του νομοσχεδίου, ίσως και τα σημαντικότερα. Τι κάνουν τα άρθρα 9 και 10 κατά τη γνώμη μας: Συμπληρώνουν μία προηγούμενη νομοθεσία την αναβαθμίζουν με στόχο να εκποιηθεί συνολικά όλη η τουριστική ακίνητη περιουσία και οι επιχειρηματικές μονάδες του ΕΟΤ ή να μισθωθούν με αποικιακούς όρους. Και αυτά δεν είναι λόγια του αέρα, δεν είναι κουβέντες αστήρικτες όπως είπε ο κύριος εισηγητής του ΠΑΣΟΚ, αλλά τεκμηριώνονται απολύτως από το νομοσχέδιο.
Διαμορφώνει η Κυβέρνηση μία επιχείρηση την οποία την ονομάζει "Τουριστικα ακίνητα Α.Ε." και την οποία θα εισάγει στο χρηματιστήριο.  Μπορούν στο χρηματιστήριο τα "Τουριστικα ακίνητα Α.Ε." να εκποιήσουν μέχρι το 49%. Λέει η Κυβέρνηση ότι το 51% της εταιρείας "Τουριστικα ακίνητα Α.Ε." το κρατάει το δημόσιο, αλλά έχουμε και μία ιστορία σε αυτόν τον τόπο και έχουμε και μνήμη. Ξέρουμε τι έχει κάνει μέχρι τώρα η Κυβέρνηση και ξέρουμε και τι θα επακολουθήσει. Δεν έχει κάνει ποτέ ιδιωτικοποίηση απευθείας να πει δηλαδή, ιδιωτικοποιώ μία επιχείρηση και παραχωρώ το 51% και πάνω των μετοχών, αλλά το πάει σιγά σιγά κάθε φορά. Βαφτίζει την όλη κατάσταση μετοχοποίηση και ξαφνικά βλέπουμε στην περίπτωση για παράδειγμα του ΟΤΕ, ενώ δεν υπήρχε καν προεκλογική εξαγγελία -το αντίθετο ισχυρίζονταν προεκλογικά- μετεκλογικά να πηγαίνει σε μία ιδιωτικοποίηση της τάξης του 65%-70%. Το ίδιο κάνει και στην Ολυμπιακή, το ίδιο έχει κάνει σχεδόν σε ολόκληρο το δημόσιο τομέα με αυτή την τακτική. Οι μετοχοποιήσεις οδεύουν συστηματικά σε πλήρεις ιδιωτικοποιήσεις. Το 51% που αρχικά διακηρύσσετε -έτσι λέγατε και για την Ολυμπιακή- μετά το ξεχνάτε και το παραχωρείτε στον ιδιώτη. 'Ετσι, λοιπόν, η νομοθετική δέσμευση μπορεί σε μία νύχτα με μία τροπολογία, σαν και αυτές που φέρνετε εδώ εν είδει βιομηχανίας, να αλλάξει, και το 51% να εξατμιστεί και η "Τουριστικά ακίνητα Α.Ε." να γίνει μία ιδιωτική επιχείρηση, υπό ιδιωτικό έλεγχο, με ιδιωτικό μάνατζμεντ και μειοψηφία του δημοσίου.
Δίνετε, λοιπόν, τη δυνατότητα αυτή -εγώ λέω ότι αυτό είναι ένα σενάριο που εκτιμώ βάσιμα και ότι θα γίνει. Στο επόμενο διάστημα βέβαια θα έχουμε την ευκαιρία ξανά να συνομιλήσουμε και να δούμε τι γίνεται-αλλά εγώ ας δεχθώ ότι δεν θα γίνει αυτό. Τι κάνει, λοιπόν, η "Τουριστικά ακίνητα Α.Ε."  Η "Τουριστικά ακίνητα Α.Ε." με το 51% στο δημόσιο -δεν παίρνω εγώ τη χειρότερη των περιπτώσεων όπου θα φθάσουμε σε ιδιωτικοποίηση πάνω από το 51%- μπορεί να πωλεί, να ανταλλάσσει ή να μισθώνει περιουσιακά στοιχεία ή επιχειρηματικές μονάδες. Το ποιες είναι οι επιχειρηματικές μονάδες το ορίζετε. Και τι κάνετε εδώ.  Για την πώληση πρέπει να έχει την κυριότητα η "Τουριστικά ακίνητα Α.Ε." Πώς να πωλήσει όταν δεν έχει την κυριότητα; Με την παράγραφο 17, λοιπόν, του άρθρου 9 και με μια απλή απόφαση την οποία λαμβάνουν οι Υπουργοί Ανάπτυξης και Οικονομικών, της δίνεται κατά κυριότητα το περιουσιακό αυτό στοιχείο και μετά αυτή το πωλεί ή το μισθώνει μέχρι ενενήντα εννέα χρόνια. Μιλάμε για αποικιακή μίσθωση. Είναι χαριστική η μίσθωση όταν γίνεται για ενενήντα εννέα χρόνια. Μιλάμε για έναν αιώνα. Είναι πώληση ουσιαστικά. Είναι ένας αιώνας και μέχρι εκεί μπορείτε να μισθώσετε, και το ξέρετε, γι' αυτό αυξάνετε τη διάρκεια της εταιρείας την οποία διαμορφώνετε, της "Τουριστικα ακίνητα Α.Ε" σε ενενήντα εννέα έτη μόνο και μόνο να έχετε και αυτή τη δυνατότητα.
Μην μας λέτε, λοιπόν, κύριε εισηγητά του ΠΑΣΟΚ ότι δεν πωλούνται οι επιχειρηματικές μονάδες. Υπάρχει δέσμευση εδώ. Μπορεί η εταιρεία "Τουριστικά ακίνητα Α.Ε" να πωλεί, να ανταλλάσσει ή να εκμισθώνει.
Σε περίπτωση πώλησης πρέπει να πάρει την κυριότητα. Με την παρ. 17, με απλή απόφαση του Υπουργού Ανάπτυξης και Οικονομικών, δίδεται και η κυριότητα.
ΒΑΣΙΛΕΙΟΣ ΟΙΚΟΝΟΜΟΥ: Σε δύο χρόνια τι έχει πωληθεί; 
ΠΑΝΑΓΙΩΤΗΣ ΛΑΦΑΖΑΝΗΣ: Μη μου λέτε σε δύο χρόνια τι έχει πωληθεί. Τι γράφει ο νόμος σας λέω. Τι θα κάνετε; Μην μου λέτε "Στα δύο χρόνια τι έχει πωληθεί"! Εδώ σ' ένα χρόνο, από τις 9 Απριλίου και μέχρι το πρώτο εξάμηνο του 2001 δεν θα υπάρχει δημόσιος τομέας. Θα ξεχάσουμε ότι υπάρχει δημόσιος τομέας. Ξέρετε τη βροχή των ιδιωτικοποίησεων που έχουν εξαγγελθεί.
Αυτό, λοιπόν, πάτε να κάνετε εδώ και είναι μία απαράδεκτη πρακτική από κάθε άποψη. Μιλάτε για τουριστική βιομηχανία και τουριστική ανάπτυξη, και νομίζετε ότι έτσι θα εξυπηρετήσετε την τουριστική ανάπτυξη με μια τέτοια λογική και φιλοσοφία.
Αυτός ο φονταμενταλισμός των ιδιωτικοποιήσεων ο οποίος διακατέχει και τη Νέα Δημοκρατία και το ΠΑΣΟΚ -στο οποίο οι αντίστοιχοι θρησκευτικοί φονταμενταλισμοί πλέον ωχριούν- δεν οδηγεί, κύριε Υπουργέ, κατ' ανάγκην σε ανάπτυξη. 'Η αν οδηγεί και σε κάποια ανάπτυξη, αυτή η ανάπτυξη με την άγρια ιδιωτική κερδοσκοπία πληρώνεται πανάκριβα.
Την πληρώνουμε αυτού του είδους την τουριστική ανάπτυξη σήμερα, την ανάπτυξη της άγριας ιδιωτικής κεδροσκοπίας είτε μεγάλων είτε μεσαίων είτε μικρών συμφερόντων. Την πληρώνουμε με την καταστροφή θαλασσών, με την καταστροφή ακτών, με την καταστροφή δασών, με την καταστροφή του φυσικού περιβάλλοντος και της ιστορικής κληρονομιάς. Και θα δούμε μια Ελλάδα, από αυτήν την περίφημη τουριστική ανάπτυξη της άγριας ιδιωτικής κερδοσκοπίας, να είναι αγνώριστη σε δέκα-δεκαπέντε χρόνια.
Αν συνεχιστεί αυτού του είδους η λεγόμενη τουριστική ανάπτυξη, σε λίγο η τουριστική βιομηχανία θα πάει περίπατο. Διότι δεν θα έχουμε από τα φυσικά αποθέματα άλλα να εξαντλούμε προκειμένου να έχουμε ανάπτυξη.
Γι' αυτό χρειάζεται μία δημόσια παρέμβαση στον τομέα του τουρισμού. Μία δημόσια παρέμβαση και στο επίπεδο των ξενοδοχείων και στο επίπεδο των ακτών, της αξιοποίησης και εκμετάλλευσης φυσικών πόρων και της αξιοποίησης ιστορικών χώρων με κληρονομιά πανάρχαια, η οποία θέλει διατήρηση, επέκταση και εμβάθυνση.  Χρειάζεται δηλαδή μία τουριστική δημόσια παρέμβαση, η οποία να έχει κοινωνικό και οικολογικό χαρακτήρα, και περιεχόμενο προστασίας της φυσικής και ιστορικής κληρονομιάς.
Εσείς απεμπολείτε κάθε δυνατότητα μιας τέτοιας παρέμβασης. Και ήταν εργαλείο μεγάλο η περιουσία του Ε.Ο.Τ. και οι επιχειρηματικές του μονάδες για να κάνετε μια τέτοια παρέμβαση. Πρέπει να προσπαθήσετε να κάνετε αυτήν την παρέμβαση, ώστε να εξισορροπήσετε πράγματα, να έχετε έναν πρωτότυπο ρόλο στην τουριστική ανάπτυξη της χώρας και από άναρχη να προσπαθήσετε να της δώσετε μία άλλη κατεύθυνση, μία άλλη προοπτική από τη σημερινή. Αυτά όλα τα απεμπολείτε σήμερα με το νομοσχέδιό σας, τα παραδίδετε, τα εκποιείτε στην εκμίσθωση των ενενήντα εννέα ετών και στην πώληση. Αυτό κάνετε! Αν αυτό νομίζετε ότι θα οδηγήσει σε τουριστική ανάπτυξη, λυπάμαι πάρα πολύ, αλλά θα οδηγήσει σε περισσότερες φωτιές στα δάση, παντού. Διότι σε αυτά οδηγούν τέτοιου είδους λογικές σαν και αυτές, οι οποίες διέπουν τη φιλοσοφία του νομοσχεδίου σας.
Αυτή είναι η δική μας άποψη και γι' αυτό πιστεύουμε ότι έπρεπε να είχατε μία άλλη στάση και μία διαφορετική αντιμετώπιση. Δυστυχώς όμως βλέπω ότι κινείστε σε μία άγρια, νεοφιλελεύθερη λογική.
'Οσον αφορά στους εργαζόμενους, επιτρέψτε μου να πω μερικά πράγματα που στοιχειωδώς θα έπρεπε να κάνετε δεκτά, τα οποία δεν θα έπρεπε καν να τίθενται σε συζήτηση. Εδώ με προεδρικό διάταγμα διαμορφώνετε την ανώνυμη εταιρεία η οποία θα εκμεταλλευθεί το καζίνο Πάρνηθας. Λέτε ότι θα συμμετέχει το δημόσιο και η ανώνυμη εταιρεία "Τουριστικά Ακίνητα". Δεν μας λέτε όμως ποια σχέση θα έχουν μεταξύ τους πόσο θα έχει το δημόσιο, πόσο η "Τουριστικά Ακίνητα Α.Ε.". Και το λέω αυτό διότι με βάση το άρθρο 10 παράγραφος 1, αύριο το Καζίνο Πάρνηθας, χωρίς να το καταλάβουμε, θα το έχει πάρει ιδιώτης.
Ποια θα είναι η συμμετοχή του δημοσίου, ποια θα είναι της ανώνυμης εταιρείας "Tουριστικά Aκίνητα"; Και αντιλαμβανόμαστε τη μάχη που δίνουν ιδιωτικά συμφέροντα σήμερα, για να πάρουν όχι φυσικά το καζίνο της Πάρνηθας αλλά την άδεια του καζίνο.
Τι γίνεται με τους εργαζόμενους; 'Εχουμε τους ελεγκτές. Καταργείτε την υπηρεσία αυτεπιστασίας. Τι τους κάνετε αυτούς τους ανθρώπους, εξειδικευμένους στον έλεγχο των καζίνο; Με την παράγραφο 4 του άρθρου 10 οι ελεγκτές μπορούν να μεταταγούν και να πάνε οπουδήποτε. Δεν δεσμεύεσθε εδώ ότι θα τους μετατάξετε στην αντίστοιχη υπηρεσία ελέγχου του Υπουργείου Ανάπτυξης. 'Ωσπου να τους μετατάξετε, ασφαλώς μπορείτε να τους αποσπάσετε. Είναι μια λογική θέση, μια λογική δέσμευση, την οποία δεν ξέρω γιατί απορρίπτετε. Θα πρέπει γι' αυτό το θέμα να μας δώσετε κάποιες εξηγήσεις. Μιλάμε για ένα έμπειρο προσωπικό, το οποίο μπορεί να παίξει ένα ρόλο στον έλεγχο των καζίνο και νομίζω ότι μπορεί να αξιοποιηθεί. Θέλετε να διώξετε αυτούς και να πάρετε άλλους; Γιατί; Σας έχω καταθέσει και σχετική τροπολογία.
Επίσης, για τους εργαζόμενους στο καζίνο, ξενοδοχείο, τελεφερίκ Πάρνηθας, καζίνο Κέρκυρας κλπ. κάνετε τη νέα ανώνυμη εταιρεία, τη μυστηριώδη αυτή ανώνυμη εταιρεία, που δεν έχει καταλάβει κανείς τι χαρακτήρα έχει και πού μπορεί να μας οδηγήσει. Αλλά, εν πάση περιπτώσει, την κάνατε. Στο άρθρο 10 παράγραφος 1 δεν δεσμεύεσθε ότι οι εργαζόμενοι που δούλευαν πριν στο καζίνο Πάρνηθας ή Κέρκυρας με οποιαδήποτε σχέση εργασίας...
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, δόθηκε από την αρχή μια ανοχή στον κ. Οικονόμου και επεκτάθηκε σε σας, αλλά να μην το παρακάνουμε.
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε.
στη βάση της αρχής της διαδοχής, θα περάσουν στη νέα εταιρεία. Γιατί δεν δεσμεύεσθε επ' αυτού και αφήνετε ανοιχτό το θέμα να κάνουν αίτηση και να αποφασίσει σχετικώς το Δ.Σ.; Αν αφήσετε αυτήν τη διάταξη, θα σας την προσβάλουν στα ευρωπαϊκά δικαστήρια και θα χάσετε την υπόθεση, όπως έχετε χάσει και μια άλλη υπόθεση στο παρελθόν πριν ορισμένα χρόνια. Είναι λογικό να δεσμευτείτε ότι αυτοί οι εργαζόμενοι, εφόσον διαμορφώνεται μια νέα εταιρεία με βάση την αρχή της διαδοχής, με τα ίδια δικαιώματα τα οποία είχαν, θα περάσουν στη νέα εταιρεία και αν χρειαστεί να υπάρξει έξοδος να προβλεφθεί η εθελούσια έξοδος με συγκεκριμένες ρήτρες και ρυθμίσεις, οι οποίες να είναι επωφελείς για τους εργαζόμενους. Και επ' αυτού έχουν κατατεθεί τροπολογίες από μένα και από τον εισηγητή του ΠΑΣΟΚ και ελπίζω να τις κάνετε δεκτές. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Εγινε μια συζήτηση, η οποία είχε πολλά θετικά στοιχεία και συνεισφορές, αλλά φοβάμαι ότι είχε και άκαρπες επαναλήψεις. Κατ' αρχήν, τίθεται το θέμα του τι σκοπό έχει αυτή η εταιρεία η οποία συνιστάται, τάχα να πουλήσει, να ξεπουλήσει, να κάνει, να δείξει κλπ.
Θέλω να επαναλάβω για άλλη μια φορά σ' αυτήν την Αίθουσα ότι το τι είναι πωλήσιμο και το τι δεν είναι πωλήσιμο, από τα περιουσιακά στοιχεία του ΕΟΤ, καθορίζεται ήδη με την υφιστάμενη νομοθεσία με ένα απόλυτο ρητό και μη αμφισβητήσιμο τρόπο. Οτιδήποτε μπορεί να πωληθεί, να διαβιβαστεί, να εκμισθωθεί ή να παραχωρηθεί ως προς τη χρήση του με τις παρούσες διατάξεις, ακριβώς το ίδιο δύναται να τύχει ανάλογης μεταχείρισης με τις ψηφιζόμενες διατάξεις. Κατά κανένα τρόπο ούτε κατά ένα γιώτα δεν αλλάζει η δυνατότητα εκμετάλλευσης από το καθεστώς που υπάρχει σήμερα ούτε αυτή είναι η πρόθεση του νομοσχεδίου. Αυτά έχουν ψηφιστεί, έχουν ρυθμιστεί και σε κάποιο βαθμό έχουν αρχίσει να υλοποιούνται. 'Ηδη έχει προχωρήσει ο ΕΟΤ σε εκμισθώσεις, σε παραχωρήσεις, ανάλογα με το είδος του περιουσιακού στοιχείου. Αυτό σημαίνει ένα πολύ συγκεκριμένο πράγμα, ότι υπάρχουν ορισμένα μοναδικά περιουσιακά στοιχεία για τα οποία υπάρχει νομοθεσία μη πωλήσεως. Και όλα τα στοιχεία φυσικού πλούτου ή αυτά τα οποία έχουν συμβολικό, ιστορικό χαρακτήρα ή οτιδήποτε άλλο, είναι μη πωλήσιμα και δεν ξανανοίγει συζήτηση το συζητούμενο νομοσχέδιο.
Τι κάνει το συζητούμενο νομοσχέδιο; Το συζητούμενο νομοσχέδιο προσδίδει μια μορφή και μια δομή επιχειρηματικότητος στην όλη υπόθεση αξιοποίησης της περιουσίας του ΕΟΤ. Λέει πάρα πολύ απλά ότι, αντί να αντιμετωπίζουμε το θέμα της εκμετάλλευσης και αξιοποίησης με όρους δημόσιας υπηρεσίας ή με όρους μιας ευκαιριακής προσπάθειας αξιοποίησης ή εκμίσθωσης, συντάσσουμε όλο το περιουσιακό δυναμικό του Ελληνικού Οργανισμού Τουρισμού σε μια συγκροτημένη συστηματική, μεγάλη και ισχυρή επιχειρηματική δομή, η οποία μπορεί να αξιοποιήσει αυτήν την πολύ σημαντική περιουσία.
Δεν μπορώ να καταλάβω γιατί άλλες επιχειρήσεις που έτυχε να έχουν δύο τρία μαγαζάκια στο κέντρο της Αθήνας και μερικά διαμερίσματα στα περίχωρα, έχουν τη  δυνατότητα να έχουν ιδρύσει πολύ ισχυρές και δυναμικές -και μπράβο τους- εταιρείες ακινήτων και να μη  δύναται ο ΕΟΤ, με όλη αυτήν την περιουσία που έχει, την ιστορία και την προοπτική, να κάνει το ίδιο. Δεν μπορώ να αντιληφθώ γιατί θα πρέπει να στερούμε από ένα  δημόσιο φορέα, που παίζει ένα καθοριστικό ρόλο στην τουριστική  πολιτική της χώρας, δυνατότητες τις οποίες έχουν πλέον μικρές οικονομικές μονάδες.
Δεύτερον, είναι προφανώς πρόθεση του νομοθέτη, όχι του τωρινού, αλλά και του υφισταμένου, να προχωρήσει η αξιοποίηση της περιουσίας του ΕΟΤ, διά της προσελκύσεως ιδιωτικών κεφαλαίων. Αυτό είνα σαφέστατο και ήδη το κάνει, αλλά θα το κάνει τώρα μ' ένα  συντεταγμένο τρόπο μέσα απο σαφή  επιχειρηματική λειτουργία και πλαίσιο αναφοράς. Δεν μας φτάνει αυτό όμως.  Δεν μας φτάνει διότι, όταν κανείς αξιοποιεί διά της εκμισθώσεως, παραχωρήσεως  ή πωλήσεως ένα περιουσιακό στοιχείο, το οποίο δεν είναι αυτομάτως συγκρίσιμο  ή εύκολα συγκρίσιμο με άλλα περιουσιακά στοιχεία, μπορεί να θεωρεί κανείς ότι η αξιοποίηση που γίνεται δεν είναι πάντα η καλύτερη δυνατή. Μπορεί και να υπάρχει μια τέτοια περίπτωση, ένα τέτοιο ενδεχόμενο.
Γι' αυτό, λοιπόν, τι κάνουμε;  Δίνουμε τη δυνατότητα -γι' αυτό γίνεται η εταιρεία, ως εταιρεία ακινήτων- η ίδια η εταιρεία να μπορεί να εισαχθεί στο χρηματιστήριο και να προσελκύσει επενδυτές επί τη βάσει του κέρδους, το οποίο θα συσσωρεύσει με τη  δραστηριοποίηση των ακινήτων που έχει. 'Ετσι -θα χρησιμοποιήσω μια έκφραση που σε ορισμένες πλευρές μπορεί να μην αρέσει- βάζουμε την εταιρεία "Ελληνικά Τουριστικά Ακίνητα" ανάμεσα σε μια διπλή πίεση της αγοράς. Στην πίεση της αγοράς για να κάνει σωστή αξιοποίηση, αλλά και τα επενδυτικά κεφάλαια στην εταιρεία, έτσι ώστε οι επενδυτές να απαιτούν την καλύτερη δυνατή αξιοποίηση, εκμίσθωση, παραχώρηση.
'Ετσι έχουμε, εκτός από τη διάθεση της ίδιας της εταιρείας να πετύχει τους πιο οικονομικούς και τους καλύτερους όρους αξιοποίησης, έχουμε και ένα στρώμα επενδυτών, Ελλήνων και διεθνών, οι οποίοι ελέγχουν σε καθημερινή βάση, με τα δεδομένα των αγορών κεφαλαίων, εάν αυτή η αξιοποίηση είναι σωστή. Πολύ απλά.
Αυτές οι πρακτικές είναι συνηθέστατες και σε άλλες χώρες βέβαια, αλλά έχουν αρχίσει να εμφανίζονται και στη χώρα μας.
Πιστεύω ότι αυτή η απάντηση λύνει μια σειρά από φοβίες είτε δικαιολογημένες  είτε ανεδαφικές.
Επίσης υπάρχει το θέμα των εργασιακών δικαιωμάτων, για το οποίο έγινε πάρα πολύς λόγος, έχουν κατατεθεί τροπολογίες κλπ. Για πολλοστή φορά βεβαιώνω το Τμήμα ότι τα εργασιακά δικαιώματα των εργαζομένων δεν θίγονται, ίσα-ίσα, με όλο αυτό το εταιρικό σχήμα, το οποίο προσλαμβάνει η αξιοποίηση της περιουσίας του ΕΟΤ, ενισχύονται. Για πρώτη φορά οι εργαζόμενοι, οι οποίοι έχουν ένα καθεστώς μιας εργασιακής σχέσης με πάρα πολλές ασάφειες, με πάρα πολλά αιωρούμενα χαρακτηριστικά και αντιμετωπίζουν προβλήματα στις συλλογικές συμβάσεις, στη μισθοδοσία, υφίστανται συχνά ελέγχους και αρνητικές θεωρήσεις από τους παρέδρους του Ελεγκτικού Συνεδρίου κλπ.κλπ., θα μπουν επιτέλους σε μια τάξη.
Εάν επιζητούμε -και πιστεύω ότι αυτό θέλουμε- ένα τρόπο διασφαλίσεως εργασιακών δικαιωμάτων και μισθολογικών δεδομένων για τους εργαζόμενους, είναι αυτό το πλαίσιο της εταιρικής επιχειρηματικής δραστηριότητας. Διότι μπαίνοντας στην εταιρεία θα υπογραφούν οι συλλογικές συμβάσεις, θα αναγνωρισθούν τα εργασιακά δικαιώματα, θα γίνουν οι κατανομές των ειδικεύσεων και θα αποκτήσουν επιτέλους οι εργαζόμενοι μια εργασιακή προοπτική, όπου θα αμείβονται όχι μόνο με τα κατώτατα όρια των συμβάσεων, αλλά θα έχουν και μια σειρά από νόμιμες και συμφωνημένες διασφαλίσεις για τις αποδοχές, με βάση την πααγωγικότητα ή οτιδήποτε άλλο.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Οι μέγιστοι ωφελημένοι από αυτές τις ρυθμίσεις είναι οι ίδιοι οι εργαζόμενοι.
Επειδή όμως, μπορεί να υπερίπταται ακόμη μια αβεβαιότητα, κατά την άποψή μου πλήρως ανεδαφική, εγώ θα δεχθώ να προστεθεί στο άρθρο 10, στην παράγραφο 5, αυτό το οποίο έθεσε ο εισηγητής του ΠΑΣΟΚ o κ. Οικονόμου, στο τέλος του εδαφίου β, εκεί που λέει:" Να μεταφέρεται και να εντάσσεται στην εταιρεία που θα συσταθεί", η φράση "με διασφάλιση των εργασιακών και ασφαλιστικών δικαιωμάτων".
Να προστεθεί, λοιπόν, αυτό. Κατά την άποψή μου ούτως ή άλλως αυτό εμπεριέχεται στις ρυθμίσεις που γίνονται, αλλά αν αυτό διευκολύνει τις πλευρές, οι οποίες έθεσαν κάποια ζητήματα σχετικά με αυτά τα δικαιώματα νομίζω ότι θα πρέπει να είναι απόλυτα ικανοποιημένες.
'Ερχομαι τώρα σε ορισμένα άλλα θέματα, τα οποία μπήκαν: Το θέμα των μετατάξεων και των ελέγχων, ιδιαίτερα ο έλεγχος των ιδιωτικών καζίνο.  Νομίζω ότι ο έλεγχος των καζίνο μπορεί να διανύσει ακόμα πολύ μεγάλη απόσταση για να βελτιωθεί. Αλλά δεν μπορεί να βελτιωθεί, αν το καθεστώς των ελέγχων γίνεται έτσι όπως γίνεται σήμερα.
Κυρίες και κύριοι συνάδελφοι, φαντάζομαι πως όλοι θα συμφωνήσετε ότι είναι αδιανόητο οι ελεγκτές της δραστηριότητος ενός οργανισμού να είναι ταυτοχρόνως και υπάλληλοί του. Είναι αδιανόητο οι ελεγκτές των καζίνο να είναι υπάλληλοι των καζίνο της Πάρνηθας και της Κέρκυρας. Αυτό δεν γίνεται.
Νομίζω ότι χρειάζεται μία αυτονόμηση της διαδικασίας ελέγχου, η οποία υπάγεται πλέον στο Υπουργείο Ανάπτυξης- και ορθώς νομίζω γίνεται αυτό-διότι νομικά πρόσωπα δημοσίου δικαίου δεν ξέρω πόση δυνατότητα ή αποτελεσματικότητα έχουν να πραγματοποιούν ελέγχους σε δραστηριότητες που αφορούν το κοινωνικό σύνολο. Θα πρέπει αυτή η ελεγκτική δραστηριότητα να ανήκει στο σκληρό πυρήνα του κρατικού μηχανισμού. Ελπίζω ότι διατυπώσεις τέτοιου είδους θα τυχαίνουν της ευήκοης προσοχής ορισμένων πλευρών του Τμήματος.
Και είναι επίσης προφανές ότι μέσα απ' όλη αυτήν τη διαδικασία αναβαθμίζεται και η ίδια η λειτουργία των ελεγκτών. Αναβαθμίζεται και η αποτελεσματικότητα της ελεγκτικής διαδικασίας, καθώς ξεχωρίζονται οι αρμοδιότητες και ο καθένας αποκτά συναίσθηση και ταυτότητα του ρόλου τον οποίο επιτελεί. Πιστεύω ότι αυτό το θέμα πρέπει να θεωρείται λήξαν και αυτό θα μας επιτρέψει  να διαμορφώσουμε σαφέστερες, αποτελεσματικότερες και διαφανέστερες ελεγκτικές διαδικασίες γύρω από το συνολικό σύστημα λειτουργίας των καζίνο, το οποίο τώρα έχει πάρα πολλές ασάφειες.
'Οσον αφορά το θέμα της εκτίμησης της περιουσίας του ΕΟΤ....
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) Κύριε Πρόεδρε, αν έχετε την καλοσύνη, δύο λεπτά θα μου πάρει ακόμα η απάντηση την οποία οφείλω να δώσω.
'Οσον αφορά, λοιπόν, το θέμα της εκτίμησης της περιουσίας του ΕΟΤ, προφανώς συμφέρει την Κυβέρνηση και την ίδια την περιουσία να εκτιμηθεί αυτή το ταχύτερο δυνατόν, διότι έτσι θα αξιοποιηθεί και το ταχύτερον δυνατόν. Οφείλετε όμως και εσείς να αναγνωρίσετε ότι αυτή η διαδικασία είναι πολύπλοκη και ένας από τους λόγους που δεν είχε γίνει μέχρι τώρα μία λυσιτελής αξιοποίηση της περιουσίας του ΕΟΤ είναι ακριβώς επειδή δεν υπήρξαν ολοκληρωμένες διαδικασίες αποτίμησης και εκτίμησης.
Γι' αυτόν το λόγο είχε προκηρυχθεί και έληξε τώρα η αξιολόγηση για την πρόσληψη χρηματοοικονομικών και επενδυτικών συμβούλων, οι οποίοι θα λύσουν επιτέλους σε μια ολοκληρωμένη και σύγχρονη χρηματοοικονομική βάση το θέμα της αποτίμησης της περιουσίας, θα εκκαθαριστεί το νομικό ζήτημα και θα μπορέσει έτσι με όρους απόλυτης διαφάνειας, νομικής καθαρότητος και οικονομικής προοπτικής να τεθεί μ' ένα στρατηγικό τρόπο το θέμα της αξιοποίησης της περιουσίας του ΕΟΤ.
Ο κ. Παπαθανασίου έθεσε ορισμένα θέματα για τα οποία η απάντησή μου έχει ως εξής: 'Εχει δίκιο στο άρθρο 9 που αφορά τον τρόπο πρόσληψης του διοικητικού συμβουλίου ότι δεν έχει νόημα η φράση: "μετά από πρόταση των Υπουργών Ανάπτυξης και Πολιτισμού". Αναφέρομαι στο άρθρο 9, παράγραφος 3 του αναμορφούμενου εδάφιου 1. Κατά συνέπεια η φράση αυτή διαγράφεται και μένει: "τα μέλη του Διοικητικού Συμβουλίου εκλέγονται από τη γενική συνέλευση".
Λοιπόν, η φράση "μετά από πρόταση των Υπουργών Ανάπτυξης και Πολιτισμού" διαγράφεται.
Ανάλογης μορφής παρέμβαση γίνεται στην παράγραφο 8 του ιδίου άρθρου, στο αναμορφούμενο εδάφιο 5. Εκεί που λέει "ο Διευθύνων Σύμβουλος προσλαμβάνεται" προστίθεται η φράση "με απόφαση της Γενικής Συνέλευσης".  Και κατά συνέπεια στο αναμορφούμενο εδάφιο 7 η φράση "Οι Υπουργοί Οικονομικών και Ανάπτυξης εισηγούνται στη γενική συνέλευση την εκλογή του επιλεγέντος υποψηφίου ως μέλος του Διοικητικού Συμβουλίου και στο Διοικητικό Συμβούλιο την εκλογή του ως Διευθύνοντος Συμβούλου" διαγράφεται.
Αποδέχομαι επίσης, την παρατήρηση που έκανε σχετικά με την παράγραφο 10 του ιδίου άρθρου και εκεί που λέει "έσοδα" πρέπει να γίνει "τα έσοδα".  Με την ίδια λογική όμως, θα πρέπει και στο εδάφιο α' εκεί που λέει "έσοδα από τη διοίκηση διαχείριση" θα πρέπει να γίνει "τα έσοδα από τη διοίκηση διαχείριση".
'Ερχομαι τώρα στο θέμα της πρόσκτησης ή απόκτησης περιουσιακών στοιχείων, που το ανά χείρας νομοσχέδιο προβλέπει ότι αυτό μπορεί να γίνεται με κοινή απόφαση των Υπουργών Οικονομικών και Ανάπτυξης.
Στην παράγραφο 17 του άρθρου 9 η φράση "η κυριότητα αποκτάται με κοινή απόφαση των Υπουργών Ανάπτυξης και Οικονομικών" αναμορφώνεται ως εξής: "η κυριότητα αποκτάται με πράξη του Υπουργικού Συμβουλίου" και συνεχίζει "η οποία δημοσιεύεται στην Εφημερδία της Κυβερνήσεως ύστερα από αιτιολογημένη εισήγηση" και αντί της φράσης "του Διοικητικού Συμβουλίου της εταιρείας" γίνεται "με αιτιολογημένη εισήγηση του Υπουργού Ανάπτυξης".
Τέλος, το θέμα το οποίο έθιξε για τα τιμολόγια, εδώ θα επαναληφθεί μία πολιτική, η οποία νομίζω ότι είναι σωστή πολιτική.
Η εταιρεία ακόμα κι όταν είναι αμιγώς δημόσιου χαρακτήρα, έχει μία τάση να αυξάνει τις τιμές διάθεσης των υπηρεσιών, διότι έτσι διαμορφώνεται είτε μία πραγματικά καλύτερη εικόνα της επιχείρησης  είτε η εντύπωση  μιας καλύτερης εικόνας της επιχείρησης. Νομίζω όσο υψηλή προτεραιότητα έχει η εξυπηρέτηση του κοινωνικού συνόλου σε μία εταιρεία, πολλές φορές πρυτανεύει η λογική του οικονομικού αποτελέσματος. Γι' αυτό σε επιχειρήσεις κοινής ωφέλειας μπαίνει η τελική έγκριση της Κυβέρνησης.  Νομίζω ότι επειδή ένα σημαντικό μέρος της προς αξιοποίηση περιουσίας αφορά πλατιά λαϊκά στρώματα -να χρησιμοποιήσω μία προσφιλή σας έκφρασηθα πρέπει ...
ΝΙΚΗΤΑΣ ΚΑΚΛΑΜΑΝΗΣ: Που χρησιμοποιούσατε παλιότερα εσείς.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Και τώρα τη χρησιμοποιώ, όπως βλέπετε.
ΠΑΝΑΓΙΩΤΗΣ ΛΑΦΑΖΑΝΗΣ: 'Οταν την χρησιμοποιείτε τώρα, την αποδίδετε σε άλλους.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Για σας το κάνω, κύριε Λαφαζάνη, έτσι. Επιτέλους εκτιμήστε το.
ΠΡΟΕΔΡΕΥΩΝ (Παναγιώτης Σγουρίδης): Ας μείνουμε στην ουσία των άρθρων και ας αφήσουμε τα υπόλοιπα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Γι' αυτό νομίζω ότι δεν πρέπει να είναι στο αυθαίρετο δικαίωμα του διοικητικού συμβουλίου της εταιρείας η επιλογή πόσο θα αυξηθούν οι τιμές εκμίσθωσης των υπηρεσιών.  Και πρέπει να υπάρχει η τελική έγκριση της Κυβέρνησης, η οποία δίνει μεγαλύτερη βαρύτητα στην εξυπηρέτηση του κοινωνικού συνόλου.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Αυτές τις παρατηρήσεις τις οποίες κάνατε είναι πρόσθετες αυτών που δώσατε και έχουν διανεμηθεί στο Τμήμα.  Θα πρέπει αυτές τις παρατηρήσεις τις οποίες κάνατε να τις δώσετε γραπτώς για να κατατεθούν στα Πρακτικά.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μάλιστα, κύριε Πρόεδρε. Επίσης, θα μου επιτρέψετε να προσθέσω το εξής: Στο άρθρο 9 στην παράγραφο 16 το αναμορφούμενο εδάφιο 6 αντιμετωπίζει το ζήτημα των οφειλών του Εθνικού Οργανισμού Τουρισμού στους ασφαλιστικούς οργανισμούς.
Σε συνεργασία με το Υπουργείο Κοινωνικών Ασφαλίσεων έχουμε επεξεργασθεί και τον τρόπο με τον οποίο θα γίνει η ρύθμιση και όχι το χάρισμα των οφειλών του ΕΟΤ προς το ΙΚΑ.
'Εχει διανεμηθεί αυτή η προσθήκη και παρακαλώ να γίνει δεκτή, διότι επιλύει μ' ένα συστηματικό και δεδομένο τρόπο το ζήτημα των ασφαλιστικών εισφορών.
(Στο σημείο αυτό ο Υπουργός Ανάπτυξης κ. Νικόλαος Χριστοδουλάκης καταθέτει για τα Πρακτικά την προαναφερθείσα προσθήκη, η οποία έχει ως εξής: " 'Αρθρο 9 Στην παράγραφο 16, στον έκτο στίχο του στοιχείου 6 μετά τη λέξη "εταιρία" μετά από κάθε αλλαγή παραγράφου προστίθενται τα εξής: "Οι καθυστερούμενες ασφαλιστικές εισφορές του   ΕΟΤ και των επιχειρηματικών μονάδων αυτού μέχρι την ανάληψη της διοίκησης και διαχείρισης αυτών από την Ανώνυμη Εταιρεία Αξιοποίησης Περιουσίας ΕΟΤ, προς το ΙΚΑ και τους οργανισμούς, ταμεία και λογαριασμούς των οποίων οι εισφορές συνεισπράττονται από αυτό (για κύρια και επικουρική ασφάλιση), μαζί με τα πρόσθετα τέλη, τόκους και λοιπές προσαυξήσεις και επιβαρύνσεις μέχρι την ίδια ως άνω ημερομηνία κεφαλαιοποιούνται.
Επί της ως άνω κεφαλαιοποιημένης οφειλής καταβάλλεται ως προκαταβολή ποσοστό 10%, κατά την ημερομηνία υπαγωγής στη ρύθμιση και όχι πέραν του τέλους του επόμενου μήνα από τη δημοσίευση του παρόντος, το δε υπόλοιπο ποσό της οφειλής εξοφλείται σε 36 ισόποσες μηνιαίες δόσεις, αρχής γενομένης από 1η Νοεμβρίου2000.
Η αίτηση για το διακανονισμό πρέπει να υποβληθεί μέχρι το τέλος του επόμενου μήνα από τη δημοσίευση του παρόντος.
Οι λεπτομέρειες και ο τρόπος εξόφλησης των πιο πάνω οφειλών θα ρυθμιστούν με απόφαση του Υπουργού Εργασίας και Κοινωνικών Ασφαλίσεων".) 
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να την καταθέσετε στα Πρακτικά. 'Εχει διανεμηθεί; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μάλιστα.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
Ο κ. Βασιλείου έχει το λόγο.
ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, κυρίες και κύριοι συνάδελφοι, είναι γνωστό ότι η τουριστική βιομηχανία, όπως βαρύγδουπα ονομάζεται, είναι ένα βασικό κομμάτι των αδήλων πόρων της χώρας. Σε ποσοστό άνω του 20% συμμετέχει στο εθνικό εισόδημα.
Αλήθεια, γιατί δεν υπάρχει Υπουργείο Τουρισμού; Είναι ένα μεγάλο ερώτημα και βέβαια έχω την εντύπωση ότι γενικότερα δίνεται η αίσθηση στον 'Ελληνα πολίτη ότι, από πλευράς διοικητικής και από πλευράς κυβερνητικών χειρισμών, η Κυβέρνηση, καταργώντας το Υπουργείο Τουρισμού, που υπήρχε το 1994, άφησε ένα κομμάτι αυτής της δράσης και της δραστηριότητας στο Υπουργείο Ανάπτυξης.
'Ετσι έρχονται αποσπασματικά ορισμένα νομοσχέδια ρυθμίσεις στη Βουλή. 'Οπως έγινε πριν δυο χρόνια, γίνεται τώρα και κανείς δεν ξέρει τι θα γίνει στη συνέχεια.
Με το υπό συζήτηση νομοσχέδιο εισάγεται για άλλη μία φορά η μέθοδος των αποσπασματικών και ευκαιριακών ρυθμίσεων. Η εταιρεία "Ελληνικά Τουριστικά Ακίνητα" παίρνει όλη  την περιουσία και τις επιχειρηματικές μονάδες του ΕΟΤ. Για ποιο λόγο; Πάμε για αξιοποίηση και ιδιωτικοποιήσεις; Γιατί δεν το κάνετε ευθέως, κύριε Υπουργέ; Με τη δυνατότητα παραχώρησης χρήσης στους Οργανισμούς Τοπικής Αυτοδιοίκησης ή άλλους φορείς του δημοσίου, ιδιωτικοποιείται η περιουσία του Ε.Ο.Τ. ή περιέρχεται και πάλι στο δημόσιο; Στη συζήτηση επί της αρχής με σθεναρή τη φωνή, κύριε Υπουργέ, είπατε ότι το κράτος δεν μπορεί να είναι επιχειρηματίας. Είχα την εντύπωση ότι μιλούσε Υπουργός της Νέας Δημοκρατίας. Πότε ανακαλύψατε την πυρίτιδα;  
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Δεν μπορεί να είναι καλός επιχειρηματίας είπα.
ΘΕΟΦΙΛΟΣ ΒΑΣΙΛΕΙΟΥ: 'Αρα  δεν μπορεί να είναι επιχειρηματίας. Αν δεν είναι καλός, είναι κακός επιχειρηματίας, αποτυχημένος. Και εν πάση περιπτώσει, αυτή η άποψη δεν θεωρείται αντιφατική από τη λογική ότι παραχωρείτε στους Οργανισμούς Τοπικής Αυτοδιοίκησης, ακόμη και στην ίδια την εταιρεία ή στο δημόσιο να κάνει χρήση των δραστηριοτήτων;  Επ'ευκαιρία, θέλω να σας ρωτήσω, κύριε Υπουργέ, σχετικά με τα ιδιωτικά καζίνο το εξής: Οι εισφορές τους και οι φόροι τους οποίους έπρεπε να έχουν πληρώσει, έχουν πληρωθεί μέχρι σήμερα; Πληροφορούμαι ότι το καζίνο Ρίο, των Πατρών, χρωστά πολλά δισεκατομμύρια. Είναι αληθές;  Επίσης  στα ιδιωτικά καζίνο είχαν αναλάβει την ευθύνη να κάνουν παράλληλες επενδυτικές δραστηριότητες. Τις έκαναν; Ποιος ήταν ο έλεγχος του κράτους μέχρι σήμερα; Φθάνουμε στο περιβόητο άρθρο 10. 'Εχει ιδιαιτερότητα αυτό το άρθρο με τη σύσταση αυτής της εταιρείας. Σε ό,τι μας αφορά, θεωρώ σκόπιμο να ρωτήσω, γιατί και για ποιο λόγο, κύριε Υπουργέ, δεν δέχεσθε το προσωπικό της υπηρεσίας ελέγχου αυτεπιστασίας να υπαχθεί στη διεύθυνση καζίνων του Υπουργείου Ανάπτυξης με μετάταξη; Ποιος είναι ο ιδιαίτερος λόγος, που δεν το αποδέχεσθε αυτό και εντός της ίδιας της περιφέρειας, καθώς επίσης για το προσωπικό που υπηρετεί με σχέση εργασίας ιδιωτικού δικαίου με συμβάσεις ορισμένου ή αορίστου χρόνου; Γιατί δεν είναι δυνατό  να αποδεχθείτε τη ρύθμιση ότι πρέπει αυτό το προσωπικό να υπαχθεί χωρίς άλλη διατύπωση, όπως άλλωστε ορίζεται, και με την οδηγία 77/77 της Ευρωπαϊκής Κοινότητας και με το προεδρικό διάταγμα 572 και με το ν. 2112, λόγω διαδοχής επιχειρήσεων στη συνιστώμενη εταιρεία; Γιατί φθάσατε μόνο να αποδέχεσθε αυτό που είπατε πριν από λίγο; 'Οτι μετά τη σύσταση της εταιρείας, αυτό το προσωπικό θα περιέλθει σ' αυτήν με διασφάλιση των εργασιακών και ασφαλιστικών δικαιωμάτων; Είναι βέβαιο ότι δεν διασφαλίζονται αυτά τα δικαιώματα, κύριε Υπουργέ. Γιατί δεν δέχεσθε τη ρύθμιση περί διαδοχικής υπαγωγής στις εταιρείες αυτές; Ευχαριστώ.  (Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντόπουλος έχει το λόγο. 
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, το 1998 συστήθηκε με τον ν.
2636 Aνώνυμη Eταιρεία Aξιοποίησης Περιουσίας του ΕΟΤ. Μία από τις πρώτες πράξεις που έκανε αυτή η ανώνυμη εταιρεία στην εκλογική μου περιφέρεια, στο Νομό Πιερίας, ήταν να εκμισθώσει το τουριστικό φιλέτο των ακτών του Ολύμπου, μια έκταση εξακοσίων στρεμμάτων, το κάμπινγκ της Σκοτίνας στη Γενική Γραμματεία Νέας Γενιάς για είκοσι χρόνια. 'Ετσι θα αξιοποιούσε ο γενικός διευθυντής της ανώνυμης εταιρείας αξιοποίησης περιουσίας του ΕΟΤ την προσωπική του περιουσία; Και η μέση τιμή αγοράς στην περιοχή εκείνη είναι τουλάχιστον είκοσι εκατομμύρια (20.000.000) ανά στρέμμα. Στη δε περιοχή αυτή δεν υπάρχουν εκτάσεις μεγάλες άνω των πενήντα στρεμμάτων για τουριστικές επενδύσεις. Και αν αναλογιστούμε ότι το πρώτο και δεύτερο Κοινοτικό Πλαίσιο Στήριξης κατασπαταλήθηκαν για μικρές τουριστικές μονάδες, θα δούμε ότι οδηγηθήκαμε σε μια υπανάπτυξη και απαξία της περιοχής αυτής με τα γνωστά αποτελέσματα.
Προφανώς, η Κυβέρνηση για να ανταμείψει την οξυδέρκεια και τις ικανότητες του γενικού διευθυντή της ανώνυμης εταιρείας αξιοποίησης -με το άρθρο 15 ο γενικός διευθυντής που προσλήφθηκε στην ανώνυμη εταιρεία αξιοποίησης περιουσίας του ΕΟΤ μετά από δημόσια προκήρυξη της θέσης και υπηρετεί κατά την έναρξη της ισχύος του παρόντος νόμου στην εταιρείατον ορίζει ως διευθύνοντα σύμβουλο στην εταιρεία "Ελληνικά Τουριστικά Ακίνητα Α.Ε." 'Ετσι θα αξιοποιηθούν τα ακίνητα του ΕΟΤ κι έτσι τα "Ελληνικά Τουριστικά Ακίνητα Α.Ε." θα μπουν σε μια τροχιά ανάπτυξης, όπως έγινε στο Νομό Πιερίας; Κύριε Υπουργέ, στο νέο τοπίο ανάπτυξης που οραματίζεσθε, η ελληνική περιφέρεια, η οποία στις τελευταίες εκλογές σας γύρισε την πλάτη, δεν έχει κανένα δικαίωμα; Πρέπει να οδηγηθεί μόνιμα σε μια πορεία υπανάπτυξης και απαξίας; Στο άρθρο 13, εδάφιο γ', παράγραφος 4, λέτε ότι μπορούν τα "Ελληνικά Τουριστικά Ακίνητα Α.Ε." να εκμισθώνουν τα περιουσιακά στοιχεία ή τις επιχειρηματικές μονάδες  ή να παραχωρείται χρήση αυτών στους ΟΤΑ  ή άλλους φορείς του δημόσιου τομέα, χωρίς να λαμβάνεται πάλι υπόψη η άποψη των τοπικών κοινωνιών, χωρίς να λαμβάνεται υπόψη η άποψη της Τοπικής 'Ενωσης Ξενοδόχων, των τοπικών φορέων σ' αυτήν την πορεία.
Θα επαναλάβετε τα ίδια λάθη; Θα αγνοήσετε τις τοπικές κοινωνίες; Θα ακολουθούσατε την ίδια πολιτική, εάν η συγκεκριμένη έκταση της Σκοτίνας Πιερίας ήταν στην Αττική; Υπάρχουν μήπως δύο μέτρα και δύο σταθμά στην πολιτική σας αξιοποίησης τουριστικών ακινήτων στο κέντρο και στην περιφέρεια; Είναι ερωτήματα στα οποία η ελληνική περιφέρεια ζητά απαντήσεις. Και η ελληνική επαρχία έχει δικαίωμα στο όνειρο και στα οράματά σας για ένα νέο τοπίο ανάπτυξης. Και στο διοικητικό συμβούλιο της "Α.Ε. Ελληνικά Τουριστικά Ακίνητα" θα έπρεπε να συμμετέχουν και εκπρόσωποι φορέων και ιδιαίτερα εκπρόσωπος της Ελληνικής Ομοσπονδίας Ξενοδόχων.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Γιατί; 
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Για να διασφαλισθεί, κύριε Υπουργέ, η αξιοποίηση των ακινήτων, για να μην έχετε τα ίδια αποτελέσματα. Τελειώνοντας βλέπω ότι η πορεία της εταιρείας "Ελληνικά Τουριστικά Ακίνητα ΑΕ", θα έχει την ίδια τύχη, που είχε και η προηγούμενη εταιρεία αξιοποίησης της περιουσίας του ΕΟΤ. Θέλουμε μια διασφάλιση του ΔΣ και ιδιαίτερα της θέσης του διευθύνοντος συμβούλου, που θα πρέπει να υπάρχουν ιδιαίτερα προσόντα για τη θέση αυτή. Μ' έναν διευθύνοντα σύμβουλο, ιδιαίτερα τον πρώτο χρόνο, όπως λέτε, με τον ίδιο γενικό διευθυντή της προηγούμενης εταιρείας, μόνο ευοίωνη δεν είναι η τύχη της νέας εταιρείας.  Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Φλωρίνης έχει το λόγο.
ΑΘΗΝΑΙΟΣ ΦΛΩΡΙΝΗΣ: Κύριε Πρόεδρε, κυρίες και κύριοι συνάδελφοι, εκπροσωπώ τη  Χαλκιδική, έναν κατ' εξοχήν τουριστικό νομό. 
ΠΡΟΕΔΡΕΥΩΝ (Παναγιώτης Σγουρίδης): Που ατύχησε από το καζίνο! 
ΑΘΗΝΑΙΟΣ ΦΛΩΡΙΝΗΣ: Με τη σύντομη αυτή παρέμβαση θέλω να θίξω δύο πολύ σοβαρά και απτόμενα της τουριστικής ανάπτυξης  θέματα.
Το πρώτο, κύριε Υπουργέ, αφορά στη λειτουργία του ξενοδοχειακού  συγκροτήματος "ΞΕΝΙΑ" και το κάμπινγκ στο Παλιούρι της Χαλκιδικής. Και το δεύτερο στη δυστοκία που επικρατεί, όσον αφορά τη χορήγηση βίζας σε τουρίστες από ανατολικές χώρες.
Και αρχίζω με το πρώτο. Πριν από τριάντα χρόνια περίπου ο ΕΟΤ απαλλοτρίωσε τρείς χιλιάδες στρέμματα στη περιοχή Γλαρόκαμβος και Χρούσω στο Παλιούρι Χαλκιδικής, όπου έκανε τις τουριστικές ξενοδοχειακές εγκαταστάσεις και το γνωστό κάμπινγκ του ΕΟΤ. Και τα δύο εδώ και πολλά χρόνια τα έχει εγκαταλείψει, με αποτέλεσμα η πανέμορφη αυτή περιοχή να έχει μεταβληθεί σ' απέραντο σκοπιδότοπο και χώρο ρύπανσης, αλλά και σε εστία υψηλού κινδύνου πυρκαϊάς, καθώς χιλιάδες ελεύθεροι κατασκηνωτές κατακλύζουν το συγκρότημα όπου σημειωτέον δεν υπάρχει νερό, φως, WC κλπ. Η διαδικασία αξιοποίησης της εν λόγω έκτασης είναι πάγιο αίτημα της τοπικής κοινωνίας, η οποία υφίσταται τις αρνητικές επιπτώσεις και οικονομικό μαρασμό από την αδιαφορία της αρμόδιας αρχής, η οποία αναιτιολόγητα εγκατέλειψε την περιοχή και τις εγκαταστάσεις για τις οποίες δαπανήθηκαν δισεκατομμύρια των φορολογουμένων Ελλήνων. Σημειώνουμε ότι σε έγγραφο που έκανε η κοινότητα πριν από τρία - τέσσερα περίπου χρόνια, αλλά και σε ερώτηση συναδέλφου Βουλευτή που έγινε πριν από τρεις μήνες περίπου δόθηκαν πανομοιότυπα οι ίδιες απαντήσεις.
Θα συνεχίσω με το δεύτερο, που, όπως είπα, αναφέρεται στη χορήγηση βίζας σε τουρίστες από ανατολικές χώρες. 'Οπως κατ'επανάληψη καταγγέλει η 'Ενωση Ξενοδόχων Χαλκιδικής υπάρχει ένα σοβαρό πρόβλημα, μία άρνηση των αρμοδίων θα μπορούσαμε να πούμε, να χορηγήσουν βίζα στους τουρίστες που προέρχονται από ανατολικές χώρες. Και όταν τη  χορηγούν, αυτή γίνεται κατόπιν εορτής, με πολύ μεγάλη καθυστέρηση, σε πολύ μικρό αριθμό τουριστών και μάλιστα με βαρύ, παράνομο αντίτιμο. Η χορήγηση βίζας σ' αυτήν την περίπτωση κατήντησε μπίζνες από ορισμένους επίορκους, οι οποίοι σύμφωνα με καταγγελίες έχουν προσκομίσει αρκετά ωφέλη.  Και να σκεφθεί κανείς ότι οι τουρίστες αυτής της κατηγορίας έχουν γεμάτο πορτοφόλι και οπωσδήποτε οι επιπτώσεις στις τουριστικές επιχειρήσεις της Χαλκιδικής είναι αρνητικές.
Κύριε Υπουργέ, μιλάτε για ανάπτυξη και όμως διαπιστώνουμε ότι η προχειρότητα, η αδιαφορία και σε πολλές περιπτώσεις η ανικανότητα των αρμοδίων, φρενάρουν αυτήν την ανάπτυξη.
Τώρα σας δίνετε η ευκαιρία, μια και επικαλείσθε συχνά την ανάπτυξη και μια και οι τροποποιήσεις και οι προσθήκες της τελευταίας στιγμής είναι της μόδας και μια και εσείς έχετε δείξει με αυτές τις τροποποιήσεις που μας φέρνετε την καλή σας διάθεση, να μας φέρετε μια νέα τροπολογία ώστε να επιλυθούν αυτά τα δύο σοβαρά προβλήματα. Και είμαι βέβαιος -και να είσθε και εσείς βέβαιος- ότι αυτό θα γραφεί στο ενεργητικό σας.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Νικήτας Κακλαμάνης έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Κύριε Υπουργέ, μια και απόψε σας βρίσκουμε να έχουν ξυπνήσει λίγο μέσα σας τα πάλαι ποτέ αριστερά αντανακλαστικά...  
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Δεν είναι πάλαι ποτέ.
Είναι και νυν.  Παρόντα και μέλλοντα.
ΝΙΚΗΤΑΣ ΚΑΚΛΑΜΑΝΗΣ: Φοβερό πράγμα αυτό που είπατε! Αφήστε να το συζητήσουμε μια άλλη φορά, εν πάση περιπτώσει, σε σχέση με όλα αυτά τα γιατί, μάλιστα, που απευθύνατε πριν από λίγο αναφερόμενος στην οικονομία της αγοράς. Τώρα όμως δεν θέλω να σας τσιγκλήσω και να σας χαλάσω το κέφι, γιατί θέλω άλλα πράγματα να μας πείτε.
Κατ' αρχήν χαιρόμαστε που έστω μετά από τέσσερις μέρες αναφερθήκατε σ' ένα θέμα που έβαλε η Αντιπολίτευση από την αρχή της συζήτησης του νομοσχεδίου. Απόψε το χρεώσατε βέβαια σε συνάδελφο του κόμματός σας, αλλά δεν μας ενοχλεί αυτό. Ξέρετε, όμως, επειδή καμιά φορά μπλέκουμε και λέμε άλλο το γράμμα και άλλο το πνεύμα του νόμου, πολύ θα ήθελα να σας παρακαλέσω να μας διευκρινίσετε τι σημαίνει η φράση που είπατε -και είπαμε, την αποδεχόμεθα- "διασφάλιση ασφαλιστικών και εργασιακών δικαιωμάτων". Θα θέλαμε να μας πείτε πώς εσείς το έχετε μέσα στο μυαλό σας αυτό. Διότι και άλλες φορές είχε γραφεί αυτό σε νόμους και λένε άλλο το γράμμα και άλλο το πνεύμα του νόμου. Αυτό είναι το ένα.
Το δεύτερο αφορά τα όσα σας είπε ο κ. Παπαθανασίου για τους ελεγκτές.           Στο ένα κομμάτι νομίζω ότι έχετε δίκιο. Ελεγχόμενοι και ελεγκτές δεν μπορεί να είναι. Σας είπε όμως και κάτι ακόμα στο οποίο θα ήθελα να σας παρακαλέσω να μας απαντήσετε. Εάν ο αριθμός αυτών που χρειάζονται είναι περισσότεροι, γιατί να μην πάρουν κατά προτίμηση και εφόσον έχουν τα προσόντα τους συγκεκριμένους ανθρώπους; Θα θέλαμε να μας πείτε την άποψή σας και σε αυτό.
Και ένα τρίτο το οποίο δεν απαντήθηκε και αφορά το θέμα των μετατάξεων χωρίς να υπάρχει όμως οικονομική -προς τα κάτω βεβαίωςαναπροσαρμογή. Επαναλαμβάνουμε και λέμε ότι είναι το οξύμωρο. Το φιλοδώρημα το εννοεί ο κόσμος διαφορετικά. Στη συγκεκριμένη όμως  περίπτωση εγώ ζήτησα και είδα μισθολογική κατάσταση εργαζομένων.                    Θεωρείτο  μισθός και εφορολογείτο. Θέλετε να σας πω για τη δική μου άποψη; Το βλέπω περίεργο να φεύγεις και να παίρνεις μαζί σου τα πλεονεκτήματα. Εφορολογείτο όμως. Και αφού το κράτος το φορολογούσε επί χρόνια, δεν μπορείς τώρα να πεις σ' έναν άνθρωπο, σε μία οικογένεια, που έχει μάθει να ζει με άλφα μηνιαίο εισόδημα ότι τώρα είναι άλφα δεύτερα το μηνιαίο σου εισόδημα, διότι γίνονται αυτές οι αλλαγές. Συνταγματικά ξέρω ότι έχετε δίκιο. Δεν υπάρχει θέμα να πούμε ότι είναι αντισυνταγματικό.              Πολιτικά, όμως, ηθικά και δεοντολογικά υπάρχει ένα πρόβλημα.
Κύριε Πρόεδρε, επειδή δεν χρησιμοποίησα ούτε καν το μισό μου χρόνο, θα ήθελα με την άδειά σας και εφόσον θέλει και ο κύριος Υπουργός, να καλύψει τον υπόλοιπο χρόνο που έχω εγώ και να μου δώσει απάντηση στα τρία συγκεκριμένα θέματα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπύρου έχει το λόγο. ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, τόνισα όταν ξεκίνησε το νομοσχέδιο ότι είχε πάρα πολύ ενδιαφέρον όχι για το περιεχόμενό του τόσο, γιατί ήταν μια συρραφή, όπως είπαμε, διαφόρων διατάξεων και σκοπιμοτήτων που υποκρύπτονται, αλλά διότι ανεδείκνυε με ποιο τρόπο η Κυβέρνηση -μάλιστα μετά από τις τελευταίες εκλογέςμεταλλάσσεται -ακούσαμε τον κύριο Υπουργό να μας κάνει μάθημα για ελεύθερη οικονομία- πώς αλλάζει θέσεις, άλλα έλεγε χθες, άλλα λέει σήμερα. Και δεν είδαμε να νιώθει τύψεις ή να ζητάει συγγνώμη για την ταλαιπωρία, στην οποία έχει υποβάλει τον ελληνικό λαό σ' έναν τομέα που είναι πολύ σημαντικός, στον τουρισμό. Δεν έχουμε τουριστική πολιτική στη χώρα μας.
Πριν δύο χρόνια τόνισα ότι η Υπουργός επισκεπτόταν τον ΕΟΤ δύο ώρες την εβδομάδα. 'Εκανε τουρισμό.
Και μία βιομηχανία, όπως είναι η τουριστική με εισαγόμενο συνάλλαγμα που ξεπερνάει τα οκτώ δισεκατομμύρια (8.000.000.000) δραχμές και όπου μπορεί να ασχολούνται επτακόσιες χιλιάδες εργαζόμενοι, δεν έχει πάρει το ρυθμό εκείνο, που απαιτείται στη χώρα μας, όταν ο ανταγωνισμός είναι τεράστιος.
Εγώ προέρχομαι από μία τουριστική περιοχή την Κέρκυρα. Και ενώ κάθε χρόνο περιμένουμε ότι θα υπάρξει αύξηση του τουρισμού το εισαγόμενο συνάλλαγμα μειώνεται γιατί έρχονται τουρίστες χαμηλού εισοδήματος, οι οποίοι επιδοτούνται από τη χώρα τους. Αυτή η τουριστική πολιτική θα έπρεπε στη χώρα μας να είναι μία σύνθετη κατάσταση από πολλά Υπουργεία,  γιατί παρεμβαίνει εκεί μέσα η εκπαίδευση, το Υπουργείο Δημόσιας Τάξης από πλευράς οργάνωσης και είναι θέμα της ίδιας της κοινωνίας. Και είναι θέμα υποδομών, όταν σε μια τουριστική περιοχή, όπως είναι η Κέρκυρα -και φαντάζομαι και αλλού- υπάρχουν προβλήματα και ελλείψεις σχετικά με την ύδρευση, την αποχέτευση, την αποκομιδή απορριμάτων, τη σήμανση των δρόμων, την ασφάλεια, την παροχή υγειονομικών υπηρεσιών.
Επομένως δεν υπάρχει τουριστική πολιτική. Και θα περιμέναμε από το Υπουργείο Ανάπτυξης, εφόσον αναλαμβάνει αυτόν τον τομέα, να κάνει μια οργανωμένη προσπάθεια. Μέχρι τώρα την τουριστική πολιτική την ασκούσε ο Ελληνικός Οργανισμός Τουρισμό τον οποίον τον έχετε αποδυναμώσει, τον έχετε διαλύσει και ίσως ο κυριότερος στόχος σας είναι αυτός.
Εδώ βέβαια μπαίνουμε στην κατεύθυνση του κέρδους μέσα από την περιουσία που είχε ο ΕΟΤ και που πράγματι δεν αξιοποιούνταν, όπως θα έπρεπε τόσα χρόνια. Αλλά είναι και μεγάλες οι ευθύνες των κυβερνήσεων, που άλλαξαν δεκατρείς Γενικούς Γραμματείς τα τελευταία χρόνια. Ποια τουριστική πολιτική να μπορέσει κανείς να εφαρμόσει; Αφού φέρατε πριν δύο χρόνια με βαρύγδουπο τρόπο αυτό το νομοσχέδιο, περί δημιουργίας δύο ανωνύμων εταιρειών -και του φεστιβάλ και των ακινήτων- έρχεστε σήμερα να πείτε ότι τα ακίνητα αυτά τα οποία είχε η ανώνυμη εταιρεία του ΕΟΤ τα παίρνει τώρα το δημόσιο. Μετά από τις διευκρινίσεις βέβαια, που δώσατε κάποια πράγματα μπήκαν λίγο στη θέση τους, αλλά ούτως ή άλλως υπάρχουν θέματα που θα ήθελα να απαντηθούν, γιατί πλανάται εδώ μέσα το εξής ερώτημα: Γιατί δεν μπόρεσαν μέχρι σήμερα στον ΕΟΤ και έστω μετά από τις δύο ανώνυμες εταιρείες, εφόσον διατηρείτε τον ίδιο διευθύνοντα σύμβουλο, να λειτουργήσουν οι ανώνυμες εταιρείες; Και γιατί θα λειτουργήσουν τώρα.
Σχετικά με τα δικαιώματα των εργαζομένων αναφέρετε γενικά ότι θα εξασφαλιστούν. 'Ομως πράγματι το εισόδημά τους μειώνεται και αυτό αναφέρθηκε.  Θα θέλαμε, λοιπόν, να μας διευκρινίσετε με λεπτομέρεια πώς εννοείτε ότι οι εργαζόμενοι θα εξασφαλιστούν. Στην Κέρκυρα υπάρχουν εκατόν είκοσι εργαζόμενοι, έχουν μία μεγάλη εμπειρία, πολλοί βρίσκονται στο όριο να πάρουν σύνταξη. Πώς θα ασχοληθούν τώρα στο νέο καζίνο σε κάποια ιδιωτικά χέρια, όπου προφανώς θα έρθει η επιχείρηση; Θα ήθελα να κάνω ένα ερώτημα: Τι γίνεται με την άδεια των καζίνο; Θα δοθεί και αυτή χωρίς να περάσει από κάποιον διαγωνισμό για να μπορέσει να υπάρξει ένα εισόδημα για το δημόσιο; Θα πάει με τον 2206 με τον ήδη προηγούμενο νόμο περί των καζίνο; Ποια είναι τα έσοδα των προηγούμενων καζίνο; Πώς γίνεται ο έλεγχός τους; Ποια είναι τα κέρδη του δημοσίου; Υπάρχει αναπροσαρμογή από την αύξηση αυτή των κερδών; Σ' αυτά θέλουμε να μας δώσετε απαντήσεις για να μπορέσουμε πράγματι να καταλάβουμε ποιοι είναι οι κυριότεροι στόχοι που επιδιώκετε με αυτό το νομοσχέδιο.
ΠΡΟΕΔΡΕΥΩΝ (Παναγιώτης Σγουρίδης): Η κ. Παπακώστα έχει το λόγο.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κυρίες και κύριοι συνάδελφοι. Με την επιχειρούμενη ρύθμιση όπως μας την ανέφερε ο Υπουργός Ανάπτυξης κ. Χριστοδουλάκης, έχουμε μείνει άφωνοι και εμβρόντητοι, γιατί πραγματικά εκείνο που παρατηρεί κανείς είναι ότι η προηγούμενη Υπουργός Ανάπτυξης, όταν είχε φέρει με το ίδιο ακριβώς αντικείμενο το θέμα στη Βουλή, στην αιτιολογική έκθεση του τότε νομοσχεδίου, είχε επικαλεστεί τα ακριβώς αντίθετα επιχειρήματα, για την ίδια περίπου ρύθμιση, όσον αφορά στον ΕΟΤ από αυτά τα οποία επικαλείται σήμερα ο Υπουργός Ανάπτυξης για να πείσει την ελληνική Βουλή και να νομοθετήσει προς την αντίθετη κατεύθυνση.
Βεβαίως εδώ υπάρχει ένα ζήτημα διότι πραγματικά κανείς συνειδητοποιεί το πόσο εύκολα και χωρίς να αναλαμβάνεται η πολιτική ευθύνη και το πολιτικό κόστος, οι κυβερνήσεις του ΠΑΣΟΚ επιχειρούν μεταβολές, αλλοιώσεις, τροποποιήσεις και καταργούν δικές τους πολιτικές επιλογές, από τον άκρατο κρατισμό στον άκρατο νεοφιλελευθερισμό. Και πραγματικά δεν αναλαμβάνουν την πολιτική ευθύνη.
Αναρωτιέται κανείς, κύριε Υπουργέ, για το κόστος των επιλογών της σημερινής σας ρύθμισης, η οποία θα πρέπει κανείς να πει ότι κινείται προς την κατεύθυνση των θέσεων της Νέας Δημοκρατίας, όχι σε απόλυτο βαθμό αλλά στο βαθμό εκείνο που ικανοποιεί, αν θέλετε, το αίτημα των καιρών, δηλαδή την αναβάθμιση της τουριστικής βιομηχανίας.
Αναρωτιέται, λοιπόν, κανείς, εάν έχετε υπολογίσει ποιο είναι το κόστος από τις πολιτικές σας αυτές παλινωδίες. Ποιο είναι το κόστος το οποίο υφίσταται η ελληνική κοινωνία και ποιος αναλαμβάνει την πολιτική ευθύνη.  Εν πάση περιπτώσει, μπορεί κάποιος να πει ότι τότε υπήρξε μία ρύθμιση με το ν.2636, τον οποίο είχε φέρει η προηγούμενη Υπουργός Ανάπτυξης και σήμερα επιχειρούμε να βελτιώσουμε εκείνα, τα οποία κατοχυρώθηκαν τότε.  Αυτό θα πει φυσικά η Κυβέρνηση διά στόματος του αρμοδίου Υπουργού.
Διερωτάται όμως κάποιος για τις ακριβώς αντίθετες ρυθμίσεις, για τη συνειδητή συρρίκνωση του Ελληνικού Οργανισμού Τουρισμού, γιατί δεν είχατε την τόλμη, κύριε Υπουργέ, δεν την έχετε και σήμερα, να ομολογήσετε, τουλάχιστον στην ελληνική Βουλή, ότι κάνατε λάθος στις πολιτικές σας επιλογές. Προτιμήσατε, λοιπόν, συνειδητά να οδηγήσετε σε μαρασμό τον ΕΟΤ, έτσι ώστε αποδεδειγμένα σήμερα να πείτε ότι δεν μπορούσε να τελεσφορήσει στην παροχή ικανοποιητικών υπηρεσιών τουρισμού, και γι' αυτό  το λόγο τροποποιούμε τη συγκεκριμένη διάταξη, για να παρέχουμε τις καλύτερες δυνατές υπηρεσίες στην τουριστική μας βιομηχανία.
Εν πάση περιπτώσει, επειδή δεν υπάρχει κενό εξουσίας και επειδή υπάρχει συνέχεια, θα πρέπει να αποφασίσετε οι Υπουργοί του ΠΑΣΟΚ, όταν αλλάζετε στις συγκεκριμένες θέσεις, ότι θα πρέπει να έχετε, τουλάχιστον ως Κυβέρνηση, μια κεντρική πολιτική στα θέματα του τουρισμού, την οποία αξιόπιστα να την υλοποιείτε. Και όταν έρχεστε στη Βουλή  και ζητάτε τη συναίνεση της Νέας Δημοκρατίας για θέσεις, τις οποίες προ καιρού, πριν από αρκετά χρόνια σας είχε επισημάνει, και αν είχε εισακουσθεί δεν θα υπήρχε το αντίστοιχο κόστος, θα πρέπει να έχετε και τη στοιχειώδη πολιτική ευθιξία να το παραδέχεσθε δημόσια και όχι να αναλώνεσθε σε άλλου είδους επιχειρηματολογία.
Κύριε Υπουργέ, όμως, πέραν αυτού, το ζητούμενο είναι το εξής: Απ' όλη αυτήν την ιστορία θίγονται άνθρωποι. Θίγονται εργαζόμενοι από τους οποίους στην αρχή ένα τμήμα κάτω από καθεστώς εργοδότη, ο οποίος ήταν ιδιώτης, στη συνέχεια κρατικοποιήθηκε, και τώρα με τη συγκεκριμένη ρύθμιση προσπαθούμε πάλι να τους εντάξουμε στη διαδικασία των ανωνύμων εταιρειών, οι οποίες προβλέπονται μέσα από τις επιχειρούμενες τροποποιούμενες διατάξεις, που μας φέρατε προς συζήτηση.
Επομένως, το ζήτημα είναι το εξής: Διασφαλίζετε πράγματι, όπως μας διαβεβαιώνετε, το εργασιακό καθεστώς; Προκύπτει σαφώς αυτό από το νόμο; Στο επίμαχο άρθρο -βεβαίως, κύριε Υπουργέ, εσείς μας διαβεβαιώσατε: Αύριο όμως στη θέση σας ενδεχομένως να είναι κάποιος άλλος Υπουργός- θα έχουμε και πάλι τις ίδιες διαβεβαιώσεις; Η Βουλή των Ελλήνων, η οποία νομοθετεί υπεύθυνα και απευθύνεται και αντιπροσωπεύει την ελληνική κοινωνία, θα επαφίεται και θα αρκείται στις διαβεβαιώσεις των κάθε φορά καθ' ύλην αρμοδίων Υπουργών ή θα πρέπει αυτό να διασφαλισθεί δια νόμου; Βεβαίως αναφέρομαι στο εξής: Εδώ υπάρχει μια μικρή φράση, μια φράση κλειδί, η οποία λέει "με τη σύμφωνη γνώμη και του διοικητικού συμβουλίου της ανώνυμης εταρείας, κατόπιν αιτήσεως του εργαζομένου". Κατά συνέπεια, λοιπόν, στην προκειμένη περίπτωση, εάν δεν υπάρξει αυτή η σύμφωνη γνώμη, δεν διασφαλίζεται, έτσι όπως μας το καθορίσατε προηγουμένως, το εργασιακό καθεστώς.
Επειδή και η νομολογία των δικαστηρίων έχει αποφανθεί για τα ζητήματα διαδοχής θα πρέπει να το λάβετε υπόψη σας. 'Οπως επίσης θα πρέπει να λάβετε υπόψη σας ότι όλοι μας, όλες οι Ελληνίδες και όλοι οι 'Ελληνες πολίτες, όταν προσλαμβάνονται μ' ένα εργασιακό καθεστώς  συγκεκριμένο, αυτό θα πρέπει να γίνεται κατ' αρχήν σεβαστό και δεν είναι καθόλου θεμιτή η οικονομική βλαπτική μεταβολή των όρων των ειδικών ή των γενικών συλλογικών συμβάσεων εργασίας, διότι αυτό είναι σε βάρος των εργαζομένων. Επειδή μιλήσατε για πλατιά λαϊκά μέτωπα, κύριε Υπουργέ, θα πρέπει να σας πω ότι έμπρακτα κανείς αποδεικνύει τη φιλολαϊκή του πολιτική και όχι μόνο με πομφόλυγες και με διακηρύξεις.
Τελειώνοντας, κύριε Πρόεδρε, θα ήθελα να ρωτήσω τον κύριο Υπουργό εάν σήμερα ανακάλυψε ότι οι ελεγκτές και οι ελεγχόμενοι δεν μπορεί να βρίσκονται στο ίδιο επίπεδο. Τόσον καιρό που αυτό το καθεστώς υπήρχε, εσείς ως Κυβέρνηση -δεν αναφέρομαι σε σας προσωπικά, δεν τίθεται θέμα προσωπικό- τι κάνατε; Μήπως εξυπηρετούσε σκοπιμότητες μέχρι τότε, με τις οποίες εσείς εξυπηρετηθήκατε πολιτικά; Τώρα έρχεσθε κάτω από τη δαμόκλειο σπάθα της Ευρωπαϊκής 'Ενωσης να επισπεύσετε διαδικασίες, με το πρόβλημα ότι  δεν προλαβαίνουμε; Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Είδα τον κύριο Υπουργό να κάνει δεκτές σχεδόν όλες τις παρατηρήσεις του κ. Παπαθανασίου. Η συναίνεση Κυβέρνησης και Νέας Δημοκρατίας καλά κρατεί σε αυτήν την Αίθουσα.
ΓΕΩΡΓΙΟΣ ΒΟΥΛΓΑΡΑΚΗΣ: 'Εχετε φαγωθεί με τη συναίνεση.
ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως έχω φαγωθεί με τη συναίνεση, διότι τα βασικότερα θέματα συναινετικώς περνάνε και όλες οι βασικές επιλογές είναι συναινετικές.
Εγώ έχω δει το θέαμα μέσα σε δεκαπέντε ημέρες -το λέω για σας, θα σας κάνω και μια παρατήρηση αν θέλετε την αποδέχεσθε, αν δεν θέλετε δεν την αποδέχεσθε- στα θερινά Τμήματα, να πωλείται η ακίνητη περιουσία του δημοσίου του Υπουργείου Οικονομικών και τώρα να εκποιούνται ταυτόχρονα όλα τα τουριστικά ακίνητα ανυπολόγιστης αξίας. Τα ψηφίσατε και τα δύο. Γι' αυτήν τη συναίνεση μιλάω, η οποία είναι φοβερή και είναι στη ρίζα της κακοδαιμονίας αυτής της χώρας.
Βέβαια, κύριε Υπουργέ, μπήκατε πρόσφατα στο ΠΑ.ΣΟ.Κ. αλλά βλέπω ότι τη διγλωσσία του ΠΑ.ΣΟ.Κ. την έχετε μάθει άπταιστα. Δεν ξέρω, κύριε Υπουργέ, αν υποτιμάτε τόσο τη νοημοσύνη μας, αν θεωρείτε δηλαδή ότι εδώ μπορείτε να λέτε οτιδήποτε, εμείς να τα χαύουμε, όλοι να είμαστε αγαπημένοι στο τέλος και να βγαίνουμε από αυτήν την Αίθουσα με κάποιες ψήφους από δω και από κει, γνωστούς και μη εξαιρετέους, και πάλι καλά νά' μαστε. Αλλά δεν είναι δυνατό  να γίνεται αυτό το παιχνίδι, διότι περί παιχνιδιού πρόκειται.
Εδώ, κύριε Υπουργέ, θα μας εξηγήσετε το τι κάνετε και θα μας το πείτε ευθέως αν θέλετε να αναλάβετε και  την πολιτική ευθύνη. Εγώ θα δεχόμουν να λέγατε, ναι, ανοίγουμε το δρόμο, μπορούμε και έχουμε τη  δυνατότητα να εκποιήσουμε τα τουριστικά ακίνητα και τις επιχειρηματικές μονάδες,  έχουμε τη  δυνατότητα να τα εκμισθώσουμε μέχρι ενενήντα εννέα χρόνια, αυτή είναι η πολιτική μας, θέλουμε αυτήν την πολιτική να την εφαρμόσουμε.      Αλλά ενώ τα γράφετε όλα αυτά στο νομοσχέδιο, έρχεσθε εδώ να μας πείτε ότι δεν θα κάνετε πωλήσεις, ότι δεν θα ιδιωτικοποιήσετε, όπως λέτε, ακτές, σπήλαια κλπ. Μα, αυτό που συζητάμε είναι το τι γράφει το νομοσχέδιο.          Λέτε, λοιπόν, εδώ πέρα ότι τα Τουριστικα Aκίνητα μπορούν να διαθέτουν περιουσιακά στοιχεία και επιχειρηματικές μονάδες με πώληση ή ανταλλαγή αυτών με την επιφύλαξη των διατάξεων της παραγράφου 17. Στην παράγραφο 17 κάνετε την εξής αλλαγή, η οποία δεν είναι στην πραγματικότητα αλλαγή. Mετά από  εισήγηση δική σας και πράξη του Υπουργικού Συμβουλίου -μάλλον χειρότερο είναι από το προηγούμενο- θα μπορείτε να δίνετε την κυριότητα στην "Τουριστικά Ακίνητα Α.Ε." και η "Τουριστικά Ακίνητα Α.Ε.", με την κυριότητα πλέον, να πωλεί, όπως γράφετε, ή να μισθώνει, που είναι χειρότερο από το να πωλεί, μέχρι ενενήντα εννέα έτη. Εταιρεία Ανατολικών Ινδιών, θυμίζει αυτό ή την σημερινή Κίνα. Εκεί φθάσατε. Αυτοί είναι οι όροι. Και έρχεσθε εδώ να μας πείτε ότι δεν θα πωλήσετε; 
ΠΡΟΕΔΡΕΥΩΝ (Παναγιώτης Σγουρίδης): Αυτό πόθεν τεκμαίρεται ότι δηλαδή θα πουλάει ή θα ενοικιάζει για ενενήντα εννέα χρόνια; Από πού το βγάζετε αυτό το συμπέρασμα; 
ΠΑΝΑΓΙΩΤΗΣ ΛΑΦΑΖΑΝΗΣ: 'Οπως γνωρίζετε, η Κίνα...
ΠΡΟΕΔΡΕΥΩΝ (Παναγιώτης Σγουρίδης): Αφήστε την Κίνα. Η Κίνα είναι μακριά και έχει πολλά δισεκατομμύρια κόσμο. Η Ελλάδα είναι ξενοδοχείο για τους Κινέζους.  Ακούω και με παραξενεύει το θέμα. Από  πού τεκμαίρεται ότι θα είναι για ενενήντα εννέα χρόνια; Αυτά γίνονταν επί αλήστου μνήμης της επταετίας, της χούντας.
ΠΑΝΑΓΙΩΤΗΣ ΛΑΦΑΖΑΝΗΣ: Τα ΤΟΥΡΙΣΤΙΚΑ ΑΚΙΝΗΤΑ Α.Ε., η Ανώνυμη Εταιρεία έχει διάρκεια ζωής μέχρι ενενήντα εννέα χρόνια. Ξέρετε ότι έχουν  ήδη γίνει μισθώσεις, η προηγούμενη εταιρεία σαράντα και πενήντα χρόνων, αν δεν κάνω λάθος.  Προκειμένου να καλυφθεί, λοιπόν, η προηγούμενη ατασθαλία, γιατί η προηγούμενη εταιρεία είχε διάρκεια τριάντα χρόνια, αν θυμάμαι καλά, αναπροσαρμόζουμε, λοιπόν, το χρόνο ζωής, τον πάμε στον ένα αιώνα, προκειμένου οι εκμισθώσεις να φθάσουν μέχρι εκεί  ή τουλάχιστον να έχουν τη  δυνατότητα να φθάσουν μέχρι εκεί. 'Ηδη έχουμε εκμισθώσεις σαράντα χρόνων.  Αύριο με βάση αυτήν τη  διάταξη, αφού η εταιρεία έχει διάρκεια ενενήντα εννέα χρόνων μπορεί να εκμισθώσει ογδόντα, εβδομήντα, ενενήντα οκτώ έτη. Αυτό λέω, είναι καινοφανές, είναι όμως η οδυνηρή πραγματικότητα. Γι' αυτό σας λέω ότι άλλαξε και η προηγούμενη διάταξη.  
ΠΡΟΕΔΡΕΥΩΝ (Παναγιώτης Σγουρίδης): Υπουργοί, διοικητικά συμβούλια, όλοι αυτοί θα συμπράξουν στο θέμα αυτό; 
ΠΑΝΑΓΙΩΤΗΣ ΛΑΦΑΖΑΝΗΣ: Εδώ συμπράττουν στις πωλήσεις όλων των δημόσιων επιχειρήσεων ΟΤΕ, ΔΕΗ, ΟΛΥΜΠΙΑΚΗ, ΕΥΔΑΠ. Πουλήθηκε το νερό και εσείς μου λέτε τώρα για τα τουριστικά ακίνητα και απορείτε, κύριε Πρόεδρε; Αυτή είναι η λογική που έχει σήμερα η Κυβέρνηση. Να τα πουλήσουμε όλα. 'Ο,τι είναι δημόσιο το πωλούμε. Και έχει και τη συναίνεση της Νέας Δημοκρατίας επ'αυτού και λέει, εν πάση περιπτώσει, κάποιοι στην Αριστερά φωνάζουν, αυτή είναι η μόδα σήμερα σ' όλον τον κόσμο, η λεγόμενη παγκοσμιοποίηση. Ακολουθούμε αυτά τα περίφημα δόγματα τα οποία θα πληρωθούν πανάκριβα όμως.
Αυτά, λοιπόν, είναι που πράττετε και δυστυχώς τα γράφετε με τόσο σαφή τρόπο και προσπαθείτε να τα αποκρύψετε και δεν τα αναγνωρίζετε τουλάχιστον. Δεν έχετε τουλάχιστον αυτή την ειλικρίνεια να μας πείτε, αυτό κάνουμε, αυτή είναι η πολιτική μας. Και σας είπα το κόστος αυτής της πολιτικής ποιο θα είναι. Θα είναι τεράστιο.
Χρειαζόταν το δημόσιο να έχει μια παρέμβαση στον τουριστικό τομέα, στην τουριστική ανάπτυξη και σας είπα τους λόγους για τους οποίους χρειάζεται το δημόσιο να έχει μία παρέμβαση και επιχειρηματικού χαρακτήρα στο θέμα της τουριστικής ανάπτυξης, διότι σήμερα η τουριστική ανάπτυξη γίνεται μ' έναν τρόπο που κλέβει από τις μέλλουσες γενιές, διότι σήμερα η τουριστική ανάπτυξη βασίζεται στην άγρια ιδιωτική κερδοσκοπία όλων των ειδών και όλων των μεγεθών.
Είχατε τη δυνατότητα με παρεμβάσεις άλλου χαρακτήρα φυσικά, όχι ρουσφετολογικές, όχι κομματικοπελατειακές, να έχετε μια άλλη δυνατότητα παρέμβασης σ'αυτόν τον τομέα. Δεν το πράττετε, δεν κάνετε ούτε καν τον κόπο σ' αυτήν την κατεύθυνση. Απλώς, ανοίγετε το δρόμο αύριο να εκποιηθούν τα πάντα ή να μισθωθούν ή και να ανταλλαγούν.
Και πάμε στους εργαζόμενους τώρα. Εδώ λέτε ότι πάτε να διασφαλίσετε τις εργασιακές σχέσεις. Με συγχωρείτε, κύριε Υπουργέ, αλλά δεν είναι δυνατόν με αυτήν τη φράση την οποία βάζετε να ισχυρίζεσθε ότι τους διασφαλίζετε.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) ΠΡΟΕΔΡΕΥΩΝ (Παναγιώτης Σγουρίδης): Συντομεύετε, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Πόσο χρόνο έχω, κύριε Πρόεδρε; 
ΠΡΟΕΔΡΕΥΩΝ (Παναγιώτης Σγουρίδης): 'Εχετε πέντε λεπτά.
Δευτερολογείτε. Σας έχω δώσει και τα δυόμισι λεπτά που σας διέκοψα εγώ.  Τελειώνετε, σας παρακαλώ.
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε.
Φτιάχνετε μία νέα εταιρεία και λέτε εδώ ότι μετά τη σύσταση της εταιρείας, της παραγράφου 1 του παρόντος άρθρου, το προσωπικό αυτό είναι δυνατόν ύστερα από αίτησή του και απόφαση του διοικητικού συμβουλίου της ανώνυμης εταιρείας "Ελληνικά Τουριστικά Ακίνητα" να μεταφέρεται. Είναι δυνατόν εφόσον αποφασίσει το διοικητικό συμβούλιο της ανώνυμης εταιρείας "Ελληνικά Τουριστικά Ακίνητα". Αυτήν τη φράση λέμε να βγάλετε, κύριε Υπουργέ και να πείτε ευθέως ότι το προσωπικό αυτό με τις ίδιες εργασιακές σχέσεις, εγγυήσεις και δεσμεύσεις, μεταφέρεται στη νέα εταιρεία, η οποία θα ιδρυθεί. Αυτό πρέπει να κάνετε. Τώρα, με τη φράση, διασφάλιση εργασιακών δικαιωμάτων δεν κατοχυρώνεται  τίποτε. Βλέπουμε τις εργασιακές σχέσεις, που θέλετε να εγκαθιδρύσετε όπως εργοδοτικό δικαίωμα για κατάργηση του οκτάωρου, απελευθέρωση των απολύσεων, μείωση των ασφαλιστικών εισφορών, ευελιξία παντού... Λοιπόν, αφήστε τη διασφάλιση των εργασιακών δικαιωμάτων διότι δεν τα διασφαλίζετε τα εργασιακά δικαιώματα. Πρέπει να πείτε ρητά ορισμένα πράγματα σε αυτό το άρθρο, τα οποία τουλάχιστον θα είναι μια απαντοχή γι'αυτούς τους εργαζόμενους, οι οποίοι δούλευαν μέχρι τώρα και μερικοί έχουν φθάσει και στο όριο της σύνταξης και κινδυνεύουν να μείνουν στο δρόμο αύριο με απόφαση του Διοικητικού Συμβουλίου της ανώνυμης εταιρείας "Ελληνικά Τουριστικά Ακίνητα". Αυτό σας λέμε.
Και τελειώνω με μία φράση μόνο για την αυτεπιστασία. Δε σας ζητήσαμε εμείς να μην καταργήσετε την Υπηρεσία Αυτεπιστασίας και να είναι οι ελέγχοντες και ελεγχόμενοι, όπως λέτε. Αυτό το διατηρήσατε εσείς τόσα χρόνια. Δεν σας λέμε αυτό. Να κάνετε υπηρεσία ελέγχου στο Υπουργείο Ανάπτυξης πράγματι αλλά εδώ έχετε έτοιμο έμπειρο δυναμικό. Γιατί να μην το προτιμήσετε αυτό; Γιατί να μην είναι υποχρεωτική η μετάταξη αυτών των ανθρώπων στη νέα υπηρεσία, στην Υπηρεσία Ελέγχου των Καζίνο; 
ΠΡΟΕΔΡΕΥΩΝ (Παναγιώτης Σγουρίδης): Κύριε Βουλγαράκη, έχετε το λόγο. 
ΓΕΩΡΓΙΟΣ ΒΟΥΛΓΑΡΑΚΗΣ: 'Εχει γίνει μεγάλη συζήτηση στην Αίθουσα αυτή για τη συναίνεση, τη στάση της Νέας Δημοκρατίας και τη στάση της Κυβέρνησης. Αισθάνομαι, λοιπόν, την ανάγκη για άλλη μία φορά να ξεκαθαρίσω κάποια πράγματα, διότι είναι πάρα πολύ σημαντικό.
Το πώς αντιλαμβάνεται το κάθε κόμμα τον πολιτικό του ρόλο, την πολιτική του στάση και την πολιτική του πρακτική είναι ένα θέμα που αφορά το κόμμα αυτό. Και η Νέα Δημοκρατία θεωρεί ότι θα είναι συνεπής αν καταφέρει να εκφράσει με τον καλύτερο δυνατό τρόπο αυτά που και προεκλογικά είπε δημόσια διά του Προέδρου της, των στελεχών της και του προγράμματός της. Αυτό κάνει η Νέα Δημοκρατία.
Κατόπιν τούτου, η Νέα Δημοκρατία τοποθετείται θετικά εκεί που νομίζει ότι αυτό προάγει τα συμφέροντα του ελληνικού λαού και του  έθνους και τοποθετείται αρνητικά εκεί που πιστεύει ότι αυτό δεν προάγει τα συμφέροντα του ελληνικού λαού και του  έθνους.
Βεβαίως υπάρχουν και διαφορές αντιλήψεων και διαφορές φιλοσοφίας.               'Αλλη άποψη έχουμε εμείς παραδείγματος χάριν για την οικονομία, άλλη άποψη έχουν κάποιοι άλλοι συνάδελφοι σ' αυτήν την Αίθουσα και άλλη άποψη μπορεί να έχουν και κάποιοι τρίτοι συνάδελφοι και καλώς κάνουν και την έχουν.
Εν πάση περιπτώσει, αυτό που πρέπει να γίνει σαφές είναι ότι η Νέα Δημοκρατία με συνέπεια όλα αυτά τα χρόνια τοποθετείται θαρραλέα υπέρ της ελεύθερης οικονομίας της αγοράς.
Και θέλω να είμαι και πιο συγκεκριμένος: Οι ιδιωτικοποιήσεις, οι αποκρατικοποιήσεις, οι απελευθερώσεις της αγοράς δεν είναι προϊόν ούτε ιδεολογικής μονομέρειας ούτε καμίας προκατάληψης ούτε γι' αυτό το λόγο γίνονται.
Ο βασικός λόγος που γίνονται αυτού του είδους οι κινήσεις σε οικονομικό και πολιτικό επίπεδο είναι η αποτελεσματικότητα: Αποτελεσματικότητα στις σχέσεις κράτους - πολίτη, αποτελεσματικότητα στη διαχείριση των δημοσίων οικονομικών, αποτελεσματικότητα στη διαφάνεια και  αποτελεσματικότητα -σε τελική ανάλυση- στα οικονομικά βιβλία του κράτους.            Αυτή είναι η αντίληψή μας για την οικονομία. Δεν την ακούτε για πρώτη φορά. Αισθάνομαι, όμως, την ανάγκη ότι κάθε φορά πρέπει να λέγεται.
Πού υπάρχει ζήτημα; 'Οταν μία οικονομία μεταστρέφεται από ένα ορισμένο επίπεδο και μία κατηγορία σε μία άλλη, υπάρχουν τριγμοί. Και αυτοί οι τριγμοί φυσικά και ενοχλούν και πολλές φορές φοβίζουν τους εργαζόμενους. Και καλά κάνουν και τους φοβίζουν. Και πρέπει οι εργαζόμενοι -και καλώς κατά την άποψή μας- να είναι καχύποπτοι, διότι αυτό που τους ενδιαφέρει σε πρώτη προτεραιότητα είναι η διασφάλιση της δικής τους εργασιακής σχέσης και του δικού τους εργασιακού στάτους. Αυτή είναι η πραγματικότητα.
Γιατί, λοιπόν, δυσπιστούν σήμερα οι εργαζόμενοι, κύριε Υπουργέ; Εκεί πρέπει να ανατρέξετε για να βρείτε το σκληρό πυρήνα. Τα είπαν όλοι οι συνάδελφοι, οι οποίοι μίλησαν και ο κ. Παπαθανασίου και οι άλλοι συνάδελφοι της Νέας Δημοκρατίας, αλλά και άλλων κομμάτων. Δυσπιστούν οι εργαζόμενοι, διότι η Κυβέρνηση είναι προφανώς αφερέγγυα στα μάτια τους.  Θέλετε το πιο απτό παράδειγμα; Τι είπατε προεκλογικά για τις εργασιακές σχέσεις; Τι υποσχεθήκατε προεκλογικά για όλο αυτό το  οικοδόμημα, το οποίο σήμερα ο κύριος Υπουργός Κοινωνικών Ασφαλίσεων, ο κ.           Γιαννίτσης, ως κεραυνός εν αιθρία βάζει σε δημόσιο διάλογο. Απολύτως καμία κουβέντα δεν είπατε.
Αντιθέτως  ο ίδιος ο Πρωθυπουργός κατ' επανάληψη και στη συζήτηση με τους πολιτικούς Αρχηγούς από τηλεοράσεως, που έγινε τότε -αν θυμάστε- με τους δημοσιογράφους, κάποιες μέρες προ των εκλογών, δεν είχε ανοίξει το στόμα του. Και όχι μόνο αυτό. Είπε αντιθέτως ότι κανένας δεν πρόκειται να πειράξει ώριμα ασφαλιστικά δικαιώματα, συγκεκριμένες κατηγορίες εργαζομένων, την εργασιακή τους θέση κλπ.
Η Κυβέρνηση, λοιπόν, σε σειρά δεδομένων -και για τις ταυτότητες και μία σειρά άλλα πράγματα, να μην τα θυμίζω τώρα, γιατί είναι και περασμένη η ώρα- δεν τοποθετείται από την αρχή ξεκάθαρα για το πώς τα αντιλαμβάνεται, αλλά δημιουργεί την αίσθηση είτε ότι έχει πράγματα στο μυαλό της και δεν τα λέει -συνεπώς κατηγορείτε για διγλωσσία, όπως ήδη επισημάνθηκε- είτε ότι δεν ξέρει τι κάνει και κάθε φορά κινείται σ' ένα πολιτικό "σέρφινγκ" ανάμεσα στη μία και στην άλλη πλευρά, επιλέγοντας κάθε φορά αυτό που νομίζει ότι είναι πρέπον κατά περίπτωση. Γιατί, λοιπόν, οι εργαζόμενοι να μη δυσπιστούν; 'Εχουμε μία κατηγορία εργαζόμενων. Και ελέχθη ακριβώς ποιοι είναι αυτοί οι εργαζόμενοι, τους οποίους αφορά σε τελική ανάλυση το νομοσχέδιο. Κάνατε κάποιες παρεμβάσεις. Καλά κάνατε και τις κάνατε και είναι στη σωστή κατεύθυνση.  Πρέπει όμως να είστε και σαφείς. Πρέπει να αντιληφθείτε ότι οι εργαζόμενοι ξαφνικά αισθάνονται ότι το έδαφος ξαφνικά σείεται κάτω από τα πόδια τους.
Δεν είναι εργαζόμενοι, οι οποίοι -επιτρέψτε μου την έκφραση, που δεν είναι κοινοβουλευτική, αλλά θα την πω-"αρπακολλατζήδες". Είναι άνθρωποι οικογενειάρχες, που προσελήφθησαν μ' ένα συγκεκριμένο καθεστώς, που ονειρεύτηκαν τη ζωή τους πάνω σε μία συγκεκριμένη συγκυρία και που προγραμματίζουν τη δράση τη δική τους, των οικογενειών του και των παιδιών του πάνω σε αυτό το πλαίσιο.
Δεν μπορεί, λοιπόν, από τη μία μέρα στην άλλη να πείτε ότι αν δεν ισχύει αυτό ισχύει κάτι άλλο και αυτό δεν το εγγυάται κανένας. Χρειάζονται κάποιες εγγυήσεις. Αυτός ακριβώς είναι ο λόγος.  Ανεξάρτητα αν αυτό ενοχλεί ένα "κομμάτι" της Αριστεράς -γιατί εδώ χρειάζεται πολύ μεγάλη κουβέντα  ή οτιδήποτε άλλο- η πραγματικότητα είναι ότι αυτό που πρέπει κανείς να προσεγγίσει είναι η ρεαλιστική άποψη των γεγονότων. Αυτή είναι η ιστορία.
Η Νέα Δημοκρατία, λοιπόν, το είπε και με τον εισηγητή της και με άλλους ομιλήτες που μίλησαν. Αυτό που την ενδιαφέρει είναι η ρεαλιστική προσέγγιση των πραγμάτων και αυτό ζητάει.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα είμαι σύντομος, γιατί τα πράγματα που αφορούν το συζητούμενο νομοσχέδιο τουλάχιστον, επαναλαμβάνονται αενάως.
'Οσα είπε ο εκπρόσωπος του Συνασπισμού, της Αριστεράς και της Προόδου είναι τόσο ανεδαφικά, παραμορφωτικά, αστήριχτα και πολιτικώς απαθή, τα οποία θεωρώ ότι αποτελούν την καλύτερη επιχειρηματολογία για το σκοπό του νομοσχεδίου. Τα επανέλαβε άπειρες φορές, απαντήθηκαν άπειρες φορές, αλλά φαίνεται ότι η επανάληψη είναι μια καταφυγή ελλείψει ουσιαστικής επιχειρηματολογίας.
Στα θέματα που έθεσε ο κ. Κακλαμάνης νομίζω ότι η φράση "διασφάλιση εργασιακών και ασφαλιστικών δικαιωμάτων" είναι σαφέστατο τι εννοεί. Εννοεί ότι ο εργαζόμενος επ'ουδενί λόγο θα πέσει σε μια υποδεέστερη θέση υπηρεσιακώς και ασφαλιστικώς απ'αυτήν που βρίσκεται σήμερα. Αν δεν σας πείθει η διατύπωσή μου, η νομοθετική διατύπωση, ελπίζω να σας πείθει η πράξη της Κυβέρνησης τόσα χρόνια, όπου σε όλες τις μεταρρυθμίσεις, τις μετοχοποιήσεις και στον εκσυγχρονισμό που κάναμε, σε καμιά περίπτωση -δεν θέλω να ανοίξω μεγάλα θέματα-  δεν υπήρχε επί τα χείρω εξέλιξη των εργασιακών σχέσεων. Αντίθετα  όλοι οι εργαζόμενοι απετέλεσαν συμμέτοχους αυτής της προσπάθειας και ωφελήθηκαν.
Το θέμα των μετατάξεων νομίζω ότι το λύσαμε και στην επιτροπή, όταν μπήκε το ζήτημα της επιλογής. Οι μετατάξεις μπορούν να γίνονται στην ίδια περιφέρεια.
'Οσον αφορά το θέμα του φιλοδωρήματος που θέσατε, κατ'αρχήν αυτό αφορά αυτούς που απασχολούνται για όσο χρόνο απασχολούνται στην αίθουσα παιγνίων. Δεν είναι μια γενική πραγματικότητα που ισχύει για όλους  και υποθέτω ότι το φιλοδώρημα αυτό έχει το νόημα της ανταμοιβής για μια συγκεκριμένη εργασία, την οποία παρέχουν όσοι την παρέχουν. Και νομίζω  όλοι οι ειδικευμένοι που θα αξιοποιηθούν θα συνεχίσουν να το λαμβάνουν.             Δεν πρόκειται ούτε σ'αυτό το θέμα να αλλάξει το παραμικρό επί τα χείρω για τους εργαζόμενους με αυτό το οποίο υπάρχει σήμερα.
Αναφέρθηκε το θέμα της εθελουσίας εξόδου. Νομίζω ότι είναι υπερβολικό και το αναγνωρίζει ο καθένας ότι είναι υπερβολικό. Νομίζω ότι είναι αδιανόητο να συζητά κανείς για εθελουσία έξοδο, απλώς και μόνο επειδή μια εργασιακή σχέση μπαίνει σε μια πολύ καλύτερη προοπτική, επειδή ο τρόπος με τον οποίο ασκείται η δραστηριότητα εκσυγχρονίζεται, αποκτά επιχειρηματικά χαρακτηριστικά μέσα στα οποία πιστεύω ότι οι ίδιοι οι εργαζόμενοι θα είναι πάνω απ'όλα οι μεγάλοι ωφελημένοι.
Σας ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαθανασίου έχει το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, επαναλαμβάνω ότι θα ήθελα να μας διευκρινίσει ο κύριος Υπουργός σχετικά με το προεδρικό διάταγμα που θα βγει για την εταιρεία του καζίνο. Πώς θα λειτουργήσει αυτό το καινούριο καζίνο; Θα ισχύσει η διαδικασία που υπάρχει σήμερα -που λειτουργεί καθ'ον τρόπο λειτουργεί- και θα έχει τη δυνατότητα η εταιρεία, αστικά ακίνητα, να βάλει και ιδιώτη μέσα  ή να κάνει αυτά που κάνει με την υπάρχουσα σήμερα διαδικασία  ή θα ακολουθηθεί η διαδικασία που προβλέπει ο 2206, προκειμένου να έχει και έσοδα το δημόσιο και επιπλέον να λειτουργήσει και αυτό το καζίνο, όπως λειτουργούν και τα άλλα; Νομίζω ότι ο νόμος προέβλεπε δύο καζίνο στην περιοχή Αθηνών συν τα υπόλοιπα. Η μη λειτουργία αυτών των καζίνο ευνοεί και κάποια άλλα.
Δεν φαντάζομαι να πλήρωνε αυτά τα χρήματα ή να περίμενε αυτά τα έσοδα από το καζίνο, ο επιχειρηματίας του Λουτρακίου, εάν λειτουργούσε και κάποιο ή κάποια από τα καζίνο που προβλέπονται στην Αθήνα. Πώς θα ενταχθεί το καζίνο με την καινούργια του μορφή, μέσα σε αυτές τις άδειες που προβλέπονται στην περιοχή Αττικής και Αθηνών; Διότι, επαναλαμβάνω, η σημερινή παράταση ευνοεί κάποιους άλλους και εδώ θα πρέπει το καθεστώς να είναι ξεκάθαρο. Γι' αυτό είπα ότι το προεδρικό διάταγμα θα έπρεπε να είναι και πάρα πολύ συγκεκριμένο, τουλάχιστον σε ό,τι αφορά το τι θα προβλέπει.
Δεύτερον, αναφέρατε κάτι για τον έλεγχο -και είναι σωστό- ότι ελεγκτής και ελεγχόμενος δεν μπορεί να είναι ο ίδιος. Εδώ όμως υπάρχει και ένα άλλο θέμα. Ασχέτως αυτής της αδυναμίας ή όχι οι ελεγκτικοί μηχανισμοί έχουν διαπιστώσει ορισμένες παραβάσεις. Αυτό είναι δεδομένο. Είναι ορισμένα καζίνο τα οποία δεν τηρούν τις υποχρεώσεις τους.
Το ζήτημα, λοιπόν, δεν είναι απλώς θέμα ελέγχου, είναι και επιβολής κυρώσεων σε όσους δεν τηρούν τις οποιεσδήποτε υποχρεώσεις τους.
Το ερώτημα, λοιπόν, είναι, σ' αυτές τις περιπτώσεις που έχουν διαπιστωθεί πράγματι και είναι προφανές -έχουν δημοσιευθεί στον Τύπο επανειλημμένως -τέτοιου είδους παραβάσεις ή παραλείψεις, εάν έχουν επιβληθεί, οι κυρώσεις οι οποίες προβλέπονται από τις συμβάσεις.  Υπάρχουν κυρώσεις που φθάνουν μέχρι ανάκληση αδειών. Τι έχει γίνει σ' αυτό; Η διαπίστωση είναι ότι έχουν διαπιστωθεί από τους ελεγκτικούς μηχανισμούς  είτε λειτούργησαν σωστά  είτε όχι  ορισμένες παραβάσεις και παραλείψεις, πλην όμως δεν έχουν επιβληθεί από την πολιτική ηγεσία -και δεν μιλάω για εσάς, μιλάω για τους προκατόχους σας- οι κυρώσεις οι οποίες προβλέπονται από τον ίδιο το νόμο.
Τρίτον και τελειώνω, θα κάνω μία ερώτηση διευκρίνισης, πάλι σε ό,τι αφορά το προσωπικό. Με το άρθρο 22 του ν. 2636/98 προβλέπονται μετατάξεις στις περιπτώσεις όπου υπάρχει είτε υπεράριθμο προσωπικό  είτε καταργείται μία θέση.
Το ερώτημά μου, κύριε Υπουργέ, είναι εάν θα έχουν το δικαίωμα να ζητήσουν μετάταξη από μόνοι τους αυτοί οι οποίοι υπηρετούν στην εταιρεία "Αστικά Ακίνητα" και θέλουν να μεταταγούν  ή πρέπει να πληρούνται οι προϋποθέσεις του άρθρου 22, που είναι -επαναλαμβάνω- η διαπίστωση είτε ότι δεν χρειάζεται  είτε ότι είναι πλεονάζον.
ΠΡΟΕΔΡΕΥΩΝ (Παναγιώτης Σγουρίδης): Ο κ. Στριφτάρης έχει το λόγο. 
ΣΠΥΡΙΔΩΝ ΣΤΡΙΦΤΑΡΗΣ: Δεν θα πω πολλά, γιατί ο κύριος Υπουργός έχει πάρει τις αποφάσεις του και δεν νομίζω ότι έχει νόημα να συζητάμε τα ίδια και τα ίδια πράγματα.
'Οσον αφορά την αντιδικία του κυρίου Προέδρου με τον κ. Λαφαζάνη, θα ήθελα να πω ότι το λέει το νομοσχέδιο, κύριε Πρόεδρε. Για ενενήντα εννέα χρόνια μπορεί να μισθωθεί. Αυτήν την πράξη την έκανε ο Γέλτσιν. Τώρα ο Γέλτσιν μισθώνει τη γη για ενενήντα εννέα χρόνια. Εκεί μας πάει ο εκσυγχρονισμός του ΠΑ.ΣΟ.Κ.
ΠΡΟΕΔΡΕΥΩΝ (Παναγιώτης Σγουρίδης): Πού το λέει μέσα το νομοσχέδιο; 
ΣΠΥΡΙΔΩΝ ΣΤΡΙΦΤΑΡΗΣ: Θα ήθελα να αναφέρω δύο ζητήματα για τους εργαζόμενους.
Κύριε Υπουργέ, η πρακτική της Κυβέρνησης λέει τα αντίθετα. Στη "SOFTEX" διαβεβαιώνατε και ο Υφυπουργός κ. Πρωτόπαπας -και τώρα το λέει ακόμη-ότι η σύμβαση που κάναμε με την εταιρεία που αγόρασε τη "SOFTEX"  διασφάλιζε τις θέσεις εργασίας. Δεν σταμάτησαν οι απολύσεις στη "SOFTEX".      Ξέρετε τι γίνεται. Γι' αυτό σας λέω ότι το παρελθόν σας δεν είναι και τόσο "πρότερος έντιμος βίος"  ούτε για το 51%  ούτε για τη διασφάλιση των θέσεων εργασίας.
Γιατί δεν λέτε για τους επόπτες ότι θα συνεχίσουν να εργάζονται στην υπηρεσία που θα δημιουργήσει το Υπουργείο Ανάπτυξης και θα συνεχίσουν να κάνουν αυτήν τη δουλειά σαν σκληρός πυρήνας, όπως ήσασταν σεις; Να το πούμε καθαρά στο νομοσχέδιο, για να μην υπάρχει καμία αντίρρηση.
Για τους άλλους γεννιώνται δύο ερωτήματα.
Το ένα ερώτημα αφορά τη θυγατρική εταιρεία των "Τουριστικών Ακινήτων" που θα δημιουργηθεί για να εκμεταλλευθεί το Καζίνο της Πάρνηθας και της Κέρκυρας. Κατ'αρχήν αυτοί οι άνθρωποι που δουλεύουν εκεί γιατί να μην πει ότι θα έχουν το δικαίωμα της διαδοχής; Πολύ απλό: Θα έχουν το δικαίωμα της διαδοχής.
Γεννάται όμως το ερώτημα: Αυτή η εταιρεία θα έχει το 51% των τουριστικών ακινήτων ή θα πάθουν ό,τι έπαθαν οι εργαζόμενοι στη  "SOFTEX", στα ναυπηγεία του Σκαραμαγκά, στα ναυπηγεία της Ελευσίνας, στα ναυπηγεία της Σύρου, που τους πήρε ο ιδιώτης και λέει: "τόσους θέλω εγώ, τόσους θα κρατήσω"; Γι'αυτό σας λέω ότι είναι πολύ απλό, νομίζω, να διασφαλιστούν, εάν θέλετε πραγματικά να διασφαλιστούν και δεν θέλετε να κοροϊδεύετε τους εργαζόμενους. Είναι καθαρά αυτά τα δύο ζητήματα που σας βάζουμε και νομίζω ότι εάν θέλετε μπορείτε τώρα. Γιατί είναι κακό, κύριε Υπουργέ, να εφαρμόζετε εσείς πρώτος, πριν τουλάχιστον νομοθετήσουν τα άλλα Υπουργεία, την κάθε αποδιάρθρωση των εργασιακών σχέσεων.
Υπάρχει αυτή η ευκαιρία τώρα να διασφαλιστούν αυτοί οι εργαζόμενοι, οι οποίοι δούλεψαν τόσα χρόνια σε δύο επιχειρήσεις που αρκετά λεφτά έχουν φέρει στο δημόσιο. Και δεν καταλαβαίνω ειλικρινά γιατί θα αξιοποιηθούν τώρα τα ακίνητα και οι επιχειρησιακές μονάδες του ΕΟΤ. Και θα σας έλεγα όχι να πάτε εσείς, στείλτε έναν άνθρωπό σας να δει τι καταστροφή έγινε στα Λουτρά του Πλατυστόμου της Μακρακώμης και αν συνειδητά δεν υποβαθμίζεται η περιουσία του ΕΟΤ για να ξεπουληθεί αντί ενός πιάτου φακής.
Και οι πυρκαϊές θα φουντώσουν, σας το λέω, εάν συνεχίσετε αυτήν την τακτική, να δημοσιοποιείτε και να φέρνετε εδώ να ψηφίζουμε νομοσχέδια, τα οποία ουσιαστικά θέλουν να υποβαθμίσουν τη  δημόσια περιουσία και ενθαρρύνουν αυτούς που θέλουν να υποβαθμιστεί πραγματικά για να την αγοράσουν αύριο για ένα πιάτο φακή.
Δεν νομίζω ότι χρειάζεται να πούμε περισσότερα. Ιδού η Ρόδος, ιδού και το πήδημα, κύριε Υπουργέ. Θέλετε να κάνετε τις ρυθμίσεις για τους εργαζόμενους και να τελειώνουμε; Τότε θα το ψηφίσουμε και εμείς το νομοσχέδιο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα σας χαρακτηρίσει όμως μετά κι εσάς ο κ. Λαφαζάνης.
ΣΠΥΡΙΔΩΝ ΣΤΡΙΦΤΑΡΗΣ: Το ποιος χαρακτηρίζει ποιον, κύριε Υπουργέ  και ποιος έχει χαρακτηριστεί κατά καιρούς, ας το αφήσουμε να το γράψει η ιστορία. Τις μεταπτώσεις και τις οβιδιακές μεταμορφώσεις του καθενός μας ας τις γράψει η ιστορία.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Επειδή ο κύριος Πρόεδρος ρώτησε πού το γράφει αυτό το ενενήντα εννέα έτη είναι το άρθρο 9 παράγραφος 5. Στην παράγραφο 3 του άρθρου 12 του ν. 2636/98 οι λέξεις "τριάντα έτη" αντικαθίστανται με τις λέξεις "ενενήντα εννέα έτη". Μπορείτε να μου πείτε πολλές ανώνυμες εταιρείες, οι οποίες να ιδρύονται για ενενήντα εννέα έτη; 
ΠΡΟΕΔΡΕΥΩΝ (Παναγιώτης Σγουρίδης)  Εταιρείες του δημοσίου.
ΠΑΝΑΓΙΩΤΗΣ ΛΑΦΑΖΑΝΗΣ: Το ότι είναι εταιρεία του δημοσίου το εξήγησα, νομίζω, κύριε Πρόεδρε, τουλάχιστον κατά τη δική μου λογική και σας είπα ότι το 51% μ' ένα μικρό άρθρο, με μια μικρή τροπολογία μπορεί αύριο να φύγει. Και μίλησε ο κύριος Υπουργός για την πίεση της αγοράς. Η πίεση των μετόχων...
ΠΡΟΕΔΡΕΥΩΝ (Παναγιώτης Σγουρίδης): Ας μην μπούμε σε αυτήν τη συζήτηση γιατί ξέρετε ότι  η Εθνική Τράπεζα το 33% είναι του κράτους και το υπόλοιπο είναι των ιδιωτών. Και όμως η Εθνική Τράπεζα και πολλές άλλες τράπεζες ελέγχονται από το κράτος.
ΠΑΝΑΓΙΩΤΗΣ ΛΑΦΑΖΑΝΗΣ: Δεν έχει καμία σχέση το ένα με το άλλο. Η πίεση των μετόχων της "ακίνητα ΑΕ" αύριο, μπαίνοντας στο χρηματιστήριο, θα είναι να φύγει το δημόσιο από τη  μέση και για κάθε πόντο που θα φεύγει από το δημόσιο θα βγάζουν ιαχές θριάμβου. Διότι θα βλέπουν το φιλέτο της διαχείρισης και της διοίκησης όλης της τουριστικής ακίνητης περιουσίας και των επιχειρηματικών μονάδων να περιέρχεται στα χέρια τους. Και σε αυτήν την πίεση κανένας δεν θα αντισταθεί αύριο. Αυτή η πίεση θα είναι αδήριτη.  Αυτός ο δρόμος ανοίγεται.
Αλλά φυσικά ο κύριος Υπουργός δεν απάντησε στα επιχειρήματα, υπεκφεύγει πάλι λέγοντας ότι αυτά που λέω, βοηθούν την επιχειρηματολογία του. Μακάρι, λοιπόν, εάν τον βοηθούν να λέω  και περισσότερα. Να μου δίνετε πολύ περισσότερο χρόνο.
Αλλά εδώ το ζητούμενο είναι το εξής. Αυτό το οποίο κάνετε, κύριε Υπουργέ, με το θέμα των εργαζομένων δεν είναι μόνο απαράδεκτο, αλλά είναι και επικίνδυνο. Είναι άκρως επικίνδυνο, διότι η λογική αυτή του να κρατάμε ομήρους τους ανθρώπους αυτούς να περνάνε από το γραφείο μας προκειμένου να μπουν στη νέα εταιρεία ή να μεταταγούν στην Υπηρεσία Ελέγχου του Υπουργείου Ανάπτυξης είναι μια λογική, η οποία ξέρετε πού οδηγεί και ελπίζω να μην την αποδεχτείτε ως το τέλος.
Διότι με αυτά τα "δύναται" και "μπορεί" και τις αποφάσεις του διοικητικού συμβουλίου, ξέρετε τι θα γίνει; Θα πηγαίνουν οι εργαζόμενοι και θα χτυπάνε την πόρτα του διευθύνοντα συμβούλου της εταιρείας -ή θα περνάνε και από το δικό σας γραφείο- και θα του λένε "βάλε μας και εμάς στην εταιρεία". Και ο οποιοσδήποτε διευθύνων σύμβουλος θα τους βάζει μέσα και θα το θεωρούν χάρη. Αυτά πάτε να κάνετε; Ομήρους θέλετε να έχετε;  Κάντε μια σαφή διάταξη. 'Η τους θέλετε ως εργαζόμενους στη νέα εταιρεία, οπότε σαφώς το βάζετε εδώ χωρίς να σας έχουν υποχρέωση ή σαφώς θέλετε τους ελεγκτές να μετέχουν στη νέα Υπηρεσία Ελέγχου του Υπουργείου Ανάπτυξης και αφήστε αυτά τα "δύναται" και "μπορούν να μεταταγούν", "να αποσπαστούν προσωρινά και με δικιά μας απόφαση θα δούμε τι θα κάνουμε", διότι αύριο αυτοί θα συνωστίζονται στα γραφεία σας και στα γραφεία της "Τουριστικής Α.Ε". Αυτό θέλετε; Πέστε το τουλάχιστον καθαρά ότι δεν τους θέλουμε ως εργαζόμενους. Θέλουμε να τους μετατάξουμε, να τους διασκορπίσουμε. Θα ήταν και αυτό μία λύση, αλλά όχι αυτή η λύση που βάζουν τα άρθρα σας. Είναι απαράδεκτο και θα είναι κατάπτυστο να μείνουν έτσι και τα δύο αυτά άρθρα, διότι ξέρετε πού οδηγούν αυτά.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Οικονόμου, έχετε το λόγο για να κλείσετε τη συζήτηση απαντώντας στα ερωτήματα, τα οποία έβαλε ο κ. Παπαθανασίου, ο κ. Στριφτάρης και ο κ. Λαφαζάνης.
ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, νομίζω ότι η συζήτηση ήταν εκτενέστατη και επί της αρχής και στην επιτροπή, αλλά και τώρα είπαμε τις περισσότερες φορές τα ίδια πράγματα. Νομίζω ότι κάποιος που είναι καχύποπτος ή τέλος πάντων δεν θέλει να καταλάβει δεν είναι και απαραίτητο να καταλάβει ή είμαστε υποχρεωμένοι να του δώσουμε να καταλάβει. Αλλά τα κείμενα είναι πολύ συγκεκριμένα.
ΣΠΥΡΙΔΩΝ ΣΤΡΙΦΤΑΡΗΣ: Να είσαι σε δύο χρόνια Βουλευτής...
ΒΑΣΙΛΕΙΟΣ ΟΙΚΟΝΟΜΟΥ: Νομίζω όμως ότι δεν μπορούμε να κάνουμε τις Κασσάνδρες και να παίζουμε αυτό το ρόλο. Δεν μπορούμε να έχουμε προοπτική και δεν μπορούμε να πολιτευόμαστε ως μάντεις κακών. Τέλος πάντων και το ΠΑΣΟΚ νομίζω ότι έχει δείξει δείγματα γραφής και δεν γεννήθηκε σήμερα ούτε ήλθαν από τον 'Αρη όλοι.
Αλλά το τι εταιρεία είναι τα "Τουριστικά ακίνητα" το γράφει σαφέστατα το κείμενο. Είναι δημοσίου χαρακτήρα. Το 51% τουλάχιστον είναι στο δημόσιο. Αν τώρα θέλετε να φτιάξουμε φανταστικά σενάρια για το τι θα γίνει από δύο χρόνια και τρία χρόνια, ειλικρινά σας μιλάω ότι δεν ξέρω τι θα γίνει αύριο.
ΣΠΥΡΙΔΩΝ ΣΤΡΙΦΤΑΡΗΣ: Κάνουμε νόμο για μία μέρα.
ΒΑΣΙΛΕΙΟΣ ΟΙΚΟΝΟΜΟΥ: Κοιτάξτε, η πλήρης ισοπέδωση δεν μπορεί να προχωρήσει και να είναι πολιτική, την οποία εφαρμόζουμε και ψηφίζουμε σήμερα. Σήμερα ψηφίζουμε ένα νομοσχέδιο που τα "Τουριστικά Ακίνητα" είναι δημοσίου χαρακτήρα εταιρεία.
Εγώ αυτό εισηγούμαι και αυτό ψηφίζω. Αν εσείς νομίζετε ότι ψηφίζετε κάτι άλλο, δεν στέκει και δεν έχει σχέση με το κείμενο. Βέβαια σαφέστατα υπάρχει διεύρυνση από το τριάντα χρόνια στα ενενήντα εννέα χρόνια.
Και δεν χρειάζεται, κύριε Λαφαζάνη, να πάμε εις τας Ινδίας. 'Ισως βλέπετε και πολλές ταινίες για αυτήν τη λεγόμενη εταιρεία των Ινδιών και της Κίνας. 'Οταν κάνεις μια επένδυση -στη δημόσια επιχείρηση μιλάμε πάντα, δεν μιλάμε για την ιδιωτική επιχείρηση- η οποία θέλεις να έχει ένα βάθος χρόνου η επένδυση αυτή και του ιδιώτη και του δημοσίου, εφόσον μπουν ιδιωτικά κεφάλαια, νομίζω ότι δεν αναιρούν και δεν ακυρώνουν αυτό που θέλουμε να επιτύχουμε. Αυτό που θέλουμε να επιτύχουμε είναι να έλθουν ιδιωτικά κεφάλαια σ' αυτό το μεγάλο γίγαντα, που λέγεται τουρισμός για να ξυπνήσει. Δεν είναι κακό αυτό. Αν νομίζετε ότι είναι κακό αυτό να το πείτε καθαρά, ότι θέλουμε να συνεχίσει να λειτουργεί ο τουρισμός όπως λειτουργεί σήμερα.
Δεν λέμε ότι σήμερα λειτουργεί άσχημα. Αλλά αν αυτό σας αρκεί να το πείτε. Εμάς δεν μας αρκεί αυτό, θέλουμε κάτι καλύτερο. 'Εχουμε μπροστά πολλές προκλήσεις και οι Ολυμπιακοί Αγώνες είναι μια πρόκληση και δεν μπορούμε να αφήσουμε το στοίχημα πάνω στο τουριστικό προϊόν να χαθεί γιατί εσείς έχετε κάποιες εμμονές.
Ως προς τη συζήτηση που έγινε πάνω στα εργασιακά θέματα ειδικά για τις επιχειρήσεις της Πάρνηθας και της Κέρκυρας, καζίνο και ξενοδοχεία, νομίζω ότι η τοποθέτηση του Υπουργού μετά και τη δικιά μας παραίνεση έχει στοιχεία, τα οποία οδηγούν σε μια θετική προοπτική.
ΠΑΝΑΓΙΩΤΗΣ ΛΑΦΑΖΑΝΗΣ: Ομηρία.
ΒΑΣΙΛΕΙΟΣ ΟΙΚΟΝΟΜΟΥ: Κύριε Λαφαζάνη, κοιτάξτε...
ΠΑΝΑΓΙΩΤΗΣ ΛΑΦΑΖΑΝΗΣ: Κύριε εισηγητά του ΠΑΣΟΚ, γιατί να υπάρχει η απόφαση του Διοικητικού Συμβουλίου; Δεν υπάρχει η αρχή της διαδοχής; Θέλετε να περνά από το γραφείο σας πρώτα και μετά....
ΒΑΣΙΛΕΙΟΣ ΟΙΚΟΝΟΜΟΥ: Κύριε Λαφαζάνη....
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Λαφαζάνη; 'Ετσι είναι η πρακτική. Εκατό χρόνια ρουσφετολογίας σ' αυτήν τη χώρα.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, μη  διακόπτετε. 
ΒΑΣΙΛΕΙΟΣ ΟΙΚΟΝΟΜΟΥ: Εμείς έχουμε καταθέσει μία τροπολογία για τα ζητήματα των μετατάξεων εντός νομού. Νομίζω ότι τις εντός νομού μετατάξεις τις έχει αποδεχθεί ο κύριος Υπουργός. Η θέση για τη διασφάλιση των εργασιακών και ασφαλιστικών δικαιωμάτων έχει στοιχεία, τα οποία εξασφαλίζουν αυτό που επιθυμούν οι εργαζόμενοι. Το ζήτημα της διαδοχής είναι ένα ζήτημα το οποίο μπορούμε να το συζητήσουμε μέσα από αυτήν τη διάταξη. 'Αλλωστε αύριο θα συζητήσουμε τις τροπολογίες και μπορούμε να το ξαναδούμε. Θεωρώ ότι αυτό το οποίο φαίνεται και το οποίο καθορίζεται μέσα από την τοποθέτηση του κυρίου Υπουργού είναι ότι διασφαλίζονται τα εργασιακά και ασφαλιστικά δικαιώματα των εργαζομένων. Νομίζω ότι είναι σαφής αυτή η τοποθέτηση.
Από εκεί και πέρα κροκοδείλια δάκρυα και αγωνίες οι οποίες δεν στηρίζονται στην πραγματικότητα αλλά στηρίζονται μόνο στις εντυπώσεις, δεν έχουν καμία αξία. Αυτήν τη στιγμή η ουσία είναι μία. 'Εχουμε μία τουριστική βιομηχανία που θέλουμε να την αναπτύξουμε. 'Ενας συγκεκριμένος τρόπος να έρθουν ιδιωτικά κεφάλαια, να μπει στο χρηματιστήριο να μπορέσει να κινηθεί. Αν έχετε εσείς κάποια άλλη ιδέα, πείτε την επιτέλους. Η Νέα Δημοκρατία προς τιμήν της βλέπει ότι υπάρχει μία θετική κατεύθυνση σ' αυτό το ζήτημα. Αν θέλετε να γίνουμε ελληνικά σοβιέτ να μας το πείτε. Τι θέλετε επιτέλους να γίνει; Διότι εγώ δεν θέλω να γίνω ελληνικό σοβιέτ.  Αυτό μας τελείωσε.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 9 και 10 και θα προχωρήσουμε στην ψήφισή τους κεχωρισμένως.
Ερωτάται το Τμήμα: Γίνεται δεκτό το άρθρο 9, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς  το άρθρο 9 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Τμήμα: Γίνεται δεκτό το άρθρο 10, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς  το άρθρο 10 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Κύριοι συνάδελφοι, έχουν διανεμηθεί τα Πρακτικά της Τρίτης 4 Ιουλίου 2000 και ερωτάται το Τμήμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς  τα Πρακτικά της Τρίτης 4 Ιουλίου 2000 επικυρώθησαν.
Αύριο θα συνεχιστεί η συζήτηση επί των τροπολογιών του νομοσχεδίου.  Υπάρχουν πέντε τροπολογίες υπουργικές, τρεις εμπρόθεσμες Βουλευτών και δύο εκπρόθεσμες.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 23.21' λύεται η συνεδρίαση για αύριο Τετάρτη 19 Ιουλίου 2000 και ώρα 10.00', με αντικείμενο εργασιών του Τμήματος νομοθετική εργασία: συνέχιση της συζήτησης επί των τροπολογιών του σχεδίου νόμου: "Ρύθμιση θεμάτων ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις".
Ο  ΠΡΟΕΔΡΟΣ                                      ΟΙ   ΓΡΑΜΜΑΤΕΙΣ 

