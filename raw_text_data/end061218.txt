ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ΄’
ΣΥΝΕΔΡΙΑΣΗ ΜΖ’

Δευτέρα 18 Δεκεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές, από το Δεύτερο Λύκειο Νεάπολης Θεσσαλονίκης και το Β’ Λύκειο Θεσσαλονίκης, σελ.
2. Επί διαδικαστικού θέματος, σελ.
3. Ανακοινώνεται ότι:
α) Πενήντα έξι (56) Βουλευτές του κόμματος της Ν. Δημοκρατίας υπέβαλαν συμπληρωματική πρόταση αναθεώρησης του άρθρου 108, παρ. 1 και 2 του Συντάγματος, σελ.
β) Είκοσι τέσσερις (24) Βουλευτές του κόμματος της Ν. Δημοκρατίας, τριάντα τρεις (33) Βουλευτές του ΠΑ.ΣΟ.Κ. και δύο (2) ανεξάρτητοι Βουλευτές υπέβαλαν συμπληρωματική πρόταση αναθεώρησης του άρθρου 24 του Συντάγματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής του σχεδίου νόμου του Υπουργείου  Εθνικής Οικονομίας και Οικονομικών:
«Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2007», σελ.

ΟΜΙΛΗΤΕΣ
Α. Επί διαδικαστικού θέματος:
ΜΑΓΓΙΝΑΣ Β., σελ.
ΦΛΩΡΙΔΗΣ Γ., σελ.
ΧΑΤΖΗΓΑΚΗΣ Σ., σελ.

Β. Επί του σχεδίου νόμου του Υπουργείου Εθνικής Οικονομίας και Οικονομικών:
ΑΒΡΑΜΟΠΟΥΛΟΣ Δ., σελ.
ΑΓΓΕΛΗΣ Α., σελ.
ΑΛΟΓΟΣΚΟΥΦΗΣ Γ., σελ.
ΑΠΟΣΤΟΛΑΚΗ Μ., σελ.
ΑΡΓΥΡΗΣ Ε., σελ.
ΒΑΡΒΙΤΣΙΩΤΗΣ Μ., σελ.
ΒΑΣΙΛΕΙΟΥ Γ., σελ.
ΓΕΙΤΟΝΑΣ Κ., σελ.
ΔΟΥΚΑΣ Π., σελ.
ΖΗΣΗ Ρ., σελ.
ΚΑΛΑΝΤΖΑΚΟΥ Σ., σελ.
ΚΑΛΛΙΩΡΑΣ Η., σελ.
ΚΑΡΧΙΜΑΚΗΣ Μ.,σελ.
ΛΕΒΕΝΤΗΣ Α., σελ.
ΛΕΟΝΤΑΡΙΔΗΣ Θ. ,σελ.
ΛΙΑΣΚΟΣ Α., σελ.
ΛΩΤΙΔΗΣ Λ., σελ.
ΜΑΓΓΙΝΑΣ Β., σελ.
ΜΑΚΡΥΠΙΔΗΣ Α., σελ.
ΜΑΚΡΗ Ζ., σελ.
ΜΑΝΩΛΗΣ Ι., σελ.
ΜΑΝΤΟΥΒΑΛΟΣ Π., σελ.
ΜΑΤΖΑΠΕΤΑΚΗΣ Σ., σελ.
ΜΕΛΑΣ Π., σελ


      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΜΖ΄
      Δευτέρα 18 Δεκεμβρίου 2006
      Αθήνα, σήμερα στις 18 Δεκεμβρίου 2006, ημέρα Δευτέρα και ώρα 18.07΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Νικόλαο Κορτσάρη, Βουλευτή Φλωρίνης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατάθεσε αναφορά με την οποία η Ένωση Συλλόγων Γονέων και Κηδεμόνων Μαθητών Δημοτικών Σχολείων Δήμου Παλλήνης διατυπώνει τις απόψεις της σχετικά με την αναπλήρωση των μαθημάτων που χάθηκαν λόγω της απεργίας.
      2) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο Δήμαρχος Νότιας Ρόδου ζητεί τη στελέχωση και υλικοτεχνική στήριξη του Ε.Κ.Α.Β. της περιοχής του.
      3) Οι Boυλευτές Β΄ Αθηνών και Α΄ Πειραιώς κ.κ. ΑNTΩNΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφoρά, με την οποία το Σωματείο Συμβασιούχων Χειριστών Ανυψωτικών Μηχανημάτων Ο.Α. διαμαρτύρεται για τη μη καταβολή δεδουλευμένων αποδοχών που αναλογούν στην άδεια και στο επίδομα αδείας.
      4) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο Δήμαρχος Σπερχειάδος Φθιώτιδας ζητεί τη διατήρηση του Ειρηνοδικείου Σπερχειάδος.
      5) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Επιμελητήριο Πέλλας ζητεί να ενταχθεί ο Νομός Πέλλας στην ανώτερη ζώνη κινήτρων για επενδύσεις επιxειρήσεων κατά την προγραμματική περίοδο 2007-2013.
      6) Ο Boυλευτής Β’ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά, με την οποία η Πανελλήνια Ένωση Επαγγελματικών Τουριστικών Ημερόπλοιων ζητεί τη δημιουργία. νομικού πλαισίου λειτουργίας των επαγγελματικών τουριστικών ημερόπλοιων-σκαφών κ.λπ..
      7) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Σύνδεσμος Πολιτικών Συνταξιούχων Νομού Ιωαννίνων ζητεί την ικανοποίηση φορολογικών και συνταξιοδοτικών αιτημάτων των μελών του.
      8) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά, με την οποία το Σωματείο «ΣΥΛΛΟΓΟΣ ΠΑΡΑΚΤΙΩΝ ΕΠΑΓΓΕΛΜΑΤΙΩΝ ΨΑΡΑΔΩΝ ΚΑΤΑΚΟΛΟΥ ΠΕΡΙΦΕΡΕΙΑΣ ΠΥΡΓΟΥ «ΤΟ ΔIΧΤΥ» ζητεί την τροποποίηση του ν. 3232/2004.
      9) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά; με την οποία το Σωματείο Εργαζομένων με το Πρόγραμμα Εργασιακής Εμπειρίας στον Ο.Α.Ε.Δ. ζητεί τη μονιμοποίηση των μελών του.
      10) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ομοσπονδία Επαγγελματιών Βιοτεχνών Φθιώτιδας ζητεί την ανακοπή της επέλασης των υπεραγορών στο Νομό Φθιώτιδας.
      11) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά, με την οποία το Τεχνολογικό Εκπαιδευτήριο-΄lδρυμα Καλαμάτας Μεσσηνίας ζητεί να μην καταργηθεί η ποσόστωση 10% εισαγωγής των αποφοίτων τoυ Τμήματoς Τοπικής Αυτοδιοίκησης του Τ.Ε.Ι. Καλαμάτας στο Εθνικό Κέντρο Δημόσιας Διοίκησης.
      12) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην αξιοποίηση και εξέλιξη των αποφοίτων της Εθνικής Σχολής Δημόσιας Διοίκησης.
      13) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά, με την οποία ο Σύλλογος Επαγγελματιών Κορώνης ζητεί να μη διακοπεί η λειτουργία του καταστήματος Ο.Τ.Ε. στην Κορώνη.
      14) Ο Boυλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η διοίκηση του Επιμελητηρίου Εικαστικών Τεχνών Ελλάδος ζητεί στον Προϋπολογισμό του έτους 2007 να εγγραφούν πιστώσεις ύψους 800.000 ευρώ προκειμένου να αντιμετωπισθούν τα οφειλόμενα χρέη των παρελθόντων ετών, καθώς και επαρκή χρηματοδότηση για την ομαλή συνέχιση της λειτουργίας του.
      15) Ο Boυλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφoρά, με την οποία η Α.Δ.Ε.Δ.Υ. ζητεί την κατοχύρωση των επαγγελματικών δικαιωμάτων των αποφοίτων της Εθνικής Σχολής Δημόσιας Διοίκησης, που έχουν ενταχθεί και υπηρετούν στο Σώμα Εμπορικών Ακολούθων του Υπουργείου Εξωτερικών.
      16) Ο Boυλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο Σύλλογος Γονέων και Κηδεμόνων του Μουσικού Σχολείου Ίλιου Αττικής ζητεί νομοθετική ρύθμιση για την ενιαία παιδαγωγική και διοικητική λειτουργία των Μουσικών Σχολείων.
      17) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά, με την οποία η Ομοσπονδία Επαγγελματιών-Βιοτεχνών και Εμπόρων Νομού Τρικάλων ζητεί την κατάργηση του φόρου επιτηδεύματος.
      18) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ κατέθεσε αναφορά, με την οποία η Πανελλήνια Ένωση Καθηγητών Γερμανικής Γλώσσας Πανεπιστημιακής Εκπαίδευσης ζητεί την άμεση επέκταση του μαθήματος «δεύτερης ξένης γλώσσας» στην πρωτοβάθμια εκπαίδευση.
      19) Ο Boυλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία η κ. Θεοδωρακοπούλου Ελένη, Προϊσταμένη Τμήματος Προσωπικού του Εργοστασίου Ζάχαρης Ορεστιάδας ζητεί την επίλυση εργασιακού της προβλήματος.
      20) Ο Boυλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφoρά με την οποία ο Σύλλογος Εργαζομένων Ε.Κ.Ε.Φ.Ε. «ΔΗΜΟΚΡΙΤΟΣ» διαμαρτύρεται για την απασχόληση συνταξιούχων στο εν λόγω κέντρο και ζητά την πρόσληψη προσωπικού μέσω του Α.Σ.Ε.Π.
      21) Ο Boυλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία ο Δήμαρχος Παλλήνης ζητεί τη διακοπή των οικοδομικών εργασιών στο στρατόπεδο Λάμπρου στην Κάντζα Παλλήνης.
      22) Ο Boυλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Εργατοϋπαλληλικό Κέντρο Θεσσαλονίκης ζητεί τη διακοπή των δικαστικών διώξεων συνδικαλιστών στελεχών.
      23) Ο Βουλευτής Λασιθίου κ. MIXAΛΗΣ ΚΑΡΧΙΜΑΚΗΣ κατέθεσε αναφορά, με την οποία η κ. Ασημίνα Συκά αναφέρεται στην αποστρατεία του στρατιωτικού συζύγου της.
      24) Ο Βουλευτής Λασιθίου κ. ΜΙΧΑΛΗΣ ΚΑPXΙMAKHΣ κατέθεσε δημοσίευμα εφημερίδας, το οποίο αναφέρεται στην επίλυση του στεγαστικού προβλήματος του Τ.Ε.Ε.-ΕΠΑ.Λ. Αγίου Νικολάου Ηρακλείου.
      25) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας, το οποίο αναφέρεται στις παρεμβάσεις στη λειτουργία του Σχολείου Ευρωπαϊκής Παιδείας Αγίας Τριάδας Ηρακλείου.
      26) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα, το οποίο αναφέρεται στην επίσπευση των διαδικασιών για την κατασκευή νέου αεροδρομίου στο Καστέλι Ηρακλείου.
      27) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά, με την οποία η Ένωση Ξενοδόχων Ευβοίας καταγγέλλει την πλημμελή ενημέρωση των τουριστών της Εύβοιας από τις υπηρεσίες του Ε.Ο.Τ..
      28) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά, με την οποία η Ομοσπονδία Επαγγελματιών-Βιοτεχνών Νομού Τρικάλων ζητεί την ίδρυση Περιφερειακών Ταμείων του Τ.Ε.Β.Ε. στην  Πύλη  και Φαρκαδόνα και την επαναλειτουργία του γραφείου της Καλαμπάκας.
      29) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά, με την οποία η Ομοσπονδία Επαγγελματιών-Βιοτεχνών Νομού Τρικάλων ζητεί νέα ρύθμιση και τη μη ποινικοποίηση για ασφαλιστικές εισφορές του Ο.Α.Ε.Ε..
      30) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία η Αειφορική Ανάπτυξη Αιτωλοακαρνανίας ζητεί την καταβολή στους δικαιούχους του Νομού Αιτωλοακαρνανίας οικονομικής ενίσχυσης για το πρώτο έτος εφαρμογής του προγράμματος της βιολογικής κτηνοτροφίας.
      31) Οι Βουλευτές Β΄ Θεσσαλονίκης και Α΄ Θεσσαλονίκης κ.κ. ΑΓΓΕΛΟΣ ΤΖΕΚΗΣ ΚΑΙ ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά, με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και Περιχώρων Νομού Πέλλας ζητά την υποχρεωτική ναυτολόγηση γιατρών στα πλοία της ακτοπλοΐας.
      32) Οι Βουλευτές Β΄ Αθηνών και Β΄ Πειραιά  κ.κ. ΑΝΤΩΝΗΣ ΣΚΥΛΛΑΚΟΣ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά, με την οποία ο Σύλλογος Εργαζομένων Ε.Κ.Ε.Φ.Ε. «ΔΗΜΟΚΡΙΤΟΣ» διαμαρτύρεται για την απασχόληση συνταξιούχων στο κέντρο.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 199/6-10-06 ερώτηση του Βουλευτή κ. Δημητρίου Ρέππα δόθηκε με το υπ’ αριθμ. 43817/ΕΥΣΑΠ/3651/24-11-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, το οποίο μας κοινοποιήθηκε προς απάντηση από το ΥΠΕΣΔΑ, και στο πλαίσιο των αρμοδιοτήτων του ΥΠΟΙΟ, σας γνωστοποιούμε τα ακόλουθα:
      Το πλαίσιο πολιτικής της χώρας μας ενόψει της νέας Προγραμματικής περιόδου 2007-2013, δίνει ιδιαίτερη σημασία στον τομέα της πολιτικής προστασίας, λαμβάνοντας υπόψη τόσο τους νέους Κανονισμούς της Ε.Ε, όσο και τις Κοινοτικές στρατηγικές κατευθυντήριες γραμμές για την οικονομική κοινωνική και εδαφική συνοχή 2007-2013, και ειδικότερα την Κατευθυντήρια Γραμμή 5.2 «Ενίσχυση της οικονομικής διαφοροποίησης των αγροτικών περιοχών», ιδιαίτερη σημασία δίνεται στην ανάπτυξη των ορεινών περιοχών.
      Στο Εθνικό Στρατηγικό Πλαίσιο Αναφοράς (ΕΣΠΑ), από το οποίο προκύπτει η συνολική αναπτυξιακή στρατηγική της χώρας για την περίοδο 2007-2013 και το οποίο έχει υποβληθεί στην Ευρωπαϊκή Επιτροπή για διαβούλευση, μία από τις χωρικές προτεραιότητες της χώρας είναι η βιώσιμη οικονομική ανάπτυξη των ορεινών περιοχών μέσα από την αξιοποίηση/ ανάδειξη και την παράλληλη προστασία του πολιτισμικού και φυσικού πλούτου της κάθε περιοχής.
      Όμως στην παρούσα φάση του σχεδιασμού, είναι πρόωρη η αναφορά στην ένταξη συγκεκριμένων έργων στην Δ΄ προγραμματική περίοδο. Κάτι τέτοιο θα είναι εφικτό μετά την ολοκλήρωση του σχεδιασμού και την κατάρτιση και την έγκριση των συγχρηματοδοτούμενων Επιχειρησιακών Προγραμμάτων από την Ε.Ε., όπου μεταξύ άλλων, θα καθορισθούν οι διατάξεις εφαρμογής τους, καθώς και τα κριτήρια ένταξης των έργων της επόμενης περιόδου.
      Ο Υφυπουργός
      ΧΡΗΣΤΟΣ ΦΩΛΙΑΣ»
      2. Στην με αριθμό 1037/9-11-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 45826/Α.Πλ. 7635/28-11-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης με αρ. πρωτ. 1037/9-11-06 του Βουλευτή κ. Στέλιου Ματζαπετάκη, σας γνωρίζουμε τα παρακάτω:
      Το ποσό των 518 εκ. ευρώ αποτελεί μέρος του ποσού πληρωμών που είχαν πιστοποιηθεί στην Ε.Ε μέχρι 31.12.2004 για έργα που υλοποιούνταν στα πλαίσια του ΚΠΣ 2000-2006. Για τον σκοπό αυτό υποβλήθηκε στην Ευρωπαϊκή Επιτροπή κατάλογος των συμβάσεων και οι πληρωμές τους μέχρι 31.12.2006, που συμμετείχαν στον υπολογισμό των 518 εκ.
      Για το έργο στο οποίο αναφέρεται η ερώτηση δεν είχαν δηλωθεί δαπάνες στην Επιτροπή μέχρι την 31/12/2004, και κατά συνέπεια δεν μπορούσε να συμπεριληφθεί στις ρυθμίσεις που ισχύουν για τις συμβάσεις που εμπίπτουν στα 518 εκ. Σύμφωνα με το ισχύον σύστημα δημοσιονομικών διορθώσεων (ΚΥΑ 907/0052/2-7-2003) εφόσον ο φορέας είναι Νομικό Πρόσωπο (Ν.Α.) έχει την υποχρέωση επιστροφής των ποσών που κρίθηκαν μη επιλέξιμα.
      Σύμφωνα με την εγκύκλιο του προγράμματος Δημοσίων επενδύσεων για το έτος «… Β5. Σε εξαιρετικές περιπτώσεις () δύνανται να χρηματοδοτηθούν από το ΠΔΕ 2006 συνεχιζόμενα έργα των ΣΑ/3 και ΣΑ/7 που οι προϋπολογισμοί τους περιλαμβάνουν μη επιλέξιμες δαπάνες υπό την προϋπόθεση ότι θα ακολουθηθούν τα παρακάτω:
      1. Επανέλεγχος της μη επιλέξιμης δαπάνης ως προς τη νομιμότητά της.
      2. Συμπληρωματικότητά της με το επιλέξιμο τμήμα του έργου.
      3. Διαθέσιμοι πόροι
      Τα ανωτέρω στοιχεία θα ελέγχονται από την Ειδική Υπηρεσία Διαχείρισης και θα υποβάλλονται για αξιολόγηση στη Διεύθυνση Δημοσίων Επενδύσεων.»
      Ο Υφυπουργός
      ΧΡΗΣΤΟΣ ΦΩΛΙΑΣ»
      3. Στις με αριθμό 761 και 705/2.11.06 ερωτήσεις των Βουλευτών κυρίων Παναγιώτου Κοσιώνη, Βέρας Νικολαΐδου και Μιχάλη Μπεκίρη δόθηκε με το υπ’ αριθμ. 116154/ΙΗ/20.11.06 ΑΠ. Κοιν. 21.11.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 761/2-11-06 και 765/2-11-06 την οποία κατέθεσαν οι Βουλευτές κ.κ. Παν. Κοσιώνης, Βερ. Νικολαϊδου και Μιχ. Μπεκίρη και αφορά στο Μουσικό Σχολείο Πάτρας, σας γνωρίζουμε τα ακόλουθα:
      Με την αριθμ. 96532/Δ2/22-9-2006 Απόφαση του ΥΠ.Ε.Π.Θ., διορίστηκαν τέσσερις (4) Μουσικοί με 30μηνη πραγματική προϋπηρεσία μέχρι 30-6-2006 στο Μουσικό Σχολείο Πάτρας και με την αριθμ. 89012/6-9-2006 ομοία διορίστηκαν δύο (2) πολύτεκνοι  εκπαιδευτικοί του κλάδου ΠΕ16 στην Α΄Αχαΐας.
      Ειδικότερα, σ’ ό, τι αφορά τη στήριξη του τυφλού μαθητή στο Μουσικό Σχολείο Πάτρας, σας γνωρίζουμε ότι, όπως μας πληροφόρησε η Διεύθυνση Δευτεροβάθμιας Εκπαίδευσης Αχαΐας, έχουν ήδη τοποθετηθεί στο Τμήμα Ένταξης του σχολείου δύο ωρομίσθιοι εκπαιδευτικοί (Φιλόλογος και Μαθηματικός), οι οποίοι γνωρίζουν τη γραφή Braille.
      Οι συγκεκριμένοι εκπαιδευτικοί όμως για προσωπικούς λόγους παραιτήθηκαν.
      Το ΥΠ.Ε.Π.Θ. απέστειλε στις 16-11-2006 μία πίστωση για πρόσληψη αναπληρώτριας κλάδου ΠΕ02 με γνώση της γραφής Braille.
      Επιπλέον, το ΥΠ.Ε.Π.Θ. μεριμνά καθ' όλη τη διάρκεια του σχολικού έτους για την πλήρωση των λειτουργικών κενών που τυχόν παρουσιάζονται στα σχολεία, με την πρόσληψη αναπληρωτών καθώς και με τη χορήγηση πιστώσεων για την κάλυψη των κενών ωρών με ωρομίσθιους εκπαιδευτικούς.
      Αναφορικά με την υποδομή του Μουσικού Σχολείου Πάτρας, ο ΟΣΚ με σχετικό έγγραφό του μας πληροφόρησε ότι:
       α) με την αριθμ. 928/1-8-2006 ομόφωνη Απόφαση του Διοικητικού Συμβουλίου του και κατόπιν της αριθμ. ΣΤ1/70356/12-7-2006 ΥΑ ενεκρίθη η έκτακτη Επιχορήγηση 36 Νομαρχιακών Αυτοδιοικήσεων με το ποσό των' 12.914.929,00 € για την αντικατάσταση των στοιχείων αμιάντου σε 422 Σχολικές μονάδες. Εξ αυτών 19 Σχολικές μονάδες ανήκουν στη Ν.Α. Αχαΐας με αναλογούν εγκριθέν ποσό 273.183,00 €.
      Στόχος είναι η άμεση αντικατάσταση των στοιχείων αμιάντου σε όλες τις Σχολικές μονάδες της Επικράτειας.
      β) για το Μουσικό Σχολείο Πάτρας ο προϋπολογισμός μελέτης των εργασιών (αποξήλωση καμινάδας, συλλογή - μεταφορά αποβλήτων, απορρύπανση, επιχρίσματα, κλπ) ανέρχεται σε 4.939,00 €.
      γ) ο ΟΣΚ θα χρηματοδοτήσει όλα τα έργα απομάκρυνσης αμιάντου με το ποσό που θα προκύψει από τη δημοπράτηση της Νομαρχίας και ανεξάρτητα από το αρχικό ποσό των 273.183,00 €.
      Ο Υφυπουργός
      ΓΕΩΡΓΙΟΣ ΚΑΛΟΣ»
      4. Στην με αριθμό 946/7.11.06 ερώτηση των Βουλευτών κυρίων Μάρκου Μπόλαρη, Γεωργίου Ντόλιου, Χρήστου Αηδόνη, Χρύσας Αράπογλου και Δημητρίου Βαρβαρίγου δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./47/16.11.06 έγγραφο από τον Yπουργό Πολιτισμού η ακόλουθη απάντηση:
      «Σχετικά με την υπ’ αριθμ. 946/07.11.2006 ερώτηση των Βουλευτών κ.κ. Μάρκoυ Μπόλαρη, Γιώργου Ντόλιου, Χρήστου Αηδόνη, Χρύσας Αράπογλου και Δημήτρη Βαρβαρίγου, σας γνωρίζουμε τα εξής:
      Το υπό σύνταξη Μνημόνιο αποτελεί αίτημα της κυβέρνησης της Ελληνικής Δημοκρατίας προς τις ΗΠΑ για τη θέσπιση περιορισμών στις διαδικασίες εισαγωγής, με σκοπό την προστασία αντικειμένων της πολιτιστικής κληρονομιάς της Ελλάδας. Βασίζεται στο άρθρο 9 της Σύμβασης της UNESCO σχετικά με τα ληπτέα μέτρα για την απαγόρευση και παρεμπόδιση της παράνομης εισαγωγής, εξαγωγής και μεταβίβαση της κυριότητας των πολιτιστικών αγαθών (Παρίσι, 1070), μέλη της οποίας είναι η Ελλάδα και οι ΗΠΑ.
      Το Μνημόνιο ουσιαστικά αποτελεί μία διμερή συμφωνία Ελλάδας - ΗΠΑ, που εξασφαλίζει την συνεργασία των δύο χωρών και συγκεκριμένα αφορά τα πολιτιστικά αγαθά της Ελλάδας, που εισέρχονται στις τελωνιακές αρχές των ΗΠΑ.
      Με την αριθμ. πρωτ. ΥΠ.ΠO./ΔIOIΚ/A3/Φ70/10656/14.12.2005 Απόφαση, καθώς και την αριθμ. πρωτ. ΥΠ.ΠO./ΔIOIΚ/A3/Φ70/5257/19.1.2006 Συμπληρωματική αυτής, συγκροτήθηκε Ομάδας Εργασίας, αποτελούμενη από αρχαιολόγους και νομικούς, η οποία προχώρησε στην επικαιροποίηση του υπάρχοντος φακέλου, που είχε καταρτιστεί για την υποστήριξη του αιτήματος συνεργασίας με τις ΗΠΑ, καθώς και στη συμπλήρωσή του με επιπλέον στοιχεία, τα οποία είχαν αρχικά παραλειφθεί. Ο φάκελος έχει πλέον λάβει την τελική του μορφή ενώ βρίσκεται σε εξέλιξη η μετάφρασή του, η οποία έχει ανατεθεί σε ειδικευμένους μεταφραστές, προκειμένου στη συνέχεια το Υπουργείο Εξωτερικών να αναλάβει την σύνταξη του επίσημου αιτήματος προς τις ΗΠΑ για την συνεργασία των δύο χωρών στην προστασία των πολιτιστικών αγαθών.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      5. Στην με αριθμό 347/18.10.06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 5961Β/11.11.06 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην παραπάνω σχετική ερώτηση και σε ό, τι αφορά τις αρμοδιότητες του ΥΠΕΧΩΔΕ, σας πληροφορούμε ότι :
      Με την έγκριση της πολεοδομικής μελέτης επέκτασης ή αναθεώρησης του εγκεκριμένου ρυμοτομικού σχεδίου καθορίζονται οι απαραίτητοι χώροι εκπαίδευσης για την εύρρυθμη λειτουργία της πόλης και την κάλυψη των αναγκών σε κοινωνική υποδομή.
      Οι πιστώσεις για την αποζημίωση των ιδιοκτητών των ακινήτων που καθορίζονται ως σχολικοί από το ρυμοτομικό σχέδιο και που στη συνέχεια κηρύσσονται υπό απαλλοτρίωση πρέπει να εξασφαλίζονται από τον αρμόδιο φορέα (ΟΣΚ, Υπουργείο Παιδείας, Φορείς της Τοπικής Αυτοδιοίκησης).
      Ειδικότερα για την αναφερόμενη τροποποίηση του εγκεκριμένου ρυμοτομικού σχεδίου του Δήμου Θεσσαλονίκης, η Δ/νση Πολεοδομικού Σχεδιασμού του ΥΠΕΧΩΔΕ εισηγήθηκε στο Κ. ΣΧΟΠ την έγκριση της τροποποίησης ρυμοτομικού σχεδίου του Δήμου Θεσσαλονίκης στο ΟΤ που περικλείεται από τις οδούς Αλ.Παπαναστασίου, Αλ.Σταύρου, Αντ.Δανlόλου και ανώνυμου πεζόδρομου, για άρση της δέσμευσης απαλλοτρίωσης, με τον αποχαρακτηρισμό τμήματος του χώρου Γυμνασίου - Λυκείου και τον καθορισμό του ως οικοδομήσιμου σε συμμόρφωση της 704/1995 Απόφασης του ΣτΕ. Το Κ.ΣΧΟΠ γνωμοδότησε με την 132/18.7.2006 Πράξη του θετικά για την εν λόγω τροποποίηση.
      Το θέμα έχει διαβιβασθεί στο Δήμο Θεσσαλονίκης, με κοινοποίηση στους αρμόδιους φορείς, για τη τήρηση της νόμιμης διαδικασίας δημοσιοποίησης, παρέχοντας τη δυνατότητα και στους περίοικους και άλλους ενδιαφερόμενους (φορείς) να εκφράσουν τις απόψεις τους επί της προτεινόμενης τροποποίησης.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      6. Στην με αριθμό 722/1-11-06 ερώτηση της Βουλευτού  κ. Αθανασίας Μερεντίτη δόθηκε με το υπ’ αριθμ. 115793/ΙΗ/20-11-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 722/1-11-06 την οποία κατέθεσε η Βουλευτής κ. Σούλα Μερεντίτη σχετικά με την εγγραφή στα ΕΠΑ.Λ. και στις ΕΠΑ.Σ, των αποφοίτων Λυκείων ή ισοτίμων σχολείων, σας γνωρίζουμε τα ακόλουθα:
      Σύμφωνα με τις διατάξεις της παρ. 1 και 2 του άρθρου 6 του Ν.3475/2006 (ΦΕΚ 146 Α΄, 13-07-2006) που αφορά στην οργάνωση, και λειτουργία της Δευτεροβάθμιας Επαγγελματικής Εκπαίδευσης, «στους αποφοίτους του Επαγγελματικού Λυκείου χορηγείται απολυτήριο Επαγγελματικού Λυκείου» και «τα απολυτήρια των Επαγγελματικών Λυκείων είναι ισότιμα με τα απολυτήρια των Γενικών Λυκείων».
      Επίσης στις διατάξεις της παρ. 6 του άρθρου 5 ορίζεται ότι οι απόφοιτοι Λυκείων ή ισότιμων με αυτά σχολεία δεν μπορούν να εγγραφούν στο Επαγγελματικό Λύκειο, αφού δεν προβλέπεται οι μαθητές να κατέχουν δύο απολυτήριους τίτλους σπουδών.
      Οι απόφοιτοι του Γενικού και Επαγγελματικού Λυκείου μπορούν να συνεχίσουν τις σπουδές τους στη Δευτεροβάθμια Εκπαίδευση, στις ΕΠΑ.Σ, από το σχολικό έτος 2007-2008, για την απόκτηση πτυχίου ειδίκευσης που τους δίνει τη δυνατότητα να λάβουν άδεια ασκήσεως επαγγέλματος.
      Η συνέχιση των σπουδών των μαθητών δεν διασφαλίζεται μόνο μέσω της Δευτεροβάθμιας Εκπαίδευσης αφού οι απόφοιτοι των Επαγγελματικών Λυκείων μπορούν να εγγράφονται είτε σε Δημόσια και Ιδιωτικά Ι.Ε.Κ. για να συνεχίσουν την κατάρτισή τους στη μεταδευτεροβάθμια Εκπαίδευση, από την τρέχουσα σχολική χρονιά, είτε σε Πανεπιστήμια και ΤΕΙ για να συνεχίσουν την εκπαίδευση τους στην Τριτοβάθμια Εκπαίδευση.
      Ο Υφυπουργός
      Γ. ΚΑΛΟΣ»
      7. Στην με αριθμό 775/2-11-06 ερώτηση των Βουλευτών κυρίων Κωνσταντίνου Σπηλιόπουλου και Ευαγγελίας Σχοιναράκη-Ηλιάκη δόθηκε με το υπ’ αριθμ. 129/17-11-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 106937/09-11-2006 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ), σε απάντηση της ανωτέρω ερώτησης των Βουλευτών κ.κ.  Κωνσταντίνου Σπηλιόπουλου και Ευαγγελίας  Σχοιναράκη - Ηλιάκη.
      Επισυνάπτεται σχετικό ενημερωτικό σημείωμα.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      8. Στην με αριθμό 28/2-10-06 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 84/16-11-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Μ. Καρχιμάκης, σας διαβιβάζουμε συνημμένα το με αριθμ. πρωτ. 3370/13-11-2006 έγγραφο του Ειδικού Γραμματέα του Γ΄ ΚΠΣ για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      9. Στην με αριθμό 499/26-10-06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 100/16-11-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 103634/09-11-2006 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Α. Μακρυπίδη:
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      10. Στην με αριθμό 1071/10.11.06 ερώτηση του Βουλευτή κ. Φώτη Κουβέλη, δόθηκε με το υπ’ αριθμ. 7017/4/6598/1-12-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σε ό,τι μας αφορά, σας γνωρίζουμε ότι στη Διεύθυνση Αλλοδαπών Αττικής σήμερα κρατούνται προς απέλαση είκοσι δύο (22) ανήλικοι αλλοδαποί, διαφόρων εθνικοτήτων (Αλβανίας, Βουλγαρίας, Πακιστάν, Συρίας, Τουρκίας, Ιράκ και Μολδαβίας). Οι ανήλικοι αυτοί κρατούνται στον 3ο όροφο του κτιρίου της εν λόγω Υπηρεσίας, σε ξεχωριστό χώρο, έτσι ώστε να μην υπάρχει επαφή με τους άλλους χώρους των κρατητηρίων γυναικών, που και αυτά βρίσκονται στον ίδιο όροφο.
      Στα κρατητήρια αυτά, τα οποία διαθέτουν συστήματα κλιματισμού, θέρμανσης και εξαερισμού, υπάρχουν κοινόχρηστες τουαλέτες και μπάνιο με ζεστό νερό καθ' όλο το 24ωρο, ενώ οι κοινόχρηστοι χώροι, καθαρίζονται σε καθημερινή βάση από συνεργείο καθαρισμού και με μέριμνα της φρουράς καταβάλλεται κάθε προσπάθεια ώστε να διατηρούνται καθαροί καθ' όλη τη διάρκεια της ημέρας. Η σίτιση των εν λόγω κρατουμένων γίνεται από τη λέσχη της Γενικής Αστυνομικής Διεύθυνσης Αττικής, με το ίδιο φαγητό που λαμβάνουν και οι αστυνομικοί και παρέχονται τρία γεύματα την ημέρα, ενώ για τη διανομή του φαγητού χρησιμοποιούνται ανοξείδωτα καροτσάκια και έχει προβλεφθεί ειδικός χώρος τοποθέτησης και διάθεσης του φαγητού, όπου έχουν εγκατασταθεί ανοξείδωτοι πάγκοι.
      Οι ασθενείς κρατούμενοι εξετάζονται τέσσερις (4) φορές την εβδομάδα από συνεργείο ιατρών της μη κυβερνητικής οργάνωσης «Ιατρική Παρέμβαση» και έχουν διαμορφωθεί και εξοπλιστεί κατάλληλα ειδικοί χώροι για τη χρήση τους ως ιατρεία. Σε έκτακτες δε περιπτώσεις, μετά από γνωμάτευση ιατρών, οι ανήλικοι όπως και οι λοιποί κρατούμενοι διακομίζονται για εξέταση - νοσηλεία σε εφημερεύοντα νοσοκομεία της Αττικής.
      Ο χώρος του επισκεπτηρίου είναι σχεδιασμένο ς έτσι ώστε να πληρούνται οι προβλεπόμενοι όροι και προϋποθέσεις ασφαλείας και παράλληλα να υπάρχει άνετη επικοινωνία του κρατούμενου με τον επισκέπτη. Η επικοινωνία με τους συνηγόρους γίνεται οποιαδήποτε ώρα της ημέρας, ενώ σε κάθε κρατούμενο επιδίδονται από την Υπηρεσία που επιλαμβάνεται της διαδικασίας απέλασης τα προβλεπόμενα πληροφοριακά περί των δικαιωμάτων του δελτία, τα οποία διατίθενται σε 14 διαφορετικές γλώσσες.
      Σε ό,τι αφορά τον προαυλισμό των εν λόγω ανηλίκων, σας πληροφορούμε ότι υπάρχει χώρος προαυλισμού εξωτερικά των κρατητηρίων στην ταράτσα του 3ου ορόφου του κτιρίου, αλλά επί του παρόντος δεν χρησιμοποιείται, καθόσον δεν πληρούνται απόλυτα οι όροι ασφαλείας. Ήδη όμως έχουν εκδηλωθεί όλες οι απαραίτητες υπηρεσιακές ενέργειες για την τοποθέτηση μεταλλικού ιστού και άλλες τεχνικές παρεμβάσεις, οπότε μετά την ολοκλήρωση των εργασιών αυτών θα είναι δυνατός ο προαυλισμός τους στο χώρο. Στο σημείο αυτό πρέπει να επισημάνουμε ότι υπάρχει δανειστική βιβλιοθήκη, η οποία εμπλουτίζεται συνεχώς με ξενόγλωσσα βιβλία, ενώ εξασφαλίζεται η δυνατότητα ανάγνωσης εφημερίδων και περιοδικών που φέρνουν οι επισκέπτες κατά τη διάρκεια του επισκεπτηρίου.
      Πέραν αυτών σας ενημερώνουμε ότι και για τους υπό απέλαση ανήλικους αλλοδαπούς, οι οποίοι παραμένουν παράνομα στη χώρα, εφαρμόζονται οι διατάξεις της ισχύουσας νομοθεσίας. Πρέπει όμως να σημειώσουμε ότι, σύμφωνα με τη διάταξη του άρθρου 79 του ν. 3386/05, απαγορεύεται η απέλαση ανηλίκου αλλοδαπού όταν οι γονείς ή τα πρόσωπα που έχουν την επιμέλειά του διαμένουν νόμιμα στην Ελλάδα, καθώς και όταν έχουν επιβληθεί αναμορφωτικά μέτρα με δικαστική απόφαση. Επί πλέον στο άρθρο 47 του ίδιου νόμου προβλέπεται ότι, σε περίπτωση ασυνόδευτων ανηλίκων υπηκόων τρίτων χωρών θυμάτων εμπορίας ανθρώπων, οι αρμόδιες εισαγγελικές ή αστυνομικές Αρχές λαμβάνουν τα απαραίτητα μέτρα για να προσδιορίσουν την ταυτότητα και την ιθαγένειά τους και να θεμελιώσουν το γεγονός ότι δεν συνοδεύονται. Παράλληλα καταβάλλουν κάθε δυνατή προσπάθεια για τον ταχύτερο δυνατό εντοπισμό της οικογένειάς τους και λαμβάνουν αμέσως τα απαραίτητα μέτρα για να εξασφαλίσουν τη νομική τους εκπροσώπηση και, εφόσον χρειάζεται, την εκπροσώπησή τους στο πλαίσιο της ποινικής διαδικασίας. Επίσης, σύμφωνα με το π.δ. 61/99 και τη Σύμβαση για τα δικαιώματα του παιδιού, που ενσωματώθηκε στην εθνική μας νομοθεσία με το ν. 2101/92, όταν υποβληθεί αίτηση ασύλου από ασυνόδευτο ανήλικο, ο Εισαγγελέας Ανηλίκων ή ο κατά τόπο αρμόδιος Εισαγγελέας Πρωτοδικών αναλαμβάνουν χρέη ειδικού προσωπικού επιτρόπου του ανηλίκου, μέχρι την οριστική κρίση επί του αιτήματός του.
      Σε περίπτωση, επίσης, σύλληψης ανηλίκων για ποινικό αδίκημα ενημερώνεται από την Υπηρεσία σύλληψης ο αρμόδιος εισαγγελέας. Όταν δε, μετά από επισταμένη έρευνα, δεν ανευρίσκονται στην χώρα μας οι γονείς τους ή τα πρόσωπα που έχουν την επιμέλειά τους, από την αρμόδια Υπηρεσία Αλλοδαπών, ενημερώνεται η ΙΝΤΕΡΠΟΛ για την αναζήτησή τους στη χώρα τους. Ακολούθως, αφού τηρηθεί αυτή η διαδικασία, εκδίδονται σε βάρος τους αποφάσεις απέλασης με κράτηση. Οι υπήκοοι όμορων χωρών (Αλβανία, Τουρκία κ.ο.κ.) παραδίδονται με αποδεικτικό παράδοσης-παραλαβής στις αστυνομικές Αρχές της χώρας τους. Οι υπόλοιποι ανήλικοι (Ρωσίας, Ρουμανίας, κ.ο.κ.) απελαύνονται αεροπορικώς και ενημερώνεται η ΙΝΤΕΡΠΟΛ της χώρας τους. Στις περιπτώσεις που η απέλαση των ασυνόδευτων ανηλίκων καθίσταται ανέφικτη, επειδή δεν υπάρχει αεροπορική σύνδεση με τη χώρα αυτή π.χ. Αφγανιστάν ή υφίστανται άλλα προβλήματα π.χ. Ιράκ Κ.Ο.Κ., αφήνονται ελεύθεροι με περιοριστικούς όρους, σύμφωνα με το άρθρο 78 του Ν. 3386/2005 και ενημερώνεται ο αρμόδιος Εισαγγελέας Ανηλίκων.
      Στο σημείο αυτό πρέπει να επισημάνουμε ότι, σε κάθε περίπτωση, οι αστυνομικοί αντιμετωπίζουν τους ανηλίκους με ευαισθησία, κατανόηση και ανθρωπιά, επιφυλάσσοντας σε αυτούς ειδική μεταχείριση, λόγω των ιδιαιτεροτήτων της παιδικής - εφηβικής ηλικίας, τηρώντας πιστά τους κανόνες σεβασμού της προσωπικότητας, της αξιοπρέπειας και γενικά των θεμελιωδών δικαιωμάτων τους, όπως προβλέπεται από την ισχύουσα νομοθεσία. Από το Αρχηγείο της Ελληνικής Αστυνομίας έχουν εκδηλωθεί όλες οι απαραίτητες ενέργειες, ιδιαιτέρως δε έχει επισημανθεί στο προσωπικό, ότι πέραν του απολύτου σεβασμού των ανθρωπίνων δικαιωμάτων, οφείλει να επιδεικνύει, χωρίς ίχνος ρατσισμού και ξενοφοβίας, απόλυτο σεβασμό στη διαφορετικότητα και την ανθρώπινη αξιοπρέπεια, καθώς και αυξημένη ευαισθησία στην περίπτωση κράτησης προσώπων που χαρακτηρίζονται ιδιαίτερα ευάλωτα, όπως οι ανήλικοι, γυναίκες, αναλφάβητοι, πολιτικοί πρόσφυγες, αιτούντες πολιτικό άσυλο, λαθρομετανάστες και γενικά οι αλλοδαποί.
      Τέλος, για την αντιμετώπιση του ευαίσθητου θέματος των ανηλίκων αλλοδαπών και ειδικότερα των ασυνόδευτων, οι αρμόδιες Υπηρεσίες μας συνεργάζονται με άλλες Υπηρεσίες και φορείς, όπως είναι οι εισαγγελικές Αρχές, οι Υπηρεσίες των Υπουργείων Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, Μ.Κ.Ο., οργανώσεις και συλλόγους (Χαμόγελο του Παιδιού κ.ο.κ.), η συμβολή των οποίων κρίνεται απαραίτητη στη μεταχείριση των ανηλίκων αυτών.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      11. Στην με αριθμό 971/8-11-06 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ.7017/4/6592/30-11-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κα Α. Ξηροτύρη-Αικατερινάρη, σε ό,τι μας αφορά, σας γνωρίζουμε ότι οι Υπηρεσίες της Ελληνικής Αστυνομίας, στα πλαίσια των αρμοδιοτήτων τους, σε συνεργασία με τις συναρμόδιες Υπηρεσίες των άλλων Υπουργείων, καταβάλλουν κάθε δυνατή προσπάθεια για την προστασία του περιβάλλοντος, με συνεχείς ελέγχους και αυστηρή εφαρμογή της ισχύουσας νομοθεσίας.
      Ειδικότερα, σύμφωνα με τις διατάξεις του ν.1650/1986, η αρμοδιότητα ελέγχου και τήρησης των περιβαλλοντικών όρων ανήκει στις Υπηρεσίες που ρητά καθορίζονται στις διατάξεις του νόμου αυτού, λόγω των ειδικότερων γνώσεων που απαιτούνται για τον έλεγχο και τη βεβαίωση των σχετικών παραβάσεων. Οι αστυνομικές Υπηρεσίες έχουν επικουρική αρμοδιότητα στην εφαρμογή των διατάξεων του εν λόγω νόμου, από πλευράς μόνο των ποινικών κυρώσεων και ειδικότερα στις περιπτώσεις εκείνες που η διαπίστωση της παράβασης δεν απαιτεί ιδιαίτερες γνώσεις ή προηγούμενο έλεγχο της καθ' ύλη αρμόδιας Υπηρεσίας. Στις περιπτώσεις που απαιτούνται ιδιαίτερες γνώσεις ή προηγούμενος έλεγχος η Αστυνομία υποχρεούται να ενημερώνει την αρμόδια Αρχή προκειμένου να επιληφθεί αυτή, ενώ οσάκις απαιτείται, παρέχει τη συνδρομή της.
      Σε ό,τι αφορά την αναφερόμενη στην ερώτηση υπόθεση, σας ενημερώνουμε ότι η αρμόδια Υπηρεσία μας (Αστυνομικό Τμήμα Γαργαλιάνων), μόλις έλαβε γνώση αυτής (20-5-2006) από κοινού με το Λιμεναρχείο Πύλου, διενήργησαν έλεγχο όπου διαπιστώθηκε ότι στη θέση Βρυσόμυλος ή Μάτι Γαργαλιάνων Μεσσηνίας πραγματοποιούνταν διάφορες εργασίες. Επίσης, διαπιστώθηκε ότι είχε κατασκευαστεί και μία χωμάτινη οδός προσπέλασης πιθανόν εντός χώρου αιγιαλού. Αμέσως, ζητήθηκε από τον υπεύθυνο του έργου να ανασταλούν οι εκτελούμενες εργασίες, ενώ ενημερώθηκε για το λόγο αυτό η Κτηματική Υπηρεσία της Νομαρχιακής Αυτοδιοίκησης Μεσσηνίας. Επισημαίνεται ότι η Γενική Γραμματεία Περιφέρειας Πελοποννήσου είχε χορηγήσει άδεια απλής χρήσης αιγιαλού σε ιδιωτική εταιρεία για την εκτέλεση έργων αντιδιαβρωτικής προστασίας στην εν λόγω περιοχή.
      	Την 12-6-2006 από το Αστυνομικό Τμήμα Γαργαλιάνων σε βάρος του κατόχου της άδειας υπεβλήθη μήνυση για παράβαση του άρθρου 29 του ν. 2971/2001, του ν.δ. 444/1970 και της Υ.Α. 1Ο89532/ΠΕ/8205/πε/2005. Παράλληλα ενημερώθηκαν εγγράφως η Κτηματική Υπηρεσία της Νομαρχιακής Αυτοδιοίκησης Μεσσηνίας, το Πολεοδομικό Γραφείο Κυπαρισσίας, το Λιμεναρχείο Πύλου και ο Δήμος Γαργαλιάνων για τις δικές τους ενέργειες.
      Στη συνέχεια η Κτηματική Υπηρεσία της Νομαρχιακής Αυτοδιοίκησης Μεσσηνίας, με σχετικό έγγραφό της προς τις προαναφερόμενες συναρμόδιες Υπηρεσίες, γνωστοποιούσε ότι η απόφαση της Γενικής Γραμματείας Περιφέρειας Πελοποννήσου, με την οποία δόθηκε η εν λόγω άδεια, δεν είναι εκτελεστή έως ότου εγκριθεί σχετική μελέτη. Επίσης, την 2-8-2006 η Διεύθυνση Περιβάλλοντος και Χωροταξίας της Γενικής Γραμματείας Περιφέρειας Πελοποννήσου, με σχετικό έγγραφό της προς την Κτηματική Υπηρεσία της Νομαρχιακής Αυτοδιοίκησης Μεσσηνίας, εκτιμούσε ότι η διανοιχθείσα χωμάτινη οδός προσπέλασης είναι απαραίτητη για την κατασκευή και ολοκλήρωση του έργου, με την προϋπόθεση να κατατεθεί από την εταιρεία εκτέλεσης των εν λόγω εργασιών ειδική μελέτη αποκατάστασης της προσωρινής οδού.
      Την 28-8-2006 το Αστυνομικό Τμήμα Γαργαλιάνων ζήτησε με έγγραφό του, από τη Διεύθυνση Περιβάλλοντος και Χωροταξίας της Περιφέρειας Πελοποννήσου, να του γνωστοποιηθεί αν πρέπει να επιτραπεί η συνέχιση των εργασιών στην εν λόγω περιοχή. Την 29-8-2006 η ανωτέρω Διεύθυνση με σχετικό έγγραφό της ενημέρωσε την Υπηρεσία μας ότι η ειδική μελέτη αποκατάστασης της προσωρινής οδού κατατέθηκε την 25-8-2006 από τον νόμιμο εκπρόσωπο της εν λόγω εταιρείας.
      Ακολούθως, την 9-10-2006 η ανωτέρω ιδιωτική εταιρεία, μέσω του εκπροσώπου της, ενημέρωσε την Υπηρεσία μας, ότι την 10-10-2006 προτίθετο να αρχίσει την κατασκευή του έργου. Αμέσως, ενημερώθηκε η Κτηματική Υπηρεσία της Νομαρχιακής Αυτοδιοίκησης Μεσσηνίας, το Λιμεναρχείο Πύλου, καθώς και ο αρμόδιος Εισαγγελέας. Η ανωτέρω Κτηματική Υπηρεσία, με έγγραφό της προς την αρμόδια Υπηρεσία μας έκανε γνωστό ότι το έργο αυτό δεν νομιμοποιείται να εκτελεστεί και ότι απαιτείται τεχνική έγκριση από τη Διεύθυνση Τεχνικών Υπηρεσιών της Νομαρχιακής Αυτοδιοίκησης Μεσσηνίας, η οποία την 24-10-2006 πραγματοποίησε αυτοψία στο έργο και με σχετικό έγγραφό της την 31-10-2006 ζήτησε από το Αστυνομικό Τμήμα Γαργαλιάνων τη διακοπή των εν λόγω εργασιών, πράγμα που έγινε αυθημερόν. Στη συνέχεια η Διεύθυνση Τεχνικών Υπηρεσιών της Νομαρχιακής Αυτοδιοίκησης Μεσσηνίας, με σχετικό έγγραφό της, το οποίο περιήλθε στην ανωτέρω Υπηρεσία μας την 8-11-2006, ενημέρωσε ότι επιτρέπεται η συνέχιση των εργασιών στην εν λόγω περιοχή. Ωστόσο, ύστερα από προσωρινή διαταγή του προέδρου του Ε' Τμήματος του Συμβουλίου της Επικρατείας οι εκτελούμενες στην εν λόγω περιοχή εργασίες ανεστάλησαν έως την έκδοση απόφασης της Επιτροπής Αναστολών επί της αίτησης αναστολής του Δήμου Γαργαλιάνων. Η ανωτέρω Υπηρεσία μας μόλις ενημερώθηκε για την ανωτέρω προσωρινή διαταγή προέβη εκ νέου στη διακοπή των εργασιών.
      Τέλος, στην αρμόδια Υπηρεσία μας δόθηκαν πρόσθετες εντολές και οδηγίες για παρακολούθηση της υπόθεσης αυτής, συνέχιση των ελέγχων και αυστηρή εφαρμογή της ισχύουσας νομοθεσίας σε συντρέχουσα περίπτωση, σε συνεργασία πάντοτε με τις λοιπές συναρμόδιες Υπηρεσίες.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»)
      
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2007».
      Αρχίζουμε με τον κατάλογο των αγορητών επί της αρχής. Πρώτος ομιλητής είναι ο κ. Ανέστης Αγγελής.
      Θα παρακαλέσω να τηρούμε τα οχτώ λεπτά, διότι οι εγγεγραμμένοι είναι εκατόν ενενήντα επτά και πρέπει να μπορέσουν να μιλήσουν όλοι. 
      Ορίστε, κύριε Αγγελή, έχετε το λόγο.
      ΑΝΕΣΤΗΣ ΑΓΓΕΛΗΣ: Κύριε Πρόεδρε, με το δεδομένο ότι είμαι ο πρώτος ομιλητής, να ευχηθώ η συζήτηση για τον Προϋπολογισμό να προκαλέσει και τον ανάλογο πολιτικό προβληματισμό και βεβαίως -κατ’ επέκταση- και τον ανάλογο κοινωνικό προβληματισμό.
      Ο Προϋπολογισμός του 2007, αγαπητοί συνάδελφοι, αποδεικνύει ότι η Κυβέρνηση πέτυχε να είναι υπεύθυνη απέναντι στην Ευρωπαϊκή Επιτροπή, με στόχο την άρση της επιτήρησης, αλλά και συνεπής απέναντι στους πολίτες για την τήρηση των υπεσχημένων. Ταυτόχρονα είναι εμφανές, είναι διάχυτο ανάμεσα στους πολίτες το κλίμα αισιοδοξίας για το αύριο και είναι βέβαιο ότι η χώρα μπήκε σε τροχιά σταθερότητας και ανάπτυξης.
      Ο Προϋπολογισμός του 2007 είναι αξιόπιστος και αποτελεσματικός. Προσδίδει προοπτική και είναι πιο κοντά στην τελική δημοσιονομική εξυγίανση. Αντικειμενικά, είναι ο πρώτος Προϋπολογισμός που πατάει γερά στα πόδια του λόγω της σταθεροποίησης που επετεύχθη κατά τα προηγούμενα έτη, 2005 και 2006. Είναι ο πρώτος Προϋπολογισμός της τελευταίας δεκαετίας, που είναι αξιόπιστος ως προς το σύνολο των μεγεθών του. 
      Δημαγωγεί το ΠΑ.ΣΟ.Κ., όταν αντιτάσσει τα επιχειρήματα της λιτότητας. Κατηγορεί ασύστολα την Κυβέρνηση για πολιτική που πλήττει τις ασθενέστερες τάξεις, αλλά παραβλέπει ότι στο βαθμό που ισχύει αυτό, οφείλεται στην ανερμάτιστη πολιτική του ΠΑ.ΣΟ.Κ., πεμπτουσία της οποίας ήταν τα δανεικά. Το ελληνικό δημόσιο μονίμως ξόδευε περισσότερα από όσα εισέπραττε, με αποτέλεσμα να καταφεύγει σε υπερδανεισμό και έτσι, ένα πολύ μεγάλο τμήμα των δημοσίων εσόδων να δαπανάται για την κάλυψη των τοκοχρεολυσίων. 
      Με την πολιτική αυτή, το δημόσιο χρέος έφτασε να ξεπεράσει το 110% του Α.Ε.Π.. Έτσι, υποθηκεύτηκε το μέλλον της χώρας, της νέας γενιάς, που καλείται τώρα να πληρώσει τα σπασμένα. 
      Είναι ανάγκη το ΠΑ.ΣΟ.Κ. να κάνει την αυτοκριτική του, αντί να κατηγορεί την Κυβέρνηση, για τα ελλείμματα που απέκρυπτε. Εάν θέλει το ΠΑ.ΣΟ.Κ. να είναι δέσμιο του κακού παρελθόντος, είναι δικαίωμά του. Η Κυβέρνηση βλέπει μπροστά και σαν στόχο έχει τη συνέχιση της δημοσιονομικής εξυγίανσης, την αποκλιμάκωση του δημοσίου χρέους, τη βελτίωση της ανταγωνιστικότητας, τη στήριξη της αναπτυξιακής διαδικασίας, τη βελτίωση του εισοδήματος των ασθενεστέρων, την αύξηση της απασχόλησης, τη μείωση της ανεργίας, την ενδυνάμωση τελικά της κοινωνικής συνοχής. 
      Τα αποτελέσματα της κυβερνητικής πολιτικής είναι ορατά. Έσπασε ο φαύλος κύκλος των χαμένων ευκαιριών. Φαίνεται ξεκάθαρα πια ότι κάτι καινούργιο γεννιέται και διαμορφώνεται μια νέα προοπτική, όταν το έλλειμμα από 7,8% του Α.Ε.Π. το 2004, περιορίστηκε στο 2,5% το 2005, σε 2,6% το 2006 και προϋπολογίζεται σε 2,4% το 2007, όταν η ανεργία από 11% και πλέον, πέφτει κάτω από 8,5%, όταν ο ρυθμός ανάπτυξης ανέρχεται στο 3,6%, από τους υψηλότερους σε ευρωπαϊκό επίπεδο, όταν έχουμε σημαντική αύξηση των εξαγωγών, όταν έχουμε ανοδική πορεία του τουρισμού, όταν αποδεικνύεται καθημερινά η αποτελεσματικότητα του αναπτυξιακού νόμου. Δύο χιλιάδες διακόσια εξήντα δύο επενδυτικά σχέδια με προϋπολογισμό 3.360.000.000 ευρώ δημιουργούν περί τις δέκα χιλιάδες θέσεις εργασίας. 
      Πώς μπορεί να μιλά το ΠΑ.ΣΟ.Κ. για ανάλγητη κοινωνική πολιτική, όταν μέσω του Προϋπολογισμού, μεταξύ των άλλων, προβλέπονται και ουσιαστικά κοινωνικά μέτρα; Θα έχουμε αύξηση των καταβαλλομένων σήμερα επιδομάτων ανεργίας κατά 29,8%. Το 2007 το βασικό επίδομα ανεργίας θα ανέλθει στο 50% του ημερομισθίου του ανειδίκευτου εργάτη και το 2008 στο 55%. Ιδρύεται Ταμείο Κοινωνικής Αλληλεγγύης για την εισοδηματική στήριξη των ανέργων μεγαλύτερης ηλικίας. Οι συντάξεις του Ο.Γ.Α. αυξάνονται κατά 50 ευρώ το μήνα από το 2007 και κατά άλλα 50 ευρώ το 2008. Η σύνταξη του Ο.Γ.Α. -και αυτό το μέτρο αφορά οκτακόσιους χιλιάδες συνταξιούχους του Ο.Γ.Α.- από 227 ευρώ, θα ανέλθει σε 280 ευρώ από την 1η Ιανουαρίου 2007 και σε 330 ευρώ από το 2008. Το Ε.Κ.Α.Σ. θα αυξηθεί κατά 35 ευρώ -το μέτρο αυτό αφορά τετρακόσιους πενήντα χιλιάδες χαμηλοσυνταξιούχους- και έχουμε αύξηση από 160 ευρώ σε 195 ευρώ το 2007 και σε 230 ευρώ το 2008. Συνεχίζεται η σταδιακή επιστροφή των κρατήσεων του Λ.Α.Φ.Κ.Α.. Έχουμε αύξηση του αφορολογήτου ποσού και μείωση των φορολογικών συντελεστών. Καταργούνται τα τέλη του χαρτοσήμου στο ενοίκιο. Αυξάνεται ο αριθμός των δόσεων για την αποπληρωμή ληξιπροθέσμων χρεών και καταργούνται τα αναγκαστικά μέτρα είσπραξης για μικρές οφειλές και χαμηλά εισοδήματα. 
      Η περιφερειακή ανάπτυξη αποτελεί προτεραιότητα. Στο Νομό Καστοριάς το κυβερνητικό ενδιαφέρον αποδεικνύεται από τα έργα. Εκτελείται με ταχύτατους ρυθμούς ο κάθετος άξονας Καστοριάς – Σιάτιστας. Χρηματοδοτήθηκε και τελειώνει η μελέτη για τη σιδηροδρομική σύνδεση της Καστοριάς με τη Σιάτιστα. Χρηματοδοτήθηκε η μελέτη της σήραγγας στην Κλεισούρα. Χρηματοδοτήθηκε η μελέτη για συντομότερη σύνδεση της Καστοριάς με τη Φλώρινα μέσω Παύλου Μελά. Εγκρίθηκαν σημαντικά ποσά για τις υποδομές του αεροδρομίου. Χρηματοδοτήθηκε και εκτελείται το έργο της βιομηχανικής περιοχής Καστοριάς. Κατασκευάζονται με γοργούς ρυθμούς τα νέα κτήρια Τ.Ε.Ι.. Το πρόγραμμα ΠΙΝΔΟΣ ανατρέπει την απομόνωση των ορεινών περιοχών και χρηματοδοτείται η αποναρκοθέτηση του Γράμμου.
      Ρυθμίζονται και ληξιπρόθεσμα χρέη των γουνοποιών. Προβάλλεται διεθνώς η ελληνική γούνα με γενναία χρηματοδότηση του Κέντρου Ελληνικής Γούνας. Προχωρούν οι αναδασμοί σε όλο το νομό. Δεκάδες έργα εκτελούνται σε όλους τους δήμους μέσα από χρηματοδοτήσεις του προγράμματος «ΘΗΣΕΑΣ». Εφαρμόζεται η νέα Κοινή Αγροτική Πολιτική και στηρίζονται οι δυναμικές καλλιέργειες. Είναι σε εξέλιξη η κατασκευή πέντε φραγμάτων που θα συμβάλλουν στην ανάπτυξη της γεωργίας και της κτηνοτροφίας. Στον τομέα του πολιτισμού ο νομός μας αποκτά αρχαιολογικό μουσείο και χρηματοδοτούνται δράσεις για την πολιτιστική κληρονομιά. Ιδρύθηκε και λειτουργεί το Κέντρο Προώθησης της Απασχόλησης για την αντιμετώπιση του μεγάλου προβλήματος του νομού μας, της ανεργίας. 
      Αγαπητοί συνάδελφοι, είναι πολλά αυτά που πρέπει να γίνουν. Προχωρούμε ως Νέα Δημοκρατία με τόλμη στις αλλαγές και τις μεταρρυθμίσεις, με στόχο να ενισχύσουμε τη σχέση εμπιστοσύνης πολίτη και πολιτικής, με τη βεβαιότητα ότι αυτό είναι το  χρέος μας απέναντι στους πολίτες και τις επόμενες γενεές. Και αυτό το  κάνουμε με κοινωνικό διάλογο  και συνεννόηση. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Αγγελή. Και ευχαριστώ για το σεβασμό στην τήρηση του χρόνου. 
      Το λόγο έχει ο κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Ο Προϋπολογισμός του 2007, κύριοι της Κυβέρνησης, δείχνει το πρόσωπό σας, το πρόσωπο της πολιτικής σας. Δεν σας αρέσει που το προβάλλουμε. Αλήθεια, τόσο αποκρουστικό βρίσκετε το πρόσωπό σας; Και το λέω, γιατί από την πρώτη μέρα δείξατε εκνευρισμό. Υπομονή. Μην πάθετε νευρικό κλονισμό. Έχουμε μια δύσκολη βδομάδα μπροστά μας και θα τα ακούσετε όλα. 
      Η πολιτική σας με τις υποσχέσεις, τη δημαγωγία, το λαϊκισμό, τα ψέματα και τα πολλά προσωπεία, μέχρι και το προσωπείο του μεσαίου χώρου που χρησιμοποιήσατε, «έδειχνε πως θα γινόταν άλλη», για να θυμηθούμε το Βάρναλη. Όμως, η παράταξή σας δεν αλλάζει. Δεν ξεχνά τον εαυτό της. 
      Ουσιαστικά τι κάνατε, κύριε Υπουργέ, αυτά τα τρία χρόνια με την πολιτική σας; Αναδρομή στην εποχή του ύστερου μητσοτακικού νεοφιλελευθερισμού. Σ΄ αυτήν την τριετία τίποτα δεν  βελτιώθηκε στη ζωή των πολιτών. Δεν το λέμε εμείς, το λέει το 70% των πολιτών. Δείτε όλες τις δημοσκοπήσεις. 
      Κοντολογίς, θα απαριθμούσα έξι μεγάλα σας «κατορθώματα» και μπράβο σας, συγχαρητήρια. Πρώτον, η δημοσιονομική περιπέτεια της απογραφής, που έφερε την επιτήρηση και έβαλε σε ομηρία την οικονομία. Δεύτερον, τα μεγάλα αναπτυξιακά και κοινωνικά ελλείμματα. Τρίτον, η βίαιη αναδιανομή πλούτου και εισοδημάτων υπέρ των ολίγων. Τέταρτον, ο υπερδανεισμός της χώρας, επιχειρήσεων και πολιτών. Πέμπτον, η εκποίηση της δημόσιας περιουσίας και των κερδοφόρων Δ.Ε.Κ.Ο. Και έκτον, οι κομματικές παράγκες και αυθαίρετα που στήνετε στο κράτος, κάτω από τον ψευδεπίγραφο τίτλο της επανίδρυσής του. 
      Η χώρα οπισθοδρομεί και αυτό είναι το δυστύχημα. Η οικονομία χάνει έδαφος. Το βλέπουμε με την πτώση της ανταγωνιστικότητας, με τη διόγκωση στο έλλειμμα του ισοζυγίου τρεχουσών συναλλαγών. Τα νοικοκυριά και οι μικρομεσαίες επιχειρήσεις στενάζουν. Ο πολίτης συνεχώς πληρώνει περισσότερους φόρους. Είναι θύμα της ακρίβειας που φουντώνει. 
      Στα τρία χρόνια -να το ακούσουν οι πολίτες- αφαιρέσατε από το πορτοφόλι του νοικοκυριού 245 ευρώ το μήνα σε αγοραστική δύναμη. Ο νέος Προϋπολογισμός έχει 3,3 δισεκατομμύρια. επιπλέον φόρους. Βαραίνουν κυρίως τα αδύνατα στρώματα. Η φορολογική σας πολιτική κάθε χρόνο επιβαρύνει τη μισθωτή εργασία και διευκολύνει, φοροαπαλλάσσει τα κέρδη. Φθάσαμε στο σημείο –να το ακούσουν οι Έλληνες πολίτες- να φορολογούνται στην Ελλάδα τα μερίσματα το μισό απ’ ό,τι στην Αμερική!. 
      Να το καταλάβουν καλά για να σας κρίνουν. Πληρώνουν για το μεροκάματο, για τη σύνταξη τον ίδιο φόρο που πληρώνουν οι μερισματούχοι στα μερίσματα. 
      Και ο τρίτος και -απ’ ό,τι φαίνεται από την ογκούμενη λαϊκή δυσαρέσκεια- τελευταίος Προϋπολογισμός σας είναι κατ’ εξοχήν αντιαναπτυξιακός. Τι κάνετε σ’ αυτά τα τρία χρόνια; Αφαιρείτε πόρους από την ανάπτυξη, για να καλύψετε δήθεν τα ελλείμματα και έτσι, όμως, δημιουργείτε νέα ελλείμματα με την υποχώρηση της ανάπτυξης. Φαύλος κύκλος. 
      Οι δημόσιες επενδύσεις έπεσαν στα προ δεκαετίας επίπεδα. Τα έργα καρκινοβατούν. Ο πόλεμος μεταξύ του κ. Σουφλιά και του κ. Αλογοσκούφη δεν είναι μόνο για τον Ο.Τ.Ε. Το πάπλωμα είναι και για τις ευθύνες λόγω της κακής πορείας των έργων του Γ΄ Κοινοτικού Πλαισίου Στήριξης. Το ποιος φταίει κύριοι Υπουργοί, βρείτε το μεταξύ σας. Ασφαλώς τη συνολική ευθύνη φέρει η Κυβέρνηση και κυρίως ο Πρωθυπουργός. Δυστυχώς, αυτό το πληρώνει η ανάπτυξη και η περιφέρεια.
      Είχα επισημάνει και πέρυσι από αυτό το Βήμα, ενώπιον του κυρίου Πρωθυπουργού, ότι θα χαθούν πόροι, θα ακυρωθούν έργα. Έτσι και έγινε. Εκατόν ογδόντα έργα, δηλαδή 1,8 δισεκατομμύρια ευρώ διαγράφτηκαν από το Γ΄ Κοινοτικό Πλαίσιο Στήριξης. Λέτε ότι θα γίνει γέφυρα στο Δ΄. Καλά καταλαβαίνουμε. Όπως πάτε, κύριε Υπουργέ Οικονομίας, θα χάσουμε σημαντικούς πόρους με τους χαμηλούς ρυθμούς απορροφήσεων που ακολουθούν το Υ.ΠΕ.ΧΩ.Δ.Ε. και τα άλλα Υπουργεία. Και δεν είναι μόνο δική σας η ευθύνη. Εκεί έχουν φθάσει τα πράγματα. Όσο δε για το Ε.Σ.Π.Α., το Δ΄ Κοινοτικό Πλαίσιο Στήριξης, η προετοιμασία του είναι στα σπάργανα. Θα μας αφήσετε και εδώ κακή κληρονομιά. Το κοινωνικό κράτος μαραζώνει. Στα ασφαλιστικά ταμεία αυξάνονται τα ελλείμματα και τα προβλήματα. Το Ε.Σ.Υ. απαξιώνεται. Κυριαρχεί η κακοδιοίκηση, η αδιαφάνεια. Τα νοσοκομεία ξέμειναν από προσωπικό. Τα χρέη τους δεν τα εμφανίζετε πουθενά στον Προϋπολογισμό. Σ’ αυτά τα τρία χρόνια συσσωρεύτηκαν 3.000.000.000. 
      Η φαρμακευτική δαπάνη εκτοξεύτηκε στα ύψη με την εξυπνάδα της κατάργησης της λίστας. Με τη νέα σας τιμολόγηση –να το ακούσουν, να το προσέξουν οι πολίτες- τα φάρμακα τιμολογούνται με βάση την τιμή στην Ελβετία! Αυτό καταφέρατε. Αυξήσατε τις τιμές στα φθηνά φάρμακα, τα φάρμακα λαϊκής κατανάλωσης. Ένα ακόμα χαράτσι για τους ασφαλισμένους. Η πρωτοβάθμια φροντίδα πάει στις ελληνικές καλένδες. Και τώρα, θα πληρώνουν και οι ασφαλισμένοι, οι μισθωτοί, οι συνταξιούχοι για την πρόληψη στην υγεία τους. Εύγε! 
      ΝΙΚΟΛΑΟΣ ΚΟΡΤΣΑΡΗΣ: Δεν θα πληρώνουν.
      ΚΩΝΣΤΑΝΤΙΝΟΣ ΓΕΙΤΟΝΑΣ:  Θα πληρώνουν. Είπατε μόνο για τα ακριβά εμβόλια μετά την κατακραυγή, αλλά ανοίξατε την κερκόπορτα. Τα κονδύλια που δίνετε για την υγεία, που μειώνονται κάθε χρόνο σε σχέση με το Α.Ε.Π., δεν φθάνουν ούτε για τις απαραίτητες προσλήψεις που συνεχώς εξαγγέλλετε και μένουν στα χαρτιά, ούτε για τις εφημερίες όπου θα έχουμε μεγάλο πρόβλημα ούτε για τη λειτουργία μονάδων εντατικής θεραπείας που εμείς παραδώσαμε. Προχθές ήμουν στον Πύργο στο νέο νοσοκομείο. Δεν λειτουργεί μονάδα εντατικής θεραπείας. Και η μονάδα εμφραγμάτων υπολειτουργεί, πέραν των άλλων κλινικών που δεν έχουν ανοίξει. Αυτό το κόσμημα εμείς το παραδώσαμε, πρόσθεσα και ΄γω μερικές ρυτίδες στο πρόσωπό μου για να γίνει.
      Τώρα πια έπεσαν οι μάσκες. Έχουν μέτρο σύγκρισης οι πολίτες. Ξέρουν ότι δεν είμαστε το ίδιο. Είναι άλλο να βάζεις με το ΠΑ.ΣΟ.Κ. την Κύπρο στην Ευρώπη και άλλο να μην εξασφαλίζεις με τη Νέα Δημοκρατία ένα χρονοδιάγραμμα δέσμευσης στην ευρωπαϊκή πορεία της Τουρκίας για τα θέματα ελληνικού ενδιαφέροντος. Είναι άλλο να κατεβάζεις με το ΠΑ.ΣΟ.Κ. τα ελλείμματα από το 14%, στο 3%, όπως και τον πληθωρισμό, να φέρνεις το Α.Ε.Π. την ανάπτυξη από το 0% -που μας αφήσατε- στο 4%, να δίνεις στον Έλληνα το ευρώ και άλλο με τη Νέα Δημοκρατία να οδηγείς την οικονομία στην επιτήρηση και τα νοικοκυριά στην ανέχεια. Είναι άλλο να κάνεις με το ΠΑ.ΣΟ.Κ. κερδοφόρες τις Δ.Ε.Κ.Ο. σε δύσκολο ανταγωνιστικό περιβάλλον και άλλο να τις κάνεις σε τρία χρόνια ζημιογόνες και να τις ξεπουλάς.
      Είναι άλλο να κάνεις με το ΠΑ.ΣΟ.Κ. την Ελλάδα απέραντο εργοτάξιο και άλλο να βάζεις φρένο επί Νέας Δημοκρατίας στις μπουλντόζες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Είναι άλλο να βάζεις την οικονομία στην υπηρεσία της κοινωνίας και άλλο να υποτάσσεις την κοινωνία στους κανόνες της αγοράς. Είναι άλλο να εκσυγχρονίζεις και να ενισχύεις το κοινωνικό κράτος και άλλο να το απορυθμίζεις, να το οδηγείς σε αργό θάνατο. 
      Είναι άλλο, τέλος –το λέω επειδή είπε ο προλαλήσεις κύριος συνάδελφος, ότι εμείς δεν κάνουμε αυτοκριτική- να κάνεις λάθη και παραλείψεις όταν κάνεις μεγάλο έργο και άλλο να έχεις μία πολιτική αδιέξοδη, η οποία είναι ένα σκέτο λάθος. Αυτό συμβαίνει με την πολιτική σας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Υπάρχει, κυρίες και κύριοι συνάδελφοι, ένας άλλος δρόμος που οδηγεί στην ευημερία με κοινωνική δικαιοσύνη. Εμείς αυτόν προτείνουμε και γι’ αυτόν θα παλέψουμε. Αυτός ο δρόμος εξασφαλίζει την αξιοπρέπεια του Έλληνα, εξασφαλίζει κύρος στη χώρα. Αυτόν πιστεύουμε ότι θα επιλέξει ο κόσμος στις επικείμενες εκλογές. Η Κυβέρνησή σας απέτυχε και όσο γρηγορότερα φύγει, τόσο καλύτερα για τον τόπο.
      Ευχαριστώ, κύριε Πρόεδρε και για την ανοχή σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γείτονα.
      Έχει ζητήσει το λόγο ο Υπουργός Οικονομίας και Οικονομικών για μια μικρή παρέμβαση. 
      Ορίστε, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, άκουσα με πολλή προσοχή τον αγαπητό συνάδελφο της Αντιπολίτευσης. Έπεσε και αυτός στην παγίδα αυτής της αδιέξοδης γραμμής που έχει υιοθετήσει το κόμμα του. 
      Η ελληνική οικονομία, κύριε συνάδελφε, σημειώνει πολύ μεγάλη πρόοδο. Την πρόοδο την αντιλαμβάνονται όλοι οι πολίτες, ας κάνετε εσείς πως δεν την βλέπετε. Οι πολίτες την αντιλαμβάνονται. Βλέπουν ότι μειώνεται το δημοσιονομικό έλλειμμα, βλέπουν ότι αποκλιμακώνεται το χρέος, βλέπουν ότι ο ρυθμός ανάπτυξης είναι από τους υψηλότερους στην Ευρώπη.
      Οι εξαγωγές αυξάνονται. Ο τουρισμός ενισχύεται με εντυπωσιακούς ρυθμούς. Η περιφερειακή σύγκλιση επιτυγχάνεται και, για πρώτη φορά στη χώρα μας, πραγματοποιούνται τόσο μεγάλες ξένες επενδύσεις. Αυτά έχουν αποτελέσματα. Και έχουν αποτελέσματα εκεί που πονάει τελικά τον πολίτη, δηλαδή στην απασχόληση. Γι’ αυτό μειώνεται η ανεργία.
      Κύριοι συνάδελφοι, θέλω να σας θυμίσω πως, όταν μας παραδώσατε τη διακυβέρνηση της χώρας, η ανεργία ήταν στο 11,3%, το Μάρτιο του 2004. Σήμερα έχει μειωθεί σημαντικά. Αύριο η Στατιστική Υπηρεσία θα ανακοινώσει τα στοιχεία για το τρίτο τρίμηνο του 2006. 
      Η ανεργία μειώνεται στο 8,3%. Από 11,3% που μας την παραδώσατε, έχει μειωθεί τρεις ολόκληρες εκατοστιαίες μονάδες μέσα σε δυόμισι μόλις χρόνια, δηλαδή πήγε στο 8,3%. Είναι ποσοστά τα οποία είχαμε να τα δούμε πολλά χρόνια. Τι σημαίνει αυτό; Σημαίνει ότι σήμερα εργάζονται στη χώρα μας τέσσερα εκατομμύρια πεντακόσιες χιλιάδες Έλληνες, όταν πριν από δυόμισι χρόνια, όταν αναλάβαμε την εξουσία, δούλευαν τέσσερα εκατομμύρια διακόσιες πενήντα χιλιάδες Έλληνες. Στη χώρα μας, λοιπόν, δουλεύουν διακόσιες πενήντα χιλιάδες περισσότεροι Έλληνες. 
      Οι άνεργοι έχουν μειωθεί. Όταν μας παραδώσατε τη διακυβέρνηση, είχαμε πεντακόσιες τριάντα χιλιάδες ανέργους. Σήμερα έχουμε τετρακόσιες χιλιάδες ανέργους. Έχουν μειωθεί κατά εκατόν τριάντα χιλιάδες. Έχουμε μία αύξηση της απασχόλησης κατά διακόσιες πενήντα χιλιάδες και από αυτούς οι εκατόν τριάντα χιλιάδες έφυγαν από την ανεργία.
      Κανείς δεν λέει ότι δεν παραμένουν τα προβλήματα. Κανείς δεν λέει ότι είναι ικανοποιημένος, όταν η ανεργία είναι σε υψηλά ποσοστά, διότι πίσω από τους αριθμούς, ξέρουμε ότι υπάρχουν άνθρωποι. Η ανεργία είναι ένα μείζον κοινωνικό πρόβλημα, αλλά όλες μας οι προσπάθειες εκεί αποσκοπούν, στην αντιμετώπιση αυτού του προβλήματος. 
      Βλέπουμε με ικανοποίηση –και το βλέπει και ο ελληνικός λαός- ότι οι προσπάθειές μας αποδίδουν. Ο δικός μας στόχος είναι κάθε μέρα να μπορούν όλο και περισσότεροι Έλληνες, όλο και περισσότερες Ελληνίδες να βρίσκουν δουλειά. Εκεί στοχεύουμε με την πολιτική μας. Η φορολογική μεταρρύθμιση στοχεύει στη μείωση της ανεργίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θα ήθελα ένα λεπτό ακόμα, κύριε Πρόεδρε.
      Ο επενδυτικός νόμος που ψηφίσαμε πριν από λίγες μέρες και που τον ανανεώσαμε για την επόμενη επταετία, στοχεύει στη μείωση της ανεργίας. Στη μείωση της ανεργίας στοχεύει ο νόμος - πλαίσιο για τις Συμπράξεις Δημόσιου και Ιδιωτικού Τομέα, η πολιτική μας για τις αποκρατικοποιήσεις, για την ενίσχυση των εξαγωγών. 
      Όλες οι μεταρρυθμιστικές μας πρωτοβουλίες εκεί ακριβώς στοχεύουν. Δυστυχώς, σε κάθε μία από αυτές τις πρωτοβουλίες, σε κάθε μία από αυτές τις μεταρρυθμίσεις, το ΠΑ.ΣΟ.Κ. είπε «όχι». Είπε «όχι» σε όλες τις πολιτικές, που συντελούν στη μείωση της ανεργίας. Θέλει να συνεχίσουμε την πολιτική που ασκούσε αυτό, που είχε εκτοξεύσει την ανεργία σ’ εκείνα τα επίπεδα που είδαμε. Καταψήφισε τη φορολογική μεταρρύθμιση. Καταψήφισε τον επενδυτικό νόμο. Καταψήφισε το νόμο-πλαίσιο για τις Συμπράξεις Δημόσιου και Ιδιωτικού Τομέα. Καταψήφισε και ανθίσταται σε κάθε πρωτοβουλία, που κινεί τα πράγματα προς τα εμπρός. Και τώρα –λέει- θέλει ο Αρχηγός του μία νέα ευκαιρία. Ε δεν θα την έχει αυτήν την ευκαιρία, διότι δεν έχετε ακόμη απολογηθεί στον ελληνικό λαό, δεν έχετε κάνει την αυτοκριτική σας για τα λάθη του παρελθόντος και δεν έχετε και καμία πρόταση να του κάνετε. 
      Η πολιτική μας, κυρίες και κύριοι συνάδελφοι, είναι η πολιτική που κινεί τα πράγματα προς τα εμπρός. Μ΄ αυτήν την πολιτική, κερδίζουμε το αύριο. Συνεχίζουμε την προσπάθεια που κάναμε για την οικονομική και κοινωνική ανάπτυξη του τόπου, για την πρόοδο που ανήκει σ’ όλους τους πολίτες. Εσείς μπορείτε να μείνετε προσηλωμένοι στο μαύρο παρελθόν!
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι καιρός να φύγετε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Έχει ζητήσει το λόγο ο Κοινοβουλευτικός Εκπρόσωπος του ΠΑ.ΣΟ.Κ.. Κύριε Φλωρίδη, πρέπει να σας υπενθυμίσω ότι έχετε δικαίωμα τριών παρεμβάσεων κατά τη διάρκεια της συζήτησης του Προϋπολογισμού. Ήδη έχετε εξαντλήσει την πρώτη, την πεντάλεπτη, χθες. Και έχετε δύο παρεμβάσεις ακόμη, δεκαπέντε και επτάμισι λεπτά. Απλώς σας το λέω, για να υπολογίσετε το χρόνο σας. 
      ΓΕΩΡΓΙΟΣ ΦΛΩΡΙΔΗΣ: Θέλω μόνο δύο λεπτά γι’ αυτήν την παρέμβαση, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Απλώς σας το λέω, για να διευκολυνθείτε κι εσείς. 
      Ορίστε, έχετε το λόγο. 
      ΓΕΩΡΓΙΟΣ ΦΛΩΡΙΔΗΣ: Κύριε Υπουργέ, η μείωση της ανεργίας είναι τόσο ακριβής όσο ακριβή είναι και τα στοιχεία που δώσατε για την αύξηση του Α.Ε.Π. της χώρας; Όσο πλουτίσαμε δηλαδή πραγματικά, κατά 25%, τόσο αξιόπιστα είναι και τα στοιχεία αυτά για τη μείωση της ανεργίας; Αυτά πού νομίζετε ότι τα λέτε; Γιατί έρχεστε και κλείνεστε εδώ στο Κοινοβούλιο και δεν πάτε να βρείτε τους ανέργους να τα πείτε αυτά; Πηγαίνετε να βρείτε τους ανέργους και να τους πείτε ότι μειώθηκε η ανεργία. Πηγαίνετε σε οποιαδήποτε περιοχή της χώρας –θέλετε στη Δράμα, θέλετε στο Κιλκίς, θέλετε στη Νάουσα, θέλετε στην Πελοπόννησο- όπου θέλετε, διαλέξτε μια περιοχή και πηγαίνετε και πείτε ότι η ανεργία έχει μειωθεί. Μην αποζητάτε μόνο τον προστατευμένο χώρο του ελληνικού Κοινοβουλίου, για να λέτε, αυτά τα οποία στην πραγματικότητα κι εσείς σε καμία περίπτωση δεν τα πιστεύετε. 
      Όσον αφορά τις ευκαιρίες, απλώς πρέπει να σας πω, επειδή απεγνωσμένα ζητάτε και μια δεύτερη ευκαιρία από τον ελληνικό λαό, ότι μετά απ’ όλα όσα κάνατε, σε καμία περίπτωση δεν πρόκειται να την έχετε. Οι ευκαιρίες από εδώ και πέρα θα ανήκουν μόνο στη δημοκρατική, προοδευτική παράταξη της χώρας!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Φλωρίδη.
      Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, εκείνο που θα ήθελα να πω εγώ, είναι ότι το θέατρο του παραλόγου, που παίζεται και σ’ αυτήν την Αίθουσα ανάμεσα στα δύο κόμματα, καλά κρατεί. Το πρόβλημα είναι να το καταλάβει και ο λαός μας. 
      Όπως τονίστηκε, κύριοι συνάδελφοι Βουλευτές, από τους εισηγητές του κόμματός μας, ο υπό συζήτηση Προϋπολογισμός κινείται ακριβώς στην ίδια κατεύθυνση που κινούνταν και οι προηγούμενοι: Να αναδιανείμει, δηλαδή, τον παραγόμενο στη χώρα μας πλούτο και να τον αναδιανείμει βέβαια όχι υπέρ εκείνων που τον παράγουν, αλλά υπέρ της άρχουσας τάξης της χώρας μας. 
      Αυτό γίνεται μέσα από τη φορολόγηση που επιβάλλει, μέσα από τις περικοπές των κοινωνικών προγραμμάτων, που πάλι επιβάλλει, πράγματα που εξήγησαν με επάρκεια οι εισηγητές του κόμματός μου και δεν θεωρώ σκόπιμο, λόγω και του χρόνου που έχω στη διάθεσή μου, να σταθώ κι εγώ σ’ αυτά.
      Εγώ σ’ αυτόν το χρόνο θα σταθώ στα μεγάλα προβλήματα που αντιμετωπίζει η μικρομεσαία αγροτική μας παραγωγή, το μικρομεσαίο αγροτικό νοικοκυριό και στο πώς αυτά αντιμετωπίζονται και αν αντιμετωπίζονται από τον υπό συζήτηση Προϋπολογισμό. Προβλήματα που, όπως γνωρίζετε όλοι σας, είναι πάρα πολύ οξυμένα και ναρκοθετούν το σήμερα της αγροτικής μας παραγωγής και υποθηκεύουν βέβαια το αύριο των καλλιεργειών μας, αλλά και της ίδιας της ζωής στην ύπαιθρο.
      Όποιος κάνει μια βόλτα, κύριοι Βουλευτές, σε οποιοδήποτε χωριό της υπαίθρου -είτε αυτό είναι πεδινό είτε ορεινό είτε ημιορεινό είτε νησιωτικό- θα βρεθεί μπροστά στην ίδια σκληρή πραγματικότητα. Θα δει πως σβήνει η ζωή στα χωριά μας και πως πολλά απ’ αυτά έχουν καταντήσει ήδη αληθινά γηροκομεία, αφού η πλειοψηφία των κατοίκων τους είναι μεγάλης ηλικίας, απόμαχοι της αγροτικής παραγωγής. Αυτά θα βρει μπροστά του. Κι αν θελήσει να πάρει απάντηση για το πώς και για το γιατί συνέβη αυτό, την απάντηση θα του τη δώσουν τα χέρσα χωράφια που μαρτυράνε την απαξίωση της αγροτικής μας παραγωγής, το επίπεδο ζωής που βιώνουν οι κάτοικοι των χωριών μας -κύρια στους τομείς που έχουν σχέση με την υγεία, την παιδεία, την πρόνοια κ.λπ.- και τέλος, την απάντηση θα τη δώσουν τα σβησμένα χαμόγελα των γερόντων απόμαχων της αγροτικής παραγωγής, που πασχίζουν να επιβιώσουν με τις πενιχρές συντάξεις, τις συντάξεις πείνας που δίνετε για χρόνια και το ΠΑ.ΣΟ.Κ. και η Νέα Δημοκρατία . 
      Πώς θα παραμείνει, κύριοι Βουλευτές, στα χωριά μας, στην ύπαιθρο, ένας νέος αγρότης, όταν βλέπει την παραγωγή του να μένει απούλητη στα χωράφια κι αν βρει αγοραστή, να παίρνει τέτοιες τιμές, που είναι πραγματικά εξευτελιστικές; Πώς να ζήσει, παραδείγματος χάρη, ο νέος σε ηλικία καπνοκαλλιεργητής, όταν βλέπει με τον πρώτο χρόνο εφαρμογής της νέας Κ.Α.Π. να μειώνεται κατά 78% η καλλιέργειά του; Αυτήν την Κ.Α.Π. την υπέγραψαν βέβαια και τα δύο τα κόμματα, και το ΠΑ.ΣΟ.Κ. και η Νέα Δημοκρατία. Το ίδιο βέβαια συμβαίνει και με την τευτλοκαλλιέργεια, την ελαιοκαλλιέργεια, την αμπελουργία, την κτηνοτροφία, την αλιεία. Τα καταφέρατε έτσι -και όταν λέω «τα καταφέρατε», εννοώ και το ΠΑ.ΣΟ.Κ. και τη Νέα Δημοκρατία- ώστε με όποια καλλιέργεια κι αν ασχολείται σήμερα ο αγρότης, ο κάτοικος της υπαίθρου, να αντιμετωπίζει τεράστια προβλήματα. 
      Και τα καταφέρατε βέβαια, εφαρμόζοντας μία πολιτική –αυτήν που συναποφασίζετε και οι δύο σας στα πλαίσια της Ευρωπαϊκής Ένωσης- που έχει σαν στόχο της να δημιουργήσει προβλήματα, ώστε να αναγκάσει το μικρομεσαίο αγροτικό νοικοκυριό να παρατήσει την καλλιέργειά του, την παραγωγή του, το χωράφι του και να προχωρήσει έτσι η καπιταλιστικοποίηση της αγροτικής οικονομίας μας, με τη συγκέντρωση της γης και της παραγωγής σε λίγα χέρια, χέρια μεγαλοαγροτών και επιχειρηματιών. Μία καπιταλιστικοποίηση, δηλαδή, που προχωρούσε, σκορπώντας την καταστροφή στο μικρομεσαίο αγροτικό νοικοκυριό. Είναι γνωστό ότι πάνω από διακόσιες είκοσι χιλιάδες αγροτικά νοικοκυριά καταστράφηκαν την τελευταία δεκαετία. Δεν σας ικανοποιούσαν, όμως, οι ρυθμοί, γι’ αυτό και προχωρήσατε σε πρόσφατη αναθεώρηση της Κοινής Αγροτικής Πολιτικής, που με τις αποφάσεις της γίνεται πραγματικός οδοστρωτήρας που συνθλίβει, καταστρέφει καλλιέργειες και μαζί μ΄ αυτές και τα όνειρα, τα απλά μικρά όνειρα που κάνει το μικρομεσαίο αγροτικό νοικοκυριό για ένα καλύτερο αύριο. 
      Και ενώ τα κάνετε όλα αυτά και ενώ δολοφονείτε πραγματικά και εκ προμελέτης μάλιστα το σήμερα και το αύριο της αγροτικής μας παραγωγής, οξύνοντας και μ΄ αυτόν τον τρόπο στο έπακρο το μεγάλο πρόβλημα της διατροφικής εξάρτησης του λαού μας από τις εισαγωγές, συνάμα εμπαίζετε και το μικρομεσαίο παραγωγό, μιλώντας για τη στροφή που πρέπει να κάνει στην ποιοτική και βιολογική καλλιέργεια και στις ενεργειακές καλλιέργειες. Και τον εμπαίζετε, γιατί με τον τρόπο που προωθείτε αυτές τις καλλιέργειες, αποκαλύπτετε ότι άλλος είναι ο στόχος σας. Να επιταχύνετε, δηλαδή, τους ρυθμούς καταστροφής και όχι να δώσετε προοπτική στο μικρομεσαίο αγροτικό νοικοκυριό, γιατί προοπτική δεν δίνετε πλασάροντας τα φύκια για μεταξωτές κορδέλες, όπως κάνετε τώρα, αλλά όπως κάνατε και παλιότερα με αρωματικά φυτά. 
      Αυτή είναι η κατάσταση, κύριοι συνάδελφοι, με λίγα λόγια που επικρατεί σήμερα στην αγροτική παραγωγή και αυτή ούτε στο ελάχιστο αποτυπώνεται στον υπό συζήτηση Προϋπολογισμό για τους γνωστούς λόγους και σκοπούς. Αντίθετα, με τη γνωστή μέθοδο της σύγκρισης ανόμοιων πραγμάτων, όπως των κονδυλίων που διατέθηκαν την προηγούμενη χρονιά, προσπαθείτε να εμφανίσετε ότι υπάρχει σημαντική αύξηση των κονδυλίων, για να καλλιεργήσετε βέβαια έτσι αυταπάτες στους μικρομεσαίους παραγωγούς και να πετύχετε την ανοχή τους στη βαθειά αντιαγροτική σας πολιτική. 
      Επίσης, δεν αναφέρεται καθόλου –και αυτό για σκόπιμους λόγους- στον υπό συζήτηση Προϋπολογισμό ότι στην περίοδο 2000-2005 με κυβερνήσεις ΠΑ.ΣΟ.Κ. και Νέας Δημοκρατίας η μείωση του πραγματικού αγροτικού εισοδήματος έφθασε στο 18,5%. Αντίθετα, προβάλλεται η αύξηση κατά 4% των συνολικών οικονομικών κονδυλίων, αποσιωπώντας το ότι μέσα σ’ αυτά τα κονδύλια περιλαμβάνεται και η αύξηση των αγροτικών συντάξεων. 
      Όσον αφορά την αύξηση που εσείς χρησιμοποιείτε για τους γνωστούς λόγους και την προβάλλετε σαν τη μεγαλύτερη κοινωνική παροχή σας, δεν θα αλλάξει τίποτε. Θα συνεχίσει αυτή η σύνταξη να αποτελεί επίδομα ελεημοσύνης, γιατί σε καμιά περίπτωση δεν μπορεί αυτή η αύξηση να δώσει τη δυνατότητα στο μικρομεσαίο παραγωγό να αντιμετωπίσει τα συνεχώς αυξανόμενα έξοδα, την ακρίβεια που καλπάζει και την κατάργηση των κοινωνικών παροχών του που προχωράτε, όπως είπαμε στην αρχή. Είναι, λοιπόν, καθαρό ότι τα προβλήματα που αντιμετωπίζει η μικρομεσαία αγροτιά μας, δεν πρόκειται να αντιμετωπισθούν από τον προς συζήτηση Προϋπολογισμό. Αντίθετα, θα χειροτερέψει η κατάσταση το 2007.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Για την αντιμετώπισή της, λοιπόν, ένας τρόπος υπάρχει: ο αγώνας. Γι΄ αυτό και χρειάζεται η μικρομεσαία αγροτιά μας να απαλλαγεί από τις όποιες αυταπάτες, που καλλιεργούν οι θιασώτες της ευρωυποταγής και να ενώσει τις δυνάμεις της με εκείνες της Π.Α.Σ.Υ., έτσι που να δυναμώσει η πάλη της ενάντια σ΄ αυτήν την πολιτική, για μιαν άλλη πολιτική που θα έχει τα παρακάτω χαρακτηριστικά: Την ολόπλευρη ανάπτυξη της αγροτικής μας οικονομίας, που θα αξιοποιεί τις παραγωγικές δυνατότητες της χώρας, θα ανταποκρίνεται στις διατροφικές ανάγκες του λαού μας και θα σέβεται το περιβάλλον και τη δημόσια υγεία, την ανάπτυξη των παραγωγικών συνεταιρισμών ως μοχλό για την ανάπτυξη της αγροτικής μας οικονομίας, την πολύπλευρη στήριξη της αγροτικής μας οικονομίας για την εκτέλεση έργων υποδομής, τη δημιουργία κρατικής βιομηχανίας, τη μεταποίηση αγροτικών προϊόντων, εφοδίων και μηχανημάτων, την πλήρη ασφάλιση της αγροτικής παραγωγής και του κεφαλαίου αποκλειστικά από δημόσιο ασφαλιστικό φορέα και την αντιμετώπιση των σύγχρονων κοινωνικών προβλημάτων των αγροτών με ανθρώπινες συντάξεις, με δωρεάν υγεία, πρόνοια και παιδεία από αποκλειστικά δημόσια αναβαθμισμένα συστήματα υγείας, πρόνοιας και παιδείας. 
      Η πάλη δε γι΄ αυτήν την πολιτική που προωθείται, αλλά και ο συσχετισμός δύναμης σε πολιτικό επίπεδο, πρέπει να συνδέονται με την ικανοποίηση των αμέσων προβλημάτων που έχουν σχέση με την έγκαιρη διάθεση της αγροτικής παραγωγής, με εγγυημένες ελάχιστες τιμές για όλα τα προϊόντα, με τη μείωση του κόστους παραγωγής, με την κατασκευή βασικών έργων υποδομής, με την ουσιαστική ρύθμιση των χρεών και με την καταβολή ολόκληρων των επιδοτήσεων, με τον εκδημοκρατισμό και την ενίσχυση των συνεταιρισμών, με την πλήρη ασφάλιση της αγροτικής παραγωγής και του αγροτικού κεφαλαίου, με τον άμεσο διπλασιασμό των αγροτικών ….
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε, παρακαλώ. Τελευταία φράση σας.
      ΣΤΑΥΡΟΣ ΣΚΟΠΕΛΙΤΗΣ:…και τέλος, με τη δωρεάν δημόσια υγεία, πρόνοια και παιδεία.
      Ευχαριστώ για την ανοχή σας, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Το λόγο έχει ζητήσει ο Υπουργός Υγείας και Κοινωνικής Αλληλεγγύης κ. Αβραμόπουλος
      Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Κυρίες και κύριοι συνάδελφοι, η Βουλή των Ελλήνων καλείται να ψηφίσει τον Προϋπολογισμό του 2007, τον τρίτο κατά σειρά Προϋπολογισμό της διακυβέρνησής μας.
      Ο φετινός Προϋπολογισμός, αντικατοπτρίζει κατ’ αρχήν τη σημερινή κατάσταση της οικονομίας, που τα τρία τελευταία χρόνια έχει σημειώσει εντυπωσιακή πρόοδο: Μείωση του δημόσιου ελλείμματος του Α.Ε.Π., πραγματική και όχι πλασματική, μείωση της ανεργίας, αύξηση των επενδύσεων, θετική και απόλυτα ικανοποιητική πορεία του πληθωρισμού, ο οποίος πολύ σύντομα θα μειωθεί κάτω από το 3%.
      Όπως γνωρίζετε, στο πλαίσιο του γενικότερου νοικοκυρέματος και των μεταρρυθμίσεων του κράτους, κάτι που συντελείται σε όλα τα επίπεδα της κυβερνητικής δραστηριότητας, με γνώμονα την αντιμετώπιση των προβλημάτων που κληρονομήσαμε και με στόχο την ανταπόκριση στο Σύμφωνο Σταθερότητας και Ανάπτυξης, το Υπουργείο μας προχώρησε σε μια σειρά μέτρων και μεταρρυθμίσεων, αποδεικνύοντας στην πράξη τη δέσμευση του Πρωθυπουργού Κώστα Καραμανλή απέναντι στους Έλληνες πολίτες για τη βελτίωση της ποιότητας, την εξασφάλιση της επάρκειας και την ανάπτυξη της ανταποδοτικότητας του Ε.Σ.Υ. προς όφελος της κοινωνίας μας.
      Ο νέος Προϋπολογισμός για το 2007 ενσωματώνει αρκετές βασικές οικονομικές ανάγκες του Υπουργείου Υγείας και Κοινωνικής Αλληλεγγύης, ενώ συγχρόνως προωθεί την υλοποίηση των προγραμματισμένων μεταρρυθμίσεων. Αυτό επιτυγχάνεται από τον τακτικό προϋπολογισμό, από το Πρόγραμμα Δημοσίων Επενδύσεων, αλλά και από τα ειδικά προγράμματα.
      Κάθε χρόνο, από το 2004, οι πιστώσεις για την υγεία και την πρόνοια αυξάνονται σταθερά. Από το 2005 στο 2006, αυξήθηκαν κατά 4,4%. Από το 2006 στο 2007, αυξάνονται -με το νέο Προϋπολογισμό που συζητούμε σήμερα- κατά 5,7%.
      Το Ε.Σ.Υ., όμως, δεν πρέπει να εξαρτάται μονάχα από τις κατανομές των εθνικών πιστώσεων. Είναι δυνατό κάτω από όρους διαφάνειας και ορθολογικής διοίκησης να εξοικονομηθούν πόροι και να περιοριστούν οι σπατάλες.
      Οι διαρθρωτικές αλλαγές που προωθούμε, όπως το νέο σύστημα προμηθειών, το νέο χωρικό μοντέλο διαχείρισης των κοινοτικών πόρων, οι Συμπράξεις ανάμεσα στο Δημόσιο και τον Ιδιωτικό Τομέα, παρέχουν τη δυνατότητα τόσο για την καλύτερη αξιοποίηση των κατανεμημένων πόρων όσο και για την εξασφάλιση νέων σημαντικών οικονομικών πόρων, χρήματα που επενδύονται για την κάλυψη των αναγκών, αλλά και για την ανάπτυξη του συστήματος.
      Κυρίες και κύριοι συνάδελφοι, μία από τις πιο σημαντικές πολιτικές και κοινωνικές προκλήσεις που αντιμετωπίζει η χώρα μας, είναι η μεταρρύθμιση του Εθνικού Συστήματος Υγείας και Κοινωνικής Φροντίδας. Είναι μία μεταρρύθμιση, η οποία αφορά κυρίως τη θεμελίωση ενός πιο ευέλικτου και αποτελεσματικού διοικητικού και δημοσιονομικού συστήματος για το κοινωνικό μας κράτος και η οποία καλείται να υπερβεί τις δομικές ανεπάρκειες που έχουν ριζώσει με τα χρόνια. Αφορά ένα Εθνικό Σύστημα Υγείας και Κοινωνικής Φροντίδας, που να προσαρμόζεται στις νέες κοινωνικοοικονομικές συνθήκες και στις επιδημιολογικές ανάγκες που διαμορφώνονται τόσο σε εθνικό όσο και σε παγκόσμιο επίπεδο.
      Ο στόχος μας είναι απλός: Η δομή, η οργανωτική διάταξη και λειτουργία, η στελέχωση, οι υποδομές και η φιλοσοφία που διέπουν το Ε.Σ.Υ., πρέπει να ανταποκρίνονται στις σύγχρονες απαιτήσεις των Ελλήνων και Ευρωπαίων πολιτών.
      Το Εθνικό Σύστημα Υγείας και Κοινωνικής Φροντίδας, πριν από την ανάληψη της ευθύνης από την Κυβέρνησή μας και παρά τις φιλότιμες προσπάθειες όλων των προκατόχων μας, αλλά κυρίως του ανθρώπινου δυναμικού που αγωνίζεται καθημερινά στο χώρο της υγείας και της κοινωνικής φροντίδας, οδηγούνταν σε οικονομικό, συνάμα δε και σε λειτουργικό αδιέξοδο.
      Η Κυβέρνηση της Νέας Δημοκρατίας τοποθέτησε την υγεία και την κοινωνική αλληλεγγύη στο επίκεντρο της πολιτικής μας ατζέντας. Για να πετύχουμε, όμως, αυτόν το στόχο, πρέπει να περάσουμε όλοι μαζί ως κοινωνία, αλλά και ως συντεταγμένη πολιτεία, από τη συντήρηση του παλαιού και του αντιπαραγωγικού, στη δημιουργία του νέου, στη δυναμική προσαρμογή στα νέα δεδομένα της οικονομίας και της κοινωνίας της υγείας, χωρίς να τεθεί ποτέ σε αμφισβήτηση ο δημόσιος χαρακτήρας του Ε.Σ.Υ., που για μας είναι ζήτημα αδιαπραγμάτευτο.
      Από το 2004 μέχρι σήμερα, η Κυβέρνηση κάλυψε με απόλυτη επιτυχία τις άμεσες ανάγκες του συστήματος και προχωρεί στις απαραίτητες διαρθρωτικές αλλαγές για τη σταθερή βελτίωση της οικονομικής ανταποδοτικότητας και της ανταπόκρισης στις ανάγκες των πολιτών, καθώς και για την εξασφάλιση της ισότητας στην πρόσβαση και στη χρήση των υπηρεσιών υγείας και κοινωνικής μέριμνας.
      Μέσα σε δύο χρόνια και εννέα μήνες, επετέλεσε ιδιαίτερα σημαντικό έργο και έλυσε προβλήματα, τα οποία πελαγοδρομούσαν για χρόνια. Πρώτα απ’ όλα, αντιμετώπισε άμεσα τις αυξημένες ανάγκες των Ολυμπιακών Αγώνων και ξεπέρασε τις σημαντικές καθυστερήσεις στην προετοιμασία της προστασίας των αθλητών και των επισκεπτών, ολοκληρώνοντας συγχρόνως τη δημιουργία της Πολυκλινικής του Ολυμπιακού Χωριού, η οποία έκτοτε έχει εξελιχθεί σε πρότυπο κέντρο πρωτοβάθμιας φροντίδας, εξυπηρετώντας συγχρόνως τις ανάγκες των πολιτών της ευρύτερης περιοχής, συμπεριλαμβανομένων και των κατοίκων του Ολυμπιακού Χωριού.
      Αντιμετώπισε με σημαντικό όφελος για το δημόσιο τις υψηλές οφειλές των νοσοκομείων της περιόδου 2001-2004, ρυθμίζοντας τα χρέη των νοσοκομείων που άγγιζαν τα 3.000.000.000 ευρώ.
      Αντιμετώπισε με αξιοπιστία εκτάκτους κινδύνους για τη δημόσια υγεία, όπως η γρίπη των πτηνών, ενώ ανέπτυξε αξιόπιστο μηχανισμό παρακολούθησης και παρέμβασης των μεταδοτικών ασθενειών.
      Εγκαθίδρυσε και ολοκληρώνεται το Δίκτυο Δημόσιας Υγείας για τον έλεγχο των προσδιοριστικών παραγόντων, ενεργοποιώντας μέσα στο 2007 το Κεντρικό Εργαστήριο Δημόσιας Υγείας –το κτήριο είναι ήδη έτοιμο- και τα Περιφερειακά Εργαστήρια Δημόσιας Υγείας, ενώ με τροπολογία συμπληρώνει το πλαίσιο λειτουργίας του Εθνικού Συμβουλίου Δημόσιας Υγείας.
      Επίσης βελτίωσε την επιχειρησιακή ετοιμότητα και την ικανότητα συντονισμού του Υπουργείου για την αντιμετώπιση μεγάλης κλίμακας ατυχημάτων και φυσικών καταστροφών.
      Αναδιοργανώθηκε το σύστημα αιμοδοσίας, με την ίδρυση και λειτουργία του Εθνικού Κέντρου Αιμοδοσίας για το συντονισμό των υπηρεσιών αιμοδοσίας της χώρας και αντιμετωπίζει άμεσα το κρίσιμο θέμα της διασφάλισης της ποιότητας του αίματος και των παραγώγων του, συστήνοντας Διακομματική Επιτροπή για την προώθηση της υλοποίησης του μοριακού ελέγχου στο σύνολο της επικράτειας.
      Αντιμετωπίζει αποτελεσματικά τα δυσεπίλυτα προβλήματα στην κατασκευή των νοσοκομείων του Γ΄ Κοινοτικού Πλαισίου Στήριξης, τα οποία οδηγούνταν, δυστυχώς, στην απένταξή τους. Ειδικότερα, μετά την ολοκλήρωση και παράδοση το Σεπτέμβριο του 2006 του Νοσοκομείου του Βόλου, συνεχίζεται με εντατικούς ρυθμούς η κατασκευή των νοσοκομείων Ογκολογικού Αθηνών, της Ζακύνθου, της Χίου και της Καβάλας, ενώ σύντομα δημοπρατείται το Νοσοκομείο Χαλκίδας. Με την ολοκλήρωση των έργων, παραδίδονται στους πολίτες της χώρας μας χίλιους πεντακόσιους εβδομήντα σύγχρονες νοσοκομειακές κλίνες.
      Τα νοσοκομεία της Κέρκυρας, της Κατερίνης και του Αγρινίου τελικά κατασκευάζονται, έχοντας επιλύσει άμεσα, σημαντικά, νομικά και χρηματοδοτικά προβλήματα, τα οποία είχαν καταστήσει αδύνατη την υλοποίηση των έργων αυτών. Βρήκαμε τις λύσεις και προχωρούμε.
      Παράλληλα, το Υπουργείο βελτιώνει σε σημαντικό βαθμό την επιχειρησιακή απόδοση του συστήματος και την υλοποίηση των έργων ψηφιακής σύγκλισης του Γ΄ Κοινοτικού Πλαισίου Στήριξης, τα οποία οδηγούνταν και αυτά σε απένταξη και εξασφάλισε την ολοκλήρωσή τους.
      Μέχρι το 2008, το σύνολο των νοσοκομείων της χώρας πρόκειται να διαθέτουν πληροφοριακά συστήματα διοίκησης. 
      Επίσης επιταχύνει τις απορροφήσεις των κοινοτικών πόρων στο επιχειρησιακό πρόγραμμα για την υγεία και την πρόνοια, διασφαλίζοντας τους κατανεμημένους πόρους και εξασφαλίζοντας άλλους σημαντικούς από το Δ΄ Κοινοτικό Πλαίσιο Στήριξης.
      Ενισχύει μεθοδικά τη συντονιστική ικανότητα των Δ.Υ.Πε. για την προώθηση της υλοποίησης των στόχων της πολιτικής υγείας και κοινωνικής αλληλεγγύης στις μονάδες ευθύνης τους.
      Περιόρισε σε σημαντικό βαθμό το πρόβλημα των ράντζων στα μεγάλα μητροπολιτικά κέντρα, αναπτύσσοντας ένα αποτελεσματικό, επιχειρησιακό μηχανισμό παρακολούθησης και βελτιώνοντας την πρόσβαση των πολιτών στα τμήματα επειγόντων περιστατικών των νοσοκομείων, ώστε το θέμα των ράντζων, που συχνά σώζουν ζωές, να εξαλειφθούν κι αυτό και οι γενεσιουργές αιτίες που τα επέβαλαν και τα εξηγούσαν.
      Η μετεξέλιξη σε Εθνικό Κέντρο Επιχειρήσεων Υγείας του πρώην Σ.Ο.Τ.Υ., με την ανάπτυξη ενός καινοτόμου συντονιστικού οργάνου παρακολούθησης και παρέμβασης, συνεισφέρει στην ορθολογική κατανομή των περιστατικών, στην ομαλοποίηση των ροών και στην αποτελεσματική εξυπηρέτηση των επειγόντων περιστατικών.
      Το Εθνικό Κέντρο Επιχειρήσεων Υγείας καλύπτει πλέον όλο το φάσμα του τομέα υγείας και κοινωνικής αλληλεγγύης και είναι η πρώτη υπηρεσία που θα εγκατασταθεί στις αρχές του χρόνου στο νέο κτήριο του Υπουργείου μας, στο παλιό Κέντρο Τύπου στο Μαρούσι, στο πλαίσιο της αξιοποίησης των Ολυμπιακών Ακινήτων.
      Επίσης εντατικοποιήθηκαν οι έλεγχοι του Σώματος Επιθεωρητών Υγείας και Πρόνοιας στα δημόσια νοσοκομεία, στα Μονάδα Κοινωνικής Φροντίδας και στις ιδιωτικές κλινικές, με επιστέγασμα την τελευταία και γνωστή σε όλους σάς έκθεση του Σ.Ε.Υ.Π. για το 2006, όπου επιτελέσθηκαν εξακόσιοι έλεγχοι από επιθεωρητές του Σώματος και αποδόθηκαν ευθύνες εκεί και όπου έπρεπε.
      Με άμεσες παρεμβάσεις καλύπτονται ανάγκες σε ιατρικό και νοσηλευτικό προσωπικό των νοσοκομείων του Ε.Σ.Υ., λειτουργώντας με διαφάνεια και ορθολογικά το θεσμό του επικουρικού γιατρού -αξιοποιώντας τη δυνατότητα που παρέχει ο νόμος για συμβάσεις ορισμένου χρόνου- και των προγραμμάτων απασχόλησης.
      Επίσης ενισχύθηκε το Ε.Κ.Α.Β. με νέες προσλήψεις που πραγματοποιήθηκαν το 2006 και ακολουθούν και άλλες. Συγχρόνως δε το Ε.Κ.Α.Β. ενισχύεται μ΄ ένα νέο στόλο ασθενοφόρων και με νέο εξοπλισμό. 
      Προχωρούμε συστηματικά στην υλοποίηση της μεταρρύθμισης των προμηθειών, αποτυπώνοντας για πρώτη φορά από την ίδρυση του Ε.Σ.Υ. τη φυσική απογραφή των υλικών σε φάρμακα και ιατροτεχνολογικά προϊόντα, μειώνοντας μέχρι και 40% τις τιμές ειδικών κατηγοριών υλικών. 
      Προωθούμε άμεσα την εφαρμογή του διπλογραφικού συστήματος, το οποίο το 2007 θα οδηγήσει τα νοσοκομεία να κλείσουν στο σύνολό τους τους ισολογισμούς. 
      Εξασφαλίζουμε τους απαραίτητους πόρους για την ολοκλήρωση της ψυχιατρικής μεταρρύθμισης, η οποία κυριολεκτικά τίναξε στον αέρα το όλο σύστημα λόγω ελλιπούς ή και πρόχειρου σχεδιασμού.
      Επίσης όσον αφορά το πρόβλημα που εκκρεμεί από το 1993 με την εφημεριακή απασχόληση των γιατρών, ειδικότερα για τις εφημερίες, προχωρούμε με τόλμη σε λύσεις που εναρμονίζουν την ελληνική νομοθεσία με την κοινοτική, ικανοποιώντας συγχρόνως πάγια αιτήματα των νοσοκομειακών γιατρών.
      Κυρίες και κύριοι συνάδελφοι, θα συμφωνήσετε μαζί μου ότι η υπόθεση της υγείας δεν οριοθετείται ούτε από ετήσιους προϋπολογισμούς ούτε από κυβερνητικές θητείες. Έχει να κάνει με τη διαρκή προσπάθεια της πολιτείας και της κοινωνίας για τη δημιουργία ενός σταθερού και ασφαλούς περιβάλλοντος όπου οι πολίτες θα ασκούν το δικαίωμά τους στη ζωή και κυρίως στην υγεία με σεβασμό στην αξιοπρέπειά τους, με επιστημοσύνη, ανθρωπιά και σύγχρονες υποδομές. Δεν υπήρξε και δεν θα υπάρξει ποτέ κυβέρνηση που να μην υπηρετεί αυτούς τους στόχους αλλά και κόμμα που να μην αναγνωρίζει στα άλλα κόμματα τη συνεισφορά τους στο κοινωνικό αυτό έργο.
      Η εμπειρία και η γνώση που έχει αποκομίσει το εθνικό σύστημα τις δεκαετίες που πέρασαν και ειδικότερα από τότε που ιδρύθηκε το κουρασμένο πια κατά γενική ομολογία και ξεπερασμένο από τις εποχές Ε.Σ.Υ. μας οδηγεί σ’ ένα δρόμο, αυτόν της χάραξης εθνικής στρατηγικής με προοπτική τουλάχιστον δεκαετίας και με άξονα τις εξής βασικές δέκα κατευθύνσεις. 
      Πρώτα από όλα η οικονομική εξυγίανση του Ε.Σ.Υ. και η εξασφάλιση βιωσιμότητας. Δεύτερον, ανάπτυξη του δικτύου πρωτοβάθμιας φροντίδας υγείας, προώθηση της προληπτικής ιατρικής και της δημόσιας υγείας. Τρίτον, βελτίωση των υπηρεσιών στη δευτεροβάθμια φροντίδα υγείας για την καθημερινότητα των πολιτών. Τέταρτον, ανάπτυξη και εφαρμογή εργαλείων ψηφιακής τεχνολογίας και υπηρεσιών υγείας ηλεκτρονικής. Πέμπτον, νέες πολιτικές διαχείρισης του ανθρώπινου δυναμικού, όπως παραδείγματος χάρη οι εφημερίες που ανέφερα πριν. Έκτον, αξιολόγηση και εδραίωση της μεταρρύθμισης της ψυχικής υγείας. Έβδομον, ενίσχυση της εκπαίδευσης, προώθηση της έρευνας και της καινοτομίας. Όγδοον, ανάπτυξη και προώθηση του εθελοντισμού και της κοινωνικής εταιρικής ευθύνης στον τομέα της υγείας και της κοινωνικής μέριμνας σε συνεργασία με άλλους φορείς και κρατικούς θεσμούς. Ένατον, συμπράξεις με τον ιδιωτικό τομέα, τα Σ.Δ.Ι.Τ.. Δέκατον, προώθηση της Ελλάδος στην παγκόσμια αγορά της υγείας.
      Το 2007 αναδιοργανώνουμε το σύστημα προμηθειών που αποτελεί κεντρική μας πολιτική επιλογή, μία διαρθρωτική αλλαγή που θα έχει σαν στόχο την εξοικονόμηση σημαντικών πόρων για να επενδυθούν παραγωγικά στην υγεία, την αποκατάσταση της διαφάνειας, τον εξορθολογισμό και την ευελιξία του συστήματος. 
      Η αποδοτικότητα του Ε.Σ.Υ. εξαρτάται σε πολύ μεγάλο βαθμό από τις προμήθειες. Εξαρτάται βέβαια και από τη διοικητική του δομή. Έχει ήδη κατατεθεί στη Βουλή ο νέος νόμος για τις Δ.Υ.Πε., όπου μειώνονται από δεκαεπτά σε επτά με προοπτική να καταργηθούν, εφαρμόζοντας έτσι το κυβερνητικό μας πρόγραμμα που οδηγεί σε περισσότερη αυτονομία, αυτοτέλεια των νοσοκομείων, σ΄ έναν κεντρικό έλεγχο του όλου συστήματος, αλλά και στη δημιουργία σε κάθε περιφέρεια μιας ειδικής υπηρεσίας που θα συντονίζει τις υπηρεσίες υγείας και κοινωνικής αλληλεγγύης. 
      Το 2007 θα ξεκινήσει τη λειτουργία του το δίκτυο της πρωτοβάθμιας φροντίδας. Για μας είναι πρωταρχικής προτεραιότητας. Το κρίσιμο ζήτημα για την ιατρική κάλυψη γίνεται πραγματικότητα πλέον με την ίδρυση των Κέντρων Υγείας Πόλης και Περιφέρειας και την ενεργοποίηση επιτέλους του θεσμού του οικογενειακού γιατρού. Σημαντική επιλογή προς την κατεύθυνση αυτή είναι η σταδιακή ένταξη των υπηρεσιών υγείας του Ι.Κ.Α. στο νέο δίκτυο πρωτοβάθμιας φροντίδας υγείας του Ε.Σ.Υ., στο νέο Ε.Σ.Υ. που έχουμε δρομολογήσει με το συνάδελφό μου Υπουργό Απασχόλησης και που σύντομα θα έχουμε την πρώτη πιλοτική εφαρμογή του.
      Το 2007 προχωρούμε στην ανέγερση νέων νοσοκομείων εκεί όπου η λειτουργία του συστήματος έδειξε ότι υπάρχουν ανάγκες με τη μέθοδο των Σ.Δ.Ι.Τ.. Και αναφέρομαι στα νοσοκομεία παιδιατρικό και ογκολογικό Θεσσαλονίκης, στο Γενικό Νοσοκομείο της Κω, της Πρέβεζας και στην ανατολική Αττική, όπου υπάρχουν συνεχώς αυξανόμενες ανάγκες υγείας στον συνεχώς αναπτυσσόμενο και αυξανόμενο πληθυσμό της περιοχής. Δεν νοείται διεθνές αεροδρόμιο να μην έχει κοντά του ένα μεγάλο νοσοκομείο. 
      Κυρίες και κύριοι συνάδελφοι, η περίοδος του Δ΄ Κοινοτικού Πλαισίου Στήριξης αφορά στην εφαρμογή της στρατηγικής της Λισαβόνας. Ειδικά για την υγεία στο Εθνικό Στρατηγικό Πλαίσιο Ανάπτυξης στην τελευταία του αναθεώρηση συμπεριλαμβάνεται συγκεκριμένος στρατηγικός στόχος. 
      Η υγεία αναμφισβήτητα κατέχει σημαντική θέση στο νέο προγραμματισμό και είναι σημαντικά ωφελημένη, οριζόντια και κάθετα, από την κατανομή των κοινοτικών χρηματοδοτήσεων σε συνεργασία και με τα άλλα Υπουργεία. Στο Ευρωπαϊκό Ταμείο Περιφερειακής Ανάπτυξης, που αφορά κυρίως στη βελτίωση των υποδομών και των εξοπλισμών, κατανέμονται περίπου 800.000.000 ευρώ. Στο Ευρωπαϊκό Κοινωνικό Ταμείο, στο Επιχειρησιακό Πρόγραμμα Απασχόλησης, διαθέτουμε δικό μας άξονα προϋπολογισμού 400.000.000 ευρώ, που καλύπτει κυρίως ανάγκες της ψυχικής υγείας και της αποϊδρυματοποίησης των ατόμων με ειδικές ανάγκες. Παράλληλα σημαντικές δράσεις εντάσσονται στα υπόλοιπα έξι τομεακά επιχειρησιακά προγράμματα. 
      Για παράδειγμα, όσον αφορά στην ψηφιακή σύγκλιση ενισχύεται η διαλειτουργικότητα ολοκληρωμένων πληροφοριακών συστημάτων, ολοκληρώνεται η σύνδεσή τους με την κεντρική διοίκηση και εντάσσεται στο πληροφοριακό σύστημα διοίκησης του Ε.Σ.Υ. η πρωτοβάθμια φροντίδα υγείας, ενώ προωθούνται οι ηλεκτρονικές υπηρεσίες υγείας προς τον πολίτη. 
      Το Υπουργείο μας εμπλέκεται αποφασιστικά στη διαμόρφωση των επιχειρησιακών προγραμμάτων ενδιαφέροντός του, διασφαλίζει άξονα προτεραιότητας, σχεδιάζει την ανάπτυξη ισχυρής και αποτελεσματικής υλικής υπηρεσίας εφαρμογής, με δική της τεχνική βοήθεια για την υποστήριξη της υλοποίησης των δράσεων της στρατηγικής για την υγεία και την κοινωνική αλληλεγγύη και αναπτύσσει ειδική υπηρεσία εντός του Υπουργείου για το συντονισμό του έργου. 
      Η εξυγίανση και η ριζική αναδιοργάνωση που επιχειρείται στο σύνολο του Ε.Σ.Υ. απαιτεί τη συναίνεση και τη συνεργασία όλων μας: των πολιτικών κομμάτων, των περιφερειακών διοικήσεων, των Τοπικών Αυτοδιοικήσεων, των επαγγελματιών του χώρου. 
      Η υπόθεση της υγείας είναι εθνική. Θέλει χρόνο, αντοχή, προγραμματισμό, προσπάθεια, βούληση, σχεδιασμό, που, όπως είπα πρωτύτερα, ποτέ δεν εξαντλείται στα στενά χρονικά όρια μιας κυβερνητικής θητείας. Προϋποθέτει συναντίληψη, συνεννόηση, συναίνεση. 
      Η υγεία είναι κοινωνικό αγαθό εθνικής πολιτικής και κυρίως εθνικής στρατηγικής. Γι’ αυτό και στεκόμουν και στέκομαι πάντα με σεβασμό και αναγνώριση στη μεγάλη συνεισφορά όλων εκείνων που προηγήθηκαν σ΄ αυτήν τη θέση, όλων των κυβερνήσεων και όλων των κομμάτων. Όλοι θέλησαν και τελικά άφησαν ο καθένας πίσω του κάτι, για να συνεχίσει ο επόμενος. Έτσι θα κάνουμε και εμείς. 
      Θέλουμε, σαν έρθει η ώρα που θα αποχωρήσουμε απ’ αυτήν εδώ τη θέση, να έχουμε αφήσει πίσω μας ακόμη πιο γερά θεμέλια, ακόμη καλύτερες προϋποθέσεις και όρους, για να συνεχίσουν οι άλλοι μετά από εμάς. 
      Κοιτάμε μπροστά και θέλουμε να κοιτάμε όλοι μαζί μπροστά. Εξάλλου, η ελπίδα είναι πάντα ένα συναίσθημα που έρχεται από το μέλλον και πρέπει να καλλιεργηθεί, χωρίς ψεύτικες εικόνες και σε άμεση σχέση με την πραγματικότητα και με το μέγεθος της πρόκλησης που αντιμετωπίζουμε. 
      Είμαι βέβαιος ότι και αυτό το στοίχημα θα το κερδίσουμε. Θα το κερδίσουμε αφήνοντας πίσω μας μια πολύτιμη κληρονομιά: τον πολιτισμό υγείας, που αξίζει τους κόπους και τις κατακτήσεις της κοινωνίας μας, τον πολιτισμό υγείας που ανήκει στις γενιές που έρχονται. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Το λόγο έχει ο κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, τύχη αγαθή διαδέχομαι στο Βήμα τον κύριο Υπουργό Υγείας, ο οποίος είπε παρά πολλά εδώ. Όμως ουσιαστικά για τα καίρια προβλήματα της υγείας δεν είπε τίποτα. 
      Κύριε Υπουργέ, οι δαπάνες για την υγεία, το 2,6% του Α.Ε.Π. σας αρκούν; 
      Δεύτερον, είκοσι πέντε χιλιάδες θέσεις νοσηλευτικού προσωπικού και δεκάδες χιλιάδες κενές θέσεις, επίσης, άλλου προσωπικού και ιατρικού προσωπικού πώς τις καλύπτετε; 
      Όταν αναλάβατε, πάρα πολύ εύκολα είχατε αναφέρει νούμερα, ότι θα προσλάβουμε τόσους, ότι είναι έτοιμοι να προσληφθούν τόσοι, όπως έλεγε και ο προηγούμενος Υπουργός κ. Κακλαμάνης. 
      Τι έγινε μ΄ αυτές τις προσλήψεις; Προσλήφθηκε κανένας; Πρόκειται να προσληφθεί κανένας; Πού είναι τα κονδύλια στον Προϋπολογισμό που να σας επιτρέψουν να προσλάβετε; Τα κονδύλια που έχετε φέτος στον Προϋπολογισμό είναι 10.000.000 ευρώ, δηλαδή το 1/3 απ’ ό,τι ήταν πριν, και μ΄ αυτά δεν μπορείτε να προσλάβετε παραπάνω από επτακόσιους ανθρώπους συνολικά. Τι θα γίνει με αυτό το άλλο προσωπικό που λείπει; 
      Έχετε βρει, βέβαια, την πανάκεια των επικουρικών γιατρών και νοσηλευτών. Μα, είναι λύση αυτή, κύριε Υπουργέ; Μπορείτε να πάρετε επικουρικό γιατρό, για να καλύψει τις ανάγκες, ο οποίος άμα έρθει οκτώ μήνες, δέκα μήνες, ένα χρόνο, φεύγει. Δεν προλαβαίνει να εγκλιματιστεί. Πώς θα μπει αυτός στο χειρουργείο; Πώς θα καλύψει τις άλλες ανάγκες; Δεν λέω και αυτοί καλοί είναι, μπροστά στο να μην υπάρχει κανένας. Όμως, αυτό καλύπτει τις υπηρεσίες υγείας; 
      Λέτε ότι με διαφάνεια θα εξοικονομηθούν πόροι και θα περιοριστούν οι σπατάλες. Το έχετε πει αυτό επανειλημμένα και εσείς και ο κ. Κακλαμάνης. Τι έγινε, όμως; Περιορίστηκαν αυτές οι σπατάλες; Αν περιορίστηκαν οι σπατάλες και εξοικονομήθηκαν πόροι, τι έγιναν αυτοί οι πόροι; Πού πήγαν; Πρέπει να μας εξηγήσετε εδώ μέσα. 
      Λέτε ότι έχουμε νέες κοινωνικοοικονομικές συνθήκες και ότι το υγειονομικό μας σύστημα πρέπει να ανταποκρίνεται στις σύγχρονες ανάγκες. 
      Ποιες είναι αυτές οι σύγχρονες ανάγκες και πώς τις εννοείτε; Να σας πω συγκεκριμένα παραδείγματα, κύριε Υπουργέ. Επειδή αναφέρατε και έχει διατυμπανιστεί τόσες πολλές φορές το θέμα των ράντζων, θα ήθελα να σας πω ότι όντως τα ράντζα καταργήθηκαν. Τα ράντζα έφυγαν από τους διαδρόμους, αλλά μπήκαν μέσα στους θαλάμους. Οι τρίκλινοι και τετράκλινοι θάλαμοι, έγιναν εξάκλινοι. Αυτό είναι το ένα. 
      Δεύτερον –και θα ήθελα να σας παρακαλέσω να το σημειώσετε και να το ελέγξετε- πηγαίνετε στο Ψυχιατρικό Τμήμα του «Γεώργιος Γεννηματάς», όπως πήγα εγώ πρόσφατα. Εκεί, όλοι οι διάδρομοι ήταν γεμάτοι από τα ράντζα και ξεκινούσε η εφημερία, χωρίς να έχουν ούτε χώρο για τα ράντζα, γιατί οι διάδρομοι είχαν καλυφθεί από τις προηγούμενες εισαγωγές. Και ξεκινάει η εφημερία με εισαγγελικές εντολές. Και ξέρετε, όταν η εισαγγελική εντολή λέει ότι ο ασθενής πρέπει να εισαχθεί σε ψυχιατρική κλινική, η ψυχιατρική κλινική η οποία εφημερεύει θα πρέπει να δεχτεί τον άρρωστο. Τι θα κάνει, λοιπόν, αυτός ο γιατρός, όταν ακόμα και σε μια μικρή τραπεζαρία που υπήρχε, είχαν βάλει και εκεί ράντζα από την προηγούμενη εφημερία; Πρόκειται για μία κατάσταση απελπιστική. 
      Κάτι παρόμοιο ισχύει και στο Π.Ι.Κ.Π.Α., στο οποίο πήγαμε προχθές με τον Πρόεδρο του Συνασπισμού κ. Αλαβάνο. Εκεί ήρθε απελπισμένη μια κυρία και μας είπε να κάνουμε και να πούμε κάτι γι’ αυτά τα παιδιά που είναι στο Π.Ι.Κ.Π.Α., γι’ αυτά τα δυστυχισμένα πλάσματα που είναι καθηλωμένα στο κρεβάτι και δεν μπορούν να κουνήσουν ούτε τα χέρια τους. Μας είπε να ζητήσουμε τουλάχιστον να βάλουν σήτες στα παράθυρα για να μην πηγαίνουν οι μύγες και τα κουνούπια στο πρόσωπό τους, ενώ δεν μπορούν να τα διώξουν και δεν υπάρχει και προσωπικό για να τα «ξεμυγιάσει», αν θέλετε, και με συγχωρείτε γι’ αυτήν την έκφραση. Είναι πράγματα αυτά; 
      Στα Λεχαινά πεθαίνουν παιδιά. Κατάπινε, λέει, σπόγγους επί μέρες ένα παιδί. Ποιος φταίει; Το νοσηλευτικό και λοιπό προσωπικό; Και τι γίνεται; Έπρεπε να υπάρχουν πενήντα ένα άτομα και υπάρχουν επτά. 
      Από εδώ και πέρα, λέει, θα βάλουμε κάμερες να παρακολουθούμε. Ωραία, να παρακολουθούμε. Αδυναμία έχετε στις κάμερες και μπορεί να αποτελούν και αυτές μία λύση. Τι γίνεται όμως; Μπήκαν οι κάμερες, αλλά δεν υπάρχει διοίκηση σ’ αυτό το νοσοκομείο και δεν έχουν τα παιδιά να φάνε εδώ και δυο μήνες και λένε απεγνωσμένα SOS. 
      Αυτά τα πράγματα δεν πρέπει να απαντηθούν, κύριε Υπουργέ; Πώς θα γίνει, δηλαδή; Καλύψαμε, λέει, με επιτυχία τις ανάγκες για την Ολυμπιακή Πολυκλινική, η οποία βέβαια ακόμα υπολειτουργεί. Όσον αφορά τις υπηρεσίες αιμοδοσίας, όλοι έχουμε παρακολουθήσει τι έγινε με το μοριακό έλεγχο, τους ανθρώπους που κόλλησαν AIDS, γιατί δεν κάνουμε μοριακό έλεγχο, γιατί δεν ξοδεύουμε αυτά που πρέπει. Προσλάβατε, λέει, προσωπικό στο Ε.Κ.Α.Β.. Δεν μας είπατε, βέβαια, πόσο ήταν αυτό το προσωπικό. 
      Και βέβαια, ερχόμαστε και στο άλλο μεγάλο θέμα της σύμπραξης του δημόσιου με τον ιδιωτικό τομέα. Λέτε ότι φτιάξατε τα νοσοκομεία, ολοκληρώσατε και θα φτιάξετε και άλλα ανάμεσα στα οποία είναι και το Νοσοκομείο της Ανατολικής Αττικής. Θα γίνει σύμπραξη δημόσιου και ιδιωτικού τομέα. Δεν ξέρω πώς την εννοείτε αυτή τη σύμπραξη. 
      Λέτε ότι είναι αδιαπραγμάτευτο το δημόσιο σύστημα υγείας. Τότε, τι σημαίνει αυτή η σύμπραξη; Πρέπει να το καταλάβουμε. Εδώ είδαμε ότι πάτε να κάντε σύμπραξη στο Ασκληπιείο της Βούλας. Τι θα γίνει εκεί κάτω; Να μην πω ότι σχεδιάζεται να γίνει μια μεγάλη μονάδα Μ.Ε.Θ. στο Σωτηρία  -κινούνται πανεπιστημιακοί και άλλοι γιατροί- και εσείς απαντάτε ότι δεν έχετε δώσει καμία τέτοια εντολή. Όμως, οι κινήσεις γίνονται και συνεχίζονται.
      Και ερχόμαστε στην ψυχιατρική μεταρρύθμιση, όπου επίσης εξωραΐσατε τα πράγματα. Εδώ, έχω ένα σημερινό υπόμνημα του δικτύου φορέων ψυχοκινητικής αποκατάστασης και ψυχικής υγείας, με το οποίο εκπέμπουν S.O.S., δεδομένου ότι αυτές οι μονάδες υγείας, αυτοί οι ξενώνες και οι υπόλοιπες αποασυλοποιήσεις που ξεκίνησαν, έχουν μείνει μετέωρες, ενώ υπήρχαν κονδύλια από την Ευρωπαϊκή Ένωση τα οποία δεν έχουν απορροφηθεί. Εδώ υπάρχουν σοβαρές ευθύνες και οι άνθρωποι αυτοί είναι απλήρωτοι, ενώ κινδυνεύουν οι αποασυλοποιημένοι ασθενείς να βγουν στο δρόμο. Και στο Λονδίνο, η κ. Θάτσερ το έκανε αυτό και πήγαν κάτω από τις γέφυρες. Εδώ δεν έχουμε και πολλές γέφυρες, εκτός αν πάμε στην Αττική Οδό. Δεν ξέρω αν αυτό είναι εφικτό. 
      Επομένως, κύριε Υπουργέ, δεν είναι καθόλου ρόδινα, όπως θέλετε να μας πείτε, τα πράγματα. 
      Βέβαια, σ’ αυτόν τον περιορισμένο χρόνο που έχω, δεν θα μπορέσω να πω πολλά για τον Προϋπολογισμό, όπως είχα κατ’ αρχάς σχεδιάσει. Είναι ένας Προϋπολογισμός που αποτελεί ένα πολιτικό εργαλείο, που κάθε φορά χρησιμοποιεί η Κυβέρνηση για οικονομική και κοινωνική πολιτική. Ένας Προϋπολογισμός που δεν ξέφυγε από την πεπατημένη των προηγούμενων προϋπολογισμών και της δικής σας και των προηγουμένων κυβερνήσεων, μόνο που του έπεσε ακόμα περισσότερη δόση νεοφιλελευθερισμού.
      Είναι ένας αντιλαϊκός, άδικος και ταξικός Προϋπολογισμός γιατί εδώ για τους φόρους βλέπετε ότι θα αυξηθούν κατά 7,2% τα έσοδα από το σύνολο των φόρων από τα οποία 4,4% είναι οι άμεσοι και 8,8% οι έμμεσοι. Είναι αυτοί που πληρώνουν τα φτωχά βαλάντια κατά κύριο λόγο. Ο κ. Δραγασάκης, ο εισηγητής του Συνασπισμού της Ριζοσπαστικής Αριστεράς εμπεριστατωμένα ανέπτυξε τις θέσεις μας για τον Προϋπολογισμό και γιατί εμείς τον καταψηφίζουμε, όμως από την προβλεπόμενη αύξηση του Α.Ε.Π. κατά 7,1% η κατανομή είναι εντελώς άνιση. Από το 7,1% φτάνουμε για την παιδεία σε αύξηση 5,9% και για την υγεία στο 5,7%. Από το σύνολο, λοιπόν, της αύξησης 7,1% εμείς είμαστε παρακάτω.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλω λίγο την ανοχή σας, κύριε Πρόεδρε, δεν θα καθυστερήσω πολύ.
      Έχουμε δε αύξηση για τα νοσοκομεία και τα προνοιακά ιδρύματα κατά 5% και για τα εξοπλιστικά προγράμματα κατά 13,3%. Έχουμε για τις εφημερίες των γιατρών του ΕΣΥ 2,5% αύξηση σε σχέση με το 6,3% που ήταν την προηγούμενη χρονιά. Για παροχές προς το νοσηλευτικό προσωπικό όπως είναι υπερωρίες κ.λπ. έχουμε 2% αύξηση σε σχέση με 13,4% που ήταν πέρσι. 
      Πώς θα μπορέσει έτσι να γίνει προκοπή; Πώς θα μπορέσουμε έτσι εμείς να φτάσουμε τις ανεπτυγμένες χώρες; Εδώ η χώρα μας ζηλότυπα κρατάει τη χαμηλότερη θέση όσον αφορά αυτά που δαπανά από το σύνολο των δαπανών του Προϋπολογισμού. Έχει την τελευταία θέση στην Ευρώπη των είκοσι πέντε. Ξοδεύουμε 6% στο σύνολο των δαπανών, τη στιγμή που ο μέσος όρος της Ευρώπης των είκοσι πέντε είναι 13,6% και η Ιρλανδία ξοδεύει 19,5%. Εμείς ξοδεύουμε 6% και το κρατάμε σταθερά. Φτάνει αυτό; Πώς θα μπορέσουμε έτσι να προχωρήσουμε; Υπάρχει μία σειρά από άλλα προβλήματα που έχουν δημιουργηθεί που θα μπορούσε κάποιος να τα συζητάει για ώρες. 
      Κύριε Υπουργέ, θα ήθελα όμως να έχουμε μία απάντηση και για το ωράριο των γιατρών το οποίο πρέπει να είναι κανονικό. Υπάρχουν και αποφάσεις…
      ΠΡΟΕΔΡΕΥΩΝ (Σωτήρης Χατζηγάκης): Κύριε Λεβέντη, τελειώνετε, σας παρακαλώ γιατί είναι πάρα πολλοί οι εγγεγραμμένοι.
      ΑΘΑΝΑΣΙΟΣ ΛΕΒΕΝΤΗΣ: Τελειώνω αμέσως.
      Θα πρέπει να δουλεύουν σαράντα οκτώ ώρες οι ειδικευμένοι και πενήντα οκτώ ώρες οι ειδικευόμενοι. Έτσι δεν θα μπορούν να κάνουν παρά μία εφημερία την εβδομάδα. Εδώ κάνουν δύο και τρεις, αλλιώς μένουν ακάλυπτα τα νοσοκομεία. Πώς θα καλύψετε αυτά τα κενά; Με τους επίκουρους γιατρούς; Ζητήσατε παράταση, αλλά μέχρι πού θα πάει αυτή η παράταση; 
      Δυστυχώς δεν μπορώ να αναπτύξω μία σειρά από άλλα θέματα που θα ήθελα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Μόνο, κύριε Πρόεδρε, επειδή ελέχθησαν πολλά και άκουσα από το συνάδελφο από την Καστοριά…
      ΠΡΟΕΔΡΕΥΩΝ (Σωτήρης Χατζηγάκης): Κύριε Λεβέντη, θα φύγουμε από τη διαδικασία. Είναι διακόσιοι περίπου οι ομιλητές. Σας παρακαλώ. Σας έδωσα μία παρέκκλιση στο χρόνο λόγω του ότι είσαστε λίγοι οι Βουλευτές του Συνασπισμού για να μιλήσετε και να ακουστείτε περισσότερο. Τελειώστε, παρακαλώ.
      ΑΘΑΝΑΣΙΟΣ ΛΕΒΕΝΤΗΣ: Μισή φράση, κύριε Πρόεδρε.
      Γίνονται έργα παντού. Γι’ αυτούς τους συφοριασμένους δρόμους, τη λεωφόρο ΝΑΤΟ, την παλαιά εθνική οδό, την Ελευσίνας-Θήβας απ’ όπου περνάει η μισή Ελλάδα, δεν μπορεί να γίνει κάτι; Έχουν ξεκινήσει κάποια έργα που έχουν σταματήσει εκεί πέρα.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Λεβέντη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθεί τη συνεδρίασή μας, αφού πρώτα ξεναγήθηκε στους χώρους του Μεγάρου της Βουλής των Ελλήνων, το Α’ τμήμα από το 2ο Λύκειο Νεάπολης Θεσσαλονίκης αποτελούμενο από σαράντα τρεις μαθητές και μαθήτριες και δύο συνοδούς-καθηγητές.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο κύριος Υπουργός Υγείας και Κοινωνικής Αλληλεγγύης θα απαντήσει για δύο λεπτά και μετά θα δώσω το λόγο στον κ. Φλωρίδη.
      Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      Μιας και ήταν θεία η τύχη που έφερε τον κ. Λεβέντη μετά από μένα, για μένα είναι ευτύχημα το ότι έθεσε μερικά ερωτήματα που αν είχε προσέξει τι έλεγα πριν δεν θα χρειαζόταν να τα θέσει. 
      Πρώτα απ’ όλα σε ό,τι αφορά το ωράριο των γιατρών, εγώ δεν καταλαβαίνω -και ο ίδιος γιατρός είναι- πώς η πολιτεία δεχόταν υποκριτικά για είκοσι ολόκληρα χρόνια να κοροϊδεύει τους γιατρούς και οι γιατροί την πολιτεία. Όλα ήταν εικονικά και ψεύτικα. Έρχεται η οδηγία της Ευρωπαϊκής Ένωσης, μας επιβάλλει μία διαφορετική αντιμετώπιση και σήμερα καλούμεθα εμείς στα πλαίσια του γενικότερου «νοικοκυρέματος» να βάλουμε τάξη και σ’ αυτό το θέμα και θα βάλουμε τάξη και είμαστε σε ανοιχτή γραμμή συνεργασίας με τους εκπροσώπους των γιατρών με τους οποίους και συμφωνήσαμε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Πώς θα βάλετε τάξη; Θα πληρώσετε;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Πολύ απλά. Πρώτα απ’ όλα οι εφημερίες, μιας και μιλάμε για οικονομικά θέματα, ενσωματώνονται στο μισθό και αυτό έχει ευεργετικές επιπτώσεις σε βάθος χρόνου και για τη συνταξιοδότηση.
      Δεύτερο. Σε ό,τι αφορά στη σπατάλη και διαφάνεια: το ότι εμείς φέρνουμε αυτό το νομοσχέδιο για τις προμήθειες δηλώνει την απόφασή μας να μην επιτρέψουμε σε κανέναν…
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ. Δεν θα επιτρέψω να γίνει έτσι η συζήτηση. Παρακαλώ πολύ. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μέσα σ’ αυτήν την Αίθουσα παλιότερα μιλούσαμε για τον τομέα της υγείας για «πιράνχας» κ.λπ.. Εμείς ούτε τα φοβόμαστε αλλά ούτε και τους αναγνωρίζουμε δύναμη. Το νομοθέτημα που έρχεται σε λίγο καιρό εδώ μέσα και θα φέρει όλους προ των ευθυνών μας, βάζει τάξη σ΄ ένα ακατάστατο και αμαρτωλό παρελθόν για την ελληνική υγεία. Στόχος: να εξοικονομήσουμε περίπου 500.000.000 ευρώ σε ετήσια βάση που αντιλαμβάνεστε σε τι αντιστοιχεί αυτό. Αντιστοιχεί σε δεκαέξι χιλιάδες προσλήψεις νοσηλευτών. 
      Αναφερθήκατε στα ράντζα. Εγώ πρωτύτερα είπα ότι, βεβαίως, και τα ράντζα δεν έχουν εξαφανιστεί. Δεν είναι εύκολο να εξαφανιστούν. Σκοπός δεν είναι να τα εξαφανίσουμε από τη θέα, αλλά να εξαλείψουμε τους λόγους που τα επιβάλλουν και δικαιολογούν την ύπαρξή τους, διότι σώζουν ζωές. Και ο κόσμος το έχει κατανοήσει αυτό. Εμείς δεν υποκρινόμαστε ούτε θέλουμε να ξεγελάσουμε τον κόσμο. Εκείνο που θέλουμε είναι να εκφράσουμε τη βούλησή μας να εξαλείψουμε τους λόγους. Γι’ αυτό και δίνουμε έμφαση στην πρωτοβάθμια φροντίδα. 
      ΣΥΛΒΑΝΑ ΡΑΠΤΗ: Πού είναι η πρωτοβάθμια φροντίδα;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Γι’ αυτό και ανοίγουμε και άλλες πτέρυγες στο Αττικό Νοσοκομείο. Γι’ αυτό και αναπτύσσουμε και ένα ανάχωμα το οποίο εκ των πραγμάτων φορτώνει τα κεντρικά νοσοκομεία. 
      Για την Ολυμπιακή Πολυκλινική δεν γνωρίζετε, κύριε Λεβέντη, ότι ήδη διπλασίασε τη βάρδια της, ότι λειτουργεί και τα απογεύματα; Ότι προσφέρει χρήσιμες υπηρεσίες στους κατοίκους του χωριού; Ότι στο Ε.Κ.Α.Β. προσελήφθησαν τετρακόσιοι είκοσι διασώστες και επίκειται η πρόσληψη και άλλων καθώς και πλήρης ανανέωση του εξοπλισμού; Σε ό,τι αφορά στα Σ.Δ.Ι.Π. θα σας τα πει ο κ. Δούκας. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος του ΠΑ.ΣΟ.Κ., κ. Φλωρίδης ζήτησε το λόγο για μισό λεπτό. 
      Ορίστε, κύριε Φλωρίδη.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, παρά τον εκνευρισμό του κ. Αβραμόπουλου δεν ζήτησα γι’ αυτό το θέμα το λόγο. 
      Θέλω να θέσω ένα ζήτημα προς το Προεδρείο που αφορά όλους τους συναδέλφους Βουλευτές. Όπως γνωρίζετε χθες, κατά τη διάρκεια εγγραφής των Βουλευτών υπήρξε μια αδυναμία του συστήματος να ανταποκριθεί με τον τρόπο που θα θέλαμε στη διαδικασία εγγραφής. Αυτό είχε σαν αποτέλεσμα πολλοί συνάδελφοι να μην μπορούν να εγγραφούν κανονικά και κάποιοι να παραπονούνται ότι τελικώς δεν ενεγράφησαν καν. 
      Ήθελα, λοιπόν, να θέσω στο Προεδρείο το αίτημα να εξαντλήσει όλη τη δυνατότητα της συνεδρίασης της Βουλής με εμβόλιμες συνεδριάσεις και από αύριο έτσι ώστε να μπορέσουν να μιλήσουν σχεδόν όλοι οι συνάδελφοι. Νομίζω ότι μ’ αυτό το αίτημα πρέπει να συμφωνούν όλες οι πτέρυγες της Βουλής και να μη χρειαστεί οι συνάδελφοι να γίνουν θύματα ενός συστήματος για το οποίο προφανώς δεν ευθύνεται το Προεδρείο αλλά σίγουρα δημιούργησε ένα δυσάρεστο αποτέλεσμα για τη συζήτηση στη Βουλή. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Φλωρίδη, η ουσία του αιτήματός σας…
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Απευθύνεται στο Προεδρείο. Αφήστε, κύριε Μαγγίνα. Θα απαντήσει το Προεδρείο.
      ΒΑΣΙΛΕΙΟΣ ΜΑΓΓΙΝΑΣ: Ίσως θέλετε και την άποψη της Πλειοψηφίας. Ίσως. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε. Το «ίσως» με έπεισε. 
      Ήταν πολύ αποφασιστικής σημασίας. 
      ΒΑΣΙΛΕΙΟΣ ΜΑΓΓΙΝΑΣ: Χαίρομαι γιατί σας προβλημάτισε αυτό το επίρρημα. 
      Κύριε Πρόεδρε, ορθά ο συνάδελφος κ. Φλωρίδης θέτε το θέμα. Δυστυχώς κάθε χρόνο συμβαίνει αυτό. Είναι η πληθώρα των καρτών που μπαίνει στο σύστημα μας δημιουργεί το πρόβλημα. Η Πλειοψηφία δεν θα είχε καμία αντίρρηση αν συμφωνεί το Σώμα -και βεβαίως αν συμφωνείτε εσείς- να έχουμε από αύριο μια πρόσθετη συνεδρίαση. Το λέω αυτό γιατί εικάζω ότι Τετάρτη και Πέμπτη θα υπάρξουν δυο εμβόλιμες, αλλά για την οικονομία του χρόνου και για να καταστεί δυνατόν να μιλήσουν όσο το δυνατόν περισσότεροι συνάδελφοι –ίσως και όλοι όσοι έχουν ζητήσει- εμείς δεν θα είχαμε αντίρρηση. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, είναι κατ’ αρχάς σωστό το αίτημα και των δυο Κοινοβουλευτικών Εκπροσώπων των δυο μεγάλων κομμάτων να μιλήσουν όλοι. Θητεύω πολλά χρόνια εδώ και πάντοτε υπάρχει μια στενότητα και μια …
      ΝΙΚΟΛΑΟΣ ΓΚΑΤΖΗΣ: Υπάρχει η συγκατάθεση και του Κ.Κ.Ε.. 
      ΠΡΟΕΔΡΕΥΩΝ (Σωτήρης Χατζηγάκης): Όλων των πτερύγων της Βουλής. Υπάρχει μια προσπάθεια, λόγω της εκ του Κανονισμού και του Συντάγματος στενότητας του χρόνου, να ομιλήσουν όλοι οι συνάδελφοι. Ωστόσο οπωσδήποτε θα βάλουμε μια εμβόλιμη επιπλέον συνεδρίαση την Τετάρτη με απόφαση της Βουλής. Κατά τη διάρκεια της διαδικασίας θα θέσουμε το ζήτημα. 
      Δεν έχουν γίνει ποτέ μέχρι σήμερα στα χρόνια που θητεύω στην Αίθουσα αυτή παραπάνω από δύο εμβόλιμες συνεδριάσεις στη συζήτηση του Προϋπολογισμού και επομένως το Προεδρείο επιφυλάσσεται. Ωστόσο –και κάνω μια γενική παράκληση σε όλους τους συναδέλφους όλων των πτερύγων- αν τηρηθούν οι χρόνοι, τα οκτάλεπτα, όπως έχουν προσδιοριστεί, νομίζω ότι θα φτάσουμε  στο σημείο να μιλήσει ένας ικανός αριθμός Βουλευτών, για να μην πω  ότι μπορεί να εξαντληθεί και ο κατάλογος. Επομένως ας συνεχίσουμε με τον περιορισμό του χρόνου στα οκτώ λεπτά και του σεβασμού της διαδικασίας όπως έχει μέχρι σήμερα και κατά τη διάρκεια  της συζητήσεως βλέπουμε. Οπωσδήποτε κατά τη διάρκεια της συζήτησης θα τεθεί και το θέμα της εμβόλιμης συνεδρίασης για την Τετάρτη. 
      Εισερχόμαστε πάλι στον κατάλογο των ομιλητών Βουλευτών.
      ΙΩΑΝΝΗΣ ΧΩΜΑΤΑΣ: Για αύριο εμβόλιμη συνεδρίαση.
      ΠΡΟΕΔΡΕΥΩΝ (Σωτήρης Χατζηγάκης): Θα το δούμε, κύριε συνάδελφε. Δεν έχουν γίνει ποτέ τρεις εμβόλιμες συνεδριάσεις στον Προϋπολογισμό. Δεν απορρίπτεται το αίτημα, θα το εξετάσουμε.
      Η κ.  Καλαντζάκου έχει το λόγο.
      ΣΟΦΙΑ ΚΑΛΑΝΤΖΑΚΟΥ: Κυρίες και κύριοι συνάδελφοι, όλοι γνωρίζουμε τα περιθώρια του ετήσιου Προϋπολογισμού. Οι ανελαστικές δαπάνες κάθε Υπουργείου είναι τέτοιες που τελικά μικρές αλλαγές μπορούν να γίνουν. Μέχρι να υιοθετηθεί η νέα μεθοδολογία για την κατάρτιση του Προϋπολογισμού που θα εμπεριέχει και περιορισμούς αξιολόγησης των δημοσίων δαπανών, κάθε χρόνο θα συζητούμε για οριακές αλλαγές στην κατανομή των περισσότερων πόρων. 
      Θα μου επιτρέψετε, λοιπόν, απευθυνόμενη ιδιαίτερα στο ΠΑ.ΣΟ.Κ., να πω ότι δεν υπάρχει καμία δικαιολογία για το μέγεθος της λαϊκίστικης φιλολογίας που αναπτύσσεται από την πτέρυγα του ΠΑ.ΣΟ.Κ. προς τον Προϋπολογισμό του 2007. Σημασία έχει η γενικότερη οικονομική φιλοσοφία που διαπνέει κάθε κυβέρνηση. Η Νέα Δημοκρατία επέλεξε να εξυγιάνει την οικονομία, να κάνει κατ’ αρχάς μια ολοκληρωμένη καταγραφή του πού βρισκόμαστε και των πραγματικών δυνατοτήτων της χώρας. 
      Μέσα στα δυόμισι χρόνια οι ρυθμοί ανάπτυξης παρέμειναν υψηλοί, το έλλειμμα μειώθηκε, ο πληθωρισμός κατέβηκε, η ανεργία μειώθηκε, η περιφέρεια ενισχύθηκε, οι επενδύσεις αυξήθηκαν και με νόμους, μέτρα, πολιτικές και τη φορολογική μεταρρύθμιση που ενισχύει τους μικρομεσαίους, τους πιο αδύναμους, τους χαμηλόμισθους και την επιχειρηματικότητα, δόθηκε οξυγόνο και χώρος για προοπτική στην οικονομία.
      Θα μου επιτρέψετε, όμως, σήμερα, εκτός από τα εύσημα προς τις συγκροτημένες και συστηματικές κυβερνητικές προσπάθειες, να θέσω και σοβαρούς, κατά τη γνώμη μου, προβληματισμούς. Η οικονομία δεν είναι το πρόβλημα σήμερα. Το πρόβλημα που είναι τεράστιο, είναι η νοοτροπία και το γεγονός ότι δεν λέγονται ξεκάθαρα οι αλήθειες που αφορούν το μέλλον. Ο οικονομολόγος Τζώρτζ Μέναρντ Κέινς είπε: «Είναι ιδέες που διαμορφώνουν την πορεία της ιστορίας». Και αναρωτήθηκε περαιτέρω λέγοντας: «Δεν γνωρίζω τελικά τι κάνει έναν άνθρωπο πιο συντηρητικό. Το να γνωρίζει μόνον το παρόν ή τίποτα εκτός από το παρελθόν»; 
      Στο χώρο της παιδείας: είναι τουλάχιστον τραγικό και λυπηρό να μην μπορούμε να παραδεχθούμε, ανεξάρτητα από τους πόρους που δαπανούμε και που σίγουρα πρέπει να αυξηθούν, ότι  το σύστημα σπουδών είναι απαρχαιωμένο και δεν ανταποκρίνεται στη νέα εποχή. Δεν μπορώ να δεχθώ ότι υπάρχουν φοιτητές, καθηγητές, πολίτες, οι οποίοι με εμμονή ισχυρίζονται ότι είναι εναντίον των νέων αντικειμένων, των πολλαπλών συγγραμμάτων, είναι εναντίον της αξιολόγησης, είναι εναντίον της επανεξέτασης του ασύλου και του τρόπου προστασίας της δημόσιας περιουσίας. Δεν μπορώ να δεχθώ ότι σήμερα υπάρχουν αυτοί που αρνούνται την αναθεώρηση, την αλλαγή του άρθρου 16, όχι γιατί έχουν τεκμηριωμένη άποψη για τα οφέλη, ενδεχομένως, που προκύπτουν από τη συνύπαρξη κρατικών και μη κρατικών και μη κερδοσκοπικών πανεπιστημίων, αλλά γιατί έτσι βρήκαν το Σύνταγμα, έτσι  βρήκαν το σύστημα και θεωρούν ότι δεν χρειάζεται κανένας εκσυγχρονισμός. Μπορούμε κάλλιστα να ζήσουμε σε μια μέτρια και στατική χώρα, μια χώρα που η ισοπέδωση είναι η αξία και το ιδανικό, ότι είναι όλοι ίσοι προς τα κάτω, αλλά πιστεύω ότι έχουμε την πολιτική και την ηθική ευθύνη να σηκώσουμε τον πήχη ψηλά για να διαπρέψουμε.
      Χαρακτηριστικό παράδειγμα στην παιδεία για εμένα αποτελούν τα Τ.Ε.Ι. που γνώριζαν ότι υπήρχε πρόβλημα δημοσιότητας εδώ και αρκετά χρόνια και με βάση το αντικείμενο που προσέφεραν δεν τόλμησαν ποτέ, ώσπου να φθάσει ο κόμπος στο κτένι, να πάρουν δημιουργικές και ουσιαστικές πρωτοβουλίες. Και σήμερα θα σας πω ότι πολλά Τ.Ε.Ι. καλούνται να καταθέσουν προτάσεις και ως επί το πλείστον καταθέτουν προτάσεις για την αλλαγή, μετονομασία των αντικειμένων και όχι για ουσιαστικές τομές. 
      Στον τομέα των ιδιωτικοποιήσεων με λύπη παρακολουθώ τις αντιδράσεις για την περαιτέρω αποκρατικοποίηση του Ο.Τ.Ε., που μέχρι τη δεκαετία του ’90 χρειαζόταν δεκαετή αναμονή για να βάλει κανείς τηλέφωνο και χαρτί γιατρού για να μειωθεί στα πέντε χρόνια η αναμονή. Του Ο.Τ.Ε., που μέχρι σήμερα στο καθεστώς ανταγωνισμού που υπάρχει στην τηλεφωνία χαμήλωσε κατά πολύ τις τιμές αλλά εξακολουθεί να προσφέρει από τις πιο ακριβές τηλεφωνικές υπηρεσίες. 
      Ο νομπελίστας οικονομολόγος Μίλτον Φρήντμαν είπε, όλοι οι άνθρωποι θέλουν η κυβέρνηση να προστατεύσει τον καταναλωτή, ένα όμως πιο επείγον πρόβλημα είναι το πώς θα προστατευτεί ο καταναλωτής από κάθε κυβέρνηση. 
      Στον 21ο αιώνα με τα τεχνολογικά άλματα, το άνοιγμα των αγορών, την ελεύθερη κίνηση του κεφαλαίου είναι πραγματικά αναχρονιστικό να πιστεύουμε πως ο Ο.Τ.Ε. αποτελεί εθνικό κεφάλαιο και πως το εθνικό κεφάλαιο μόνο οι κυβερνήσεις μπορούν να το προστατεύσουν. 
      Κατ’ αρχάς κατά την άποψή μου, ο Ο.Τ.Ε. όπως και η Ολυμπιακή και άλλες εταιρείες, είναι εταιρείες παροχής υπηρεσιών. Εθνικό κεφάλαιο της χώρας είναι οι άνθρωποι, είναι η πολιτιστική κληρονομιά, είναι η φύση, είναι πολλά άλλα πράγματα. Το κράτος οφείλει να προσφέρει παιδεία, να προσφέρει υποδομές, περίθαλψη, κοινωνικές πολιτικές για τους ασθενέστερους, δεν έχει καμία δουλειά να παριστάνει τον επιχειρηματία και μάλιστα τον κάκιστο επιχειρηματία. 
      Μου κάνει δε ιδιαίτερη εντύπωση η στάση του ΠΑ.ΣΟ.Κ., που διαδίδει ότι θα ανατρέψει την περαιτέρω ιδιωτικοποίηση του Ο.Τ.Ε. όταν θα γίνει κυβέρνηση σε μια οκταετία και δεν καταλαβαίνω και πώς θα το κάνει αυτό. Θα επανέλθει, για να αγοράσει τις μετοχές από την ελεύθερη αγορά; Θα κάνει επανακρατικοποίηση του Ο.Τ.Ε. και τι είναι το κόστος και ποιος είναι ο στόχος για τους πολίτες; 
      Σήμερα στην Ελλάδα αυτό που πρέπει να συνειδητοποιήσουμε είναι ότι έχουμε μπροστά μας ουσιαστικές και μεγάλες επιλογές και πως πραγματικά θα πρέπει να συγκρουστούν νοοτροπίες. Αυτό είναι. Μια ασθενής συντηρητική, μικρόψυχη και λαϊκίστικη νοοτροπία του παρελθόντος και το όραμα για ένα καλύτερο μέλλον που προϋποθέτει συγκεκριμένες πολιτικές. 
      Η Νέα Δημοκρατία και όχι μόνο ο κυβερνητικός χώρος αλλά και όσοι πιστεύουν σε συγκεκριμένες και παγκόσμια δοκιμασμένες αλλαγές πρέπει να σηκώσουν το ανάστημά τους και με θάρρος να πουν τη γνώμη τους. Πρέπει ο Ο.Τ.Ε. να είναι ιδιωτικός ή όχι; Πρέπει τα πανεπιστήμια να εκσυγχρονιστούν; Πρέπει να απαξιωθούν οι ανώριμες και καταστροφικές καταλήψεις των σχολείων, που επιτρέπουν στους εφήβους ακραίες συμπεριφορές και όχι μόνο οδηγούν στην καταστροφή της δημόσιας περιουσίας αλλά και σε εκδηλώσεις βίας και απρεπούς συμπεριφοράς μεταξύ τους; 
      Κάθε χρόνο ο πολιτικός κόσμος και το κράτος απαξιώνονται στα μάτια των πολιτών με τη βοήθεια των επιλογών που γίνονται και των λαϊκίστικων θέσεων και απόψεων που δεσπόζουν στα τηλεοπτικά παράθυρα. Κρίμα, γιατί το κράτος εξακολουθεί να είναι ίσως ο μόνος φορέας που μπορεί πραγματικά, αν το επιλέξει, να κάνει μία σωστή αναδιανομή πλούτου και ευκαιριών, έτσι ώστε να μη μείνει κανένας πολίτης έξω από τις εξελίξεις. Κρίμα, γιατί το κράτος όσες αποκρατικοποιήσεις και να γίνουν, όσες τομές και αν προκριθούν, ένα μεγάλο μέρος των επενδύσεων στην ανάπτυξη της οικονομίας θα ελέγχονται από το κράτος μέσω της Κοινής Αγροτικής Πολιτικής, των ευρωπαϊκών κονδυλίων για τις υποδομές, του Ταμείου Συνοχής, καθώς και τις κοινωνικές εγχώριες και ευρωπαϊκές πολιτικές που επιλέγουμε να εφαρμόσουμε για τους πολίτες μας.
       Είναι κρίμα γιατί στο όνομα του πολιτικού κόστους παίζεται ξανά και ξανά το ίδιο έργο. Και ακόμα και αυτοί που θέλουν και μπορούν και ήδη αλλάζουν τα πράγματα όπως κάνουμε εμείς σήμερα, απολογούνται τελικά σ΄ αυτούς που δεν  πρόκριναν καινοτομίες αλλά απλά την αναμόχλευση ενός ξεπερασμένου συστήματος. 
      Στηρίζω τον Προϋπολογισμό του 2007, γιατί υλοποιεί με συνέπεια και συστηματικότητα τις δεσμεύσεις της Νέας Δημοκρατίας απέναντι στο εκλογικό Σώμα. Υπογραμμίζω όμως προς όλες τις κατευθύνσεις πως το να κερδίσουμε αυτήν την μάχη δεν σημαίνει ότι κερδίσαμε τον πόλεμο. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθεί τη συνεδρίασή μας το Β’ τμήμα από το 2ο Λύκειο Νεάπολης Θεσσαλονίκης αποτελούμενο από σαράντα πέντε μαθητές και μαθήτριες και δύο συνοδούς-καθηγητές, αφού πρώτα ξεναγήθηκαν στους χώρους του Μεγάρου της Βουλής των Ελλήνων.
      Τους καλωσορίζουμε.
      (Χειροκροτήματα από όλες τις πτέρυγες της Βουλής)
      Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κυρίες και κύριοι συνάδελφοι, εδώ και τρία περίπου χρόνια η Κυβέρνηση Καραμανλή προχωρεί συστηματικά και σκόπιμα στην απαξίωση του δημόσιου συστήματος υγείας και στην ενίσχυση της προνομιακής θέσης του ιδιωτικού τομέα. Όλο αυτό το διάστημα κανένα από τα διαρθρωτικά προβλήματα της υγείας δεν αντιμετωπίστηκε, καμία νέα στρατηγική δεν διατυπώθηκε. Ταυτόχρονα, τα διαχειριστικά, διοικητικά και λειτουργικά προβλήματα του συστήματος αυξάνονται σ΄ όλη τη χώρα. Η κακοδιοίκηση και η κακοδιαχείριση είναι καθημερινή πρακτική. Οι αδιαφανείς διαδικασίες στις προμήθειες, η σπατάλη και η διαφθορά κυριαρχούν. 
      Η Νέα Δημοκρατία ως αντιπολίτευση είχε οργανώσει την περιβόητη πολιτική της «κατσαρίδας», επιδιώκοντας την απαξίωση του Ε.Σ.Υ., αλλά και την απαξίωση του ΠΑ.ΣΟ.Κ.. Τώρα, τρία χρόνια μετά τις εκλογές του 2004, η «κατσαρίδα» εκδικείται καθημερινά. Και τίθεται το ερώτημα: Οι Υπουργοί τι έκαναν αυτά τα τρία χρόνια; Ουσιαστικά χειρίστηκαν μόνο επικοινωνιακά τα προβλήματα, επιχειρώντας να κερδίσουν πολιτικό χρόνο, χωρίς αρνητικές συνέπειες –αυτό ζητούσαν- για τους ίδιους μόνο στην κοινή γνώμη. 
      Ο κ. Κακλαμάνης υποτίθεται ότι παρουσίασε ως κύριο έργο του την «εξαφάνιση» των ράντζων, τη νέα «περιφερειακή» οργάνωση του Ε.Σ.Υ., τη νέα, όπως είπε, πολιτική φαρμάκου. 
      Τι λέει ο σημερινός Υπουργός; Λέει ότι τα ράντζα σώζουν ζωές και αποκάλεσε παραμύθια τα περί εξαφάνισης των ράντζων. Με σχέδιο νόμου, που κατατέθηκε πρόσφατα, αλλάζει πάλι την περιφερειακή οργάνωση του προκατόχου του. Παίζουμε κολοκυθιά. Επτά, δεκαεπτά, γιατί να είναι δεκαεπτά και να μην είναι επτά; Ουσιαστικά, όμως, ομολόγησε εμμέσως ότι και σήμερα ανθούν η σπατάλη και η διαφθορά στα νοσοκομεία. 
      Όσο για τα φάρμακα, είναι γνωστό το τι έχει γίνει. Είναι γνωστό ότι με πρόσφατους νόμους για την αλλαγή του τρόπου υπολογισμού της τιμής από το Υπουργείο Ανάπτυξης οι αυξήσεις στα φάρμακα ευρείας λαϊκής κατανάλωσης έφθασαν έως και 50%, επιβαρύνοντας τους πολίτες και υπονομεύοντας τα ασφαλιστικά ταμεία. Οι κύριοι Υπουργοί, εάν κάτι εφαρμόζουν με συνέπεια, είναι το γνωστό που λέει ο λαός μας «ράβε, ξήλωνε, δουλειά να μη σου λείπει». 
      Τώρα, ο κύριος Υπουργός Υγείας μας διαβεβαιώνει και εντός και εκτός Προϋπολογισμού ότι θα γίνουν οι μεταρρυθμίσεις, ότι θα προχωρήσει η πρωτοβάθμια φροντίδα, ότι θα καταπολεμηθεί ο κοινωνικός αποκλεισμός, ότι θα εξυγιανθεί το σύστημα προμηθειών, ότι θα ανέβει η ποιότητα στα νοσοκομεία. Ωραία έκθεση ευχάριστων ιδεών. Από αυτήν την πλευρά δίνουμε συγχαρητήρια στον κύριο Υπουργό. Επί της ουσίας, όμως, δεν μπορεί να μην πει κανείς ότι αυτά αποτελούν ευσεβείς πόθους που δεν έχουν καμία σχέση με την πραγματικότητα. Λέμε τα πράγματα ευχάριστα, λέει η Κυβέρνηση, ανεξάρτητα από την πραγματικότητα, κερδίζουμε πολιτικό χρόνο και δεν χρειάζονται αλλαγές και αναταράξεις στην υγεία. Άστα, όπως είναι, να βουλιάζουν, πάμε στις εκλογές και βλέπουμε. 
      Όμως η πραγματικότητα είναι τελείως διαφορετική. Μπορεί ο κύριος Υπουργός να έχει τις καλύτερες προθέσεις, όμως οι προβλέψεις του Προϋπολογισμού, τα χρήματα που διαθέτει το Υπουργείο Οικονομικών τον μετατρέπουν δυστυχώς σε Υπουργό-παρατηρητή της εγκατάλειψης του δημόσιου συστήματος υγείας. Αυτή είναι η πραγματικότητα που διαμορφώνει η Νέα Δημοκρατία, δυστυχώς, στο χώρο της υγείας και πρόνοιας. Και αυτό είναι συνειδητή επιλογή της Κυβέρνησής του. 
      Το μήνυμα είναι σαφές. Οι δαπάνες της υγείας ως ποσοστό του Α.Ε.Π. μειώνονται διαρκώς. Από το 2,81% το 2005 πήγαν στο 2,71% το 2007. Είπε ο κύριος Υπουργός πριν από λίγο το εξής: «Επίκεντρο στην ατζέντα μας η υγεία και πρόνοια». Πώς είναι δυνατόν να είναι επίκεντρο, κύριε Υπουργέ, και η αύξηση των δαπανών για το Υπουργείο σας στον Προϋπολογισμό να είναι στη δέκατη τέταρτη σειρά; Στη δέκατη τέταρτη σειρά σας κατέταξε ο κ. Αλογοσκούφης και μ΄ αυτόν τον τρόπο καθιστά αναξιόπιστη τη διακήρυξη της Νέας Δημοκρατίας πως η υγεία και  πρόνοια είναι προτεραιότητες για τον πολίτη. 
      Ας δούμε μερικές από τις δηλώσεις του κυρίου Υπουργού. Είπε: «Θα προχωρήσουμε σε τέσσερις χιλιάδες προσλήψεις νοσηλευτών και σε μεγάλο αριθμό προσλήψεων ιατρών». Δεν θα το κάνει. Και δεν θα το κάνει, γιατί ο Προϋπολογισμός περιλαμβάνει κονδύλι μόνο 10.000.000 ευρώ. Δεν φθάνουν παρά για μερικές εκατοντάδες –αθροιστικά- προσλήψεις. 
      Δηλώνει πως θα λύσει το θέμα των εφημεριών των γιατρών και ότι θα εφαρμόσει τις προβλέψεις των προεδρικών διαταγμάτων για το νέο ωράριο εργασίας τους. Δεν θα το κάνει, γιατί το προβλεπόμενο κονδύλι για τις εφημερίες αυξάνεται μόνο κατά 2,5%. Ήδη μάλιστα με αφηρημένες διακηρύξεις χωρίς ποσά, χρονοδιαγράμματα και δεσμεύσεις επιχειρεί την αναστολή εφαρμογής του προεδρικού διατάγματος. 
      Δηλώνει ο κύριος Υπουργός ότι θα μειώσει σημαντικά τις δαπάνες για προμήθειες αγαθών και εξοπλισμού. Καλό, αλλά δεν θα το κάνει. Και δεν θα το κάνει, γιατί το σχετικό σχέδιο νόμου δεν έχει κατατεθεί, θα κατατεθεί, δεν θα προλάβει ουσιαστικά να εφαρμοστεί μέσα στο 2007, δεν θα δώσει αποτελέσματα εντός του 2007. Αλλά ας λάβουμε υπόψη ότι τα χρέη των νοσοκομείων αυξάνονται ήδη με διπλάσιο ρυθμό σε σχέση με το παρελθόν, για να καταλάβουμε πόσο ασφυκτική θα γίνει η κατάσταση. 
      Δηλώνει ο κύριος Υπουργός ότι θα αναπτύξει την πρωτοβάθμια φροντίδα υγείας. Δεν θα το κάνει. Και δεν θα το κάνει, γιατί οι δαπάνες είναι οριακά μόνο αυξημένες, μόνο 2% έναντι του 2006. Μόνο τέσσερα κέντρα υγείας έχουν γίνει, απ΄ αυτήν την Κυβέρνηση, αστικού τύπου.
      Δηλώνει ο κύριος Υπουργός ότι θα προχωρήσουν οι επενδύσεις για τα νέα νοσοκομεία, τις πτέρυγες, τις μονάδες Μ.Ε.Θ.. Παραπλανεί την κοινή γνώμη. Δεν θα το κάνει. Και δεν θα το κάνει, γιατί οι προβλεπόμενες πιστώσεις από τον Προϋπολογισμό, είναι από στάσιμες έως αρνητικές για τα έργα που χρηματοδοτούνται από εθνικούς πόρους. Η εμπειρία των Σ.Δ.Ι.Τ. έχουμε δει τι έχει κάνει στη Μεγάλη Βρετανία και σε πόσο αρνητικά αποτελέσματα την έχει οδηγήσει.
      Δηλώνει ο κύριος Υπουργός ότι θα στηρίξει τη μεταρρύθμιση στην ψυχική υγεία και τα ναρκωτικά. Δεν θα το κάνει. Και δεν θα το κάνει, γιατί μειώνονται από τον Προϋπολογισμό οι επιχορηγήσεις στις μονάδες ψυχικής υγείας.
      Κινδυνεύουν, κύριε Υπουργέ, άμεσα να κλείσουν οι εξωνοσοκομειακές δομές, οι ξενώνες και τα οικοτροφεία δηλαδή, και οι ψυχικά πάσχοντες να πρέπει, δυστυχώς, στην πατρίδα μας να επανεγκλιστούν, αντίθετα με ό,τι γίνεται σε όλη την υπόλοιπη Ευρώπη.
      Όσο για τα ναρκωτικά και αυτό δεν θα το κάνετε. Και δεν θα το κάνετε, γιατί η επιχορήγηση στον Ο.ΚΑ.ΝΑ. αυξάνεται μόνο 4%, καθιστώντας ανέφικτη την υλοποίηση των εξαγγελιών και των δικών σας και του Πρωθυπουργού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ο Προϋπολογισμός αυτός, ο Προϋπολογισμός ο τελευταίος αυτής της Κυβέρνησης, αποδεικνύει ότι έχουν δίκιο αυτοί που μιλάνε για έναν ακόμη χρόνο χαμένο για την υγεία και την πρόνοια. Η Νέα Δημοκρατία επιλέγει. Επιλέγει το δρόμο της αγοράς. Το ΠΑ.ΣΟ.Κ. επανέρχεται και στο χώρο της υγείας, παίρνοντας δύναμη από το παρελθόν, διορθώνοντας τα λάθη, υπερβαίνοντας αδυναμίες και καθυστερήσεις.  Σταθερή μας πίστη είναι ότι η υγεία είναι δικαίωμα για τον κάθε πολίτη και ότι η εξασφάλιση ποιοτικών και αποτελεσματικών υπηρεσιών υγείας προσπελάσιμων για όλους πρέπει να αποτελεί καθήκον, υποχρέωση και δέσμευση της πολιτείας. 
      Εγγυόμαστε ένα αναβαθμισμένο και ποιοτικό σύστημα υγείας, ανασυγκροτώντας τα δημόσια νοσοκομεία με αλλαγές, τομές, νέες αντιλήψεις και νοοτροπίες σε κανονισμούς, προϋπολογισμούς, προμήθειες, αναβαθμίζοντας το ανθρώπινο δυναμικό, καθιερώνοντας την αξιολόγηση και την κοινωνική λογοθεσία. Καθιερώνουμε σύστημα πρόληψης και προστασίας της δημόσιας υγείας στο πρόγραμμά μας. Αναπτύσσονται με την πρωτοβάθμια φροντίδα υγείας και δεσμευόμαστε να αυξήσουμε τις δαπάνες της δημόσιας υγείας. Την εξυγιαίνουμε με τις δαπάνες για προμήθειες και φάρμακα. Αναδιοργανώνουμε τη χρηματοδότηση των νοσοκομείων. Αυτό είναι το νέο πολιτικό στίγμα του ΠΑ.ΣΟ.Κ..
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Πρωτόπαπα.
      ΧΡΗΣΤΟΣ ΠΡΩΤΟΠΑΠΑΣ: Ολοκληρώνω, κύριε Πρόεδρε.
      Κυρίες και κύριοι συνάδελφοι, κλείνω λέγοντας ότι ούτως ή άλλως τα θέματα του Υπουργείου Υγείας και Κοινωνικής Αλληλεγγύης θα είναι από τα κύρια πολιτικά διλήμματα που θα τεθούν στις επόμενες εκλογές. Εσείς επιλέγετε το δρόμο της αγοράς και του ιδιωτικού τομέα. Εμείς επιλέγουμε το δρόμο που θέλει το δημόσιο σύστημα υγείας αναβαθμισμένο και ισχυρό, κοντά στον πολίτη, όπως αρμόζει σε μία σύγχρονη ισχυρή κοινωνία του 21ου αιώνα.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε συνάδελφε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Σωτήρης Χατζηγάκης):  Ορίστε, κύριε Υπουργέ, έχετε το λόγο για πολύ λίγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Για πολύ λίγο, κύριε Πρόεδρε, γιατί αυτά που θα πω δεν χρειάζονται πολλά λόγια.
      Άκουσα με ιδιαίτερη προσοχή τον κ. Πρωτόπαπα. Διείδα μέσα στα όσα είπε ένα αίσθημα αυτοκριτικής για όλα εκείνα που δεν έγιναν την εικοσαετία που πέρασε, γιατί δεν έχει κανείς παρά να σημειώσει τις τελευταίες του παρατηρήσεις για εκείνα που πρέπει να γίνουν και το ερώτημα είναι γιατί δεν έγιναν είκοσι ολόκληρα χρόνια.
      Σε ό,τι αφορά τώρα τους απαξιωτικούς χαρακτηρισμούς ότι η Κυβέρνηση και ο Πρωθυπουργός έχουν βάλει σαν στόχο τους την απαξίωση του Εθνικού Συστήματος Υγείας ξέρω ότι δεν τα πιστεύει.
      Απλώς δεν με άκουσε πριν, την ώρα που εγώ απένειμα εύσημα στους προκατόχους μου όλων των κυβερνήσεων για τη δουλειά που έκαναν, γιατί αυτός ο χώρος, αυτός ο τομέας –όπως είπα- δεν οριοθετείται από βίους κυβέρνησης ούτε από συζητήσεις στα πλαίσια ενός προϋπολογισμού. Θέλει δουλειά, συνέχεια, επιμονή, στόχους. Θέλει στρατηγική, κύριε Πρωτόπαπα. 
      Πριν από λίγο σας περιέγραψα με σαφήνεια τις βασικές κατευθύνσεις της στρατηγικής που θα έπρεπε να είχε υιοθετηθεί στη χώρα μας από το σύνολο του πολιτικού κόσμου εδώ και δέκα περίπου χρόνια. Δεν έγινε. Θα γίνει τώρα και θα κληθείτε κάποια στιγμή να συμμετάσχετε στη διαμόρφωση αυτής της στρατηγικής και θέλουμε να σας ακούσουμε, κυρίως εκείνους εκ των συναδέλφων που είχαν υπηρετήσει σ’ αυτήν τη θέση. 
      Σ’ ό,τι αφορά τώρα την αναφορά στις προμήθειες, λέτε ότι δεν θα γίνει τίποτα. Εγώ σας διαβεβαιώνω ότι θα γίνει και μάλιστα υπάρχει και ολοκληρωμένο χρονοδιάγραμμα μέχρι το μήνα Σεπτέμβριο της επόμενης χρονιάς που θα λειτουργεί με πληρότητα αυτό το νέο σύστημα προμηθειών. 
      Είπα πρωτύτερα –απαντάω στον κ. Λεβέντη- ότι εμείς είμαστε αποφασισμένοι να ορθώσουμε το  ανάστημά μας σε μια κατάσταση που για σαράντα ολόκληρα χρόνια, δυστυχώς, έχει τα χαρακτηριστικά της αδιαφάνειας, της διαφθοράς και που επέτρεπε τις παρασιτικές δραστηριότητες. Σας έδωσα μάλιστα και μεγέθη γιατί έχουν γίνει μελέτες ότι μόνο η εξοικονόμηση των 500.000.000 ευρώ σε ετήσια βάση θα μας επιτρέψει να προχωρήσουμε σε προσλήψεις δεκατριών με δεκαέξι χιλιάδων νοσηλευτών χωρίς καμία επιβάρυνση του Προϋπολογισμού. 
      Θα προχωρήσουμε, λοιπόν, γιατί εμείς δεν έχουμε μπροστά μας –το επαναλαμβάνω- ούτε φοβίες, ούτε εξαρτήσεις, ούτε δουλείες, ούτε αναγνωρίζουμε την ύπαρξη «πιράνχας» στον τομέα της υγείας. Είμαστε αποφασισμένοι να προχωρήσουμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κάτι τελευταίο για την ψυχική διαφάνεια, κύριε Πρόεδρε. Είναι μια από τις μεγάλες αμαρτίες που μας κληροδοτήθηκαν, διότι έγιναν χωρίς σχεδιασμό, απερίσκεπτα και χωρίς κανέναν προγραμματισμό. Δαπανήθηκαν τεράστια ποσά από τα ευρωπαϊκά κονδύλια χωρίς να υπάρξει συγκεκριμένο αποτέλεσμα. Αλλά πώς να γίνει αυτό όταν ο ορθολογισμός της εποχής εκείνης ήθελε να κοστολογείται κατά τετραγωνικό μέτρο κάθε μονάδα αποασυλοποίησης το ίδιο στην Κόνιτσα και στην πλατεία Συντάγματος, γιατί έτσι γινόντουσαν αυτά τότε και φυσικό ήταν να φθάσουν στα ύψη τα έξοδα; 
      Θέλω να πω κάτι στον κ. Πρωτόπαπα, επειδή θα συνεργαστούμε από δω και πέρα –εγώ έτσι βλέπω τη σχέση μας με την Αντιπολίτευση- να ξέρει ότι θα βρει τις πόρτες ανοιχτές και των μυαλών μας και των γραφείων μας για να κάνουμε κάτι ως εποχή και ως γενιά, να αφήσουμε κάτι πίσω μας. Η υπόθεση της υγείας δεν επιδέχεται κομματικές αγκυλώσεις, ιδεοληψίες και προκαταλήψεις. Είμαστε ανοιχτοί στο διάλογο, χαρακτηρίσαμε εθνική την υπόθεση και κατά βάθος πιστεύω ότι το πιστεύετε και εσείς. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο Κοινοβουλευτικός Εκπρόσωπος του ΠΑ.ΣΟ.Κ. έχει το λόγο για δύο λεπτά.
      ΓΕΩΡΓΙΟΣ ΦΛΩΡΙΔΗΣ: Κύριε Υπουργέ, θέλω να σας θυμίσω ότι οι κυβερνήσεις του ΠΑ.ΣΟ.Κ. ήταν αυτές που έκαναν το Εθνικό Σύστημα Υγείας. Το Εθνικό Σύστημα Υγείας, λοιπόν, στην Ελλάδα, το οποίο δεν υπήρχε, έγινε από τις κυβερνήσεις του ΠΑ.ΣΟ.Κ. και από τον Ανδρέα Παπανδρέου. Αυτό το σύστημα υγείας που εσείς κάθε φορά που έρχεστε στην κυβέρνηση το υπονομεύετε και το ξεθεμελιώνετε. 
      Τρία χρόνια τώρα, μέσα από τις απογραφές του κ. Αλογοσκούφη, είστε απολύτως ανίκανοι να προσλάβετε έστω ένα γιατρό και έστω ένα νοσηλευτή. Είστε απολύτως ανίκανοι να θέσετε σε λειτουργία τις υπερσύγχρονες μονάδες εντατικής θεραπείας που δημιουργήθηκαν στα καινούρια νοσοκομεία που έκανε το ΠΑ.ΣΟ.Κ.. Αυτή, λοιπόν, η ανικανότητά σας είναι που ξεθεμελιώνει το Εθνικό Σύστημα Υγείας και που οδηγεί τα πράγματα στον ιδιωτικό τομέα, γιατί αυτή είναι η επιλογή σας. Αυτό, λοιπόν, πρέπει να έχετε συνέχεια στο μυαλό σας -και είμαι σίγουρος ότι το έχετε- διότι οδηγείτε τα πράγματα εκεί που πιστεύετε, δηλαδή όλα στον ιδιωτικό τομέα.
      (Χειροκροτήματα από την πτέρυγα του ΠΑ.ΣΟ.Κ.)
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, μπορώ να έχω για ένα δευτερόλεπτο το λόγο; Μια απάντηση θα δώσω. 
       ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο για τριάντα δευτερόλεπτα. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν θα πάρω χρόνο από τη συνεδρίαση, θα πάρω όμως χρόνο από την ιστορία και θα σας θυμίσω τι ελέχθη από σημαίνοντα στελέχη της παράταξής σας. Σπουδαίες προσωπικότητες όπως ο Παρασκευάς Αυγερινός και ο Δημήτρης Κρεμαστινός είπαν και δήλωσαν στο συνέδριο του ΠΑ.ΣΟ.Κ., όταν είχατε μια ειδική συνεδρίαση για την υγεία, ότι το ΠΑ.ΣΟ.Κ. γέρασε, ήταν σαν να μη γεννήθηκε ποτέ. Με συγχωρείτε, το Ε.Σ.Υ.. Έκανα λάθος.
      (Γέλια, χειροκροτήματα από την πτέρυγα του ΠΑ.ΣΟ.Κ.)
      Με συγχωρείτε, γλώσσα λανθάνουσα τα αληθή λέγει. Το Ε.Σ.Υ. γέρασε, το Ε.Σ.Υ. έκλεισε τον κύκλο του, το Ε.Σ.Υ. χρειάζεται ανανέωση.
      Ε, αυτό που είπαν οι δικοί σας άνθρωποι μέσα από την μακροχρόνια πλούσια εμπειρία τους, εμείς το κάνουμε πολιτική. 
      Το Ε.Σ.Υ. θα ανανεωθεί, το Ε.Σ.Υ. θα συνεχιστεί, το νέο Ε.Σ.Υ. γεννιέται και θα φέρει την σφραγίδα της Κυβέρνησης της Νέας Δημοκρατίας και του Κώστα Καραμανλή.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Μπεκίρης έχει το λόγο. 
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, έχουν περάσει τριάντα τέσσερις μήνες από την ημέρα που ανέλαβε τη διακυβέρνηση του τόπου η Νέα Δημοκρατία. Τριάντα τέσσερις μήνες σκληρής δουλειάς. Τριάντα τέσσερις μήνες, κύριε Πρωτόπαπα και κύριε Φλωρίδη, που επιβεβαιώνουν ότι θα παραμείνετε για πολλά χρόνια σκιώδεις Υπουργοί σε μια σκιώδη κυβέρνηση. 
      Η νέα διακυβέρνηση με βάση το πρόγραμμα για το οποίο είχε δεσμευθεί προεκλογικά έμεινε σταθερά προσανατολισμένη και προσηλωμένη στην εφαρμογή των αλλαγών και των μεταρρυθμίσεων. Αλλαγών που έχει ανάγκη ο τόπος και μεταρρυθμίσεων που χρειαζόταν η κοινωνία προκειμένου να ξεκολλήσει από το τέλμα και τη στασιμότητα που την είχαν καταδικάσει οι δικές σας κυβερνήσεις. 
      Στόχος ήταν η άνοδος του βιοτικού επιπέδου, η βελτίωση της καθημερινότητας, η ευημερία για όλους τους Έλληνες πολίτες, ό,τι δηλαδή δεν κατάφερε το ΠΑ.ΣΟ.Κ να πετύχει. Στόχος ήταν και παραμένει να αλλάξουμε τη μίζερη πραγματικότητα που είχατε δημιουργήσει και σας καταδίκασε ο ελληνικός λαός. 
      Μας κατηγορείτε, κυρίες και κύριοι συνάδελφοι του ΠΑ.ΣΟ.Κ, για ζοφερή πραγματικότητα. Πότε άραγε προλάβαμε και δημιουργήσαμε μια ζοφερή πραγματικότητα; Μέσα σε λιγότερο από τρία χρόνια; Ξεχάσατε το παρελθόν σας πολύ σύντομα, ή δεν θέλετε, πραγματικά, να το θυμάστε. Δεν είστε πλέον υπερήφανοι για το έργο των κυβερνήσεων Σημίτη; Ξεκαθαρίστε επιτέλους τη θέση σας, γιατί πελαγοδρομείτε. Τη μια μέρα προσπαθείτε να υπερασπιστείτε το έργο σας και την άλλη το καταδικάζετε, γιατί αντιλαμβάνεστε ότι για το έργο αυτό σας καταψήφισε ο ελληνικός λαός. 
      Πράγματι είστε σε δύσκολη θέση. Αυτήν τη δυσκολία την επιτείνει το γεγονός ότι δεν έχετε να προτείνετε κάτι διαφορετικό. Αρνείστε τα πάντα. Μηδενίζετε, γιατί δεν μπορείτε να εκφράσετε κάποια διαφορετική άποψη. 
      Μας λέτε ότι χρειάζονται αόριστα αλλαγές και ότι αυτά που κάνει η Κυβέρνηση δεν βρίσκονται στη σωστή κατεύθυνση. Πείτε μας κάτι που προτείνετε. Σηκώνετε σημαίες ευκαιρίας και δεν συνεισφέρετε μ’ αυτήν σας τη λογική και τη νοοτροπία στο δημόσιο διάλογο. Αυτά βλέπουν οι πολίτες και γι’ αυτό δεν μπορείτε να κερδίσετε την εμπιστοσύνη τους και γι’ αυτό θα χάσετε και στις επικείμενες εκλογές. 
      Από την άλλη πλευρά η Κυβέρνηση εφαρμόζει το πρόγραμμά της. Εφαρμόζει πιστά και απαρέγκλιτα τη στρατηγική των μεταρρυθμίσεων και των αλλαγών. Μια στρατηγική που έχει αρχίσει και αποδίδει, μια πολιτική που ήταν απαραίτητη. Μέσα σε λιγότερο από τρία χρόνια προχωρήσαμε σε αλλαγές που έπρεπε να έχουν πραγματοποιηθεί εδώ και πάρα πολλά χρόνια. 
      Ανάμεσα στα άλλα σας υπενθυμίζω, τη φορολογική μεταρρύθμιση, τον αναπτυξιακό νόμο, τις συμπράξεις του δημόσιου και ιδιωτικού τομέα, την απελευθέρωση της αγοράς ενέργειας, το νέο πλαίσιο της λειτουργίας των Δ.Ε.Κ.Ο.. Το Κτηματολόγιο μπήκε επιτέλους σε νέες γερές βάσεις. Ενισχύσαμε θεσμικά και οικονομικά την Τοπική και τη Νομαρχιακή Αυτοδιοίκηση. Ψηφίσαμε το νόμο για την αξιολόγηση στα πανεπιστήμια. Δημιουργήσαμε νέο θεσμικό πλαίσιο στα δημόσια έργα. Εφαρμόζουμε συγκεκριμένη στρατηγική για την ψηφιακή σύγκλιση. Επιταχύναμε την απονομή της δικαιοσύνης. Δώσαμε νέα ώθηση στον τουρισμό με τη δημιουργία του Υπουργείου Τουριστικής Ανάπτυξης. Έχουμε και μία σειρά άλλων αλλαγών σ’ όλο το φάσμα της κοινωνικής και οικονομικής δραστηριότητας. Αλλαγών στις οποίες πιστέψαμε και μεταρρυθμίσεων που ήδη έχουν αρχίσει και αποδίδουν σημαντικά αποτελέσματα, όσο και αν κάποιοι δεν θέλουν να τα βλέπουν, όσο και αν κάποιο προσπαθούν να τα υποβαθμίσουν.
       Δυστυχώς όμως η πραγματικότητα είναι σκληρή για εκείνους και αυτό γιατί η Ευρωπαϊκή Ένωση και όλοι οι διεθνείς οργανισμοί απονέμουν εύσημα στην ελληνική οικονομία, στην ελληνική προσπάθεια. 
      Τα αποτελέσματα αυτά είναι ορατά για όλους, είναι μετρήσιμα. Ειδικότερα σ’ ό,τι αφορά την οικονομία, αποκαταστήσαμε την τάξη και τη διαφάνεια στα δημόσια οικονομικά. Μειώσαμε την ανεργία. Οι επενδύσεις επιστρέφουν στην Ελλάδα.  Δημιουργούμε μία οικονομία εξωστρεφή με συνεχή αύξηση των εξαγωγών. Το επιχειρηματικό κλίμα συνεχώς βελτιώνεται. Καταφέραμε να υπερδιπλασιάσουμε την απορροφητικότητα των κοινοτικών κονδυλίων. Αυξάνουμε την ανταγωνιστικότητα της ελληνικής οικονομίας.
      Αυτά δεν μπορείτε να τα αμφισβητήσετε. Κάνουμε σε λιγότερα από τρία χρόνια ό,τι εσείς δεν καταφέρατε σε είκοσι χρόνια. Αξιοποιούμε όλες τις παραγωγικές δυνάμεις του τόπου. Μεταφέρουμε τα πρώτα αποτελέσματα των μεταρρυθμίσεων σ’ εκείνους που έχουν, πραγματικά, ανάγκη, σ’ εκείνους που εσείς τους ξεχάσατε. 
      Αμβλύνουμε τις διαφορές που εσείς δημιουργήσατε με τη μεγαλύτερη αναδιανομή εισοδήματος που έγινε ποτέ στη χώρα μας για την οποία είστε εσείς υπεύθυνοι, για το Χρηματιστήριο. Η προσοχή μας είναι στραμμένη στους συμπολίτες μας που έχουν μεγαλύτερη ανάγκη. 
      Τηρούμε τα υπεσχημένα. Και πιο συγκεκριμένα σας αναφέρω: Αυξάνουμε τις συντάξεις του Ο.Γ.Α.. Αυξάνουμε το Ε.Κ.Α.Σ.. Μειώνουμε τους φορολογικούς συντελεστές. Αυξήσαμε κατά 20% το αφορολόγητο όριο. Επιστρέφουμε το Λ.Α.Φ.Κ.Α.. Αυξάνουμε το επίδομα της ανεργίας. Ενισχύουμε τις τρίτεκνες οικογένειες. 
      Και όλα αυτά γίνονται, κυρίες και κύριοι συνάδελφοι, από την αύξηση της παραγωγικότητας και τη μείωση της σπατάλης και όχι με τα δανεικά. Διότι η κοινωνική πολιτική με δανεικά ήταν και παραμένει δικό σας προνόμιο. 
      Βέβαια θα ήμασταν ακόμη πιο ευτυχείς, εάν μπορούσαμε να ενισχύσουμε ακόμα περισσότερο τις κοινωνικές ομάδες, που με τη δική σας πολιτική, εξαιτίας των δικών σας πράξεων και παραλείψεων, μπήκαν στο περιθώριο. Και θα το κάνουμε. Να είστε βέβαιοι ότι θα το κάνουμε, όταν η πολιτική των μεταρρυθμίσεων ολοκληρωθεί και αποδώσει τα αναμενόμενα. 
      Δεν έχουμε τελειώσει, όμως, εδώ. Ο Προϋπολογισμός του 2007 μάς δίνει τη μεγάλη ευκαιρία να αναπτύξουμε τη στρατηγική μας και για το επόμενο έτος, μια στρατηγική γεμάτη αλλαγές. Έχουμε σχέδιο για το μέλλον, τόσο για το βραχυπρόθεσμο, όσο και για το μακροπρόθεσμο μέλλον. Έχουμε σχέδιο, γιατί έχουμε πολιτικές, γιατί έχουμε προτάσεις. 
      Έτσι μέσα στο 2007 μάς περιμένει σκληρή δουλειά. Ενδεικτικά σας αναφέρω: την ολοκλήρωση του εθνικού χωροταξικού σχεδίου και των πέντε ειδικών χωροταξικών σχεδίων, την αναμόρφωση του πτωχευτικού δικαίου, το νέο πλαίσιο λειτουργίας των Α.Ε.Ι., την απλοποίηση των διαδικασιών και την αναμόρφωση του δικαίου των ανωνύμων εταιρειών, τα μεγάλα έργα υποδομής σ’ ολόκληρη τη χώρα. 
      Κυρίες και κύριοι συνάδελφοι, η νέα διακυβέρνηση έχει παρελθόν τριών ετών για το οποίο αισθάνεται υπερήφανη. Έχει παρόν για το οποίο δουλεύει σκληρά και αποτελεσματικά. Και έχει μέλλον, γιατί την εμπιστεύεται ο ελληνικός λαός. Το μέλλον αυτό αποτυπώνεται στις δράσεις και στις πολιτικές που περιγράφονται και από τον Προϋπολογισμό του 2007, έναν προϋπολογισμό που αρκετές φορές, δυστυχώς, έχετε χαρακτηρίσει σ’ αυτήν την Αίθουσα ως κουρελόχαρτο. Προσέξτε, όμως, τις εκφράσεις σας, γιατί αυτές οι εκφράσεις σας, όπως και πολλές άλλες, καταγράφονται και όπως διαψευστήκατε πέρυσι και πρόπερσι, έτσι θα διαψευσθείτε και με τον πλέον πανηγυρικό τρόπο και φέτος. 
      Κυρίες και κύριοι συνάδελφοι, η αναπτυξιακή δυναμική της χώρας είναι εμφανής σ’ όλους, ανάπτυξη όμως που προέρχεται από την πραγματική οικονομία, από την ενίσχυση της παραγωγικότητας, της ανταγωνιστικότητας και της επιχειρηματικότητας από τον περιορισμό του σπάταλου δημόσιου τομέα. Έτσι, ενισχύεται το προϊόν που παράγει η χώρα. Έτσι, αυξάνεται το πραγματικό εισόδημα των πολιτών, όλων των πολιτών και ιδιαίτερα εκείνων που το έχουν πραγματική ανάγκη. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Μπεκίρη. 
      Το λόγο έχει ο κ. Καρχιμάκης. 
      ΜΙΧΑΛΗΣ ΚΑΡΧΙΜΑΚΗΣ: Κυρίες και κύριοι συνάδελφοι, για μια ακόμη φορά, δυστυχώς, για τον τόπο αποδεικνύεται ότι το μόνο σχόλιο που ταιριάζει στους προϋπολογισμούς της Νέας Δημοκρατίας είναι το «ήρθε ο λύκος να φυλάει τα πρόβατα». 
      ΜΙΛΤΙΑΔΗΣ ΕΒΕΡΤ: Εσείς είστε τα πρόβατα; 
      ΜΙΧΑΛΗΣ ΚΑΡΧΙΜΑΚΗΣ: Η Κυβέρνηση της αδιαφάνειας, της σπατάλης, της διαφθοράς, της ευνοιοκρατίας, της ασυδοσίας, της κακοδιοίκησης, των παράνομων παρεμβάσεων και του ανύπαρκτου κοινωνικού κράτους ντύνεται νοικοκύρης και παρουσιάζει στον ελληνικό λαό ακόμη έναν εικονικό Προϋπολογισμό και με χαμόγελο του εξηγεί πώς θα του σφίξει το λουρί για να πλουτίσουν οι λίγοι και οι εκλεκτοί. 
      Γιατί, όμως, να ανησυχεί ο Έλληνας πολίτης, αφού του είπε ο κ. Αλογοσκούφης πως, αν βλέπει το καλάθι του άδειο, να μην ανησυχεί; Με λογιστικές αλχημείες θα του φανεί 25% πιο γεμάτο. Η Κυβέρνηση Καραμανλή έχει μια μοναδική εμμονή να διαστρέφει την πραγματικότητα, να σου παίρνει και να επιμένει ότι σου δίνει. Υποτιμά τόσο τη νοημοσύνη του ελληνικού λαού ή μήπως δεν την ενδιαφέρει; 
      Δυστυχώς μεθυσμένα από την εξουσία τα στελέχη της, αποφασίζουν και διατάζουν, συγκεντρώνουν οικονομική εξουσία με υπουργικές αποφάσεις που οι ίδιοι υπογράφουν, διορίζουν «ημετέρους», που λεηλατούν δημόσιους οργανισμούς, που τινάζουν τα ταμεία στον αέρα, που εκφοβίζουν δημόσιους υπαλλήλους. 
      Προεκλογικά τάξατε τα πάντα στους πάντες και κυριολεκτώ. Και όλα αυτά με προσωπική δέσμευση του κ. Καραμανλή. Γίνατε Κυβέρνηση και γρήγορα αποκαλύψατε το πραγματικό σας πρόσωπο. Ειδικευτήκατε στην οφθαλμαπάτη. Ο λαός για λίγο ξέχασε τι σημαίνει Δεξιά, αλλά δυστυχώς για εσάς του το θυμίσατε πάλι. Η Κυβέρνησή σας θέλει σήμερα χρήματα για να παρουσιάσει έσοδα. Ξεπουλά με πρωτοφανή ανευθυνότητα, αυθαιρεσία και αυταρχισμό δημόσια περιουσία για να τα μαζέψει. Αλλά, κύριε Αλογοσκούφη, αφού είμαστε 25% πλουσιότεροι, γιατί ξεπουλάμε άρον-άρον; 
      Η Κυβέρνηση, λοιπόν, του Κώστα Καραμανλή μας κατέθεσε ακόμα έναν παραμυθένιο Προϋπολογισμό. Ζούμε στη χώρα που οι μόνοι πλέον που ευημερούν είναι οι αριθμοί και οι ημέτεροι και επιμένετε να προσπαθείτε να πείσετε τον Έλληνα ότι αυτήν τη φορά θα τον ελαφρύνετε οικονομικά. Με ποιο τρόπο; Έχοντας ήδη πάρει αυτά που θα του δώσετε; Κάνοντας δήθεν φορολογικές μειώσεις που εξανεμίζονται από τις πενιχρές αυξήσεις και από τους έμμεσους φόρους που όλο αυξάνετε; Οφείλετε, λοιπόν, να λογοδοτήσετε για τις επικίνδυνες πρακτικές σας. Οφείλετε, κυρίως, να λογοδοτήσετε για τις αδιαφανείς μεθοδεύσεις σας, για το πλιάτσικο της εξουσίας. Ήρθατε πριν τρία χρόνια ως μεγάλοι νοικοκυραίοι για να επιβάλλετε τη διαφάνεια παντού. Τελικά καλλιεργήσατε την αδιαφάνεια μ’ έναν Πρωθυπουργό συνένοχο. 
      Να δούμε, λοιπόν, τις συνταγές σας για το νοικοκύρεμα; Πρώτα απ’ όλα, οι νοικοκυραίοι της Νέας Δημοκρατίας θέλουν την ησυχία τους, γιατί το «μαγείρεμα» χρειάζεται ησυχία. Δημιουργήσατε, λοιπόν, ένα συγκεντρωτικό, αυταρχικό κράτος που συνθλίβει τον πολίτη και τα δικαιώματά του. Δεν έχετε κανένα φιλότιμο, καμιά πολιτική ή ηθική ευαισθησία. Αποφασίζετε και διατάσσετε. Το κράτος είστε εσείς. Δυστυχώς η ευνοιοκρατία σας και η κατασπατάληση του δημόσιου χρήματος δεν έχει όριο. Καλείτε ακόμα και υποδίκους κακουργημάτων στο φαγοπότι σας και τους κερνάτε 5.500.000 ευρώ επιχορήγηση. Μέχρι και νόμους ψηφίσατε ειδικά για να παραγράψετε τα αδικήματα των υποδίκων ημετέρων σας. Αφού τα εκατομμύρια σας περισσεύουν και τα χαρίζετε σε υποδίκους, γιατί κόβετε 40.000.000 ευρώ στον Προϋπολογισμό από την παιδεία; Γιατί δεν τηρείτε τις υποσχέσεις σας για το 5% επί του Α.Ε.Π.; Μιλάμε για τον μεγαλοεπιχειρηματία, κύριε Αλογοσκούφη -που βγήκατε από την Αίθουσα- που τιμωρήθηκε ποινικά με έξι χρόνια φυλακή λόγω χρήσης πλαστών και εικονικών τιμολογίων και εσείς του δώσατε το 2005 με δική σας απόφαση 5.500.000 ευρώ χρήματα του Έλληνα φορολογούμενου. Ορίστε τα Φ.Ε.Κ. για τα Πρακτικά.
      (Στο σημείο αυτό ο Βουλευτής κ. Μιχάλης Καρχιμάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Νομοθετείτε για την αθώωση απατεώνων. Κυριολεκτώ. Θα το ζήλευαν και οι κουμπάροι της Επιτροπής Ανταγωνισμού τέτοιο φαγοπότι. Με νόμους χτίζετε το θερμοκήπιο της διαφθοράς και της αδιαφάνειας, εθίζετε τον Έλληνα πολίτη στην αναξιοκρατία και στη ρεμούλα. Αυτό είναι το μήνυμα που στέλνετε. Διαφάνεια παντού μας έταζε ο κ. Καραμανλής, αλλά προτελευταίους μετά την Πολωνία μας έβγαλε η έκθεση της Διεθνούς Διαφάνειας. 
      Ορίστε, κύριοι συνάδελφοι, καταγγελία Λιβανικής εταιρείας χρηματοδοτικής μίσθωσης αεροσκαφών. Καταγγέλλει ότι στην Ελλάδα ζήτησαν 100.000 ευρώ μετρητά μίζα για να δώσουν πλοϊμότητα στα αεροσκάφη της. Η καταγγελία έχει αποδέκτη τη διοίκηση της Υ.Π.Α. που εσείς διορίσατε. Πάρτε και αυτό το έγγραφο.
      (Στο σημείο αυτό ο Βουλευτής κ. Μιχάλης Καρχιμάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Με 100.000 ευρώ, λοιπόν, παζαρεύετε την ασφάλεια των πτήσεων επί Κυβερνήσεως Καραμανλή και το γνωρίζει ο Πρωθυπουργός αυτό και τι έκανε; Απολύτως τίποτα. Η μέγιστη συνενοχή του Πρωθυπουργού στη διαφθορά. Σφικτή η οικονομική πολιτική για τους πολίτες, γενναιόδωρη η σπατάλη για τους ημετέρους. 
      Για την ίδια αντιδικία προσέξτε μεταξύ δημοσίου οργανισμού με μοναδικό μέτοχο το ελληνικό δημόσιο και του Υφυπουργού Οικονομικών πληρώθηκαν έξι «ημέτεροι» δικηγόροι. Ορίστε οι αποδείξεις. Πληρώθηκαν 55.000 ευρώ για μια μοναδική πράξη. Το ίδιο πράγμα το πλήρωσαν έξι φορές. Άριστο νοικοκύρεμα, κύριοι συνάδελφοι. Αυτή είναι  η πολιτική σας, αυτή είναι η πρακτική σας για τη διαφάνεια και για τον περιορισμό της σπατάλης. 
      (Στο σημείο αυτό ο Βουλευτής κ. Μιχαήλ Καρχιμάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Λυπηρό παράδειγμα για το πώς διαχειρίζονται οι «ημέτεροι» της Κυβέρνησης Καραμανλή το δημόσιο χρήμα αποτελεί ο Ο.Π.Α.Π. με το 51% να ανήκει στο ελληνικό δημόσιο. Πού πάει το δημόσιο χρήμα του Ο.Π.Α.Π.; Μόνο σ’ ένα πρόσωπο πηγαίνουν 36.000 ευρώ το μήνα γιατί η οικογένειά του παρέσχε ιδιωτικές υπηρεσίες στην πρωθυπουργική οικογένεια. Αυτή είναι η αλήθεια. Πού είναι, λοιπόν, η πολυδιαφημισμένη μηδενική ανοχή στη διαφθορά όταν πρωθυπουργικός εξάδελφος εμπλέκεται ευθέως σε παράνομη μίσθωση ακινήτου ερειπίου; 
      Η προεκλογική διαφάνειά σας μετατράπηκε σε ασυδοσία. Η εντιμότητα στη διαχείριση σε διαφθορά, η αξιοκρατία σε ευνοιοκρατία, η δικαιοσύνη σε ατιμωρησία και το κοινωνικό κράτος ανύπαρκτο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτό που εσείς ονομάζετε «νοικοκύρεμα» είναι σπατάλη και λεηλασία του δημοσίου χρήματος χωρίς συνέπειες, χωρίς λογοδοσία με μεγάλη δόση υποκρισίας, όπως έλεγε και ο Πρωθυπουργός σας.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Καρχιμάκη.
      ΜΙΧΑΗΛ ΚΑΡΧΙΜΑΚΗΣ: Τελειώνω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Όχι τελειώνετε, έχετε τελειώσει. 
      ΜΙΧΑΗΛ ΚΑΡΧΙΜΑΚΗΣ: Κύριε Πρόεδρε, δώσατε και άλλο χρόνο σ’ άλλους συναδέλφους. 
      ΠΡΟΕΔΡΕΥΩΝ (Σωτήρης Χατζηγάκης): Μόνο στον κ. Λεβέντη έδωσα επειδή είναι εκπρόσωπος μικρού κόμματος.
      ΜΙΧΑΗΛ ΚΑΡΧΙΜΑΚΗΣ: Υποσχεθήκατε νοικοκύρεμα της οικονομίας. Τελικά η Κυβέρνηση Καραμανλή απέδειξε ότι από το νοικοκυριό διαπρέπει μόνο στο μαγείρεμα. Οι πρακτικές σας αποδεικνύουν και την εικονικότητα του Προϋπολογισμού σας. Λογιστικά μαγειρέματα και κατά τα άλλα, Γιάννης κερνάει και Γιάννης πίνει.
      ΠΡΟΕΔΡΕΥΩΝ (Σωτήρης Χατζηγάκης): Τελειώνετε παρακαλώ, γιατί λειτουργείτε εις βάρος των συναδέλφων σας.
      ΜΙΧΑΗΛ ΚΑΡΧΙΜΑΚΗΣ: Τα σπασμένα τα  πληρώνει ο ελληνικός λαός.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Βαρβιτσιώτης έχει το λόγο.
      Σας παρακαλώ, κύριοι συνάδελφοι, μην υπερβαίνετε το οκτάλεπτο, γιατί η υπέρβαση του οκταλέπτου είναι εις βάρος όλων των συναδέλφων. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, καθένας θα ήθελε να απαντήσει στο παραλήρημα που ακούσαμε πριν από λίγο. Δεν θα το κάνω γιατί πιστεύω ότι χαρακτηρισμοί, αδιαφάνεια, σπατάλη, διαφθορά, παρανομία, κομματισμός, ευνοιοκρατία είναι οι ταμπέλες που συνιστούσαν την πολιτική ΠΑ.ΣΟ.Κ. των τελευταίων είκοσι ετών, είναι οι ταμπέλες που χαρακτήρισαν μία ολόκληρη γενιά. Και ο τρόπος που σήμερα θέλετε να υποβιβάσετε μια συζήτηση για έναν προϋπολογισμό, είναι γιατί στερείστε επιχειρημάτων για τον Προϋπολογισμό.
      Σήμερα έχουμε παρακολουθήσει ομιλίες συνθημάτων, ομιλίες που θέλουν να προσδίδουν τίτλους σε εφημερίδες αλλά δεν έχουν καμία σχέση με το αντικείμενο της συζήτησης. Και αυτό γιατί όλα αυτά τα χρόνια το ΠΑ.ΣΟ.Κ. στην κριτική του για τους προϋπολογισμούς της Νέας Δημοκρατίας έχει διαψευστεί οικτρά. Πρόπερσι στον πρώτο προϋπολογισμό τον οποίον κατέθεσε η Κυβέρνησή μας, μας έλεγε ότι μετά τους Ολυμπιακούς Αγώνες θα δούμε μία κάμψη της ανάπτυξης, ότι θα δούμε τους ρυθμούς της να μειώνονται δραματικά, ότι θα δούμε στην οικονομία ένα μεταολυμπιακό σοκ. Διαψεύστηκαν. Με άνω του 4% τρέχει ο ρυθμός ανάπτυξης και παραμένουμε στους πρωταθλητές της Ευρώπης.
      Πέρυσι μας είπαν ότι θα καταρρεύσουν τα έσοδα. Μας είπαν ότι δεν θα μπορέσουμε να μαζέψουμε τα χρήματα, ότι δεν θα μπορέσουμε να καλύψουμε τους φιλόδοξους στόχους του προϋπολογισμού για μείωση του ελλείμματος, μας είπαν ότι θα χρειαστεί να κάνουμε μέσα στο καλοκαίρι καινούργια παρέμβαση.
      Και όμως, όχι μόνο φθάσαμε τους στόχους του προϋπολογισμού, αλλά το εννιάμηνο που έκλεισε και για το οποίο έχουμε στοιχεία, είναι σημαντικά υψηλότερο σαν έσοδα από αυτά που είχαμε προβλέψει. Και μάλιστα όχι μόνο δεν κατέρρευσαν οι φοροεισπρακτικοί μηχανισμοί, όπως μας λέγατε με τον κομματισμό, με τις λάθος επιλογές, με την αύξηση του Φ.Π.Α. ή με τις άλλες φορολογικές παρεμβάσεις, φορολογικές παρεμβάσεις που στην ουσία τους μείωσαν τους συντελεστές, αλλά αντίθετα αυξήθηκαν και οι επί μέρους κωδικοί. Αυξήθηκε η αποτελεσματικότητα των φοροεισπρακτικών μηχανισμών, όταν βλέπουμε αύξηση στα έσοδα του Φ.Π.Α. από το 2005 στο 2006. 
      Είναι σίγουρο ότι ένας προϋπολογισμός αποτυπώνει ένα σύνολο οικονομικής πολιτικής που εκτείνεται σε περισσότερο από ένα χρόνο. Και βέβαια η συζήτηση του Προϋπολογισμού πρέπει και οφείλει να συνδυαστεί με τη γενικότερη πορεία της χώρας. Ποια είναι αυτή; Για πρώτη φορά τα τελευταία χρόνια η χώρα μας γίνεται πόλος επενδύσεων. Πρώτη φορά εισρέει χρήμα εδώ, στην Ελλάδα. 
      Την τελευταία χρονιά του ΠΑ.ΣΟ.Κ., το 2003, οι ξένες επενδύσεις στη χώρα ανέρχονταν στα 50.000.000 ευρώ περίπου. Το 2006 έχουν ξεπεράσει τα 3.000.000.000 ευρώ. Είμαστε πρωταθλητές στην εισροή χρήματος σ’ αυτήν τη χώρα. 
      Φέτος συνετελέσθη μία πολύ μεγάλη και γενναία αποκρατικοποίηση, η οριστική αποκρατικοποίηση της Εμπορικής Τράπεζας, η οποία έγινε με τη συμμετοχή μιας μεγάλης διεθνούς συνεταιριστικής γαλλικής τράπεζας, η οποία μόνο οφέλη έχει να φέρει στην ελληνική οικονομία. Φέτος μόνο για τις εταιρείες κινητής τηλεφωνίας εισέρευσαν στη χώρα κοντά στα 2.000.000.000 ευρώ. Αυτό δείχνει ότι η απελευθέρωση των δυνάμεων της αγοράς, που με συνέπεια έχουμε υπηρετήσει, φέρνει αποτελέσματα. 
      Η χρονιά που έρχεται θα είναι μία χρονιά γενναίας ανάπτυξης για τον ενεργειακό τομέα. Θα είναι μία χρονιά γενναίας ανάπτυξης για τις λιμενικές υπηρεσίες. Θα είναι μία χρονιά ανάπτυξης για την περαιτέρω αποκρατικοποίηση της οικονομίας, έτσι όπως την οραματιστήκαμε, έτσι όπως την πιστεύουμε, έτσι όπως πιστεύουμε –και τα στοιχεία δείχνουν και αποδεικνύουν- ότι ωφελεί τον ελληνικό λαό. 
      Δυστυχώς, όμως, απέναντι σ’ αυτά τα οικονομικά στοιχεία έχουμε ακούσει πυροτεχνήματα. Έχουμε ακούσει, όμως, και λανθάνουσα γλώσσα, διότι για κάθε κρίσιμο μέγεθος η Χαριλάου Τρικούπη ανάλογα με την περίσταση παρουσιάζει καινούρια και διαφορετικά στοιχεία. 
      Ακούσαμε παραδείγματος χάρη χθες το γενικό εισηγητή να λέει ότι υπάρχει μείωση του αγροτικού εισοδήματος στη χώρα, όταν τα αναθεωρημένα στοιχεία της Ε.Σ.Υ.Ε. και της «EUROSTAT» δείχνουν ότι τις τελευταίες δύο χρονιές διακυβέρνησής σας μειώθηκε το αγροτικό εισόδημα κατά περίπου 3% και τις δύο χρονιές πλήρους διακυβέρνησης της χώρας από την Κυβέρνησή μας αυξήθηκε κοντά στο 2%. 
      Όμως, τα στοιχεία της Χαριλάου Τρικούπη, τα οποία πολλές φορές και με διαφορετικούς τόνους χρησιμοποιείτε, δεν είναι ακριβή, δεν είναι αληθινά, δεν έχουν σχέση με την πραγματικότητα. Εδώ, δεν μπορείτε να μετρήσετε ένα εκλογικό αποτέλεσμα. Πανηγυρίσατε στις δημοτικές εκλογές του Οκτωβρίου για αποτέλεσμα στο οποίο είχατε χάσει. Δεν μπορείτε, δεν είστε ικανοί ούτε να μετρήσετε βασικά και κρίσιμα μεγέθη της οικονομίας. Και, δυστυχώς, οι κασσάνδρες που σας κατευθύνουν έχουν καταδικασθεί από άγνοια.
      Θα σας πω χαρακτηριστικά ότι ενώ προβλέπατε την πλήρη κατάρρευση του αναπτυξιακού νόμου, αυτός αποδεικνύεται ο καλύτερος αναπτυξιακός νόμος που έχει εφαρμοσθεί στη χώρα τα τελευταία είκοσι χρόνια. Θα σας το πω πάρα πολύ απλά. 
      Στους είκοσι μήνες εφαρμογής του έχουν κατατεθεί 10,7 δισεκατομμύρια ευρώ ως επενδυτικά σχέδια. Έχουν εγκριθεί 3,5 δισεκατομμύρια ευρώ, τα οποία δημιουργούν περίπου έντεκα χιλιάδες θέσεις εργασίας. Από αυτά τα δυόμισι χιλιάδες περίπου επενδυτικά σχέδια, τα οποία έχουν εγκριθεί, φαίνεται το μέγεθος της κοσμογονίας που έρχεται.
      ΑΝΔΡΕΑΣ ΜΑΚΡΥΠΙΔΗΣ: Πόσα απορροφήθηκαν;
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Ξέρετε ποιος ήταν ο ρυθμός ο προηγούμενος, για να πούμε τα στοιχεία, την περίοδο 1998-2004; Σήμερα έχουν εγκριθεί περίπου δυόμισι χιλιάδες επενδυτικά σχέδια. Την ίδια περίοδο: εξακόσια ογδόντα δύο! Ο ρυθμός αύξησης: 273%. 
      Όσο για τα νούμερα, το πόσα από τα σχέδια που εγκρίνατε πραγματοποιήθηκαν, αυτό είναι μια άλλη συζήτηση, την οποία οι εισαγγελείς κάποια στιγμή οφείλουν να την ψάξουν πολύ.
      Κυρίες και κύριοι συνάδελφοι, με τον Προϋπολογισμό κλείνουμε, οριστικά, κεφάλαια, τα οποία είχαμε υποσχεθεί στον ελληνικό λαό: Αύξηση του Ε.Κ.Α.Σ., αύξηση στις συντάξεις του Ο.Γ.Α., αύξηση στο επίδομα ανεργίας, μείωση φορολογικών συντελεστών στην μικρομεσαία οικογένεια, μείωση φορολογικών συντελεστών απέναντι στις επιχειρήσεις. Μ’ αυτόν τον Προϋπολογισμό δεν θα πάμε μόνο σε εκλογές. Μ’ αυτόν τον Προϋπολογισμό θα πάμε σε μία γενναία νίκη, όχι εκλογική, αλλά νίκη της ελληνικής οικονομίας απέναντι στις προκλήσεις μιας νέας εποχής, αυτήν που θέλουμε να βλέπουμε, αυτήν που υπηρετούμε και αυτήν στην οποία προσβλέπουμε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Βαρβιτσιώτη. 
       Ο κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ: Κυρίες και κύριοι συνάδελφοι, θα συμβούλευα το συνάδελφο κ. Βαρβιτσιώτη να ασχολείται μ’ άλλα θέματα και να αφήσει το εισόδημα των αγροτών, γιατί τα στοιχεία, τα οποία υπάρχουν, μιλάνε για μείωση που ξεπερνάει το 17%. Εκτός εάν έχετε τα καινούρια στοιχεία των «αγροτών του Κολωνακίου», εκείνων των λίγων που θέλετε να υπηρετήσετε. Τότε σίγουρα έχουμε διαφορετική πηγή για το εισόδημα των αγροτών. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Καταλήξτε στα νούμερα, ποιο νούμερο πιστεύετε, και τα λέμε.
      ΕΥΑΓΓΕΛΟΣ ΑΡΓΥΡΗΣ: Σαν αντιπολίτευση υποσχεθήκατε τα πάντα στους Έλληνες. Υποσχεθήκατε τα πάντα στους Έλληνες παραγωγούς, που πίστεψαν και προσδοκούσαν ότι θα ζήσουν μια καλύτερη ζωή με την Κυβέρνηση της Νέας Δημοκρατίας. Τη θέση αυτής της προσδοκίας την πήρε η απογοήτευση, το άγχος, η αγωνία και τέλος, η απελπισία. Γεμίσατε ανασφάλεια τους Έλληνες παραγωγούς με την πολιτική σας και με τη διαχειριστική σας ανικανότητα. Καταστρέψατε προϊόντα, καταστρέψατε περιουσίες, υποθηκεύοντας το μέλλον της ελληνικής υπαίθρου. Πού πήγαν άραγε όλες αυτές οι προεκλογικές σας δεσμεύσεις;
      Ο κ. Καραμανλής υποσχέθηκε ότι θα διαπραγματεύεται ο ίδιος για τα αγροτικά ζητήματα. Τι βιώνουμε; Καταστρέψατε τον καπνό, το βαμβάκι είναι σε υποθήκη και τέλος υπάρχει και το μεγάλο φιάσκο της ζάχαρης, που δεν έχει προηγούμενο στα ελληνικά χρονικά από την ημέρα που εισήλθαμε στην Ευρωπαϊκή Ένωση. Κλείνουν εργοστάσια, εγκαταλείπεται η τευτλοκαλλιέργεια, υπάρχουν άνεργοι εργαζόμενοι, περιφέρειες ολόκληρες θα μαραζώσουν οικονομικά απ’ αυτό το μεγάλο φιάσκο της ζάχαρης. 
      Υποσχεθήκατε ότι θα φέρετε περισσότερα κονδύλια. Η διαπραγμάτευση του κ. Καραμανλή σήμαινε για τους Έλληνες 42% μειωμένα τα κονδύλια για την αγροτική ανάπτυξη. Και σαν να μην έφθανε αυτό, το μεγαλύτερο και το πιο επικίνδυνο απ’ όλα είναι ότι ανέτρεψε ο κ. Καραμανλής απόφαση του Συμβουλίου Κορυφής, που θέλει ομοφωνία -ότι δεν χρειάζεται, δηλαδή, να πάμε το 2013 να συζητήσουμε για την Κοινή Αγροτική Πολιτική- και σύνδεσε, ουσιαστικά, τις ελληνικές και ευρωπαϊκές επιδοτήσεις με τις αγγλικές επιστροφές. Άρα, λοιπόν, από το 2008 σε αμφισβήτηση και αυτή η μεγάλη αλλαγή! Αυτό εννοούσατε λέγοντας ότι θα διαπραγματεύεστε καλύτερα τα πράγματα με επικεφαλής τον κ. Καραμανλή στις Βρυξέλλες; 
      Κύριοι συνάδελφοι της Νέας Δημοκρατίας, οι αγρότες αισθάνονται απογοητευμένοι και εξαπατημένοι. Το επιβεβαιώνετε άλλωστε κάθε μέρα που πηγαίνετε στις περιοδείες σας, όπου μπορείτε να πάτε. Οι προεκλογικές σας δεσμεύσεις αποδείχθηκαν πυροτέχνημα. 
      Θέλετε να θυμηθούμε κι άλλες υποσχέσεις του κ. Καραμανλή; Υποσχέθηκε ότι θα αυξήσει το αγροτικό εισόδημα κι ότι θα μειώσει το κόστος παραγωγής. Κάποιο μπέρδεμα έγινε, γιατί το αντίθετο συνέβη. Αύξησε το κόστος παραγωγής και μείωσε το εισόδημα των παραγωγών. 
      Επίσης, είπατε ότι για όλα φταίει που το Φ.Π.Α. είναι αυξημένο αγνοώντας και ξεχνώντας ότι εσείς το είχατε εντάξει στο 18% και παρά την προσπάθεια που δεν καταβάλαμε εμείς και καταβάλατε εσείς για να γίνει το 18%, 8% στο τέλος φτάσαμε να έχουμε Φ.Π.Α. 19%. 
      Είπατε ακόμα ότι το πετρέλαιο είναι ακριβό και πρέπει να δίνετε επίδομα. Και όταν το ΠΑ.ΣΟ.Κ. έδινε επίδομα θέρμανσης στην περιφέρεια και στις ορεινές περιοχές, εσείς λέγατε ότι είναι ψίχουλα, είστε ανάλγητοι και πρέπει να παραιτηθείτε, τότε που είχε μικρότερη τιμή το βαρέλι. Σήμερα όμως που έχει φτάσει στα ύψη, δεν υπάρχουν χρήματα για κάτι τέτοιο. Βέβαια έχετε κατά νου αυτό που κάνετε πάντα, τις αλχημείες και προσπαθείτε έτσι να καλύψετε τις ανικανότητές σας. 
      Τι λέτε για τις επιδοτήσεις; Είπατε ότι θα δίνουμε τις επιδοτήσεις γρηγορότερα. Αλήθεια, αυτό εννοούσατε, κύριε Μπασιάκο, όταν βάζετε τους αγρότες να δανείζονται τα χρήματα που δικαιούνται; Για να τα πάρουν γρηγορότερα; Είναι αλήθεια αυτό που λέτε πάντα, γιατί εκτός από αλχημιστής είστε και κύριος πρώτη φορά. Πρωτόγνωρα πράγματα …
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Δάνειο είναι όταν πληρώνεις τόκους. Όταν δεν πληρώνεις τόκους, δεν είναι δάνειο.
      ΕΥΑΓΓΕΛΟΣ ΑΡΓΥΡΗΣ: Πηγαίνετε στο Ηράκλειο να τα πείτε αυτά στους παραγωγούς. 
      Γιατί δεν δίνετε τα κοινοτικά χρήματα, κύριε Μπασιάκο –να το ακούσει αυτό και ο Υπουργός Οικονομίας και Οικονομικών- και δίνετε χρήματα που δανείζεστε από τις τράπεζες; Μπορείτε να μας πείτε εδώ –γιατί εσείς μετά θα απαντήσετε σε εμένα, νομίζετε ότι είστε ακόμα αντιπολίτευση, γιατί έτσι είστε, αντιπολίτευση- γιατί δεν πληρώνετε από τα κοινοτικά χρήματα, δανείζεστε χρήματα και κοστολογείτε τον Έλληνα φορολογούμενο; Έχει ή δεν έχει κόστος; Εκτός, βέβαια, αν ανοίξει ο κ. Αλογοσκούφης το δικό του ταμείο και πληρώσει από τα δικά του χρήματα.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε συνάδελφε, δεν θα σας απαντήσω. Είναι τόσο προφανές.
      ΕΥΑΓΓΕΛΟΣ ΑΡΓΥΡΗΣ: Πληρώσατε ή όχι τους παραγωγούς; Πλήρωσαν ή όχι οι παραγωγοί για να πάρουν τις δικές τους επιδοτήσεις; Και όχι μόνο αυτό αλλά ταλαιπωρείτε γέροντες, γριές με το να μεταφέρονται κάθε μέρα από την Ένωση στην τράπεζα, από την τράπεζα στον Ο.Π.Ε.Κ.Ε.Π.Ε. για να δουν αν θα πάρουν τις επιδοτήσεις. Το λέτε αυτό στον κόσμο που τον έχετε κατατάξει σε τρεις κατηγορίες; Δηλαδή, οι κύριοι του 0% που δεν παίρνουν ούτε ένα ευρώ, οι κύριοι του 50% και οι κύριοι του 75%. Αλλά υπάρχουν και αυτοί οι οποίοι δεν ξέρουν αν θα πάρουν επιδοτήσεις. 
      Δεν απαντάτε. Έχετε αυτήν την αλχημιστική διαδικασία των αριθμών –1.000% περισσότερα, 15.000% περισσότερα- γιατί μονίμως έχετε μάθει να συγκρίνετε ανόμοια πράγματα. 
      Θα πρέπει να σας θυμίσω ότι οι Έλληνες αγρότες είναι περήφανοι, κύριε Μπασιάκο. Έχουν φιλότιμο. Δεν ανέχονται κάτι τέτοια και τιμωρούν όσους νομίζουν ότι μπορούν να τους κοροϊδέψουν. 
      Από τον πρώτο χρόνο που ανεβήκατε στην εξουσία αυτό που κάνατε είναι να καταστρέφεται το εισόδημά τους. Την ώρα που γινόταν η ελληνική παραγωγή οι κουμπάροι σας είχαν έτοιμα τα καράβια για τις δικές τους εισαγωγές και εσείς λέγατε ότι θα απαγορεύσετε τις εισαγωγές. 
      Και τι είπατε στους κτηνοτρόφους; Τους υποσχεθήκατε ότι θα βελτιώσετε το εισόδημα. Αντί να είναι ατμομηχανή η ελληνική φέτα, ένα προϊόν που θα μπορούσε να παρασύρει το σύνολο της κτηνοτροφίας, τι βιώνουμε; Βιώνουμε τους κουμπάρους, βιώνουμε τα καρτέλ –και μάλιστα εναρμονισμένες τιμές που ξέρετε ότι συζητούμε- και μειώνουν την τιμή στον κτηνοτρόφο, ενώ όλοι νόμιζαν ότι αφού έχουμε τη φέτα, αυτές θα αυξηθούν.
      Πρέπει όμως να σας πω ότι αυτήν την περίοδο η ελληνική γεωργία είναι σε ένα σταυροδρόμι. Χρειάζονται μεγάλες και καινοτόμες επιλογές. Δεν έχετε τέτοια δυνατότητα. Δεν έχετε τη δυνατότητα να οδηγήσετε την ελληνική γεωργία. Σήμερα που κατανέμεται σε παγκόσμιο επίπεδο η γενική πίτα των τροφίμων, όπου η Ελλάδα θα πρέπει να διεκδικήσει μερίδιο, δεν έχουμε συμμετοχή σ’ αυτήν μέσα από την πολιτική παραγωγής προϊόντων που θα εξασφαλίζουν την ποιότητα και θα ανατρέπουν όλες αυτές τις πολιτικές των διατροφικών κρίσεων. Η Ελλάδα έχει τέτοια πολιτική, έχει τέτοια δυνατότητα και πρέπει να παράξει τέτοια προϊόντα γιατί πρέπει να είναι στοχευμένη η πολιτική μας, όχι μόνο η δική μας, αλλά και η ευρωπαϊκή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Πρέπει να είναι στοχευμένη η πολιτική για να έχουμε τη δυνατότητα μέσα από τη μεσογειακή διατροφή, που είναι ο πυλώνας αυτής της πολιτικής, να έχουμε μέλλον. 
      Κλείνοντας θέλω να πω το εξής: Δεν μπορεί να συνεχιστεί ούτε ο φόβος ούτε η ανασφάλεια, ούτε το γκρίζο που σκεπάζει τον ορίζοντα των Ελλήνων αγροτών. 
      Έχετε χάσει το δρόμο σας. Ξεχάσατε την ελληνική περιφέρεια, ξεχάσατε τους αγρότες, αλλά κρίνεστε καθημερινά και θα σας ξεχάσουν και αυτοί, όταν έρθει η ώρα της κάλπης.
      Κύριε Αλογοσκούφη, γιατί δώσατε εντολή να κοπούν 100.000.000 από την εθνική συμμετοχή, στερώντας από την περιφέρεια 355.000.000; 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
      ΕΥΑΓΓΕΛΟΣ ΑΡΓΥΡΗΣ:  Γιατί δεν δαπανώνται 222.000.000 από τον Κρατικό Προϋπολογισμό για την περιφέρεια;
      Αυτή, λοιπόν, είναι η πολιτική σας. Μπορεί να ξεχάσατε τους αγρότες, αλλά είναι σίγουρο ότι οι αγρότες θα σας πληρώσουν στην κάλπη και θα σας στείλουν εκεί που χρειάζεται, στην Αντιπολίτευση.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αργύρη.
      Κυρίες και κύριοι συνάδελφοι, έχω την τιμή να ανακοινώσω στο Σώμα:
      α)  Πενήντα έξι (56) Βουλευτές του κόμματος της Νέας Δημοκρατίας υπέβαλαν συμπληρωματική πρόταση αναθεώρησης του άρθρου 108, παράγραφοι 1 και 2 του Συντάγματος.
      β) Είκοσι τέσσερις (24) Βουλευτές του κόμματος της Νέας Δημοκρατίας, τριάντα τρεις (33) Βουλευτές του κόμματος του ΠΑ.ΣΟ.Κ. και δύο (2) Ανεξάρτητοι Βουλευτές υπέβαλαν συμπληρωματική πρόταση αναθεώρησης του άρθρου 24 του Συντάγματος.
      Οι προτάσεις θα τυπωθούν, θα διανεμηθούν στις κυρίες και στους κυρίους συναδέλφους και θα παραπεμφθούν στην Επιτροπή Αναθεώρησης του Συντάγματος.
      Η κ. Ζέττα Μακρή έχει το λόγο.
      ΖΕΤΤΑ ΜΑΚΡΗ: Ευχαριστώ, κύριε Πρόεδρε.
      Άκουγα πριν τον κ. Αργύρη να μιλά –θα του απαντήσει, βεβαίως, ο αρμόδιος Υπουργός- και να υποδεικνύει στον κ. Μπαντουβά να πάει να τα πει στο Ηράκλειο. Τα λέει στο Ηράκλειο, κύριε Αργύρη, όπως τα λέω και εγώ στη Μαγνησία. Απλώς αναρωτιέμαι αν μπορείτε εσείς να τα πείτε στα Γιάννενα.
      ΕΥΑΓΓΕΛΟΣ ΑΡΓΥΡΗΣ:  Να πάμε μαζί στα Γιάννενα.
      ΖΕΤΤΑ ΜΑΚΡΗ: Ξέρετε τι διαπίστωσα τα τρία σχεδόν χρόνια που κυβερνούμε; Διαπίστωσα ότι εμείς, οι Βουλευτές της Νέας Δημοκρατίας, παραμένουμε προνομιακοί συνομιλητές των αγροτών. Σε μας προσβλέπουν, από εμάς περιμένουν λύση των προβλημάτων. Εσείς, δυστυχώς, πλην ενός στη Θεσσαλία, δεν τολμήσατε να πάτε ούτε στις κινητοποιήσεις τους.
      Αγαπητές κυρίες και κύριοι συνάδελφοι, με το φετινό Προϋπολογισμό η Κυβέρνηση επιβεβαιώνει με απόλυση σαφήνεια την προσήλωσή της σε τρεις βασικές επιδιώξεις. 
      Η πρώτη επιδίωξη αναφέρεται στη συνέχιση της συνεπούς πολιτικής της δημοσιονομικής προσαρμογής, η οποία θα αποκαταστήσει το κύρος της χώρας που είχε τρωθεί, εξαιτίας της ανερμάτιστης αντίστοιχης πολιτικής του ΠΑ.ΣΟ.Κ.. Ειδικότερα ο Προϋπολογισμός, παρά τις εξωγενείς πιέσεις που δέχεται η οικονομία μας, όπως είναι οι τιμές των καυσίμων και η αύξηση των επιτοκίων, είναι ήπιας προσαρμογής και στοχεύει στην περαιτέρω συγκράτηση του ελλείμματος από 2,6% στο τέλος του τρέχοντος έτους σε 2,4% το 2007.
      Η δεύτερη επιδίωξη αφορά στη συνέχιση της κοινωνικής προστασίας οικονομικά ασθενέστερων ομάδων της ελληνικής κοινωνίας που έχουν ανάγκη από αυτήν την προστασία. Στην πολιτική αυτή περιλαμβάνονται δαπάνες για συνταξιούχους του Ο.Γ.Α., για το Ε.Κ.Α.Σ. και για τα επιδόματα ανεργίας. 
      Η τρίτη επιδίωξη που, όμως, αποτελεί τον κεντρικό άξονα της κυβερνητικής πολιτικής εστιάζεται στη διατήρηση των υψηλών αναπτυξιακών ρυθμών με τον πήχη να τοποθετείται στο 3,8% και προωθητικούς παράγοντες τις επενδύσεις, την ιδιωτική και δημόσια κατανάλωση, καθώς και τις εξαγωγές.
      Αντιλαμβάνεται κανείς ότι η Κυβέρνηση, κάτω από εξαιρετικά δυσμενείς σε ορισμένα πεδία συγκυρίες, δεν καταφέρνει απλώς να εκτελεί τους προϋπολογισμούς της, αλλά πετυχαίνει εξαιρετικά θετικές επιδόσεις, σε σημείο που κινδυνεύει να χαρακτηριστεί επικίνδυνη, λόγω των αδιεξόδων που προκαλεί στην πτέρυγα της Αντιπολίτευσης. Και πραγματικά, αν αναλύσουμε λίγο περισσότερο τα πράγματα, είμαι βέβαιη ότι τελικά θα κατανοήσουμε σ’ ένα μεγάλο βαθμό και τα αδιέξοδα και την πηγή τους. 
      Οι συνάδελφοι του ΠΑ.ΣΟ.Κ., έχοντας ως βάση εκκίνησης για την ανάλυση των πραγμάτων τις δικές τους δημοσιονομικές επιδόσεις και γνωρίζοντας την άθλια κατάσταση στην οποία παρέδωσαν την οικονομία, θεωρούσαν ως φυσιολογική εξέλιξη δύο πράγματα. Πρώτον, πολιτικές σκληρής λιτότητας και δεύτερον, πολιτικές μονεταριστικής αντίληψης, όπως αυτές που ακολούθησαν οι κυβερνήσεις Σημίτη. 
      Αγαπητοί συνάδελφοι του ΠΑ.ΣΟ.Κ., ο Μπέρναρ Σω συνήθιζε να λέει –θα το παραφράσω, βέβαια- πως ο άνθρωπος που σκέπτεται με την κρατούσα λογική προσαρμόζεται στον κόσμο γύρω του. Ο τολμηρός επιμένει να προσπαθεί να προσαρμόζει τις καταστάσεις στον εαυτό του. Γι’ αυτό το λόγο, η αλλαγή και η πρόοδος εξαρτώνται πάντα από τον τολμηρό. Όσο δεν κατανοείτε αυτήν την νομοτέλεια, άλλο τόσο θα ανακυκλώνεστε στα γνωστά σας αδιέξοδα.
      Θα πίστευε κανείς ενδεχομένως ότι επειδή τα αποτελέσματα της οικονομίας μας έχουν θετικό πρόσημο, οι κυβερνητικοί Βουλευτές θα έπρεπε να θεωρούν ότι τα περιθώρια βελτίωσης εξαντλούνται εδώ. Κάθε άλλο. Υπάρχουν σημαντικά περιθώρια, τα οποία δεν έχουν να κάνουν απαραίτητα με τις δαπάνες οι οποίες ούτως ή άλλως επιβάλλεται να περιορίζονται, αλλά και με την ενίσχυση της παραγωγικότητας.
      Χρειάζονται ενέργειες και παρεμβάσεις ανάλογες μ’ αυτές του Προϋπολογισμού, δηλαδή έξω από την πεπατημένη και τολμηρές, καινοτόμες και όχι απλώς και μόνο αυτονόητες.
      Οι πολιτικές των μεταρρυθμίσεων στην παιδεία περιέχουν όντως το στοιχείο του αυτονόητου. Όμως, αυτονόητο για ποιον; Για τον απλό πολίτη που ζει την πίεση της καθημερινότητας και, ενδεχομένως, αδυνατεί να αναλύσει τη σκοπιμότητα των μεταρρυθμίσεων, αλλά και να κατανοήσει τις ωφέλειες για τον ίδιο απ’ αυτές; 
      Η κοινωνική διαβούλευση, όταν δεν περιλαμβάνει και την ενημερωμένη και συνειδητά θετική κοινωνία, αλλά περιορίζεται στο οργανωμένο τμήμα των εμπλεκομένων στην παιδεία, οδηγεί το εγχείρημα σε καθυστερήσεις και δίνει χώρο στους καιροσκόπους για λαϊκισμό.
      Ο χώρος της αγροτικής ανάπτυξης και ειδικότερα αυτός της γεωργίας, έχει μπει σε μία μεταβατική περίοδο, εξαιτίας της αναθεωρημένης αγροτικής πολιτικής. Εκτιμώ –το πιστεύω βαθύτατα- ότι το Υπουργείο Αγροτικής Ανάπτυξης φροντίζει να προετοιμάσει τις επιλογές της επόμενης, μετά την κατάργηση των επιδοτήσεων, ημέρας.
      Όμως, προς το παρόν, ο αγρότης της ελληνικής επαρχίας παραμένει απόμακρος απ’ όλη αυτήν την προετοιμασία. Ακόμα και αν ο ίδιος δεν έχει ίσως τη δυνατότητα να συνεισφέρει στην προετοιμασία αυτή, η διαβεβαίωση με τον όσο το δυνατόν επισημότερο τρόπο ότι δεν υπάρχει λόγος να αισθάνεται ανασφαλής, θα ήταν εξαιρετικά ανακουφιστική και τονωτική γι’ αυτό το πολύπαθο δυναμικό της χώρας.
      Επίσης, επειδή μας είπε ο κ. Αργύρης ότι οι αγρότες είναι περήφανοι, θα ήθελα εδώ να πω ότι είναι περήφανοι, ότι γνωρίζουν, ότι έχουν και αίσθημα δικαίου, γι’ αυτό και εξακολουθούν να εμπιστεύονται τη Νέα Δημοκρατία και την Κυβέρνησή της σ’ αυτόν τον τομέα.
      Στον τομέα της εθνικής άμυνας, είναι γεγονός ότι, παρά τις πολύ καλές προσπάθειες του ιδίου του Πρωθυπουργού και της παρισταμένης Υπουργού των Εξωτερικών, οι σχέσεις μας με τη γείτονα σύμμαχο δεν μας έχουν επιτρέψει να αξιοποιήσουμε προς όφελος φιλειρηνικών σκοπών το λεγόμενο «μέρισμα ειρήνης».
      Αυτό μας αναγκάζει να δαπανούμε ένα σημαντικό μέρος του εθνικού μας εισοδήματος σε εξοπλισμούς και συστήματα και είναι αναπόφευκτο. Ωστόσο, εκείνο που είναι στο χέρι μας, είναι να αξιοποιήσουμε τις προμήθειες αυτές και να δώσουμε τη δυνατότητα στην εγχώρια παραγωγή να συμμετέχει κατασκευαστικά σε τμήματα των διαφόρων οπλικών συστημάτων. Μ’ αυτόν τον τρόπο και την εγχώρια παραγωγή ενισχύουμε και εισάγουμε τεχνογνωσία και τεχνολογία και το εμπορικό έλλειμμα μειώνουμε και την ανεργία περιορίζουμε.
      Εδώ, θα ήθελα να πω παρενθετικά πως ακούμε ότι δεν μειώθηκε η ανεργία, δεν προσλαμβάνονται γιατροί. Αναρωτιέμαι το εξής: Άραγε, όλα αυτά τα «γαλάζια παιδιά», για τα οποία κατηγορούμαστε, πού πάνε; Προφανώς, δεν αναφέρομαι ούτε σε κάτι το νέο ούτε σε κάτι που άλλες χώρες δεν το κάνουν. Αντίθετα, το έχουν κάνει με επιτυχία και μετατρέπουν ένα μέρος της δαπάνης σε αναπτυξιακό πολλαπλασιαστή.
      Ολοκληρώνω αυτήν την ενδεικτική αναφορά σημειώνοντας ότι στον τομέα της πολιτικής για τα λιμάνια όλοι μας αντιλαμβανόμαστε τον κίνδυνο από την αντίδραση των κλειστών μονοπωλιακών επαγγελμάτων και την ταυτόχρονη ανάγκη για το άνοιγμά τους στο διεθνές διαμετακομιστικό εμπόριο. Οι προκλήσεις, οι ευκαιρίες, οι λόγοι που επιβάλλουν γρήγορες και αποτελεσματικές ενέργειες είναι πολλοί και η αγωνία αυτονόητη. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Όμως, αν δεν λάβουμε υπόψη μας το μέγεθος της κρίσης που παραλάβαμε και χρειάζεται να διαχειριστούμε, τότε θα εκθέτουμε σε σοβαρούς κινδύνους την οικονομία και την παραγωγή και τις εξαγωγές και τον πληθωρισμό.
      Κλείνοντας, θέλω να υπογραμμίσω ότι ο Προϋπολογισμός του 2007 είναι τίμιος και συνετός, αφού ενώ θα μπορούσε να είναι ανεύθυνος και μαξιμαλιστικός, κρατάει αποστάσεις ασφαλείας από ανάλογες πρακτικές του παρελθόντος και, συγχρόνως, μας πείθει για την αποτελεσματικότητα και τη σοβαρότητά του.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Μακρή.
      Το λόγο έχει ο Υπουργός Αγροτικής Ανάπτυξης και Τροφίμων κ. Ευάγγελος Μπασιάκος.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κυρίες και κύριοι συνάδελφοι, θα ξεκινήσω μ’ ένα θέμα των ημερών, το επίκαιρο ζήτημα της έγκαιρης καταβολής των επιδοτήσεων στους αγρότες. Αυτό το κάνω γιατί η πολύ πετυχημένη διαφανής διαχείριση της πολύ γρήγορης καταβολής των επιδοτήσεων, σε ρυθμούς πολύ ταχύτερους σε σχέση με το παρελθόν, είναι κάτι το οποίο ενοχλεί την Αξιωματική Αντιπολίτευση, η οποία ούτε στο όνειρό της δεν είχε φανταστεί τέτοιους ρυθμούς καταβολής των επιδοτήσεων στους αγρότες.
      ΒΑΣΙΛΕΙΟΣ ΕΞΑΡΧΟΣ: Με δανεικά!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Με βάση τον Κανονισμό, ο οποίος ψηφίστηκε από την προηγούμενη Κυβέρνηση τον Ιούνιο του 2003, η έναρξη του χρόνου καταβολής των επιδοτήσεων τοποθετήθηκε την 1η Δεκεμβρίου, σε αντίθεση με κανονισμούς του παρελθόντος που προέβλεπαν δυνατότητα καταβολής από τις 15 Οκτωβρίου.
      Παρ’ όλα αυτά, μόλις τη δεύτερη εργάσιμη μέρα του Δεκεμβρίου, η Κυβέρνηση κατέβαλε σε εξακόσιους είκοσι τρεις χιλιάδες αγρότες ποσό 875.000.000 ευρώ, που είναι αυξημένο κατά 66% σε σχέση με το μέσο όρο της εξαετίας της ίδιας ημερομηνίας. 
      Αυτό ενόχλησε την Αξιωματική Αντιπολίτευση και ενόχλησε, βεβαίως, και πολλούς άλλους παράγοντες, γιατί δεν μπορούσαν να πιστέψουν ότι με τα λάθη, τις παραλείψεις και τις εμπλοκές του παρελθόντος -την έλλειψη μητρώων, την έλλειψη συστήματος εντοπισμού αγροτεμαχίων- είναι δυνατόν αυτή η Κυβέρνηση να εφαρμόσει ένα πολύπλοκο σύστημα για πρώτη φορά στα χρονικά με τόσο πολύ μεγάλη επίσπευση της καταβολής των επιδοτήσεων. 
      Μέχρι σήμερα δε, έχουν καταβληθεί στους αγρότες ποσά, που ξεπερνούν τα 1250.000.000 ευρώ, που είναι ποσό αυξημένο κατά 30% σε σχέση με την αντίστοιχη ημερομηνία της εξαετίας του ΠΑ.ΣΟ.Κ. των ετών 1998-2003, και έχει καταβληθεί επιδότηση στο 94,3% των αγροτών της χώρας για το σύνολο των αγροτεμαχίων τους, που δεν έχουν κανένα πρόβλημα. Αυτό αφορά στην πρώτη φουρνιά αγροτών, που δεν είχαν κανένα αγροτεμάχιο με πρόβλημα και αφορά και τη δεύτερη φουρνιά των αγροτών για το μέρος των αγροτεμαχίων τους που δεν εμφανίζουν πρόβλημα.
      Αυτή η θεαματική εξέλιξη ενόχλησε την Αξιωματική Αντιπολίτευση που παρερμήνευσε τις δεσμεύσεις της Κυβέρνησης, η οποία είχε πει ότι από την 1η Δεκεμβρίου θα καταβάλλει τις επιδοτήσεις, ακριβώς γιατί μεσολαβεί μια διαδικασία διασταύρωσης στοιχείων από τις Ενώσεις των Αγροτικών Συνεταιρισμών και εν συνεχεία, επιτόπιων ελέγχων από τις νομαρχιακές αυτοδιοικήσεις, όπως ίσχυε κατά το παρελθόν με αποφάσεις της προηγούμενης κυβέρνησης.    
      Και πρέπει να σας πω ότι όλοι οι κανονισμοί που ισχύουν και φέτος, έχουν ψηφιστεί και εγκριθεί από τη δική σας κυβέρνηση. Ακόμα και ο καπνός, για τον οποίο διαμαρτύρεται η τότε κυβέρνηση του ΠΑ.ΣΟ.Κ., έχει προβλήματα, διότι η διαπραγμάτευση της προηγούμενης κυβέρνησης προέβλεπε καταβολή επιδοτήσεων μόνο έως το 2009 και ό,τι εξασφαλίστηκε μετά το 2009, είναι επιτυχία της Κυβέρνησης της Νέας Δημοκρατίας και του Πρωθυπουργού Κωνσταντίνου Καραμανλή. 
      Αντίστοιχη επίσπευση στην καταβολή έχουμε και στις αποζημιώσεις, αφού έχουμε εξασφαλίσει, παρά το μικρό ποσό εισφορών των αγροτών που είναι περίπου στα 80.000.000 ευρώ με 90.000.000 ευρώ ετησίως, ποσό αποζημιώσεων κάθε χρόνο πολύ αυξημένο. Αυτό σημαίνει 536.000.000 ευρώ το 2004, 260.000.000 ευρώ το 2005 και για το 2006, με τη λήξη του χρόνου, θα έχουν καταβληθεί 421.000.000 ευρώ. Δηλαδή, πέντε με πεντέμισι φορές περισσότερα από τις εισφορές  των αγροτών σε ετήσια βάση. 
      Και βέβαια, υπάρχει και το πολύ θετικό της κάλυψης του κανόνα ν+2, αφού υπερβήκαμε το 55%, που είναι απαραίτητη προϋπόθεση για να μην χάσουμε ούτε ένα ευρώ. 
      Και εδώ, θα μιλήσω για τις πολύ σημαντικές υστερήσεις στο παρελθόν, όπως όταν παραλάβαμε το Πρόγραμμα LEADER με ποσοστό απορρόφησης, κύριοι του ΠΑ.ΣΟ.Κ., στο 10% και φτάσαμε να υπερβαίνουμε στο διάστημα των δυόμισι ετών το 55% απορρόφησης και, παρά την κινδυνολογία σας, να έχουμε πετύχει τον εθνικό στόχο, το στόχο όλων μας, να μην χαθεί ούτε ένα ευρώ. 
      Εδώ, είμαι υποχρεωμένος να αναφερθώ σε ορισμένες αντιφατικές δηλώσεις, τις οποίες θα καταθέσω στα Πρακτικά για να κρίνει και ο ελληνικός λαός την αξιοπιστία σας, τη δυνατότητα προβλέψεως και την ικανότητα διοίκησης και να συμπεράνει γιατί αποτύχατε όλα αυτά τα χρόνια που κυβερνούσατε, όταν δεν μπορούσατε να σταθμίσετε τα δεδομένα. Και επειδή καθυστερούσατε εσείς, υπολογίζατε ότι θα καθυστερούσαμε ανάλογα και εμείς, αλλά διαψευστήκατε από τα γεγονότα. 
      Σας παραθέτω, λοιπόν, τι έλεγαν, επώνυμα στελέχη του ΠΑ.ΣΟ.Κ.. Δηλώσεις της 1ης Φεβρουαρίου 2005: «Ορατός κίνδυνος απώλειας πόρων, ιδιαίτερα για πιστώσεις που δεσμεύτηκαν τα προηγούμενα χρόνια, λόγω εφαρμογής του τύπου ν+2». 
      Ο κ. Χρυσοχοΐδης στις 26 Ιουλίου 2006 έλεγε: «Με βεβαιότητα να μιλάμε για απώλεια πόρων». Αυτό προέβλεπε το ΠΑ.ΣΟ.Κ.. Διαψευστήκατε παταγωδώς, κύριοι συνάδελφοι του ΠΑ.ΣΟ.Κ..
      Βεβαίως, έχουμε το πολύ σοβαρό θετικό δεδομένο της αύξησης των κονδυλίων από το Πρόγραμμα Δημοσίων Επενδύσεων. Παραλάβαμε αυτό το πρόγραμμα σε πολύ χαμηλά επίπεδα. Τα 430.000.000 ευρώ της τελευταίας διετίας του ΠΑ.ΣΟ.Κ. 2002-2003, τα αυξήσαμε στα 823.000.000 ευρώ τη διετία 2004-2005. Το 2006 -μόνο αυτή τη χρονιά- εκτιμάται ότι θα καλύψουμε ποσό 480.000.000 ευρώ, ενώ το 2007, χάρη στη συμπαράσταση και βοήθεια του παριστάμενου Υπουργού Οικονομίας, ο οποίος εκτιμά την προτεραιότητα για τον αγροτικό τομέα, θα έχουμε μία αύξηση 37% στα 657.000.000 ευρώ για έργα ανάπτυξης, έργα υποδομής, έργα ζωής στην ελληνική περιφέρεια. 
      Πρέπει να σας πω ακόμη ότι εξασφαλίστηκε, με παρέμβαση του Πρωθυπουργού στο τελευταίο Συμβούλιο Κορυφής του περσινού Δεκεμβρίου, ποσό 20,1 δισεκατομμυρίων ευρώ για έργα του Δ΄ Κοινοτικού Πλαισίου Στήριξης, που αφορούν κατά κύριο λόγο, κατά ποσοστό 80%, την ελληνική περιφέρεια. Παράλληλα εξασφάλισε το ποσό που αφορά τις κοινοτικές επιδοτήσεις, αλλά και έργα για την αγροτική ανάπτυξη της χώρας ύψους 22.000.000.000 ευρώ για την ίδια, δηλαδή την τέταρτη, προγραμματική περίοδο. 
      Εκείνο, όμως, που είναι τραγελαφικό και νομίζω ότι δεν πρέπει να το αντιμετωπίσετε με χαμόγελο -αλλά μάλλον νιώθετε λύπη- είναι οι προβλέψεις που έκαναν τα επώνυμα στελέχη του ΠΑ.ΣΟ.Κ. για την εξέλιξη του αγροτικού εισοδήματος. Ο κ. Αργύρης λίγο πριν ψέλλισε το 17%. 
      Ακούστε τι έλεγαν τα στελέχη του ΠΑ.ΣΟ.Κ. τα τελευταία χρόνια: 
      Ο κ. Παπανδρέου το Φεβρουάριο του 2005 έλεγε: «Ο αγρότης βλέπει να πέφτει το εισόδημά του μέχρι 50%». Ο κ. Χρυσοχοΐδης τον Αύγουστο του 2006 έλεγε: «Η μείωση την τελευταία διετία είναι 5%». 
      Δείτε αξιοπιστία! Ο κ. Χρυσοχοΐδης, δηλαδή το ίδιο άτομο, λίγους μήνες μετά, στις 6 Οκτωβρίου 2006, μιλούσε για απώλεια στα δύο χρόνια 10%. Πού το βρήκε αυτό; 
      ΕΥΑΓΓΕΛΟΣ ΑΡΓΥΡΗΣ:  Η ΠΑ.ΣΕ.ΓΕ.Σ. πόσο λέει; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ο κ. Χρυσοχοΐδης λίγο αργόετρα, στο τέλος του Νοεμβρίου 2006, στις Φέρρες του Έβρου μιλούσε για απώλεια του εισοδήματος στα δύο χρόνια, της τάξεως του 4%. Το ίδιο πρόσωπο έκανε εκτίμηση για μείωση του αγροτικού εισοδήματος! Είναι η αξιόπιστη Αξιωματική Αντιπολίτευση που θέλει να γίνει κυβέρνηση με αυτή την ικανότητα αποτίμησης στοιχείων! 
      ΕΥΑΓΓΕΛΟΣ ΑΡΓΥΡΗΣ: Πείτε μας πόσο είναι. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ο κ. Πάγκαλος μιλώντας τον Οκτώβριο του 2006 σε συνέντευξη Τύπου ανέβασε το ποσοστό μείωσης του αγροτικού εισοδήματος στη διετία μας στο 11,2%. Άλλο σενάριο αυτό! Προσδιόρισε, μάλιστα, την αύξηση του αγροτικού εισοδήματος στα τελευταία χρόνια του ΠΑ.ΣΟ.Κ., όχι κάτω από 4% καθ’ έτος. Δηλαδή η αύξηση 4% ήταν η μικρότερη αύξηση επί ΠΑ.ΣΟ.Κ.. 
      Ο παριστάμενος κ. Αργύρης στις 7 Δεκεμβρίου, μιλώντας στην ΠΑ.Σ.Ε.ΓΕ.Σ., προσδιόρισε το ποσοστό μείωσης στα δύο χρόνια της Νέας Δημοκρατίας σε 12%. Πριν από λίγο μας είπε 17%. 
      ΕΥΑΓΓΕΛΟΣ ΑΡΓΥΡΗΣ: Είπα στα τρία χρόνια.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Στις 16 Δεκεμβρίου, όμως, πριν από λίγες μέρες δηλαδή, στα Τρίκαλα μίλησε για 20% μείωση στη διετία της Νέας  Δημοκρατίας. 
      ΑΘΑΝΑΣΙΟΣ ΜΠΟΥΡΑΣ: Δεν θυμόταν!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ο κ. Ευθυμίου, μιλώντας απ’ αυτό το Βήμα στις 17 Δεκεμβρίου, προσδιόρισε τη μείωση στο 17%. 
      Ακούστε, αγαπητοί συνάδελφοι, με τι αξιοπιστία, κύρος και ικανότητα να κυβερνήσει αυτή η παράταξη! 
      (Χειροκροτήματα από την πτέρυγα της Νέας Δημοκρατίας)
       ΕΥΑΓΓΕΛΟΣ ΑΡΓΥΡΗΣ: Πείτε μας πόσο είναι τέλος πάντων. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έναντι όλων αυτών των πολύ σοβαρών αποτιμήσεων και εκτιμήσεων του αγροτικού εισοδήματος, η Ε.Σ.Υ.Ε....
      (Θόρυβος στην  Αίθουσα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. 
      ΑΘΑΝΑΣΙΑ ΜΕΡΕΝΤΙΤΗ: Μα, εσείς κυβερνάτε. Μας λέτε μόνο τι λέμε εμείς. 
      ΠΡΟΕΔΡΕΥΩΝ (Σωτήρης Χατζηγάκης): Κυρία συνάδελφε, σας παρακαλώ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κρατήστε την ψυχραιμία σας, κυρία συνάδελφε, για να καταλάβει πλέον και ο ελληνικός λαός ποιοι τον κυβέρνησαν όλα αυτά τα χρόνια!
      Λέει, λοιπόν, η Ε.Σ.Υ.Ε. –και θα το καταθέσω στα Πρακτικά, κύριοι συνάδελφοι- ότι το 2002 είχαμε μείωση 3,29%. Το 2003 είχαμε μείωση 8,11%. Το 2005 είχαμε αύξηση 0,85% και το 2006, σύμφωνα με τα στοιχεία που στέλνουν στην Ευρωπαϊκή Ένωση, έχουμε αύξηση 1,66%. Την τελευταία διετία του ΠΑ.ΣΟ.Κ. είχαμε μείωση 11,14% και την πρώτη πλήρη διετία της Νέας Δημοκρατίας έχουμε αύξηση 2,51%. 
      Πάρτε τα στοιχεία και βάλτε μυαλό!  Τουλάχιστον να εκτιμάτε την πραγματικότητα και να μην εκτίθεστε κατά τέτοιο τρόπο. 
      (Χειροκροτήματα από την πτέρυγα της Νέας Δημοκρατίας)
       Διότι έχετε μεταβληθεί, κύριοι συνάδελφοι, σε ΠΑ.ΣΟ.Κ. Ανευθύνως Σοσιαλιζόντων και Κινδυνολογούντων. Κινδυνολογείτε και μόνο και λέτε αυτά τα αντιφατικά και πολύ αστεία στοιχεία. 
      (Στο σημείο αυτό ο Υπουργός  κ. Ευάγγελος Μπασιάκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Έτσι, λοιπόν, κύριοι συνάδελφοι, το αγροτικό εισόδημα μειώθηκε τα τελευταία δύο χρόνια του ΠΑ.ΣΟ.Κ. κατά 11,2%, όταν μειώθηκε μόλις κατά 2,7% στα δεκαπέντε παλαιά μέλη της Ευρωπαϊκής Ένωσης. 
      Αυξήθηκε κατά 2,5% την πρώτη πλήρη διετία της Νέας Δημοκρατίας, όταν μειώθηκε μόνο το 2005 κατά 4,7% στα δεκαπέντε παλαιά μέλη της Ευρωπαϊκής Ένωσης. Και η δική μας μείωση του ρυθμού αύξησης του αγροτικού εισοδήματος οφείλεται σε μεγάλο βαθμό στην αύξηση των καυσίμων που παρατηρήθηκε το τελευταίο διάστημα. Συνεκτιμήστε και αυτό. 
      Παρ’ όλα αυτά, είχαμε αύξηση που ανέτρεψε την καθοδική πορεία του αγροτικού εισοδήματος των τελευταίων ετών του ΠΑ.ΣΟ.Κ. και είναι κόντρα στην αρνητική τάση του μέσου όρου της Ευρωπαϊκής Ένωσης.
      Τουλάχιστον διδαχθείτε από τα λάθη και τις παραλείψεις σας, που σας καθιστούν αναξιόπιστους κινδυνολογούντες. 
      (Χειροκροτήματα από την πτέρυγα της Νέας Δημοκρατίας)
      Σε σχέση με τις εξαγωγές, λέτε «ανταγωνιστικότητα», «πεινάει ο αγρότης», «δεν έχουν μέλλον τα προϊόντα». Για δέστε τα στοιχεία των ημερών μας. Έναντι σταθερής καθόδου, μειώσεως των αγροτικών εξαγωγών τα χρόνια του ΠΑ.ΣΟ.Κ., την πρώτη χρονιά, τη δική μας, το 2005, έχουμε αύξηση κατά 24% των εξαγωγών των αγροτικών προϊόντων, που συνεχίστηκε με μεγαλύτερη αύξηση κατά 29% το πρώτο οκτάμηνο του 2006, σύμφωνα με στοιχεία της Ε.Σ.Υ.Ε..
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Αυτή είναι η ανατροπή του κλίματος για τον αγροτικό τομέα με την Κυβέρνηση της Νέας Δημοκρατίας του Κωνσταντίνου Καραμανλή.
      Και βέβαια, πάμε στην ανταγωνιστικότητα. Προωθούμε δεκατρείς μελέτες, μία σε κάθε περιφέρεια. 
      (Διαμαρτυρίες από την πτέρυγα του ΠΑ.ΣΟ.Κ.)
      ΑΘΑΝΑΣΙΑ ΜΕΡΕΝΤΙΤΗ: Πότε θα τις προωθήσετε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εκτιμήστε αυτό που ποτέ δεν τολμήσατε να κάνετε, τις δυνατότητες αναδιάρθρωσης καλλιεργειών, βελτίωση της ζωικής παραγωγής με μείωση του κόστους παραγωγής, με προστασία του περιβάλλοντος και με εξασφάλιση παραγωγής ποιοτικών προϊόντων βιολογικών, ονομασίας προέλευσης, γεωγραφικών ενδείξεων, ώστε να είμαστε ανταγωνιστικοί στο νέο διεθνές περιβάλλον που διαμορφώνεται.
      Θέλω να σας πω και κάτι άλλο. Μην επαίρεστε για τη διαχείρισή σας. Μας έχουν καταλογιστεί ποσά 760.000.000 ευρώ, κύριοι συνάδελφοι, για λάθη, παραλείψεις, κακοδιοίκηση, κακοδιαχείριση επί ημερών σας, πολλά από τα οποία μας κοινοποιήθηκαν τελευταία και το διαστρεβλώσατε. Μας έπεσε η καμπάνα 240.000.000 ευρώ πριν από λίγες μέρες για την περίοδο 1998-2003 εκ των οποίων τα 165.000.000 ευρώ είναι για το λάδι γιατί δεν είχατε μητρώο, γιατί δεχόσασταν τα πανωγραψίματα.
      ΑΘΑΝΑΣΙΟΣ ΜΠΟΥΡΑΣ: Δεν το θυμούνται!
      ΠΡΟΕΔΡΕΥΩΝ (Ιωάννης Τραγάκης): Παρακαλώ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πρόστιμο 165.000.000 ευρώ για τις μέρες σας επειδή δεν εξασφαλίσατε στοιχειώδεις κανόνες διαφάνειας και τήρηση των κανονισμών. 
      (Χειροκροτήματα από την πτέρυγα της Νέας Δημοκρατίας)
      Πληρώνει ο ελληνικός λαός τα πρόστιμα από τα λάθη, τις παραλείψεις και την κομματική διαχείριση την οποία είχατε επιδείξει τα χρόνια τα δικά σας.
      Γι’ αυτόν το λόγο η δική μας διαχείριση των ατομικών δικαιωμάτων αποκλείει όσους έχουν συγκρουόμενα αγροτεμάχια, όπως αυτό που κάνατε εσείς, που δίνατε σε αναξιόπιστους, που δεν δικαιούντο. Γι’ αυτό λέτε τώρα να δώσουμε χωρίς ελέγχους τις επιδοτήσεις. Έτσι κάνατε στο παρελθόν. Έπαιρναν επιδοτήσεις κι αυτοί που είχαν διπλογραμμένα αγροτεμάχια, που είχαν «τριώροφα» αγροτεμάχια. Γι’ αυτό πληρώνουμε τους καταλογισμούς και τα πρόστιμα.
      Εμείς, λοιπόν, εφαρμόζουμε συνετή, διαφανή διαχείριση. Και φθάσαμε πέρα από τις κινδυνολογούσες προβλέψεις σας στο πολύ θετικό επίπεδο να πληρώσουμε το 95% των αγροτών την 15η μέρα του Δεκεμβρίου, κύριοι συνάδελφοι, που δεν το πιστεύατε, δεν μπορούσατε να το διανοηθείτε. Και η 1η Δεκεμβρίου έχει μπει από δικό σας κανονισμό ως ημερομηνία έναρξης με λήξη τις 30 Ιουνίου του επόμενου χρόνου. 
      Ξεχνάτε τι πληρώνατε εσείς στο παρελθόν; Πληρώνατε στο τέλος της επόμενης χρονιάς. Τα ξέρουν αυτά οι συνάδελφοι της επαρχίας.
      ΕΥΑΓΓΕΛΟΣ ΑΡΓΥΡΗΣ: Αυτό κάνετε…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ξέρετε, κύριε Αργύρη, γιατί σας ενοχλεί και σας τσούζει; Γιατί στο Νομό Ιωαννίνων στον οποίο αναφερθήκατε, είπατε κάτι για 1.000%. Ήσασταν Υφυπουργός. Δεν αμφιβάλω ότι θα κάνατε το καλύτερο για την περιοχή σας. 
      Κύριοι συνάδελφοι, ο κ. Αργύρης στο νομό του έχει μέσο όρο εξαετίας για την καταβολή επιδοτήσεων 445.000 ευρώ. Εμείς, λοιπόν, καταφέραμε να πληρώσουμε την ίδια ημερομηνία φέτος 6.191.000 ευρώ, ποσό αυξημένο κατά 1.291%.
      (Χειροκροτήματα από την πτέρυγα της Νέας Δημοκρατίας)
      Γι’ αυτό σας ενοχλεί, κύριε Αργύρη. Γι’ αυτό δημιουργείτε θέματα. Γιατί καταφέραμε με τους δικούς σας κανονισμούς, με τη δική σας κακή διαχείριση να επιτύχουμε αυτή την πολύ σημαντική επίσπευση της καταβολής των επιδοτήσεων, που αγκαλιάζει η περιφέρεια, αγκαλιάζει ο αγρότης, αγκαλιάζει η ύπαιθρος.
      Είπατε και για περιοδείες. Εγώ είχα την τιμή και τη χαρά να επισκεφθώ από το Νοέμβριο του 2005, δηλαδή σ’ ένα χρόνο και ένα μήνα, στα πλαίσια πενήντα ενός περιοδειών μου τριάντα νομούς της χώρας. Κανένας Υπουργός Γεωργίας στο παρελθόν σ’ ένα χρόνο δεν έχει κάνει πενήντα μία περιοδείες. Δώστε μου, παρακαλώ, τα δικά σας εύσημα, τη δική σας πρακτική, τις δικές σας περιοδείες. Ούτε και σήμερα μπορείτε να πάτε. Πήγατε δειλά-δειλά στα Τρίκαλα και εκεί σας είπαν οι αγρότες ότι με τη Νέα Δημοκρατία πήραν αύξηση επιδοτήσεων στις 15 Δεκεμβρίου κατά 131%, κύριε Αργύρη.
      ΑΘΑΝΑΣΙΑ ΜΕΡΕΝΤΙΤΗ: Έχει και άλλο νομό Τρικάλων η χώρα;
      ΠΡΟΕΔΡΕΥΩΝ (Ιωάννης Τραγάκης): Παρακαλώ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αντίστοιχο θετικό αποτέλεσμα έχουμε και σε άλλες περιοχές της χώρας με τεράστια αύξηση του ποσού των επιδοτήσεων, που καταβάλλονται νωρίτερα από κάθε άλλη χρονιά. Αυτή είναι η πραγματικότητα, κύριε Αργύρη.
      Θέλω να πω ότι για όλα αυτά είχαν ενημερωθεί οι αγρότες. Υπήρχε ομόφωνη στήριξη και συμφωνία του διοικητικού συμβουλίου της ΠΑ.Σ.Ε.ΓΕ.Σ.. Πρώτη φορά το σύνολο του διοικητικού συμβουλίου της ΠΑ.Σ.Ε.ΓΕ.Σ. συμφώνησε με τη διαχείρισή μας. Πήραν όλοι οι Βουλευτές και εσείς, ένα δεκασέλιδο με όλα τα στοιχεία, τις ρυθμίσεις, τις διατάξεις, τις προϋποθέσεις καταβολής των επιδοτήσεων. Ενημερωθήκατε σφαιρικά, το κάνουμε συστηματικά αυτό και έχουμε επιτύχει πρωτόγνωρη συναίνεση σε σχέση με τη διαχείριση των κοινοτικών επιδοτήσεων. 
      Επειδή ακούστηκε κάποια στιγμή σ’ αυτήν την Αίθουσα ότι δεν έχουμε κάνει έργα στα πλαίσια του Γ΄ Κοινοτικού Πλαισίου Στήριξης, εγώ θα καταθέσω στα Πρακτικά ένα περίγραμμα έργων, τα οποία εκτελούνται και θα σας πω να κάνουμε και συγκρίσεις. Την τετραετία 2000 – 2003 εσείς ξεκινήσατε τέσσερα έργα προϋπολογισμού 31.000.000 ευρώ, ενώ στη δική μας τριετία 2004 – 2006 έχουμε προωθήσει τριάντα έξι έργα ύψους 390.000.000 ευρώ και εννιακόσια σαράντα πέντε μικρότερα έργα κόστους 262.000.000 ευρώ. Και όλα αυτά, τα οποία θα καταθέσω στα Πρακτικά είναι τρανή απόδειξη της αναπτυξιακής προσπάθειας που καταβάλλεται από την Κυβέρνηση της Νέας Δημοκρατίας, ώστε να επιτύχουμε βελτίωση της ανταγωνιστικότητας του αγροτικού τομέα.
      Έρχομαι τώρα στον Κρατικό Προϋπολογισμό. Επιτύχαμε, με τη στήριξη του Υπουργείου Οικονομίας -και είμαι ιδιαίτερα ευτυχής γι’ αυτό, αφού αξιολόγησε και το Υπουργείο Εθνικής Οικονομίας την προτεραιότητα που αποδίδει η Κυβέρνηση και ο Κωνσταντίνος Καραμανλής στην ανάπτυξη του αγροτικού τομέα- σημαντική αύξηση στις δαπάνες του τακτικού προϋπολογισμού κατά 31,6% στη δική μας περίοδο έναντι της αντίστοιχης περιόδου της προηγούμενης κυβέρνησης. Έχουμε αύξηση των δαπανών του προγράμματος δημοσίων επενδύσεων κατά 64% τη δική μας περίοδο, έναντι της ισόποσης του παρελθόντος και έχουμε αύξηση της συμμετοχής των δαπανών του δικού μου Υπουργείου Αγροτικής Ανάπτυξης και Τροφίμων από το 1,82% το 2003 -στο σύνολο του Κρατικού Προϋπολογισμού εννοώ- στο 2,26% το 2006 και στο 2,3% το 2007. Έχουμε επιτύχει τόσο σημαντική αύξηση ποσοστιαίας συμμετοχής των δαπανών του Υπουργείου Αγροτικής Ανάπτυξης στο σύνολο των δαπανών του Προϋπολογισμού. Είναι και αυτό μια δυνατότητα να εκτελέσουμε έργα και να εφαρμόσουμε το πρόγραμμά μας κυρίως, όμως, να δώσουμε μια άλλη διάσταση στην αγροτική ανάπτυξη, αντιστρέφοντας την πολύ αρνητική εικόνα, τα λάθη και την υποβάθμιση της υπαίθρου κατά το παρελθόν. 
      Θα ήθελα να σας πω ότι έγινε μία νύξη για το θέμα της φέτας, για το θέμα των κτηνοτρόφων. Για πρώτη φορά, κύριοι συνάδελφοι, αυτή η Κυβέρνηση κάνει ουσιαστικούς ελέγχους στις εισαγωγές. Επιβάλαμε ισοζύγιο το οποίο δεν είχατε διανοηθεί, έστω και αν είσαστε Βουλευτής, κύριε Αργύρη, περιφέρειας κτηνοτροφικής, ισοζύγιο για να ελέγξουμε ποια γάλατα εισάγονται και ποια γάλατα νοθεύονταν, για να αντικρούσουμε το καρτέλ, που είπε πολύ εύστοχα ο κ. Τζουμάκας, ο δικός σας Υπουργός και να έχουμε τη δυνατότητα να βάλουμε νέα τάξη. Διότι αυτή η αταξία η οποία υπήρχε με την ανοχή των κυβερνήσεών σας, οδήγησε σε σημαντική μείωση της τιμής των κτηνοτρόφων στο γάλα. Οδήγησε σε σοβαρά προβλήματα νοθείας της φέτας, την οποία εσείς ξεκινήσατε και εμείς την κατοχυρώσαμε και θα τη διατηρήσουμε εκ των πραγμάτων. Διότι η πρακτική σας των τελευταίων ετών να ενθαρρύνετε τη νοθεία, να μην κάνετε κανένα έλεγχο στις εισαγωγές, να μην επιβάλετε κανένα πρόστιμο σε τυροκομείο που νόθευσε, έστω και αν το ξέρατε οδήγησε στη σημερινή οικτρή κατάσταση.
      Ο Υφυπουργός κ. Κοντός συστηματικά, καθημερινά, επιμελείται του ελέγχου των εισαγωγών. Πρώτη φορά τέτοιες παρτίδες από το εξωτερικό μπλοκάρονται στα σύνορα. Εμείς έχουμε αρμοδιότητα μόνο στον έλεγχο των εισαγωγών από τρίτες χώρες. Ταυτόχρονα, όμως, το Υπουργείο Ανάπτυξης, ο Ε.Φ.Ε.Τ., οι νομαρχιακές αυτοδιοικήσεις, όλοι μαζί προσπαθούμε να αποτρέψουμε την εισαγωγή προϊόντων από τρίτες χώρες χάριν της προστασίας του εισοδήματος των αγροτών του καταναλωτή της δημόσιας υγείας. Και έχουμε φέρει θεαματικά θετικά αποτελέσματα, που είναι πρωτόγνωρα και για τη δική σας διαχείριση.
      Τέλος, θέλω να σας πω ότι καταβάλλεται μεγάλη προσπάθεια να ενισχυθεί ο αγρότης με τεχνογνωσία, με ενημέρωση, με κατάρτιση. Ιδρύουμε τα Τοπικά Κέντρα Αγροτικής Ανάπτυξης  και βρίσκεται στην τελευταία φάση η διαδικασία προσλήψεων μέσω του Α.Σ.Ε.Π., ώστε να προωθήσουμε τον εγκεκριμένο, το διαπιστευμένο γεωργικό σύμβουλο. Είναι κάποιες χιλιάδες οι αιτούντες γεωργικοί σύμβουλοι, ώστε να ενισχύονται και με κοινοτική χρηματοδότηση. 
      Υπάρχουν σε εξέλιξη προγράμματα για νέες καλλιέργειες βιολογική γεωργία, ποιοτική γεωργία, προϊόντα ονομασίας προέλευσης. Προωθούμε και αξιοποιούμε κάθε δυνατότητα σε ξένες αγορές για να εξακολουθήσουμε το πολύ θετικό αποτέλεσμα της επίσπευσης των επιδοτήσεων, της επίσπευσης των αποζημιώσεων που παλιά δίνονταν σε τέσσερα χρόνια και τώρα δίνονται σε δυόμισι και μιλάω για τα ΠΣΕΑ. Υπάρχουν 300.000 δηλώσεις και ο ΕΛΓΑ δεσμεύεται ότι θα καταβάλει τις αποζημιώσεις εντός τριμήνου από τη συγκομιδή, έστω και αν δεν περιλαμβάνονται στον κανονισμό. Και μας κατηγορείτε, γιατί καλύπτουμε ζημιές –αυτό έγινε σε κάποιους νομούς της Μακεδονίας- γιατί βάζαμε ζημιές εκτός κανονισμού. Να πάτε να τα πείτε στους αγρότες αυτά, κύριοι συνάδελφοι, ότι δε θέλετε να καλύψουμε τις ζημιές, αν υπερβαίνουμε τον κανονισμό.
      Αυτά, κύριοι συνάδελφοι. Εγώ θα καταθέσω στα Πρακτικά τα πλήρη στοιχεία και κυρίως τις αντιφατικές σας δηλώσεις και ως προς την καταβολή των επιδοτήσεων και ως προς το αγροτικό εισόδημα, για να μάθει η κοινή γνώμη των ανικανότητά σας. 
      Ευχαριστώ.
      (Στο σημείο αυτό, ο Υπουργός Αγροτικής Ανάπτυξης και Τροφίμων κ. Ευάγγελος Μπασιάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη Συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων σαράντα έξι μαθητές και μαθήτριες και ένας συνοδός-καθηγητής του 2ου Λυκείου Θεσσαλονίκης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο κύριος Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Ακούγοντας προηγουμένως τον Υπουργό Αγροτικής Ανάπτυξης, διαπίστωσα ότι ζει την εικονική πραγματικότητα του Υπουργείου της οδού Αχαρνών. Μίλησε ως διευθυντής επιδοτήσεων και όχι ως Υπουργός Αγροτικής Ανάπτυξης.
      (Χειροκροτήματα από την πτέρυγα του ΠΑ.ΣΟ.Κ.)
      Κύριοι της Νέας Δημοκρατίας, ο προεκλογικός λαϊκισμός σας: «όλα τα λεφτά, όλα τα κιλά» θα σας κυνηγάει εσαεί ως ερινύς. Και αυτό, γιατί;  Ποιες ήταν οι τιμές των αγροτικών προϊόντων; Για του λόγου του αληθές, κύριε Υπουργέ Αγροτικής Ανάπτυξης, το 2003 πόσο ήταν το κιλό το σιτάρι; Ήταν πενήντα πέντε δραχμές; Πόσο ήταν το 2006; Ήταν τριάντα πέντε δραχμές. Αυτή ήταν η εξασφάλιση του εισοδήματος των αγροτών. 
      Τα καπνά Βιρτζίνια πωλούνταν το 2003 1,2 ευρώ, ενώ το 2006 πουλήθηκαν 0,30 λεπτά. Αυτές είναι οι τιμές των αγροτικών προϊόντων. Στα ζαχαρότευτλα, σταφύλια, κλπ. είχαμε ραγδαία μείωση των τιμών των προϊόντων. Αυτή ήταν η αγροτική πολιτική, έτσι διασφαλίσατε το εισόδημα των αγροτών! 
      Και άκουσα τον Υπουργό Αγροτικής Ανάπτυξης να διατρανώνει από αυτό το Βήμα το ότι περιόδευσε τριάντα ένα νομούς της περιφέρειας. Σίγουρα πήγε σε αυτές τις περιοδείες, όχι να διαβουλευτεί με τους αγρότες, αλλά για κοινωνικές εκδηλώσεις. Επισκεφθήκατε μετά από ένα χρόνο –και επιστρατεύσατε τον Ο.Η.Ε. για να μπορέσετε να τα βρείτε με τα συνεταιριστικά σας στελέχη στη Λάρισα-  όχι τους αγρότες, τα συνεταιριστικά στελέχη, γιατί άλλα είχατε υποσχεθεί προεκλογικά και άλλα κάνετε μετεκλογικά. Σας παραπέμπω στις απόψεις, που κατά καιρούς έχει εκφράσει το συνεταιριστικό σας στέλεχος ο κ. Κοκκινούλης. Αυτές τις περιοδείες κάνατε, αυτή τη διαβούλευση κάνατε, κύριοι της Νέας Δημοκρατίας, με τους αγρότες. 
      Όμως, αφού τόσο καλά περνούν οι αγρότες, αφού τόσα καλά κάνατε για την ύπαιθρο, δεν ακούσαμε από τον Υπουργό Αγροτικής Ανάπτυξης να μας πει τι έγιναν οι υποδομές, τι έγινε η προοπτική όσον αφορά και στα έργα υποδομής, στα αρδευτικά έργα και στις αναδιαρθρώσεις των αγροτικών καλλιεργειών. 
      Για τρίτη χρονιά οι αγρότες ζουν κάτω από ένα καθεστώς ανασφάλειας, αβεβαιότητας, μειώνεται καθημερινά το αγροτικό τους εισόδημα και ακόμη περιμένουν την υπόσχεση του κ. Καραμανλή για μείωση του Φ.Π.Α. των αγροτικών μηχανημάτων από το 18% στο 8%. 
      Οι καπνοπαραγωγοί και της Αιτωλοακαρνανίας και όλης της Ελλάδας νοιώθουν την αδιαφορία, την εγκατάλειψη της Κυβέρνησης της Νέας Δημοκρατίας. Η περιφέρεια στο σύνολό της μαραζώνει. Εκεί που μέχρι εχθές, κύριοι της Νέας Δημοκρατίας, είχαμε τα εργοτάξια  και έσφυζαν από ζωή, σήμερα διαπιστώνουμε με μεγάλη μας λύπη να έχουν καταντήσει «νεκροταφεία μηχανημάτων». 
      	Αυτή η προεκλογική δέσμευση του κ. Καραμανλή «ήλθε η ώρα της περιφέρειας» σήμερα μοιάζει για την ύπαιθρο ως απειλή. Αυτή είναι η πολιτική σας! 
      Κυρίες και κύριοι της Νέας Δημοκρατίας, τρία χρόνια διακυβέρνηση της Νέας Δημοκρατίας, τρεις προϋπολογισμοί.
       Ο προϋπολογισμός του 2005 ήταν η προϋπολογισμός της διαβόητης απογραφής. Ο προϋπολογισμός του 2006 ήταν ο προϋπολογισμός της περιβόητης επιτήρησης που μας βάλατε. Ο Προϋπολογισμός του 2007 είναι ο Προϋπολογισμός της αναθεώρησης του Α.Ε.Π. κατά 25%. Θέλετε, σώνει και καλά, εν μία νυκτί να μας κάνετε πλούσιους κατά 25%. 
      Αυτοί οι τρεις προϋπολογισμοί -γιατί κανείς από αυτούς δεν στοχεύει ως προϋπολογισμός στα προβλήματα του λαού και της χώρας- είχαν στόχο μόνο να λύσουν ή να αντιμετωπίσουν τις λανθασμένες πολιτικές επιλογές της Κυβέρνησης της Νέας Δημοκρατίας. 
      Με τους προϋπολογισμούς αυτούς σήμερα οι εργαζόμενοι ζουν την πιο σκληρή, την πιο ανάλγητη αντιλαϊκή πολιτική. Έχουμε αυξήσεις κάτω από τον πληθωρισμό. Έχουμε μείωση των πραγματικών εισοδημάτων. Έχουμε φοροεπιδρομή και φοροαφαίμαξη μισθωτών, συνταξιούχων, αγροτών, μικρομεσαίων. Έχουμε διεύρυνση των κοινωνικών ανισοτήτων με συρρίκνωση των κοινωνικών δαπανών, όπως είναι η παιδεία, η υγεία, η πρόνοια, η κοινωνική ασφάλιση. Το 5% για την παιδεία παραμένει περίτρανο δείγμα αναξιοπιστίας του κ. Καραμανλή και της Κυβέρνησης της Νέας Δημοκρατίας.
       Άκουσα προηγουμένως τον Υπουργό Υγείας, κ. Αβραμόπουλο, που είπε ότι προχωράει το Νοσοκομείο του Αγρινίου. Προφανώς αγνοεί ότι βρίσκεται στο σημείο που το παραλάβατε το Μάρτιο του 2004. Έτσι είναι και η αντιμετώπιση τόσων άλλων προβλημάτων. 
      Κύριοι της Νέας Δημοκρατίας, η μάσκα της μεταρρυθμιστικής Κυβέρνησης έπεσε. Δυστυχώς! Οι δήθεν μεταρρυθμίσεις κατέληξαν σε ξεπούλημα της δημόσιας περιουσίας και μάλιστα με σκανδαλώδη τρόπο. Η εξαγορά της «FINASBANK», της «ΓΕΡΜΑΝΟΣ Α.Ε.» της «Π & Κ Χρηματιστηριακή», η πώληση της Εμπορικής, το ξεπούλημα του Ο.Τ.Ε. επιβεβαιώνουν ότι το εκκρεμές «Κυβέρνηση – Νέα Δημοκρατία» βρίσκεται στο πιο ακραίο νεοφιλελεύθερο σημείο. Δεν έχει τίποτα να ζηλέψει από την πολιτική Μητσοτάκη τα έτη 1990-1993. Εξάλλου ο κ. Αλογοσκούφης, ως Πρόεδρος του Συμβουλίου Οικονομικών Εμπειρογνωμόνων, ήταν ο «αρχιτέκτονας», ο «ιθύνων νους» αυτής της πολιτικής. 
      Και ως προς την παραίνεση που μας κάνετε να υπάρξει συναίνεση και επιζητείτε συναίνεση, θα θέλαμε να σας παραπέμψουμε και να σας προτρέψουμε και να σας παροτρύνουμε να πείσετε τα κομματικά και συνδικαλιστικά σας στελέχη, να πείσετε τους Βουλευτές και τα κυβερνητικά σας στελέχη, να πείσετε τον κ. Σουφλιά, γιατί το ΠΑ.ΣΟ.Κ., οι εργαζόμενοι, ο λαός δεν θα γίνουν συνένοχοι στο έγκλημα της εκποίησης του Ο.Τ.Ε.. 
      Κύριοι της Νέας Δημοκρατίας, είσαστε η Κυβέρνηση των φόρων, της ακρίβειας, της αισχροκέρδειας, της φοροδιαφυγής, του λαθρεμπορίου, της έξαρσης του οικονομικού εγκλήματος και αυτό γιατί προβλέπεται 3,2 δις αύξηση των φόρων για το 2007. 
      Επιβάλατε μέσα σε μία τριετία 8,5 δις ευρώ πρόσθετους φόρους στους μισθωτούς, συνταξιούχους και μικρομεσαίους, όταν την ίδια στιγμή ελαφρύνατε τους «έχοντες και κατέχοντες» με μείωση κατά δέκα μονάδες των συντελεστών φορολογίας στις μεγάλες επιχειρήσεις, όταν χαρίζετε ένα δισεκατομμύριο από τη μείωση της φορολογίας στα διανεμόμενα κέρδη, όταν επιβαρύνατε τα φυσικά πρόσωπα με δύο δισεκατομμύρια πρόσθετους φόρους, όταν την ίδια χρονική περίοδο ελαφρύνατε κατά εκατό εκατομμύρια τα νομικά πρόσωπα, τις μεγάλες επιχειρήσεις. 
      Τελειώνω λέγοντας ότι είχατε προεκλογικά δεσμευτεί πως θα προχωρήσετε σ’ ένα «νοικοκύρεμα» του κράτους και το «νοικοκύρεμα» του κράτους με περιορισμό των 10.000.000.000 ευρώ, περιορισμό της σπατάλης έγινε αύξηση του δημόσιου χρέους κατά 43.000.000.000 μέσα στην τριετία. Αυτό ήταν το «νοικοκύρεμά» σας…
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώσατε.
      ΑΝΔΡΕΑΣ ΜΑΚΡΥΠΙΔΗΣ: … που σημαίνει ότι επιβαρύνατε επιπρόσθετα τον κάθε Έλληνα και την κάθε Ελληνίδα με 5.000 ευρώ ετησίως.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, ευχαριστούμε.
      ΑΝΔΡΕΑΣ ΜΑΚΡΥΠΙΔΗΣ: Τελειώνω.
      ΠΡΟΕΔΡΕΥΩΝ (Ιωάννης Τραγάκης): Τρεις φορές τελειώσατε! Διακόσιοι εγγεγραμμένοι είναι. Σεβαστείτε τους.
      ΑΝΔΡΕΑΣ ΜΑΚΡΥΠΙΔΗΣ: Οι πολίτες που καλούνται να «πληρώσουν το μάρμαρο» αυτού του Προϋπολογισμού πολύ σύντομα θα κληθούν να αποπληρώσουν τους εκφραστές αυτής της πολιτικής με το ανάλογο τίμημα στις επικείμενες εθνικές εκλογές.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ο συνάδελφος κ. Τσιάρας έχει το λόγο.
      Θα ήθελα να παρακαλέσω ξεκινώντας από σας, κύριε Τσιάρα, να είμαστε συνεπείς στο χρόνο μας. Είναι εγγεγραμμένοι εκατόν ενενήντα επτά Βουλευτές για την ακρίβεια, διακόσιοι παρά τρεις.
      Ορίστε, κύριε Τσιάρα, έχετε το λόγο.
      ΚΩΝΣΤΑΝΤΙΝΟΣ ΤΣΙΑΡΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, με πολύ μεγάλη προσοχή, προσπαθώ αυτές τις δύο ημέρες να ακούσω τις θέσεις και τις απόψεις που διατυπώνονται σχετικά με τη συζήτηση της κατάθεσης και της ψήφισης του Προϋπολογισμού του 2007. Δεν μίλησαν πολλοί συνάδελφοι μέχρι τώρα, αλλά σας δηλώνω ότι είμαι απογοητευμένος γιατί, τουλάχιστον από την πλευρά της Αξιωματικής Αντιπολίτευσης, δεν γίνεται καμία σοβαρή προσπάθεια προσέγγισης του Προϋπολογισμού, όπως θα έπρεπε να γίνει. 
      Εσείς μιλάτε, κύριε Μακρυπίδη, για εικονική πραγματικότητα; Ξέρετε τι έχει καταστήσει το ΠΑ.ΣΟ.Κ. ως εικονική πραγματικότητα για την Ελλάδα όλα αυτά τα χρόνια; Αριθμοί, δεδομένα, χωρίς να ανταποκρίνονται πουθενά, σε καμία αλήθεια, σε καμία δομή του ελληνικού κράτους, σε καμία πραγματικότητα την οποία ζουν οι Έλληνες πολίτες. Γιατί θέλετε κάθε φορά να λέτε νούμερα και αριθμούς, που ξέρουμε πάρα πολύ καλά ότι δεν έχουν καμία σχέση με την πραγματικότητα; 
      Ο καθένας, βέβαια, από μας έχει το δικαίωμα να βλέπει τη γενικότερη κοινωνική και οικονομική κατάσταση της χώρας μας είτε από την πλευρά του μισογεμάτου ποτηριού είτε από την πλευρά του μισοάδειου ή ως ίσως και του εντελώς άδειου, όπως κατά παράδοση συνηθίζουν κάθε φορά οι συνάδελφοι της Αξιωματικής Αντιπολίτευσης.
      Κανένας όμως, κυρίες και κύριοι συνάδελφοι, δεν μπορεί να αμφισβητήσει ότι η στάθμη, η όποια στάθμη αυτού του ποτηριού ανέβηκε επί των ημερών της διακυβέρνησης της χώρας από τη Νέα Δημοκρατία και μάλιστα εμφανώς. Δεν το λέω εγώ αυτό, δεν το λέει ο κ. Υπουργός, νομίζω ότι το απεικονίζουν οι επίσημοι και αδιάψευστοι αριθμοί. 
      Κανένας δεν μπορεί να αμφισβητήσει την εξυγίανση των δημόσιων οικονομικών μας όταν το δημοσιονομικό έλλειμμα από το 7,8% το 2004 μειώθηκε στο 2,6% το 2006. Κανένας δεν μπορεί να αμφισβητήσει την αύξηση του κατά κεφαλήν Α.Ε.Π. σε μονάδες σταθερής αγοραστικής δύναμης από το 75,3% του μέσου όρου το 2004 στο 77,2% σήμερα. Κανένας δεν μπορεί να αμφισβητήσει τη μείωση της ανεργίας από το 11,3% το πρώτο τρίμηνο του 2004 στο 8,8% στο δεύτερο τρίμηνο του 2006. Επίσης την αύξηση των συνολικών επενδύσεων όλοι τη γνωρίζουν. Είναι αύξηση κατά 10,4% στο πρώτο εξάμηνο του 2006 έναντι του αντίστοιχου περσινού, αλλά και των άμεσων ξένων επενδύσεων κατά 305,6%. 
      Ένας γνωστός οίκος, το «Institute for Management and Development» έχει καταδείξει ότι η βελτίωση της ανταγωνιστικότητάς μας, έχει βελτιώσει κατά οκτώ θέσεις την παγκόσμια κατάταξή μας. 
      Επαναλαμβάνω ότι αυτά δεν τα ισχυρίζεται ο αρμόδιος Υπουργός Οικονομικών. Τα ισχυρίζεται η Ευρωπαϊκή Στατιστική Υπηρεσία. Δεν είναι δικοί μας αριθμοί, για να τα πούμε τα πράγματα με το όνομά τους. Δεν είναι αυτό που συνήθως κάνουμε στην πολιτική, δηλαδή η κάθε παράταξη να χρησιμοποιεί τα δικά της νούμερα, εμφανίζοντας μία πραγματικότητα, όπως κάθε φορά τη βολεύει. 
      Μετά, βέβαια, απ’ όλα αυτά θα διερωτηθεί ο μέσος Έλληνας πολίτης που πιθανά μας ακούει: Τελικά έχουν ικανοποιηθεί όλοι οι οικονομικοί μας στόχοι; Βεβαιότατα όχι, κυρίες και κύριοι συνάδέλφοι, και αυτό το γνωρίζουμε καλύτερα από τον καθένα. Το γνωρίζουν οι κύριοι Υπουργοί των Οικονομικών, οι οποίοι κάθε φορά προσπαθούν μ’ έναν πολύ συγκεκριμένο τρόπο να προσεγγίσουν τη λύση του προβλήματος.
      Χθες, την πρώτη μέρα της συζήτησης, έγινε πάρα πολύς λόγος για το Α.Ε.Π. και το ρυθμό ανάπτυξης. Σημαίνει άραγε κάτι από μόνη της η αύξηση του Α.Ε.Π. ή ο αυξημένος ρυθμός ανάπτυξης; 
      Γιατί κάθε φορά ερχόμαστε να αντιπαρατεθούμε ότι εσείς επί ΠΑ.ΣΟ.Κ. είχατε υψηλό ρυθμό ανάπτυξης, εμείς σήμερα ως Νέα Δημοκρατία εξακολουθούμε να διατηρούμε τον ίδιο υψηλό ρυθμό ανάπτυξης. Σημαίνει άραγε κάτι αυτό; Ο ρυθμός ανάπτυξης είναι οπωσδήποτε ένας σημαντικός δείκτης της οικονομικής ανάπτυξης. Στην πραγματικότητα όμως αδυνατεί να καταγράψει με επαρκή τρόπο το κοινωνικό περιεχόμενο αυτής της ανάπτυξης. Γιατί μπορεί το Α.Ε.Π. να αυξάνεται από τη μια πλευρά αλλά αυτή η αύξηση είναι πολύ πιθανό να προέρχεται από την αύξηση των εισοδημάτων των ανωτέρων εισοδηματικών τάξεων –το γνωρίζουμε πάρα πολύ καλά αυτό- και όχι από την αύξηση των εισοδημάτων του μικρομεσαίου, του συνταξιούχου, που είναι δυνατόν ακόμα και να μειώνεται. Βέβαια αυτό γινόταν επί των ημερών σας και το ξέρετε πάρα πολύ καλά. 
      Βεβαίως δεν χρειάζεται να είναι κάποιος οικονομικός επιστήμονας για να τα κατανοήσει όλα αυτά. Τα αντιλαμβάνονται πάρα πολύ καλά οι μισθοσυντήρητοι, οι επαγγελματίες, οι συνταξιούχοι, οι οικονομικά αδύνατοι. Αυτήν την αναμφισβήτητη οικονομική μας όμως πρόοδο δεν την έχουν ακόμη νιώσει πολλοί συμπολίτες μας να περνάει στις τσέπες τους  και στα νοικοκυριά τους. Το γνωρίζω πάρα πολύ  καλά, κυρίες και κύριοι συνάδελφοι, όταν γίνομαι δέκτης πολλών απόψεων από τους συμπολίτες μου στην Καρδίτσα. Βεβαίως όλοι τους κατανοούν την απόλυτη προτεραιότητα της Κυβέρνησης -αυτή που αδυνατεί να καταλάβει το ΠΑ.ΣΟ.Κ.- για την εξυγίανση των δημόσιων οικονομικών μας. Όμως η αγωνία τους είναι εμφανής. 
      Όλα αυτά βεβαίως τα γνωρίζει πάρα πολύ  καλά η Κυβέρνηση, κυρίες και κύριοι συνάδελφοι. Γι’ αυτό το λόγο ακολουθεί μια πολιτική που από την μια πλευρά δίνει έμφαση στην αποκατάσταση της δημοσιονομικής ισορροπίας ώστε να εξασφαλιστεί ένα σταθερό μακροοικονομικό περιβάλλον οικονομικής ανάπτυξης και από την άλλη επιδιώκει με σειρά συγκεκριμένων μέτρων την διασφάλιση της κοινωνικής συνοχής και της αλληλεγγύης μέσω της διάχυσης του προϊόντος της αναπτυξιακής διαδικασίας σ’ όλη την κοινωνία. Γιατί είναι γνωστό ότι η οικονομική ανάπτυξη και η κοινωνική συνοχή είναι όπως τα σκέλη μιας ψαλίδας. Το ένα σκέλος δεν μπορεί να έχει λειτουργική αξία χωρίς την ύπαρξη του άλλου. Δεν μπορεί να υπάρξει, κυρίες και κύριοι συνάδελφοι, κοινωνική πολιτική χωρίς δυνατή οικονομία αλλά και δυνατή οικονομία χωρίς κοινωνική συνοχή και δικαιοσύνη. 
      Επιτρέψτε μου να επιμείνω στην αναφορά των μέτρων της κοινωνικής πολιτικής που έλαβε και λαμβάνει η Κυβέρνησή μας γιατί πιστεύω  ότι η κοινωνική δικαιοσύνη, ως υπέρτατη αρχή, πρέπει να διακατέχεται ουσιαστικά από μια συγκεκριμένη προσέγγιση και μέσα από μια συγκεκριμένη πρακτική όλων των κυβερνητικών επιλογών. Κεντρική προτεραιότητα της μεταρρυθμιστικής μας προσπάθειας αποτελεί η αύξηση της συμμετοχής στην αγορά εργασίας και της απασχόλησης μέσω της δημιουργίας σταθερών και βιώσιμων θέσεων εργασίας. Ο Ο.Α.Ε.Δ. ξέρετε ότι έχει πάρα πολλά προγράμματα τα οποία αναπτύσσονται, σχεδιάζονται και εφαρμόζονται για την προώθηση των ανέργων, για την στήριξη της γυναικείας και νεανικής επιχειρηματικότητας, των πολυμελών οικογενειών, των μικρομεσαίων επιχειρήσεων. Θετικά και ουσιαστικά αποτελέσματα -σας το είπα και το επαναλαμβάνω- έχουν καταγραφεί: μείωση της ανεργίας στο 8,8% από το 11,3% που ήταν νωρίτερα. 
      Σε ό,τι αφορά βέβαια στην εισοδηματική στήριξη των ανέργων η Κυβέρνηση προωθεί νομοθετικές διατάξεις με τις οποίες προβλέπονται πολλά και συγκεκριμένα θέματα. Χαρακτηριστικά θα σας αναφέρω την σημαντική και γενναία αύξηση του επιδόματος ανεργίας. 
      Με τον φετινό Προϋπολογισμό, κυρίες και κύριοι συνάδελφοι, υλοποιείται επίσης και η δέσμευση για την αύξηση της κατώτερης βασικής σύνταξης του Ο.Γ.Α. και το Ε.Κ.Α.Σ.. Εγώ και αρκετοί συνάδελφοι προερχόμαστε από περιοχές με πολύ μεγάλο αγροτικό πληθυσμό. Γνωρίζουμε ότι από την 1/1/2007 οι συντάξεις του Ο.Γ.Α. θα αυξηθούν κατά 50 ευρώ το μήνα και το Ε.Κ.Α.Σ. κατά 35 ευρώ. Με την χορήγηση ισόποσων αυξήσεων από την 1/1/2008 οι κατώτερες συντάξεις του Ο.Γ.Α. θα διαμορφωθούν στα 330 ευρώ, ενώ το Ε.Κ.Α.Σ. στα 230 ευρώ. Βεβαίως τα παραπάνω είναι εντελώς ενδεικτικά και πρέπει κανείς να τα βλέπει ως ένα κομμάτι μιας σημαντικής και ολοκληρωμένης προσπάθειας που γίνεται. 
      Επέμεινα να αναφέρω κάποια μέτρα κοινωνικής πολιτικής θέλοντας να δείξω την ιδιαίτερη ευαισθησία της Κυβέρνησης για τα θέματα αυτά. Οφείλουμε όμως να ομολογήσουμε  κάτι. Η παγκοσμιοποίηση σήμερα -και αυτή είναι διαπίστωση, κύριοι συνάδελφοι, του ΠΑ.ΣΟ.Κ.- ο αμείλικτος ασιατικός ανταγωνισμός, η κούρσα των οικονομικά προηγμένων χωρών πλήττουν καίρια το περιεχόμενο της παγκόσμιας κοινωνικής πολιτικής και κοινωνικής δικαιοσύνης όπως και της κοινωνικής συνοχής σε κάθε ευρωπαϊκή χώρα. Είναι μια πραγματικότητα την οποία οφείλουμε να δεχθούμε. Αν δεν ξεκινήσουμε από κάτι, δεν πρόκειται να γίνει τίποτα διαφορετικά. 
      Θα κλείσω λέγοντας ότι πέρυσι είχα διατυπώσει την άποψη πως με κατάλληλους χειρισμούς μέσα από προοδευτικές αλλαγές και μεταρρυθμίσεις αλλά και την ταυτόχρονη καταδίκη και αποδυνάμωση των κακών συμπεριφορών και πρακτικών του παρελθόντος μπορούμε να επιτύχουμε τους στόχους μας. 
      Σήμερα με την ευκαιρία της κατάθεσης και της ψήφισης του Προϋπολογισμού του 2007 εκφράζω την απόλυτη ικανοποίησή μου για τα αποτελέσματα αυτής της προσπάθειας, αφού φαίνεται να ικανοποιούμε και το Σύμφωνο Σταθερότητας και Ανάπτυξης της Ευρωπαϊκής Ένωσης, αλλά και να μπαίνουν σε τροχιά υλοποίησης οι προγραμματισμένες μεταρρυθμιστικές προσπάθειες που θα πάνε την Ελλάδα μπροστά, δημιουργώντας τις προϋποθέσεις μίας πραγματικής οικονομικής ευημερίας.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ο Υφυπουργός Οικονομίας και Οικονομικών κ. Δούκας έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αγαπητοί συνάδελφοι, άκουσα προσεκτικά τους ομιλητές και της Συμπολίτευσης και της Αντιπολίτευσης και το πρώτο συμπέρασμα που βγάζω, είναι πως όλοι μας πιστεύουμε πως η πατρίδα μας δεν βρίσκεται στη θέση που της αξίζει, πως οι Έλληνες δεν ζουν όσο καλά θα μπορούσαν να ζουν, πως στα παιδιά μας αξίζει ένα καλύτερο αύριο και πως δεν μας αξίζει η μιζέρια. Εάν όλοι πιστεύουμε ότι μας αξίζει κάτι καλύτερο, πως μπορούμε πολύ καλύτερα, τότε όλοι πρέπει να πιστεύουμε ότι τα πράγματα πρέπει να αλλάξουν δραστικά. 
      Και όμως, κύριοι συνάδελφοι από την Αντιπολίτευση, τι μας προτείνατε; Απλά ότι δεν σας αρέσει τίποτε απ’ ό,τι κάνουμε εμείς. Μία γενικόλογη άρνηση. 
      Όσον αφορά νέες ιδέες, κύριοι συνάδελφοι από το ΠΑ.ΣΟ.Κ., που φιλοδοξείτε να ξανακυβερνήσετε, τίποτε. «Νεκροταφείο ιδεών και προτάσεων». Ούτε παράγετε ιδέες για το αύριο ούτε αφήνετε και εμάς να κάνουμε αυτά τα οποία πρέπει να κάνουμε. 
      Υπερασπίζεστε τα κατεστημένα. Για παράδειγμα, για τον Ο.Τ.Ε. τι κάνετε; Στείλατε μία γενική απειλή προς κάθε πιθανό ενδιαφερόμενο επενδυτή ότι θα ακυρώσετε οποιαδήποτε συμφωνία και αν υπογράψουμε εμείς, ότι θα τις αναστρέψετε αυτές τις συμφωνίες. Ξανάγινε πουθενά στον κόσμο τέτοιο πράγμα; Είναι σύγχρονη επιλογή αυτή; Η χώρα διψάει για επενδύσεις και εσείς τι κάνετε; Απειλείτε τους επενδυτές ότι κρατάτε το δικαίωμα να τους διώξετε, εάν αυτό επιτάσσει το κομματικό σας όφελος.
      Είπε πονηρά χθες ο κ. Ευθυμίου πως το ΠΑ.ΣΟ.Κ. τώρα –τώρα, όχι τότε- είναι μία χαρά: «Μάθαμε από τα λάθη και τις αποτυχίες μας», είπε και έσπευσε να δώσει και στον εαυτό του και στο κόμμα σας συγχωροχάρτι.
      Από ποια λάθη και από ποιες αποτυχίες διδάχθηκε το ΠΑ.ΣΟ.Κ., αγαπητοί συνάδελφοι; Ας πούμε από τη διαχείριση των δημόσιων έργων, από τις υπερβάσεις στα δημόσια και τα Ολυμπιακά έργα, που κόστισαν εκατοντάδες εκατομμύρια παραπάνω απ’ ότι θα έπρεπε να κοστίσουν, πέρα από τις κακοτεχνίες και τις καθυστερήσεις; 
      Να σας θυμίσω τι έλεγαν οι ελεγκτές της Ευρωπαϊκής Ένωσης για τα δημόσια έργα επί ΠΑ.ΣΟ.Κ.; Έλεγαν: «Έγιναν έργα χωρίς σωστές μελέτες, αναθέσεις χωρίς σωστούς διαγωνισμούς, συνεχείς τροποποιήσεις των συμβάσεων και του φυσικού αντικειμένου των έργων». Έλεγαν για «παραβιάσεις της αρχής της διαφάνειας και της χρηστής δημοσιονομικής διαχείρισης των κοινοτικών ταμείων» κ.λπ.. Είναι αυτά λάθη που παραδέχεστε; Πείτε το μας να το ξέρουμε και εμείς. Δεν νομίζω, όμως, ότι είναι έτσι, γιατί δεν δέχεστε καν κριτική.
      Και επειδή ο εισηγητής του ΠΑ.ΣΟ.Κ. διερωτήθηκε για ποιες σπατάλες τους κατηγορούσε τότε η Νέα Δημοκρατία, να σας θυμίσω μερικές. Τα έχουμε πει για τα Ολυμπιακά έργα αρκετές φορές, απλώς σας υπενθυμίζω κάποιες διαρροές εκατομμυρίων ευρώ. 
      Ολυμπιακό Κέντρο Τένις, από 18.000.000 ευρώ στο δικό σας προϋπολογισμό, έφτασε στα 47.000.000 ευρώ, Ολυμπιακό Στάδιο Πάτρας, από 10.000.000 ευρώ στα 45.000.000 ευρώ, Κέντρο Κωπηλασίας στο Σχοινιά, από τα 53.000.000 ευρώ στα 76.000.000 ευρώ, Το Γυμναστήριο στο Γαλάτσι, από τα 20.000.000 ευρώ στα 60.000.000 ευρώ, το Ολυμπιακό Κέντρο Υγρού Στίβου, από τα 6.000.000 ευρώ στα 22.000.000 ευρώ, το Κέντρο Κανό και Σλάλομ από τα 9.000.000 ευρώ στο δικό σας προϋπολογισμό στα 37.000.000 ευρώ.
      Το δε 2003 το Ευρωπαϊκό Ελεγκτικό Συνέδριο σάς έστειλε επιστολή σύμφωνα με την οποία στους ελέγχους των δαπανών που έκανε η ίδια η Ευρωπαϊκή Επιτροπή του Προγράμματος: «Οδικοί άξονες, λιμένες και αστική ανάπτυξη» σε ποσοστό 65% δεν ήταν επιλέξιμες, γιατί είχαν ουσιαστικά σφάλματα νομιμότητας και ορθότητας. 
      Μήπως, κύριοι συνάδελφοι Βουλευτές της Αξιωματικής Αντιπολίτευσης, μπορείτε να μας εξηγήσετε πού πήγαν τόσες δεκάδες εκατομμύρια ευρώ για το Κτηματολόγιο, τον Κουρουπιτό, το Ελαιοκομικό Μητρώο, τη Σήραγγα Καλλιδρόμου, τα έργα Πλαταμώνα, Λεπτοκαριάς, τα Νοσοκομεία Πύργου και Κέρκυρας και τόσα άλλα; Τις αναγνωρίζετε αυτές τις αποτυχίες;
      Αυτή η προχειρότητα είναι εμφανής και με τις εξαγωγές που έκανε επί των δικών σας κυβερνήσεων η ΠΥΡ.ΚΑΛ. στο Ιράκ. Πούλησε οπλικά συστήματα σημερινής αξίας 300.000.000 ευρώ από τα οποία αμφιβάλλω αν θα εισπράξουμε και 1 στα 100. Με 300.000.000 ευρώ, αγαπητοί συνάδελφοι, θα μπορούσαμε να είχαμε κατασκευάσει και μοιράσει δωρεάν πέντε χιλιάδες εργατικές κατοικίες. 
      Επιπλέον δείχνετε τώρα ευαισθησία για τις κοινωνικές δαπάνες, αλλά όταν ήσασταν κυβέρνηση σπεύσατε να φορτώσετε το ελληνικό δημόσιο με παραγγελίες οπλικών συστημάτων της τάξης των 17.000.000.000 ευρώ. Δηλαδή για τις δαπάνες αυτές χρεώσατε το κάθε ελληνικό νοικοκυριό, κάθε τετραμελή οικογένεια με περίπου 6.000 ευρώ. Αν δεν είχαμε αυτές τις παραγγελίες, θα μπορούσαμε να επιστρέψουμε 6.000 ευρώ αφορολόγητα σε κάθε οικογένεια. 
      Επίσης, αγαπητοί συνάδελφοι, είχατε επιδείξει και μια αδυναμία στις αγορές κτηρίων. Αγορές πανάκριβων κτηρίων που δεν χρησιμοποιήθηκαν ποτέ από τον φορέα που τις αγόρασε και αραχνιάζανε. Θα σας αναφέρω μερικά παραδείγματα μόνο, όπως αγορές κτηρίων από τον ΕΛ.Ο.Τ.,  από τα Ελληνικά Ταχυδρομεία, από την Κτηματική Εταιρεία του Δημοσίου. 
      Δεν θα αναφερθώ πάλι  γιατί τα έχω δώσει στη Βουλή όλα τα σχετικά στοιχεία για εκείνο το περίφημο SWAP όταν στην προσπάθειά σας να κρύψετε το χρέος από την Ευρώπη 2,8 δισεκατομμύρια ευρώ ζημιώθηκε το ελληνικό δημόσιο και όλοι οι Έλληνες φορολογούμενοι κατά 1.000.000.000 ευρώ. Ζημιά από  μία μόνο συναλλαγή που κάνατε. Αν τα αναγνωρίσετε αυτά, ελάτε να συζητήσουμε. Εσείς διαφωνείτε ακόμη και με τις εκτιμήσεις της ίδιας της EUROSTAT για τα ελλείμματα της περιόδου 2000-2004. Τα βάζετε  με μας τα έχετε βάλει και με την Ευρωπαϊκή Επιτροπή, αλλά μόνο στα λόγια, δεν πάτε εκεί να ελέγξετε τους αριθμούς της απογραφής. 
      Επί ΠΑ.ΣΟ.Κ το δημόσιο φορτώθηκε και με δαπάνες και υποχρεώσεις που είναι λίγο πολύ ανελαστικές. Το 1992 αγαπητοί συνάδελφοι, οι δαπάνες για όλη τη μισθοδοσία του δημόσιου τομέα ήταν περίπου 3, 2 δισεκατομμύρια. ευρώ. Το 2004 είχε φθάσει να είναι 17,5 δισεκατομμύρια ευρώ. Από τα 3,2 στα 17,5 δισεκατομμύρια ευρώ. 
      Πολλοί συνάδελφοι, χαρακτήρισαν τον Προϋπολογισμό που καταθέσαμε «αντιλαϊκό, αντικοινωνικό, ταξικό, ακόμα και διχαστικό». Ακούστηκε και αυτό αγαπητοί συνάδελφοι, ότι ο Προϋπολογισμός αυτός είναι διχαστικός. Πόσο ταξικός και διχαστικός  μπορεί να είναι ένας Προϋπολογισμός του οποίου οι δαπάνες είναι κατά 95% ανελαστικές; Μόνο το ΠΑ.ΣΟ.Κ τα καταλαβαίνει αυτά. 
      Μία περίληψη θα κάνω για να καταλάβετε τι σημαίνει ανελαστικές δαπάνες. Για μισθούς και συντάξεις θα δώσουμε 20,7 δισεκατομμύρια ευρώ. Για ασφάλιση και περίθαλψη 9,8 δισεκατομμύρια ευρώ. Για επιδόματα πρόνοιας και λοιπές επιχορηγήσεις 3.000.000.000. Για μετακινήσεις, προμήθειες και όλες τις λειτουργικές δαπάνες για να δουλέψει το δημόσιο 2,5 δισεκατομμύρια ευρώ. Στην Ευρωπαϊκή Ένωση θα αποδώσουμε 2,4 δισεκατομμύρια ευρώ. Οι επιδοτήσεις στη γεωργία θα είναι από εθνικούς πόρους 700.000.000 ευρώ. Για νέα προγράμματα και έκτακτες δαπάνες 200.000.000 ευρώ. Για εξοπλιστικά προγράμματα 1,7 δισεκατομμύρια ευρώ, για δημόσιες επενδύσεις 8,8 δισεκατομμύρια ευρώ. Οι τόκοι περίπου 9,8 δισεκατομμύρια ευρώ. Μη μου πείτε ότι οι τόκοι είναι ταξικοί; Τα χρεολύσια 24,3 δισεκατομμύρια ευρώ. Διχαστικά και τα χρεολύσια! 
      Όλες αυτές οι δαπάνες είναι θεσμοθετημένες, αγαπητοί συνάδελφοι. Τα περιθώρια συρρίκνωσής τους είναι συγκεκριμένα. Κάνουμε χρηστή διαχείριση και δεν κάνουμε αυτά που ανέφερα ότι έκανε το ΠΑ.ΣΟ.Κ.. Όμως ο όγκος των δαπανών είναι αυτός που είναι, όπως  μισθοί, νοσήλια, επιχορηγήσεις ασφαλιστικών ταμείων, τόκοι και χρεολύσια. 
      Αλλά πέρα από τον γενικό αφορισμό, δεν μας είπαν οι αγαπητοί συνάδελφοι, τι είναι αυτό που θα άλλαζαν. Από ποιους τομείς θα έκοβαν χρήματα και σε ποιους τομείς θα έβαζαν παραπάνω. Άκουσα πάνω από σαράντα εισηγήσεις και στο προσχέδιο και στο σχέδιο, αλλά για τον Προϋπολογισμό νέες ιδέες δεν άκουσα. 
      Δεν είμαστε υπεράνω κριτικής, αγαπητοί συνάδελφοι, αλλά περιμέναμε να ακούσουμε κάποιες συγκεκριμένες προτάσεις. Θα κόβατε για παράδειγμα από τη δικαιοσύνη; Θα δίνατε περισσότερα στο Υπουργείο Εσωτερικών; Δεν θα δίνατε αυξήσεις; Θα δίνατε άλλες αυξήσεις και θα επιβάλλατε νέους φόρους; Θα σταματούσατε τις επιχορηγήσεις των ασφαλιστικών ταμείων; Θα μειώνατε τις δαπάνες για νοσήλια; 
      Το αντίθετο κάνετε. Οι περισσότερες προτάσεις είναι για αύξηση σε αυτά τα κονδύλια. Όμως, αν μετρούσαμε όλες τις αυξήσεις που έχετε προτείνει, το έλλειμμα θα ξεπερνούσε το 7% του Α.Ε.Π., αγαπητοί συνάδελφοι. Και ένα έλλειμμα πάνω από 7% του Α.Ε.Π. αντιλαμβάνεστε τι σημαίνει για: κυρώσεις από την Ευρωπαϊκή Ένωση, περικοπή των κοινοτικών κονδυλίων, κακή εικόνα στο διεθνή επενδυτικό κόσμο και φυσικά θα έχουμε πολύ υψηλότερο κόστος δανεισμού για τα 220.000.000.000 ευρώ του δημόσιου χρέους. 
      Αν κάποιοι συνάδελφοι, από το ΠΑ.ΣΟ.Κ. μας πουν «τέλος πάντων, καλά αυτά, κόψτε από την εθνική άμυνα, κόψτε από τους εξοπλισμούς» θα τους πω δύο απλά πράγματα. Πρώτον, το μεγαλύτερο μέρος για την εθνική άμυνα είναι και αυτό πλέον ανελαστικό, μισθοί, απολαβές και ανειλημμένες υποχρεώσεις.
      Δεύτερον, τα εξοπλιστικά προγράμματα που πληρώνουμε, είναι αυτά που το ΠΑ.ΣΟ.Κ. παρήγγειλε ως Κυβέρνηση. Δηλαδή αυτοί που τώρα δείχνουν ιδιαίτερη κοινωνική ευαισθησία έσπευσαν, όταν ήταν Κυβέρνηση, να μας καταχρεώσουν με 17.000.000.000 ευρώ εξοπλισμούς. Αν πει κάποιος «γιατί δεν ακυρώνετε κάποιους από αυτούς τους εξοπλισμούς», θα του πω ελάτε να δείτε τι ποινικές ρήτρες συμφωνήσατε με τους προμηθευτές, για να δείτε αν μπορούμε να ακυρώσουμε αυτές τις συμφωνίες.
      Αγαπητοί συνάδελφοι, είμαστε στο σωστό δρόμο. Κάνουμε πολλά, αλλάζουμε το χάρτη. Ο ρυθμός ανάπτυξης, παρά τα όσα έλεγαν οι «ψευτοκασσάνδρες», είναι στο 4,4%. Η ανεργία έχει πέσει -προ ολίγου ανέφερε τα στοιχεία ο Υπουργός Οικονομίας και Οικονομικών- στο 8,3%. Είχε να πέσει κάτω από το 8,5% από το 1992.  Καταθέτω και το σχετικό πίνακα.
      (Στο σημείο αυτό ο Υφυπουργός Οικονομίας και Οικονομικών κ. Πέτρος Δούκας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Όπως είπαμε, η ανεργία από το 1992 είχε να βρεθεί σε τέτοια χαμηλά επίπεδα. Οι επενδύσεις από το εξωτερικό πολλαπλασιάστηκαν σε σχέση με πέρυσι. Οι εξαγωγές αυξάνονται με ρυθμό ρεκόρ, πάνω από 20% σε σχέση με πέρυσι. 
      Εκσυγχρονίσαμε τη νομοθεσία για την Κεφαλαιαγορά και το Χρηματιστήριο, για να αποκτήσουν ξανά οι επενδυτές την εμπιστοσύνη στο Χρηματιστήριο. Τακτοποιήσαμε το χρονίζον θέμα των ασφαλιστικών ταμείων των τραπεζών και το πρόβλημα με τα πανωτόκια. Πάνω από εξήντα χιλιάδες αγρότες έχουν ωφεληθεί από αυτό το νομοθέτημα. 
      Έχω έναν ολόκληρο κατάλογο με το τι έχει κάνει μέχρι τώρα η Κυβέρνηση για τους συνταξιούχους, για τους αγρότες, τους κτηνοτρόφους, τους αστυνομικούς, τους τυφλούς, τους παραπληγικούς, τα άτομα με ειδικές ανάγκες. Και όμως, χρειάζεται να γίνουν ακόμη περισσότερα. Υπάρχουν ακόμη, αγαπητοί συνάδελφοι, τετρακόσιες χιλιάδες Έλληνες που είναι άνεργοι. Μέχρι να βρουν όλοι αυτοί εργασία δεν πρόκειται να ησυχάσουμε. 
      Οι μισθοί είναι κάτω από αυτούς που είναι στη Δανία, στην Ολλανδία, στη Γερμανία. Τα επιδόματα πρόνοιας είναι χαμηλά, το ίδιο και οι συντάξεις. Πώς μπορεί να τα φέρει βόλτα ένας συνταξιούχος, όταν πολλές φορές έχει άνεργα τα εγγόνια του και περιμένουν και αυτά να ζήσουν από τη σύνταξη του παππού και της γιαγιάς; 
      Η ανταγωνιστικότητά μας βελτιώνεται συνεχώς, αλλά δεν είναι αυτή που θα έπρεπε να είναι. Όταν λέμε ανταγωνιστικότητα, δεν λέμε να γίνουμε πιο φθηνοί, να δουλεύουμε περισσότερο και να πληρωνόμαστε λιγότερο. Κάθε άλλο. Για να πληρωνόμαστε καλύτερα, πρέπει να δουλεύουμε πιο έξυπνα, με καλύτερα τεχνικά μέσα, πιο οργανωμένα, να παράγουμε πιο σύνθετα προϊόντα που πωλούνται πιο καλά στην αγορά. Για να γίνει όμως αυτό, χρειάζονται επενδύσεις. Οι επενδύσεις από το εξωτερικό είναι προτεραιότητά μας. Χωρίς νέα σύγχρονα εργοστάσια, χωρίς νέες σύγχρονες εγκαταστάσεις, χωρίς νέες τεχνολογίες και τεχνογνωσία, πώς θα ανταγωνιστούμε τους ξένους που κινούνται γρήγορα μπροστά; Να μην επαληθεύσουμε αυτά που έλεγε ο μεγάλος Βάρναλης «στους λίγους δόθηκεν η γης, στα πλήθη οι ουρανοί, δεν είναι αξιότερο αγαθό από την Υπομονή». 
      (Χειροκροτήματα από την πτέρυγα της Νέας Δημοκρατίας)
      Αγαπητοί συνάδελφοι, στα διακόσια καλύτερα Πανεπιστήμια του κόσμου δεν κατατάσσεται ούτε ένα ελληνικό. Έχουμε εξαιρετικούς καθηγητές, έχουμε σπουδαία ταλέντα, κάτι όμως έχει στραβώσει. Οι μόνες ιδέες που φαίνεται να έρχονται στην επιφάνεια, αφορούν το γιατί πρέπει να απαγορευθεί η ίδρυση μη κρατικών Πανεπιστημίων ή για το ρόλο και το νόημα του πανεπιστημιακού ασύλου. 
      Επίσης, στον πανευρωπαϊκό διαγωνισμό PIZA, που διεξάγει ο Ο.Ο.Σ.Α., τα Ελληνόπουλα έρχονται πολύ χαμηλά στη βαθμολογία. 
      Αυτήν την κατάσταση, αυτό το καθεστώς, αυτήν την οπισθοδρόμηση πολεμά αυτή η Κυβέρνηση και από αυτήν πολεμιέται. Γιατί συντάσσεστε με την οπισθοδρόμηση, αγαπητοί συνάδελφοι; Προσπαθούμε να εκσυγχρονίσουμε τις δομές και συναντάμε αντιστάσεις. Δίνουν μεγάλο αγώνα όλοι οι συνάδελφοι, για να βελτιώσουν την πρόσβαση και την ποιότητα των δημόσιων υπηρεσιών, για να γίνει αποτελεσματική η σχέση κράτους και πολίτη. Είναι πολλά ακόμη αυτά που δεν μας ικανοποιούν. Το 82% των πιο φτωχών –ας τους πούμε έτσι- Ελλήνων δηλώνουν όσο εισόδημα δηλώνει και το πιο πλούσιο 18% των Ελλήνων. 
      Μας ανησυχεί, επίσης, και το τεράστιο χρέος που υποθηκεύει το μέλλον των παιδιών μας. Χρέος της Κυβέρνησης και του δημοσίου; Διακόσια είκοσι έξι δισεκατομμύρια ευρώ.  Το χρέος των νοικοκυριών; Εβδομήντα έξι δισεκατομμύρια ευρώ. Των επιχειρήσεων; Ενενήντα δύο δισεκατομμύρια ευρώ. Το ασφαλιστικό; ‘Ανοιγμα πάνω από διακόσια, με τριακόσια δισεκατομμύρια ευρώ. 
      Μας ανησυχούν, επίσης, τα χρέη που συσσωρεύουν οι δήμοι και οι δημοτικές επιχειρήσεις, που δείχνουν να αναλαμβάνουν υποχρεώσεις πολύ πιο πάνω από τις δυνατότητες που έχουν να αποπληρώσουν. Γι’ αυτό, είναι επιτακτικό να συνεχίσουμε την προσπάθεια για συμμάζεμα, για μεταρρυθμίσεις.
      Είναι τόσο το χρέος που οι τόκοι που θα πληρώσουμε το 2007, αγαπητοί συνάδελφοι, υπολογίζονται στα 9,8 δισεκατομμύρια ευρώ. Περισσότερα απ’ ό,τι θα δώσουμε για όλο το πρόγραμμα των δημοσίων επιχειρήσεων και περισσότερα απ’ όσα θα δώσουμε για όλες τις επιχορηγήσεις όλων των ασφαλιστικών ταμείων. 
      Ο Προϋπολογισμός, που έχετε στα χέρια σας, δεν έχει τη φιλοδοξία να αλλάξει την εικόνα από τη μια μέρα στην άλλη, είναι όμως το εργαλείο για να πετύχουμε τους στόχους  που έχουμε βάλει. 
      Μίλησα προηγουμένως για τις δαπάνες. ‘Οσον αφορά τα έσοδα, αυτά θα αυξηθούν το 2007 περίπου 7,2% με 7,4%, δηλαδή όσο θα αυξηθεί το συνολικό εθνικό εισόδημα. Για ποια φοροεπιδρομή μιλάτε, αγαπητοί συνάδελφοι; ‘Ετσι, θα έχουμε συνολικά έσοδα 53.000.000.000 ευρώ, απ’ όλες τις πηγές και συνολικές δαπάνες 88.000.000.000 ευρώ. Μια διαφορά 36 δισεκατομμυρίων ευρώ. Τρία δισεκατομμύρια ευρώ το μήνα θα δανειζόμαστε, αγαπητοί συνάδελφοι, το 2007, για να χρηματοδοτήσουμε αυτές τις δαπάνες.
      Η κριτική της Αντιπολίτευσης επικεντρώθηκε στο ότι τα έσοδα από τους έμμεσους φόρους είναι υψηλότερα απ’ ό,τι για τους άμεσους φόρους. ‘Όχι μόνον δεν διαφωνώ, αλλά υπερθεματίζω. ‘Αμεσοι φόροι 19,5 δισεκατομμύρια ευρώ, ενώ 28,5 δισεκατομμύρια ευρώ προβλέπονται από τους έμμεσους φόρους. Βεβαίως και θέλουμε να αλλάξει αυτή η σχέση, αλλά δείτε κύριοι συνάδελφοι, ποιοι μας μέμφονται. Ποια ήταν η σχέση άμεσων-έμμεσων φόρων επί ΠΑ.ΣΟ.Κ., αγαπητοί συνάδελφοι; Σήμερα είναι πενήντα εννέα προς σαράντα ένα. Πόσοι ήταν επί ΠΑ.ΣΟ.Κ. το 2001; Πενήντα εννέα προς σαράντα ένα. Το 1999; Πενήντα εννέα προς σαράντα ένα. Το 2003; Μικρή διαφοροποίηση, 58,5 προς 41,5, αγαπητοί συνάδελφοι και αυτό χωρίς να λάβουμε υπ’ όψιν ότι έχουμε μειώσει τους φορολογικούς συντελεστές, χωρίς να λάβουμε υπ’ όψιν ότι αυξάνοντας το αφορολόγητο όριο στα 12.000 ευρώ από τα 5,6 με 5,7 εκατομμύρια Ελλήνων που θα υποβάλουν φορολογική δήλωση το 2007, τα 3,5 δεν θα πληρώσουν ούτε μια δραχμή φόρο εισοδήματος. Γι’ αυτό αυτή η αναλογία άμεσων με έμμεσους φόρους είναι αυτή η οποία φαίνεται να είναι, αγαπητοί συνάδελφοι.
      Όταν μιλάμε για αντιλαϊκισμό, ποιο κόμμα ψήφισε το νόμο 2992/2002 που έδωσε την ευκαιρία στις μεγάλες εμπορικές τράπεζες να πληρώνουν υποπολλαπλάσιο φόρο από αυτόν που θα τους αναλογούσε; Το 2002 ήταν, το ΠΑ.ΣΟ.Κ. στην εξουσία, αγαπητοί συνάδελφοι. Και ποιοι είναι αυτοί οι οποίοι θα βάλουν και βάλανε φόρο 200.000.000 ευρώ στις τράπεζες, αγαπητοί συνάδελφοι; Η δική μας Κυβέρνηση.
      Θέλουμε χαμηλότερους έμμεσους φόρους, αλλά παραλάβαμε τα δημόσια οικονομικά σε τέτοια κατάσταση που δεν μας επιτρέπουν να τα κάνουμε πράξη αμέσως. 
      Θέλω να πω δύο πράγματα για τον Ο.Τ.Ε., αγαπητοί συνάδελφοι, γιατί το αναφέρανε οι προλαλήσαντες. Θα μιλήσω λίγο για το «ξεπούλημα» του Ο.Τ.Ε. Ξέρετε τι μου θυμίζει το ΠΑ.ΣΟ.Κ.; Την Αλίκη στη χώρα των θαυμάτων, όπου έλεγε ότι «κάθε λέξη που χρησιμοποιώ παίρνει την έννοια που εγώ αποκλειστικά της δίνω, την έννοια και το νόημα που εγώ γουστάρω».
      (Χειροκροτήματα από την πτέρυγα της Νέας Δημοκρατίας)
      ‘Όταν, λοιπόν, μιλάτε για ξεπούλημα, τι εννοείτε; ‘Ότι κάτι που έχει αξία 1.000 ευρώ, για κάποιο περίεργο ή πονηρό λόγο εμείς πάμε να το πουλήσουμε προς 800 ευρώ; Και ποια λέτε εσείς ότι είναι η αξία του Ο.Τ.Ε.; Τι είναι αυτό που πάμε να ξεπουλήσουμε; 
      Να σας θυμίσω δύο πράγματα, διότι φαίνεται ότι ξέρετε τα χρηματιστηριακά πολύ καλά. Την Εμπορική την αγοράσατε στα 64 ευρώ και η μετοχή έπεσε μέχρι και τα 6,9 ευρώ, μια πτώση της τάξης του 90%. Εύγε!
      Πριν τις εκλογές του 2000 αγοράζατε τον Ο.Τ.Ε. στα 28,75 ευρώ και η μετοχή έφτασε στα 8,4 ευρώ αγαπητοί συνάδελφοι, μία πτώση της τάξης του 70%, επειδή ειδικεύεστε στα χρηματιστηριακά. Τον Ο.Τ.Ε. τον παραλάβαμε στα 12,4 ευρώ τον Μάρτιο του 2004 και τώρα έχει περίπου 23 ευρώ.
       Πριν τις Εκλογές του 2000 αγοράζατε την Εθνική στα 51 ευρώ, αγαπητοί συνάδελφοι, και τον Οκτώμβριο του 2000 πουλήσατε στα 17,4 ευρώ, δηλαδή με απώλειες της τάξης του 66%. Και την πρωταπριλιά του 2003 η μετοχή είχε φτάσει στα 6,27 ευρώ, ενώ σήμερα είναι στα 35 ευρώ. 
      Και πριν τις εκλογές του 2000 αγοράζατε τα Ελληνικά Πετρέλαια στα 13,10 ευρώ και η μετοχή έφτασε στα 4,5 ευρώ, δηλαδή μία πτώση, από τότε που αγοράσατε, της τάξης του 60%. Σήμερα έχει περίπου 10 ευρώ. 
      Ποιος αγοράζει ακριβά και πουλάει φτηνά, αγαπητοί συνάδελφοι; 
      Αγαπητοί συνάδελφοι. Κανείς δεν διεκδικεί το αλάθητο. Κανείς δεν είναι υπεράνω κριτικής, αλλά κανείς δεν έχει το μονοπώλιο του πατριωτισμού ή της κοινωνικής ευαισθησίας. Όλοι μπορούμε να βοηθήσουμε. Εύκολες λύσεις δεν υπάρχουν, αλλά υπάρχουν λύσεις. Από εμάς εξαρτάται να τις κάνουμε καθημερινή πράξη. Πρέπει να σπάσουμε τα δεσμά, να ξεφύγουμε από τα ίδια και τα ίδια, να ξεφύγουμε από τις αγκυλώσεις που βολεύουν λίγους, αλλά ταλαιπωρούν τους πολλούς, για να μπορέσει κάθε Έλληνας και κάθε Ελληνίδα και κάθε Ελληνόπουλο να φτάσει εκεί που το αξίζει. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Ο συνάδελφος κ. Μαντούβαλος έχει το λόγο. 
      ΠΕΤΡΟΣ ΜΑΝΤΟΥΒΑΛΟΣ: Κυρίες και κύριοι συνάδελφοι, θεωρώ χρέος αλλά αντιλαμβάνομαι και ως καθήκον τη σημερινή τοποθέτηση μου στη συζήτηση επί του Προϋπολογισμού, με νηφαλιότητα και ακριβή αποτίμηση των δεδομένων, χωρίς διάθεση ωραιοποίησης και σκόπιμης διαστρέβλωσης. 
      Αυτή τη στιγμή βρισκόμαστε λίγο από την έναρξη του τρίτου έτους διακυβέρνησης της χώρας από τη Νέα Δημοκρατία. Οι πολίτες εμπιστεύτηκαν την πρόταση της Νέας Δημοκρατίας και κρίνουν καθημερινά και με αυστηρότητα την αποτελεσματικότητα της Κυβέρνησης. Είμαι βέβαιος ότι οι Έλληνες πολίτες αντιλαμβάνονται τις δυσκολίες της ελληνικής οικονομίας, δυσκολίες που προήλθαν από ατολμία και λανθασμένες πολιτικές και πρακτικές του παρελθόντος. 
      Η οικονομία της χώρας αλλά και συνολικά η οικονομία έχουν την ανάγκη από ευρύτερες μεταρρυθμίσεις. Πρέπει  να βγούμε από τις λογικές αυτής της ακινησίας και της απλής διακίνησης, να τολμήσουμε αλλαγές και ρήξεις. Ταυτόχρονα όμως δεν πρέπει να ξεχνάμε και τον ανθρωποκεντρικό χαρακτήρα που πρέπει να κυριαρχεί στον σχεδιασμό αλλά και στην εφαρμογή κάθε πολιτικής. 
      Μετά από μια μεγάλη και σημαντική προσπάθεια τον Απρίλιο αναμένεται να βγει από καθεστώς επιτήρησης η ελληνική οικονομία. Σε αυτή την προσπάθεια που  ξεκινήσαμε τον Μάρτιο του 2004 συμμετείχαν οι απλοί πολίτες με θυσίες σε προσωπικό και οικογενειακό επίπεδο. Σε αυτούς τους ανθρώπους λοιπόν πρέπει να  μετακυλισθούν τα οφέλη από αυτήν την εξέλιξη και εννοώ την άρση του καθεστώτος της επιτήρησης από την Ευρωπαϊκή Ένωση στην οικονομία μας. Πρακτικά αυτό σημαίνει ότι θα υπάρχει η δυνατότητα να υλοποιηθούν  κοινωνικές πολιτικές, που θα απευθύνονται στις ασθενέστερες οικονομικά τάξεις, όχι όμως της λογικής της παροχολογίας και των προεκλογικών σκοπιμοτήτων.
       Κάποτε θα πρέπει να φύγουμε από αυτά τα σύνδρομα και τα στερεότυπα και να έχουμε τη γενναιότητα να δίνουμε στην πολιτική το ουσιαστικό νόημα και περιεχόμενο που πρέπει να έχει, το οποίο δεν είναι  άλλο από την παροχή των υπηρεσιών προς τον πολίτη. Οι πολιτικές που σχεδιάζονται και εφαρμόζονται να στοχεύουν στη βελτίωση της  καθημερινότητας και του βιοτικού επιπέδου του Έλληνα πολίτη. 
      Κυρίες και κύριοι συνάδελφοι, πιστεύω ότι αυτή πρέπει να είναι και η στόχευση για τον Προϋπολογισμό του 2007. Όπως εύστοχα επεσήμανε προηγουμένως ο αρμόδιος Υπουργός Οικονομίας κ. Αλογοσκούφης, θα πρέπει να κεφαλαιοποιήσουμε τα κέρδη τα οποία έχουμε αποκομίσει από το πρόγραμμα εξυγίανσης των δημοσίων οικονομικών, που εφαρμόζεται από τον Μάρτιο του 2004. Θα έλεγα όμως, κύριε Υπουργέ, ότι μετά από την  κεφαλαιοποίηση αυτών των κερδών θα πρέπει να υπάρξει ένα σαφές χρονοδιάγραμμα για την αναδιανομή τους σε αυτούς που υποβλήθηκαν σε θυσίες όλα αυτά τα χρόνια και έχουν ανάγκες. 
      Είναι αλήθεια ότι η δημοσιονομική διαφάνεια έχει αποκατασταθεί σε πολύ μεγάλο βαθμό και αυτό το συμπέρασμα ενισχύεται από την εγκυρότητα και την εγγύηση της Ευρωπαϊκής Στατιστικής Υπηρεσίας. Είναι σαφές ότι πλέον είμαστε μακριά από πρακτικές δημιουργικής λογιστικής και πιστοποιούνται συνεχώς και ακριβή δεδομένα και στοιχεία για να γνωρίζουν πλέον οι Έλληνες πολίτες την αλήθεια. Πρέπει να αντλούμε διδάγματα από τα λάθη και τις πρακτικές του παρελθόντος. Η δημιουργική λογιστική, τα κρυφά χρέη και ελλείμματα, μόνο πλέον προβλήματα μπορούν να δημιουργούν, όπως αποδεικνύεται. Η δημοσιονομική διαφάνεια που έχει επιτευχθεί μας επιβάλει να πορευτούμε στον ίδιο δρόμο, της ακρίβειας, της αλήθειας και της αξιοπιστίας. Εξίσου σημαντικό είναι το γεγονός ότι η δημοσιονομική προσαρμογή δεν δημιούργησε αναταράξεις στην οικονομία, κάτι που αποδεικνύεται από τους ρυθμούς ανάπτυξης. 
      Θα ήμουν ο τελευταίος που θα ισχυριζόταν ότι υπάρχει μια ειδυλλιακή εικόνα, ότι όλα πάνε καλά και ότι όλοι οι πολίτες δεν αντιμετωπίζουν προβλήματα διαβίωσης. Είμαι Βουλευτής μιας μεγάλης Εκλογικής Περιφέρειας, της Α΄ Πειραιώς και Νήσων. Η πόλη μου, ο Πειραιάς, αντιμετωπίζει ένα οξύ πρόβλημα, όπως πολλές πόλεις, το πρόβλημα της ανεργίας. Οι ρυθμοί της ανεργίας στην ευρύτερη περιοχή του Πειραιά κινούνται πάνω από το μέσο όρο που καταγράφεται σε πανελλαδικό επίπεδο. Θα έλεγα ότι υπάρχουν εκτιμήσεις που υπολογίζουν ότι καταγράφεται η ανεργία στον Πειραιά σε διπλάσιο από το 9%, που καταγράφεται πανελλαδικά. 
      Πολλοί υποστηρίζουν ότι οι υψηλοί δείκτες ανεργίας, που καταγράφονται στον Πειραιά οφείλονται στην ύφεση της ναυπηγοεπισκευαστικής δραστηριότητας που άλλοτε ήκμαζε και αποτελούσε ένα δυναμικό τομέα απασχόλησης, αλλά και συγχρόνως ανάπτυξης. Η προσωπική μου άποψη είναι ότι ένας από τους παράγοντες που συντελούν στην ύφεση της απασχόλησης είναι αυτός, αλλά υπάρχουν και σημαντικότεροι. Ζητώ σήμερα από το Βήμα της Βουλής από τους αρμόδιους Υπουργούς πλέον να στρέψουν πραγματικά το βλέμμα στον Πειραιά, να αναλάβουν και να ενισχύσουν πρωτοβουλίες που θα στοχεύουν στη δημιουργία νέων υποδομών, στη δημιουργία κινήτρων στη στήριξη της επιχειρηματικότητας στον Πειραιά και στην τόνωση, ενεργά, της απασχόλησης. Αν η ναυτιλία, όπως έχουμε εξαγγείλει, αποτελεί έναν από τους πυλώνες της ανάπτυξης της εθνικής οικονομίας, τότε ο Πειραιάς πρέπει να αποτελέσει τη βάση αυτού του πυλώνα. 
      Θα ήθελα, επίσης, να εξάρω τις πρωτοβουλίες του Υπουργού Μεταφορών, κ. Λιάπη, που δείχνει να έχει αντιληφθεί την αναγκαιότητα δημιουργίας νέων συγκοινωνιακών υποδομών για την ανάπτυξη της ευρύτερης περιοχής του Πειραιά. Χρειάζονται, όμως, και άλλα πολλά που θα πρέπει να σχεδιαστούν και να δρομολογηθούν, αφού η μετατροπή του Πειραιά σε ένα σύγχρονο ναυτιλιακό κέντρο προϋποθέτει κίνητρα για την επιχειρηματικότητα και τις επενδύσεις, αλλά και τις υποδομές που θα λειτουργήσουν υποβοηθητικά. Σε αυτή την κινητικότητα, σε αυτή την κατεύθυνση είναι και η δραστηριότητα η σημαντική, εις βάθος, του Υπουργού Ναυτιλίας, κ. Κεφαλογιάννη. 
      Κυρίες και κύριοι συνάδελφοι, ζητούμενο είναι η κοινωνική συνοχή, αλλά και η υλοποίηση των δεσμεύσεων για τις οικονομικά ασθενέστερες τάξεις. Στον Προϋπολογισμό του 2007 προβλέπονται σημαντικές αυξήσεις για τις ευπαθείς ομάδες του πληθυσμού και αναφέρομαι στην αύξηση των συντάξεων του ΟΓΑ, του Ε.Κ.Α.Σ. και τους επιδόματος ανεργίας. Θεωρώ ότι η βελτίωση της κατάστασης της οικονομίας θα δώσει την ευκαιρία στην Κυβέρνηση στον επόμενο προϋπολογισμό να υλοποιήσει το σύνολο των δεσμεύσεων απέναντι σε αυτούς τους ανθρώπους που δοκιμάζονται και αντιμετωπίζουν πραγματικά σημαντικές δυσκολίες στη διαβίωσή τους. 
      Μπροστά μας βρίσκεται η πρόσκληση, επίσης, του Δ΄ Κοινοτικού Πλαισίου Στήριξης και πρέπει να αντλήσουμε διδάγματα από τις αβελτηρίες και της ανεπάρκειες του παρελθόντος. Φανταστείτε ότι στους πενήντα μήνες που η προηγούμενη κυβέρνηση διαχειρίστηκε το Γ΄ Κοινοτικό Πλαίσιο Στήριξης η απορροφητικότητα στους πόρους ήταν μόλις στο 21%. Σήμερα, οι ρυθμοί απορροφητικότητας φτάνουν στο 50%, ενώ υπάρχει και η πρόβλεψη της μετάθεσης ορισμένων έργων που έχουν βελτιώσει το Δ΄ Κοινοτικό Πλαίσιο Στήριξης για να μην χαθούν πόροι. 
      Κυρίες και κύριοι συνάδελφοι, ίσως πολλοί είναι αυτοί που ανέμεναν ότι θα εξέφραζα κάποια πικρία, ενδεχομένως, για τις κατασκευασμένες αυτές αθλιότητες που αντιμετώπισα πρόσφατα. Έχω, όμως, την πλήρη συναίσθηση των ευθυνών μου. Γνωρίζω ότι η εντολή που μου έδωσαν οι πολίτες, όταν με τίμησαν με την εμπιστοσύνη τους στις εκλογές του Μαρτίου του 2004 ήταν σαφής και ξεκάθαρη. Η εντολή αυτή είναι βέβαιο ότι θα τηρηθεί και θα τιμηθεί από εμένα. Ο πολιτικός παίρνει την εντολή από τον λαό και την καταθέτει στο λαό. Υπόγειες διαδρομές δεν ακολούθησα ποτέ στη ζωή και δεν πρόκειται να το κάνω ποτέ, ακόμα και εάν υπάρχουν πρόσκαιρες δυσκολίες και προσωρινά εμπόδια που έντεχνα κάποιοι θέτουν. 
      Πιστεύω στην προσπάθεια που γίνεται. Τη θεωρώ αξιόπιστη και ρεαλιστική. Πιστεύω στη δυναμική και στην προοπτική που αποπνέει από τη θέληση του Πρωθυπουργού Κώστα Καραμανλή να εγγυηθεί τομές, αλλαγές και μεταρρυθμίσεις. Θεωρώ ότι οι Έλληνες πολίτες μας κρίνουν όλους αυστηρά και μας παρακολουθούν σε κάθε μας βήμα. Θα κριθούμε όλοι μας από τη συνέπεια και την αλήθεια μας. Λόγοι ευθύνης απέναντι στη χώρα και στους πολίτες αλλά και συνέπειας απέναντι στις ιδέες μου και στην παράταξή μου, αλλά και στην Κυβέρνησή μας επιβάλλουν να υπερψηφίσω τον Προϋπολογισμό, τον οποίο και πιστεύω.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, κυρίες και κύριοι συνάδελφοι, σε συνέχεια των όσων ελέχθησαν και βεβαίως αξιολογούνται θα έλεγα ότι μία ρεαλιστική, μία υπεύθυνη, ορθολογική, πολιτικά ανυστερόβουλη προσέγγιση οδηγεί αδιαμφισβήτητα στο συμπέρασμα -έστω και αν διά του εκάστοτε προϋπολογισμού θα επιθυμούσαμε και θα επιζητούσαμε όλοι να λύονται διά μιας τα προβλήματα, να ήμασταν θα έλεγα επ’ ευκαιρία θαυματοποιοί, παρ’ ότι λοιπόν, αυτό θα επιθυμούσαμε- μία ρεαλιστική προσέγγιση αδιαμφισβήτητα εκτιμώ ότι οδηγεί στην άποψη το λαό ότι μόνο οι προϋπολογισμοί, οι οποίοι ο ένας με τον άλλο συνέχονται, έχουν όμως στόχευση, έχουν διαβάθμιση προτεραιοτήτων, δεν διέπονται και από λεκτικούς-φραστικούς λαϊκισμούς, που πραγματικά από πλευράς πολιτικής ηγεσίας που συντάσσει αυτούς τους προϋπολογισμούς υπάρχει αποφασιστικότητα και σταθερότητα θέσεων, μόνο τέτοιοι προϋπολογισμοί μπορεί να οδηγήσουν σε πρέποντα αποτελέσματα, σε λύση των προβλημάτων, τα οποία σημειώνω -και αυτό είναι αναμφίβολο- είναι προβλήματα χρόνια. 
      Και από πλευράς δημοσιονομικού συμμαζέματος αυτή η Κυβέρνηση και με αυτόν τον προϋπολογισμό κινείται προς τη σωστή κατεύθυνση. Και δεν είναι μία επίκληση αυτής και μόνο της πολιτικής παράταξης, η οποία είναι ανεπιβεβαίωτη και αποδεικνύεται αβάσιμη. Γνωρίζετε, γνωρίζουμε ότι όλοι οι διεθνείς οργανισμοί, -ειδικότερα η Ευρωπαϊκή Επιτροπή αυτήν τη στιγμή έχει επισημάνει ότι οι δείκτες βάσει των οποίων μπορούμε να πούμε ότι μία οικονομία κινείται προς τη σωστή κατεύθυνση και έχει εξελικτική πορεία, δηλαδή του ελλείμματος του δημοσίου χρέους, της ανεργίας, των ρυθμών ανάπτυξης, του πληθωρισμού- επιβεβαιώνουν πανηγυρικά ότι η Κυβέρνηση κινείται απόλυτα προς τη σωστή κατεύθυνση. Και αυτό δημιουργεί την ελπίδα ότι πολλά εκ των χρονίων προβλημάτων που εδημιουργήθησαν υπαιτιότητι της τώρα Αξιωματικής Αντιπολίτευσης, θα επιλυθούν.
      Θα σας πω ευθύτατα για να λειτουργούμε συζητούντες συγκεκριμένα, επειδή αντιλαμβάνομαι ότι η αιτίαση-κατηγορία, από πλευράς Αξιωματικής Αντιπολίτευσης δεν είναι τόσο η αμφισβήτηση αυτών των αποτελεσμάτων των δημοσιονομικών, αλλά είναι ο προβληματισμός κατά πόσο υπάρχει διάχυση αυτών των ωφελημάτων που προκύπτουν από το δημοσιονομικό συμμάζεμα, σας καλώ κατά ένα αντίστοιχο τύπο συναδέλφου που μίλησε χθες και κρατούσε εκατέρωθεν βιβλία με το κυβερνητικό πρόγραμμα και με τα επερχόμενα αποτελέσματα και κρατούσε και πρόσθετες σημειώσεις, μαζί να διαπιστώσουμε πόσο στους καίριους, βασικούς, θεμελιακούς για την πορεία της ελληνικής οικονομίας τομείς, να συζητήσουμε και να συναποδεχθούμε ή ενδεχομένως να διαφωνήσουμε πόσο είναι τα πράγματα εντελώς διαφορετικά.
      Στον οικονομικό τομέα είναι αδιαμφισβήτητο ότι στ0 πλαίσιο του δημοσιονομικού συμμαζέματος κατορθώσαμε να περιορίσουμε τους φόρους και στις προσωπικές εταιρείες και στις ανώνυμες εταιρείες, αλλά και στις εταιρείες περιορισμένης ευθύνης. 
      Ο περιορισμός των φόρων αφορά -να ξέρετε- συγκεντρωτικά διακόσιες χιλιάδες επιχειρήσεις στη χώρα. Αυτό δεν είναι διάχυση ωφελημάτων; Ο περιορισμός των φόρων φυσικών προσώπων και μάλιστα η διεύρυνση της μείωσης του φόρου σε ένα κλιμάκιο που αφορά την ευρύτητα της πλειοψηφίας των πολιτών δεν είναι διάχυση ωφελημάτων; 
      Ο καινούριος Αναπτυξιακός Νόμος σε συνέχεια του προηγούμενου εφαρμοσθέντος έχει συγκεκριμένα αποτελέσματα. Εγώ σας μιλάω ενδεικτικά για το Νομό Σερρών. Εβδομήντα επενδυτικά σχέδια πέρασαν έναντι κανενός σχεδίου της περιόδου 1998-2004 του τότε υπάρχοντος ν. 2601/1998.
      Και δεν θέλω επ’ ευκαιρία να σας πω πώς λειτουργήσατε προεκλογικά το 2004 με τον επικληθέντα τάχα, που μπορεί να αλλάξει την πορεία της χώρας, αναπτυξιακό νόμο, χάρη και μόνο πολιτικών σκοπιμοτήτων και γνωρίζοντες εσείς ότι αντιβαίνετε το Ευρωπαϊκό Δίκαιο. 
      Με τον καινούριο λοιπόν Αναπτυξιακό Νόμο–τροπολογία για ένα μεσοδιάστημα, μέχρις ότου έχουμε ένα οριστικότερο αναπτυξιακό νόμο, εγώ σας λέω –ως ορμώμενος εκ Σερρών Βουλευτής- ότι κινούμεθα και πάλι στη σωστή κατεύθυνση, διότι δεν περιοριζόμαστε μόνο στις χρηματοδοτήσεις ως ορίζονται από το χάρτη περιφερειακών συγκλίσεων, αλλά κατά παρέκκλιση, με βάση όμως συγκεκριμένες διατάξεις του Ευρωπαϊκού Δικαίου –και αν δεν κάνω λάθος του άρθρο 87 της Ευρωπαϊκής Συνθήκης- προσαυξάνουμε τα ποσοστά χρηματοδοτήσεων και για τις μεσαίες και για τις μικρές επιχειρήσεις. 
      Δεν είναι διάχυση ωφελημάτων τα όσα θεσπίστηκαν και μάλιστα αποτυπώνονται τώρα –εννοείται- χρηματοδοτικά στον Προϋπολογισμό που θα ψηφίσουμε; Δεν είναι δηλαδή διάχυση ωφελημάτων η αύξηση των αγροτικών συντάξεων; Αφορά οκτακόσιες χιλιάδες αγρότες συνταξιούχους. Δεν είναι ωφέλημα η αύξηση του ΕΚΑΣ;
      Δεν είναι διάχυση αυτών των ωφελημάτων η αύξηση του επιδόματος ανεργίας; Δεν είναι διάχυση ωφελημάτων η κατάργηση των τελών χαρτοσήμου στις μισθώσεις κατοικιών;  Δεν  είναι  διάχυση  ωφελημάτων  οι  όποιες ευνοϊκές    -έχουμε κάνει ήδη- ρυθμίσεις για αναπήρους, τα φορολογικά κίνητρα επιχειρήσεων που θα απασχολήσουν αναπήρους; Όλα αυτά τα επονομάζω, τα επισημαίνω εντελώς ενδεικτικά. 
      Δεν είναι διάχυση ωφελημάτων η δυνατότητα στις επιχειρήσεις ρυθμίσεως εισφορών κάτω από συγκεκριμένους όρους; Απετέλεσε ειδική αιτίαση ότι υπάρχει ρύθμιση και για τις κατασκευαστικές εταιρείες. Δεν είπατε όμως στον ελληνικό λαό ότι αυτή η ρύθμιση είναι απόλυτα σωστή, με την έννοια της προαπαιτούμενης παροχής εγγυητικής επιστολής, ισόποσης με το ποσό το οποίο καλείται να ρυθμίσει το κράτος. Δεν είναι όλες αυτές συγκεκριμένες ρυθμίσεις, αποτυπούμενες στον Προϋπολογισμό υπέρ των μεσαίων, υπέρ των χαμηλοσυντήρητων, των χαμηλοσυνταξιούχων, των εισοδηματιών μικρής οικονομικής αξίας; 
      Θέλω καταληκτικά να πω, μια και είμαι από αγροτική περιφέρεια -πέραν των όσων είπε ο κύριος Υπουργός Γεωργίας- ότι δεν ήταν ευνοϊκές οι ρυθμίσεις για τα πανωτόκια, πέραν του ότι έχουμε υποσχεθεί βέβαια επαναπροσέγγιση του ζητήματος;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν είναι αυτή ευνοϊκή προσέγγιση για τους αγρότες; Δεν είναι ευνοϊκή η προσέγγιση της γρήγορης συγκριτικά με το παρελθόν πληρωμής των επιδοτήσεων; Δεν είναι προσέγγιση θετική η σύνταξη μελετών, που γρήγορα μπορούμε να πούμε στον κόσμο περί εναλλακτικών καλλιεργειών; Όλα αυτά δεν είναι σοβαροί, βάσιμοι, υπεύθυνοι προβληματισμοί της Κυβέρνησης, προκειμένου να αντιστραφεί το κλίμα στην περιφέρεια;
      Θέλω να καταλήξω με το εξής: Εκείνο που ενδιαφέρει τη Νέα Δημοκρατία    -και αξιολογείται γι’ αυτό και θα έλεγα πως οι συμπεριφορές της είναι μόνο προς τη σωστή κατεύθυνση και είναι αποδεκτές από τον κόσμο- τη νέα διακυβέρνηση, τον Κώστα Καραμανλή.
      ΠΡΟΕΔΡΕΥΩΝ (Ιωάννης Τραγάκης): Θα ήθελα να σας παρακαλέσω να ολοκληρώσετε. 
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Τελειώνω, κύριε Πρόεδρε.
      …είναι η ανάπτυξη, είναι η απασχόληση, είναι η κοινωνική συνοχή. Αυτό για να γίνει χρειάζεται τόνωση της επιχειρηματικότητας, εξασφάλιση ανταγωνιστικότητας στην οικονομία, μάλιστα κατεύθυνση περαιτέρω εξωστρέφειας της οικονομίας.
      Όλα αυτά με συγκεκριμένα μέτρα, θεσμικά αποτυπούμενα, διαχρονικά. Όλα αυτά υλοποιούνται από την παρούσα Κυβέρνηση και ασχέτως…
      ΠΡΟΕΔΡΕΥΩΝ (Ιωάννης Τραγάκης): Παρακαλώ θα ήθελα να ολοκληρώσετε, κύριε συνάδελφε.
      	ΚΩΝΣΤΑΝΤΙΝΟΣ ΤΣΙΠΛΑΚΗΣ: …της όποιας κριτικής διάθεσης –τελειώνω, κύριε Πρόεδρε- διερμηνεύω ότι θα επιβεβαιωθεί η εμπιστοσύνη του ελληνικού λαού προς την νέα διακυβέρνηση, διότι ο λαός επιζητεί συνέχιση του έργου μας και εκπλήρωση έργου αποτελεσματικού.
      	Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      	Ο συνάδελφος κ. Ρέππας έχει το λόγο.
       	ΔΗΜΗΤΡΙΟΣ ΡΕΠΠΑΣ: Κυρίες και κύριοι συνάδελφοι, συμφωνώ με τον προλαλήσαντα Υπουργό. Η Ελλάδα δεν έχει τη θέση που της αξίζει. Και συμπληρώνω. Αυτό συμβαίνει επειδή η Ελλάδα δεν έχει την Κυβέρνηση που της αξίζει. Μια ακόμη απόδειξη αυτού είναι το παρόν νομοσχέδιο.
      	Αν ο συζητούμενος είναι Προϋπολογισμός, δεν είναι οικονομικός. Είναι εικονικός. Και αν είναι οικονομικός, δεν είναι Προϋπολογισμός. Είναι παραλογισμός. 
      Είναι εικονικός Προϋπολογισμός διότι έχει υποστεί «πλαστικές επεμβάσεις», με «λογιστικές αλχημείες», προκειμένου να εξωραΐσει την πραγματικότητα της καθημερινής ζωής των πολιτών. Και είναι «οικονομικός παραλογισμός» να συζητούμε και να ψηφίζουμε έναν νόμο μειωμένης αξιοπιστίας και ισχύος, αφού, κατά τη γνωστή πλέον κυβερνητική πρακτική, στο διάβα του οικονομικού έτους, με νέες παρεμβάσεις, ρυθμίσεις, νόμους και αποφάσεις διαμορφώνεται η οικονομική πολιτική, πολλές φορές και εκτός ορίων του ήδη ψηφισμένου Προϋπολογισμού. Σε κάθε περίπτωση, ο Προϋπολογισμός αυτός αποτελεί το πανόραμα της κυβερνητικής αναξιοπιστίας και αποτυχίας. 
      Η Νέα Δημοκρατία είναι αλήθεια ότι διαχειρίστηκε με τέχνη και πολιτικά και εκλογικά αποτελεσματικά, μια αντίφασή της. Ως αντιπολίτευση μας κατηγορούσε από τη μία ότι σωρεύσαμε δεινά στον τόπο και καταβαραθρώσαμε την οικονομία και την ίδια στιγμή που έλεγε αυτά, έλεγε επίσης προς τον ελληνικό λαό ότι έχει λύσεις, όσο δαπανηρές και αν είναι αυτές, δια πάσαν εθνικήν, κοινωνικήν, ατομικήν νόσον, για κάθε πρόβλημα. 
      Το αποτέλεσμα το γνωρίζουμε όλοι σήμερα ποιο είναι. Είχε από τότε μεθοδεύσει την κατασκευή της απογραφής, προκειμένου μετά τις εκλογές, αφενός να επιχειρήσει να πλήξει και να σκιάσει το έργο του ΠΑ.ΣΟ.Κ.., αφετέρου να απαγκιστρωθεί και να απομακρυνθεί από τις προεκλογικές εξαγγελίες και δεσμεύσεις της. Πώς είναι δυνατόν, αγαπητές και αγαπητοί συνάδελφοι -διερωτάται κάθε Έλληνας πολίτης- να γνωρίζουμε ποια είναι η αλήθεια, αν η Νέα Δημοκρατία παρουσιάζεται κάθε φορά με διαφορετικά πρόσωπα; Ποια είναι πράγματι η αλήθεια; Η αλήθεια της κατεστραμμένης οικονομίας, της απογραφής ή η αλήθεια της ανεπτυγμένης Ελλάδος της αναθεώρησης του Α.Ε.Π.; 
      Και συνακόλουθα ερωτήματα υπάρχουν πολλά. Ποια είναι η αλήθεια; Η αλήθεια του κατά νταβαντζήδων λόγου του κ. Καραμανλή ή η αλήθεια των έργων και των ημερών των «κουμπάρων», που συνδέονται με μια κουμπαρολογία, που περιέχει και κουμπαράδες; Και ποια είναι η αλήθεια; Το πρόγραμμα που έγραψε ο κ. Σουφλιάς ή το πρόγραμμα που εφαρμόζει ο κ. Αλογοσκούφης και οι άλλοι Υπουργοί; 
      Σε κάθε περίπτωση, αυτά τα δυόμισι χρόνια, κυρίες και κύριοι συνάδελφοι, πώς είναι δυνατόν όταν έχουμε μείωση του Προγράμματος Δημοσίων Επενδύσεων κατά 4,2 δισεκατομμύρια ευρώ, όταν έχουμε απώλειες κοινοτικών πόρων, λόγω αδυναμίας της Κυβέρνησης να τους αξιοποιήσει, όταν απεντάσσονται τουλάχιστον εκατόν ογδόντα σημαντικά έργα, όταν δεν γίνονται πλέον έργα, να μιλούμε για οικονομική πρόοδο και ανάπτυξη; Το λέω αυτό, κυρίες και κύριοι συνάδελφοι, και σας καλώ κι εσάς στις περιοχές που γνωρίζετε, να σκεφθείτε αν είναι σε εξέλιξη αυτή την περίοδο κάποια έργα. Γίνονται νέα νοσοκομεία; Γίνονται νέα σχολεία; Προστίθενται νέες κοινωνικές υποδομές και εξοπλισμοί; Γίνονται σημαντικά έργα που αυξάνουν την απασχόληση; Τίποτα, μα τίποτα απ’ όλα αυτά! Είστε μια τυχερή Κυβέρνηση. Είστε η πρώτη Κυβέρνηση που έκανε εγκαίνια και έκοβε κορδέλες το πρώτο εξάμηνο της θητείας της, λόγω της δυναμικής και του κεκτημένου που είχαν διαμορφώσει οι προηγούμενες κυβερνήσεις του ΠΑ.ΣΟ.Κ.. Και όταν, αντί να βελτιώσετε, να προσθέσετε σ’ αυτό το κεκτημένο, το καταστρέψατε με την πολιτική σας και οδηγήσατε τη χώρα σε οπισθοδρόμηση, τότε περιήλθαμε και πάλι στην αδράνεια και το τέλμα.
      Ο ελληνικός λαός φοβάται ότι δεν υπάρχει ελπίδα, όσο είστε εσείς στην Κυβέρνηση, να καλυτερεύσει αυτή η κατάσταση. Όμως το αποτέλεσμα της πολιτικής σας είναι αποκαλυπτικό, από τα μεγέθη τα οποία εσείς οι ίδιοι παρουσιάζετε στη Βουλή. Αρκούμαι μόνο σ’ αυτό που αφορά το δημόσιο χρέος. Και ξέρετε πολύ καλά ότι το δημοσιονομικό έλλειμμα, ως λογιστικό μέγεθος, επιδέχεται μια διαμόρφωση αναλόγως των περιστάσεων. Όμως είναι πραγματικό ταμειακό μέγεθος το δημόσιο χρέος και το δημόσιο χρέος που εκινείτο στα 180.000.000.000 ευρώ το 2004, κινείται πλέον στα 225.000.000.000 ευρώ. Και τότε, το 2005 ο ετήσιος δανεισμός ανήρχετο στο 1,9 δισεκατομμύρια ευρώ και τώρα κινείται στα 2,7 δισεκατομμύρια ευρώ. 
      Μας κατηγορούσατε, όταν κάναμε κοινωνική πολιτική για να βοηθήσουμε αδύναμες και ευπαθείς ομάδες, ότι κάνουμε κοινωνική πολιτική με δανεικά. Και είχαμε χρεώσει –λέγατε τότε προς εμάς- κάθε Έλληνα με 18.000 ευρώ. 
      Το αποτέλεσμα της δικής σας οικονομικής πολιτικής είναι κάθε Έλληνας σήμερα να είναι χρεωμένος με 23.000 ευρώ. Και αυτό, φίλες και φίλοι, δεν το κάνετε για να βοηθήσετε τους ευπαθείς και τους αδύναμους, όπως κάναμε τότε εμείς, πράγμα για το οποίο μας κατηγορούσατε. Χρεώνετε τη χώρα μήπως για να δώσετε το επίδομα θέρμανσης; Μήπως για να αυξήσετε τις συντάξεις; Μήπως για να κάνετε περισσότερα σχολεία; Μήπως για να χρηματοδοτήσετε την υγεία, να βελτιώσετε το Ε.Σ.Υ., να προσλάβετε νοσηλευτές και γιατρούς; Μήπως για να βελτιώσετε τις υποδομές στη δημόσια διοίκηση; Ασφαλώς όχι. Χρεώνετε τη χώρα για να εξυπηρετήσετε -μέσω φοροαπαλλαγών και άλλων ελαφρύνσεων και χαριστικών πράξεων- τους ημέτερους, τους ισχυρούς, για να τους κάνετε ακόμα πιο ισχυρούς και ελπίζετε ακόμα πιο ημέτερους και υποστηρικτές σας. 
      Φίλες και φίλοι, αυτή η πραγματικότητα την οποία ζουν όλοι οι Έλληνες είναι αδιάψευστη. Το λέω αυτό γιατί η Νέα Δημοκρατία δια στόματος του Πρωθυπουργού στις προγραμματικές δηλώσεις του 2004 είπε: «Δεν είπαμε τίποτα μα τίποτα που να μην είμαστε σίγουροι ότι μπορούμε να το κάνουμε». 
      Διακόσιες πενήντα χιλιάδες συμβασιούχοι με τις οικογένειές τους πίστεψαν ότι θα μονιμοποιηθούν. Και εκατοντάδες χιλιάδες αγρότες πίστεψαν ότι ο Φ.Π.Α. θα πάει στο 8% και θα έχουν πιο φθηνά αγροεφόδια και άλλους εξοπλισμούς για το έργο τους. Και οι τρίτεκνες οικογένειες πίστεψαν ότι θα ενταχθούν στο καθεστώς των πολύτεκνων οικογενειών. 
      Σήμερα, λοιπόν, βιώνουν μία τελείως διαφορετική πραγματικότητα, καθώς προσγειώνονται στην αλήθεια της νεοδημοκρατικής διακυβέρνησης. Τώρα πια στο σπίτι του συμβασιούχου δεν μιλάνε για Νέα Δημοκρατία, στο σπίτι του ασφαλισμένου δεν μιλάνε για Νέα Δημοκρατία, στο σπίτι του εργάτη και του αγρότη δεν μιλάνε για Νέα Δημοκρατία, στο σπίτι του μαθητή και του γονιού, αλλά και του εκπαιδευτικού δεν μιλάνε για Νέα Δημοκρατία. Και αντιλαμβάνονται όλοι ότι έχουμε μία τραγική επανάληψη της περιόδου 1990-1993.  Ευτυχώς για το Έθνος και για τον ελληνικό λαό έχουμε απομακρυνθεί από το νέο ΄90 και είμαστε κοντά στο νέο ’93 ώστε να κλείσει, επιτέλους, κι αυτός ο νέος κύκλος της νεοδημοκρατικής διακυβέρνησης. 
      Φίλες και φίλοι, η Νέα Δημοκρατία έχει επιλέξει να ασκεί πολιτική κατά ένα ιδιόμορφο τρόπο. Αυτοκολακεύεται, αυτοφαντασιώνεται φαίνεται ότι είναι μεταρρυθμιστική δύναμη. Στην Ελλάδα, εκτός των ανθρώπων και της χώρας και της κοινωνίας, υποφέρουν και οι λέξεις από την κακοποίηση την οποία υφίστανται από τη Νέα Δημοκρατία. 
      Μεταρρυθμιστική δύναμη η Νέα Δημοκρατία! Μα, όταν το ΠΑ.ΣΟ.Κ. έκανε μεταρρυθμίσεις –το Α.Σ.Ε.Π., τη νομαρχιακή αυτοδιοίκηση, τις ανεξάρτητες αρχές, την ασφαλιστική μεταρρύθμιση- μας καταγγέλατε και αποχωρούσατε από τη Βουλή. Και έρχεστε τώρα να εμφανίσετε και να βαφτίσετε ως μεταρρυθμίσεις, ρυθμίσεις χαριστικές προς τους λίγους και ισχυρούς οι οποίοι είναι κοντά σας γιατί ασκείτε πολιτική με τα δύο χέρια που όμως, είναι άνισα. Το κοντό χέρι είναι αυτό το οποίο φθάνει μόνο στους δικούς σας, είναι το χέρι με το οποίο δίνετε. Και το μακρύ χέρι είναι αυτό που απλώνεται και παίρνετε από όλους τους Έλληνες, από όλες τις ευπαθείς κοινωνικές ομάδες για να βοηθήσετε τους πρώτους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι, η Κυβέρνηση είναι απούσα από την εξωτερική πολιτική για να μην δυσαρεστήσει τους μεγάλους και έτσι μειώνει το κύρος της χώρας και τη διεθνή θέση της. Είναι ασφυκτικά παρούσα στο κράτος και τους θεσμούς, ώστε να ελέγχει ασφυκτικά όλες τις λειτουργίες και να μπορεί έτσι είτε μέσω υποσχέσεων να εξαγοράζει συνειδήσεις, είτε μέσω αυταρχισμού να υποτάσσει και να εκφοβίζει. 
      Και είναι παρούσα και απούσα στην οικονομική και κοινωνική πολιτική. Παρούσα όταν πρέπει να βοηθήσει τους δικούς της και απούσα όταν χρειάζεται να προστατεύσει αυτούς που έχουν την ανάγκη της πολιτείας ...
      ΠΡΟΕΔΡΕΥΩΝ (Ιωάννης Τραγάκης): Και κλείνετε με αυτό.
      ΔΗΜΗΤΡΙΟΣ ΡΕΠΠΑΣ: Κλείνω λέγοντας πως ήρθε η ώρα ο ελληνικός λαός να κάνει τις επιλογές του. Είμαστε αισιόδοξοι. Το ΠΑ.ΣΟ.Κ. έχει διδαχθεί από τα λάθη και τις αδυναμίες του, που πίκραναν τον ελληνικό λαό. Έχουμε τη σοφία και την πείρα του θετικού έργου μας και έχουμε διδαχθεί αυτά τα χρόνια στην Αντιπολίτευση. Θα ανατρέψουμε εκείνους οι οποίοι κινούνται με πολιτικές λαϊκής ομηρίας ... 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΔΗΜΗΤΡΙΟΣ ΡΕΠΠΑΣ: Θα ανατρέψουμε εκείνους οι οποίοι χρησιμοποιούν τον Έλληνα πολίτη ως ψήφο την ημέρα των εκλογών και τον ωθούν στο περιθώριο όλη την υπόλοιπη κοινοβουλευτική περίοδο. Θα δουλέψουμε μαζί με τους πολίτες και θα γράψουμε μία νέα λαμπρή ιστορία την ώρα που η ιστορία θα γράφει στο ποινολόγιό της τη Νέα Δημοκρατία.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο  κ. Φούσας έχει το λόγο. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, μου επιτρέπετε; 
      ΠΡΟΕΔΡΕΥΩΝ (Ιωάννης Τραγάκης): Τι θέλετε, κύριε Υπουργέ; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ήθελα να  κάνω μία παρέμβαση. 
      ΠΡΟΕΔΡΕΥΩΝ (Ιωάννης Τραγάκης): Δεν χρειάζεται, κύριε Υπουργέ. Ας σταματήσουμε τις παρεμβάσεις τώρα για να προχωρήσουμε σε περισσότερους ομιλητές. 
      Ορίστε, κύριε Φούσα, έχετε το λόγο. 
      ΑΝΤΩΝΙΟΣ ΦΟΥΣΑΣ: Σας ευχαριστώ πολύ, κύριε Πρόεδρε. 
      Κύριε Ρέππα, πού είστε να σας βλέπω; Εδώ είστε; 
      ΔΗΜΗΤΡΙΟΣ ΡΕΠΠΑΣ: Πάντα είμαι εδώ. Εσείς δεν είστε πάντα εδώ. 
      ΑΝΤΩΝΙΟΣ ΦΟΥΣΑΣ: Ενθυμείστε τη λαμπρή ιστορία που έγραψε το κόμμα σας και οι κυβερνήσεις σας επί είκοσι χρόνια; 
      ΔΗΜΗΤΡΙΟΣ ΡΕΠΠΑΣ: Επί πολλές τετραετίες μας ψήφισε ο ελληνικός λαός. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε. Καθίστε κάτω. 
      Ένα λεπτό, κύριε Φούσα, διακόπτω το χρόνο σας. 
      ΔΗΜΗΤΡΙΟΣ ΡΕΠΠΑΣ: Αφήστε τα περί εικοσαετίας. 
      ΠΡΟΕΔΡΕΥΩΝ (Ιωάννης Τραγάκης): Κύριε Ρέππα, ένα λεπτό. 
      ΔΗΜΗΤΡΙΟΣ ΡΕΠΠΑΣ: Είναι προσωπικό το ζήτημα. 
      ΠΡΟΕΔΡΕΥΩΝ (Ιωάννης Τραγάκης): Δεν είναι καθόλου προσωπικό. Μίλησε για το κόμμα σας. 
      Είμαι σίγουρος ότι η από κει πλευρά διαφωνούσε ριζικά με αυτά που λέγατε. Δεν σας διέκοψε κανένας. Παρακαλώ πολύ και να διαφωνείτε, μη διακόπτετε. 
      Ορίστε, κύριε Φούσα έχετε το λόγο. 
      ΑΝΤΩΝΙΟΣ ΦΟΥΣΑΣ: Επαναλαμβάνω, λοιπόν, ότι και εγώ είμαι σίγουρος, ότι θα ενθυμείστε την κυβέρνησή σας για πολλά χρόνια, τώρα που ο λαός θα σας έχει, οπωσδήποτε, στην Αντιπολίτευση. 
      (Χειροκροτήματα από την πτέρυγα της Νέας Δημοκρατίας)
       Θέλω, όμως, να σταθώ από την αγόρευση του κ. Ρέππα σε τρία ειδικότερα σημεία. 
      Πρώτα και κύρια, μετά χαράς άκουσα και με ιδιαίτερη προσοχή, ότι είπατε ότι εμείς είμαστε μια τυχερή Κυβέρνηση. Πράγματι είμαστε τυχερή, όχι όμως για τους λόγους που εσείς λέτε. Είμαστε τυχερή Κυβέρνηση, διότι έχουμε πράγματι μια Κυβέρνηση ικανή, διότι μας στηρίζει ο ελληνικός λαός, αλλά ιδίως γιατί έχουμε έναν άξιο ηγέτη τον Κωνσταντίνο Καραμανλή. 
      (Χειροκροτήματα από την πτέρυγα της Νέας Δημοκρατίας)
      Δεύτερον, μας είπατε ότι τάχα εμείς εμφανιζόμαστε, ότι είμαστε μια Κυβέρνηση με κοινωνική ευαισθησία και αναφέρατε μερικά πράγματα, στα οποία σταθήκατε ιδιαίτερα. Αλλά δεν σταθήκατε και δεν μας είπατε, γιατί επί τόσα χρόνια εσείς δεν αυξήσατε σχεδόν καθόλου την αγροτική σύνταξη, όταν εμείς μέσα σε έναν χρόνο μόνο την αυξάνουμε κατά 45%; 
      (Χειροκροτήματα από την πτέρυγα της Νέας Δημοκρατίας)
       Δεν είναι πράγματι αυτό απόδειξη της μεγάλης κοινωνικής ευαισθησίας μας; Δεν είναι απόδειξη της μεγάλης κοινωνικής ευαισθησίας μας το γεγονός ότι αυξήσαμε το Ε.Κ.Α.Σ., κατά ένα μεγάλο ποσοστό, κατά 35%; Ή δεν είναι κοινωνική ευαισθησία το γεγονός ότι σήμερα τριάμισι περίπου εκατομμύρια Έλληνες, λόγω της αυξήσεως του ανωτάτου ορίου του αφορολογήτου, δεν πληρώνουν ούτε ένα ευρώ φόρο; Αυτό δεν σημαίνει κοινωνική ευαισθησία; 
      Τέλος, κύριε Ρέππα, θέλω να σημειώσω και το εξής. Κατηγορήσατε την Κυβέρνησή μας, ότι τάχα δεν μονιμοποίησε όσους είπατε ότι υποσχεθήκαμε. Κατ’ αρχάς, το κόμμα σας ψεύδεται, όταν λέει ότι τάχα ο Πρωθυπουργός είπε για διακόσιες πενήντα χιλιάδες. Δεν το είπε ποτέ αυτό και το ξέρουμε όλοι μας. Τι είπε; Είπε ότι θα ρυθμίσουμε το θέμα έτσι, ώστε όσοι έχουν τις προϋποθέσεις να μπορούν να μονιμοποιηθούν. Και πράγματι ήρθε το διάταγμα Παυλόπουλου και μονιμοποιήθηκαν τριάντα τρεις με τριάντα έξι χιλιάδες.
      ΕΜΜΑΝΟΥΗΛ ΣΚΟΥΛΑΚΗΣ:  Το ηχητικό ντοκουμέντο δεν το ακούσατε εσείς;
      ΑΝΤΩΝΙΟΣ ΦΟΥΣΑΣ: Σας ερωτώ, όμως, με το δικό σας διάταγμα και με το διάταγμα του κ. Σκανδαλίδη, μονιμοποιήθηκε έστω και ένας εργαζόμενος; 
      (Χειροκροτήματα από την πτέρυγα της Νέας Δημοκρατίας)
       Επιτέλους, πρέπει να βλέπετε τον ελληνικό λαό κατάματα, με προσοχή και με ευαισθησία. Δεν μπορεί να λέτε τέτοια ψέματα. Επίσης και ο γενικός εισηγητής σας όλα τα βρήκε σκοτεινά, όλα μαύρα. Τίποτα καλό δεν συμβαίνει στον τόπο.
      Και σας ερωτώ αν αυτό είναι σωστό και σας ερωτώ επίσης αν είναι έτσι. Εμείς λέμε ότι έγιναν πολλές βελτιώσεις και θα γίνουν και άλλες βελτιώσεις, αλλά βεβαίως δεν μπορεί να γίνουν όλα σε δυόμισι χρόνια. Σας ερωτώ, όμως, η σημερινή κατάσταση οφείλεται στην Κυβέρνηση της Νέας Δημοκρατίας των δυόμισι ετών ή οφείλεται στη δική σας Κυβέρνηση των είκοσι και πλέον ετών;
      Κύριοι συνάδελφοι του ΠΑ.ΣΟ.Κ., αυτά τα πράγματα είναι ξεκάθαρα. Έχετε ευθύνη έναντι του ελληνικού λαού. Και επιτέλους, δεν αναγνωρίζετε, ότι ο ελληνικός λαός πριν από δυόμισι χρόνια μας έδωσε την εντολή να κυβερνήσουμε τον τόπο; Δεν έχουμε υποχρέωση να εφαρμόσουμε το πρόγραμμά μας; Επιτέλους, δεν παρακολουθείτε τις καθημερινές δημοσκοπήσεις; Δεν βλέπετε ότι ο ελληνικός λαός εμπιστεύεται τη Νέα Δημοκρατία και την Κυβέρνηση, αλλά ιδίως, ότι εμπιστεύεται τον Κώστα Καραμανλή; Δεν το βλέπετε αυτό; Τόσο πολύ φανατισμένοι είστε; Τόσο πολύ έχετε συνδεθεί με την εξουσία; Τόσο πολύ είστε εξηρτημένοι από την εξουσία και δεν μπορείτε αυτό να το χωνέψετε;
      Σας λέω, λοιπόν, ότι για πολλά χρόνια θα παραμείνετε στην Αντιπολίτευση και είναι ανάγκη να γίνει αυτό. Είναι ανάγκη και συμφέρον του ελληνικού λαού, όχι μόνο γιατί έχουμε μία καλή και άριστη Κυβέρνηση, αλλά γιατί εσείς αξίζετε –αν αξίζετε- μόνο για Αντιπολίτευση.
      ΑΘΑΝΑΣΙΑ ΜΕΡΕΝΤΙΤΗ: Ποιος το αποφασίζει αυτό;
      ΑΝΤΩΝΙΟΣ ΦΟΥΣΑΣ: Βεβαίως ο ελληνικός λαός θα αποφασίσει.
      Τώρα, θέλω να σημειώσω και τα εξής: Επειδή συνηθίζεται, κυρίες και κύριοι συνάδελφοι, κάθε Βουλευτής να αναφέρεται και στην εκλογική του περιφέρεια, αισθάνομαι την υποχρέωση να αναφερθώ σε μερικά πράγματα, όσον αφορά την Ήπειρο.  
      ΑΠΟΣΤΟΛΟΣ ΚΑΚΛΑΜΑΝΗΣ: Έχουν λυθεί τα προβλήματα!
      ΑΝΔΡΕΑΣ ΜΑΚΡΥΠΙΔΗΣ: Τα λύσατε!
      ΑΝΤΩΝΙΟΣ ΦΟΥΣΑΣ: Κυρίες και κύριοι συνάδελφοι, σας παρακαλώ πολύ.
      Κυρίες και κύριοι συνάδελφοι, επί σειρά ετών έλεγα και παρακαλούσα και ζητούσα ως Βουλευτής να μας κάνετε επιτέλους έναν αναπτυξιακό νόμο και στην Ήπειρο, ώστε να έχουμε τα κίνητρα της Θράκης –ή περίπου τα κίνητρα της Θράκης- και στην Ήπειρο. Και εσείς, επί δέκα χρόνια στην εξουσία, δεν τολμήσατε –ή το ορθότερο, δεν θελήσατε- να φέρετε έναν τέτοιο αναπτυξιακό νόμο. 
      Εμείς το ζητούσαμε. Και μόλις γίναμε Κυβέρνηση, ο Καραμανλής αμέσως, τον πρώτο χρόνο, έφερε τον ειδικό αναπτυξιακό νόμο για όλη την Ελλάδα, που είχε ειδικά αναπτυξιακά κίνητρα και για την Ήπειρο. Είχε 50% επιδοτήσεις για όλους τους νομούς της Ηπείρου και 55% για είκοσι χιλιόμετρα απόσταση από τα σύνορα.
      Και ξέρετε τι θεαματικά αποτελέσματα έχει; Τουλάχιστον εκατό προγράμματα ήδη έχουν εγκριθεί και ήδη έχουν δημιουργηθεί περί τις τριακόσιες θέσεις εργασίας. Ασφαλώς και ένα πολύ μεγάλο κονδύλιο θα απορροφηθεί, διότι και η απορροφητικότητα μ’ αυτήν την Κυβέρνηση είναι πολύ μεγαλύτερη από τις προηγούμενες κυβερνήσεις.
      Και δεν φτάνει αυτό. Η Κυβέρνησή μας είχε υποσχεθεί, ότι αφού είμαστε δεσμευμένοι μέχρι 31 Δεκεμβρίου του 2006 να φθάσουμε μόνο σ’ αυτά τα ποσοστά, μετά την 1η Ιανουαρίου του 2007 θα αυξήσουμε αυτά τα ποσοστά της επιδότησης. Και ήδη, ήρθε ο καινούριος αναπτυξιακός νόμος και το έκανε 60% σε όλη την περιφέρεια. Αναφέρομαι σε πολλές περιφέρειες της Ελλάδας, αλλά εννοώ και σε όλη την Περιφέρεια της Ηπείρου.
      Επομένως, τι λόγο θα δώσετε στους Ηπειρώτες και σ’ όλους τους Έλληνες της ελληνικής περιφέρειας; Γιατί δεν κάνατε ποτέ έναν αναπτυξιακό νόμο; Αυτά πρέπει να μας πείτε και σ’ αυτά πρέπει να απαντήσετε.
      ΑΘΑΝΑΣΙΟΣ ΜΠΟΥΡΑΣ: Δεν τα θυμούνται. Έχουν επιλεκτική μνήμη.
      ΑΝΤΩΝΙΟΣ ΦΟΥΣΑΣ: Και αυτά θα λάβει υπ’ όψιν του ο ελληνικός λαός και μ’ αυτά θα σας κρίνει, όταν θα έρθει η ώρα. Και ασφαλώς θα σας στείλει ξανά –όπως σας αξίζει- στην Αντιπολίτευση.
      Επίσης, σας λέγαμε «προχωρήστε τα μεγάλα έργα» και εσείς δεν τα προχωρούσατε με τίποτα σχεδόν. 
      Σας λέμε, λοιπόν, ότι η Εγνατία Οδός θα τελειώσει το θέρος του 2008 και ο Ηπειρώτης θα πηγαίνει στη Θεσσαλονίκη σε δύο ώρες. Και αυτό οφείλεται στο ότι η δική μας Κυβέρνηση έδωσε μία ώθηση στα μεγάλα έργα.
      Σας λέγαμε να προχωρήσει η Ιόνια Οδός. Τίποτα εσείς! 
      Εμείς ήδη προχωρούμε. Έχουν τελειώσει οι μελέτες, μπήκε ήδη εργολάβος. Και είναι μεγάλο θέμα γι’ αυτήν την υπόθεση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σας λέγαμε να μιλήσουμε για σιδηρόδρομο. Και μας λέγατε εσείς, ο Υπουργός σας, ότι είναι ασύμφορος ο σιδηρόδρομος στην Ήπειρο.
      Τώρα, σας λέμε πως έχουν τελειώσει όλες οι μελέτες για το σιδηρόδρομο στην περιοχή μας και είναι βέβαιο πως το 2012 θα έχουμε και σιδηρόδρομο στην περιοχή μας.
      (Χειροκροτήματα από την πτέρυγα της Νέας Δημοκρατίας)
       Κυρίες και κύριοι συνάδελφοι, σας λέγαμε «θέλουμε φυσικό αέριο στην Ήπειρο». Μας λέγατε ότι είναι ασύμφορο το φυσικό αέριο στην Ήπειρο. «Μπορεί να πάει, όμως, στην Αλβανία», μας λέγατε.
      Δεν γνωρίζετε ότι ήδη ο αγωγός θα περάσει από την Ήπειρο και θα συνδέσει την Ελλάδα με την Ιταλία και ασφαλώς θα έχουμε φυσικό αέριο και στην Ήπειρο, όπως μας αξίζει;
      (Χειροκροτήματα από την πτέρυγα της Νέας Δημοκρατίας)
       Αυτές είναι οι αλήθειες, κυρίες και κύριοι συνάδελφοι. Αυτή είναι η πραγματικότητα.
      Σε κάθε περίπτωση, όμως –για να τελειώσω- αυτός είναι ένας Προϋπολογισμός ρεαλιστικός, πραγματικός, αποτελεσματικός, ειλικρινής και ιδίως ένας Προϋπολογισμός με κοινωνική ευαισθησία. Επαναλαμβάνω, με κοινωνική ευαισθησία!
      Για τους λόγους αυτούς, ασφαλώς και τον στηρίζω και τον ψηφίζω, αλλά ιδίως όμως πιστεύω ακράδαντα πως θα στηρίξει και θα βοηθήσει τον ελληνικό λαό και ιδίως τον ελληνικό λαό που έχει μεγάλα προβλήματα.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Στον μόλις κατελθόντα του Βήματος κ. Φούσα, οφείλω να πω ότι η επανάληψη του ψεύδους, τείνει να τον πείσει ότι λέει αλήθεια. Όταν ένα ψέμα επαναλαμβάνεται πολλές φορές, πείθεσαι και ο ίδιος ότι λες αλήθειες! 
       (Χειροκροτήματα από την πτέρυγα του ΠΑ.ΣΟ.Κ.)
       Στον δε κ. Μπασιάκο, ο οποίος αναφέρθηκε στη στατιστική για την αύξηση του εισοδήματος των αγροτών, οφείλω να του πω ότι η στατιστική είναι η διαστροφή της πολιτικής και η συζήτηση του Προϋπολογισμού, κύριοι συνάδελφοι, δεν είναι συζήτηση για τους αριθμούς, αλλά μια βαθειά πολιτική συζήτηση και αφορά τις σχέσεις του κράτους με την κοινωνία και αναδεικνύει το πώς κάθε κόμμα αντιλαμβάνεται τη συμβολή του κράτους στις σύγχρονες ανάγκες της κοινωνίας. 
      Και επειδή η πολιτική δεν είναι η μικροπολιτική του κατά πόσο ο κ. Σουφλιά συμφωνεί ή διαφωνεί με τον κ. Αλογοσκούφη, κάτι που θέλετε να αναδείξετε για να αποπροσανατολίσετε τον κόσμο από τα πραγματικά προβλήματα και για να κρυφτείτε πίσω απ’ αυτό, θα σας θυμίσω αυτά τα οποία υποσχεθήκατε απ’ αυτό το Βήμα, δια στόματος του κυρίου Πρωθυπουργού, όταν λέγατε ότι ήρθε η ώρα της άλλης Ελλάδας, ήρθε η ώρα της περιφέρειας, ήρθε η ώρα της κοινωνικής συνοχής –αυτό λέγατε- ήρθε η ώρα των μεγάλων μεταρρυθμίσεων. Αυτά λέγατε! Ε, λοιπόν, ο Προϋπολογισμός του 2007 είναι μια ομολογία της αποτυχίας σας και στους τρεις αυτούς τομείς! 
      Και επειδή γνωρίζετε ότι δεν αερολογώ, ότι δεν μιλώ αφηρημένα, αλλά μιλώ με παραδείγματα, έρχομαι κατ’ αρχήν στον πολυδιαφημισμένο αναπτυξιακό νόμο, «το ισχυρό σας χαρτί», όπως ισχυρίστηκε ο κ. Φούσας που έβαλε και την Ήπειρο μέσα εκεί, για να σας αποδείξω την αποτυχία σας.  
      Το 2006, κύριοι συνάδελφοι της Νέας Δημοκρατίας, απ’ αυτό τον αναπτυξιακό νόμο εκταμιεύθηκαν μόνο 70.000.000 ευρώ για επιδοτήσεις σε επιχειρήσεις που εντάχθηκαν σ’ αυτόν το νόμο και πολύ-πολύ λιγότερα το 2005. 
      Ξέρετε πώς μεταφράζονται τα 70.000.000 ευρώ; Να σας πω! Είναι η αξία της κατασκευής τριάντα πέντε χιλιάδων τετραγωνικών μέτρων, μοιρασμένο σε δεκατρείς περιφέρειες, δηλαδή δύο χιλιάδες κτισμένα τετραγωνικά μέτρα ανά περιφέρεια, δηλαδή το κράτος έδωσε μία πολυκατοικία σε κάθε περιφέρεια. Αυτή είναι η ανάπτυξη; Έτσι θεωρείτε τον αναπτυξιακό νόμο; Πείτε μου αν δώσατε παραπάνω από 70.000.000 ευρώ σε επιδοτήσεις! Πείτε μου! Ούτε ένα ευρώ! 
      Όμως, να σας πω ποια είναι η απάτη του αναπτυξιακού νόμου. Αφενός τους εντάσσει όλους και δεν εξαιρεί κανέναν –είναι όλοι μέσα στον αναπτυξιακό νόμο- αλλά χωρίς τα αναπτυξιακά κίνητρα –ακόμα και οι αποθηκευτικοί χώροι της Mercedes εντάχθηκαν στον αναπτυξιακό νόμο, λες και οι πωλήσεις της Mercedes πρέπει να επιδοτηθούν από την τσέπη του Έλληνα φορολογούμενου- και από την άλλη, λίγοι κατορθώνουν να εισπράξουν. Γι’ αυτό και εκταμιεύθηκαν μόνο 70.000.000 ευρώ. Και αυτοί που εισπράττουν, σαφώς είναι μόνο οι ισχυροί. 
      Όσο δε για την τροποποίηση για την οποία επαίρεστε, είναι η πρώτη φορά που ακυρώνεται η έννοια της περιφέρειας και υποβαθμίζεται η προβληματική περιοχή και γι’ αυτό καταθέτω στα Πρακτικά μελέτη -και παρακαλώ τους συναδέλφους, και κυρίως των ακριτικών περιοχών να τη μελετήσουν- για την αδικία που γίνεται στις ακριτικές περιοχές. Διαβάστε αυτή τη μελέτη!
      (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά την προαναφερθείσα μελέτη, η οποία βρίσκεται βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Πρόσφατα Ελληνοαμερικάνος επιχειρηματίας για φαρμακευτικά σκευάσματα από φρούτα και φυτά που σχεδίαζε να επενδύσει στην Ξάνθη, μετά την ανακοίνωση της τροποποίησης του αναπτυξιακού νόμου, μου δήλωσε ότι προσανατολίζεται πλέον να χτίσει τις εγκαταστάσεις του στους Αγίους Θεοδώρους, αφού η επιδότηση εκεί υπολείπεται μόνο 10% από τις επιδοτήσεις που δίνονται στη Θράκη. Όμως, είναι δύο βήματα από την Αττική. 
      Έρχομαι τώρα σ' αυτό που είπατε, ότι είναι η ώρα της κοινωνικής συνοχής. Αυτή, κύριοι συνάδελφοι της Κυβέρνησης, απαιτεί αξιοπρεπή διαβίωση. Δηλαδή λέει «όχι» στους μισθούς των 600 ευρώ των νέων με τα παπάκια που μοιράζουν τις πίτσες, οι οποίοι παίρνουν ένα  ένσημο στα πέντε μεροκάματα.
      Λέει «όχι» στο μισθό των 600 ευρώ στην κοπέλα του σούπερ μάρκετ που πληρώνεται ένα ένσημο στα τρία μεροκάματα. 
      Λέει «όχι» στην κοροϊδία αυξήσεων των συντάξεων με δόσεις του Ο.Γ.Α. και του Ε.Κ.Α.Σ.. Μισά το 2007 και μισή αύξηση το 2008, για να είναι όλοι τους σε εσάς όμηροι των κομματικών σας συμφερόντων! 
      Λέει «όχι» στις φοροαπαλλαγές των υψηλών εισοδημάτων, για να μη γίνονται jeep cherokee!  
      Αν διαθέτατε λίγη φαντασία, θα αποδεχόσασταν την πρόταση που σας κάναμε, να εκπίπτουν όλες οι δαπάνες από το φορολογητέο εισόδημα  για διακοπές εκτός τουριστικής περιόδου -δηλαδή εκτός Ιουλίου – Σεπτεμβρίου- και σε μη τουριστικές περιοχές. Αφενός, θα ήταν ένα κίνητρο για διακοπές των Ελλήνων, κοινωνικό δικαίωμα που μόνο το 48% των Ελλήνων απολαμβάνει, ενώ στις άλλες χώρες πάνω από το 60%. Αφετέρου, θα ενισχύονταν οι τουριστικές επιχειρήσεις στην άλλη Ελλάδα, την άλλη Ελλάδα που κόπτεσθε. 
      Όμως, τι να περιμένει κανείς από μία Κυβέρνηση που έχει συντηρητική λογική; Τι να περιμένει από μία Κυβέρνηση που θεωρεί ότι ο τουρισμός είναι μόνο οι ξένοι και όχι το δικαίωμα όλων των Ελλήνων σε αναψυχή; 
      Όταν εμείς, το ΠΑ.ΣΟ.Κ., εξασφαλίζαμε, για τη διαφήμιση του ελληνικού τουρισμού, συναρτώμενους πόρους, σε ποσοστό επί της αποκρατικοποίησης του καζίνο της Πάρνηθας, περίπου γύρω στα 50 με 60.000.000 ευρώ το χρόνο, εκτός του προϋπολογισμού, εκτός του κ. Αλογοσκούφη, τα οποία τα δίνετε για διαφήμιση στον ελληνικό τουρισμό, εσείς μας κατηγορούσατε ότι πουλάμε τα ασημικά της οικογένειας!
      Έρχεστε τώρα εσείς και ο ίδιος ο κ. Αλογοσκούφης πουλάει τον Ο.Τ.Ε., την πετρελαιοπηγή της οικογένειας!  Δείτε τη διαφορά: Εμείς για ανάπτυξη, εσείς για εισπρακτικούς λόγους. Αυτή είναι η διαφορά νοοτροπίας!
      Και έρχομαι στο δυνατό σας χαρτί, που είναι οι μεταρρυθμίσεις. Έχω μπροστά μου δύο βιβλία, κύριοι συνάδελφοι: Το ένα είναι το βιβλίο της Γεωγραφίας της Πέμπτης Δημοτικού, ελληνικό και το άλλο είναι της Γεωγραφίας της Πέμπτης Δημοτικού, γαλλικό. 
      Από τη μια μεριά η εσωστρεφής εκπαίδευση, που περιστρέφεται γύρω από την Ελλάδα, μια παρωχημένη γνώση που παρουσιάζει την Ελλάδα ως χώρα αγροτική και λιγότερη βιομηχανική. Από την άλλη μεριά, μια εκπαίδευση εξωστρεφής που εισάγει στα παιδιά έννοιες για την παγκοσμιοποίηση, την παραγωγικότητα. Μιλά για την κοινωνία της οικονομίας, μιλά για την κοινωνία της πληροφορίας. Μιλά για τις υπηρεσίες. Αφιερώνει κεφάλαια για τον τουρισμό. Αφιερώνει κεφάλαια για τη διαφήμιση. Αφιερώνει κεφάλαια για τις πολυπολιτισμικές κοινωνίες. Αφιερώνει κεφάλαια για την καινοτομία. Αυτά τα παιδιά θα κληθούν να ανταγωνιστούν με τα δικά μας παιδιά, που εμείς τα αφήνουμε χωρίς εφόδια. 
      Άρα, αυτό πρέπει να είναι η μεταρρύθμιση. Είναι η διαφορά που πρέπει να εξαλειφθεί ανάμεσα στις συγκλίσεις των κοινωνιών της Ευρώπης. Όμως, αυτό είναι αποτέλεσμα μιας Ελλάδας ουραγού, που δίνει ελάχιστες δαπάνες για την παιδεία και την έρευνα. 
      ΠΡΟΕΔΡΕΥΩΝ (Ιωάννης Τραγάκης):  Και μ' αυτό κλείστε, κύριε συνάδελφε.
      ΠΑΝΑΓΙΩΤΗΣ ΣΓΟΥΡΙΔΗΣ:  Θα κλείσω, γιατί βάλατε πιο μπροστά το χρόνο, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Βάλατε νωρίτερα το χρόνο κατά δέκα δευτερόλεπτα. 
      ΠΑΝΑΓΙΩΤΗΣ ΣΓΟΥΡΙΔΗΣ: Η ετήσια συζήτηση, λοιπόν, κύριοι συνάδελφοι, για τον προϋπολογισμό πρέπει να μας βγάζει και συμπεράσματα. Το πρόβλημα της παιδείας δεν είναι το άρθρο 16. Δεν είναι οι διαφορές με τις δυτικές χώρες και το αν θα καλυφθούν με τα ιδιωτικά πανεπιστήμια. Πρέπει να δώσουμε πραγματική έμφαση σε μεταρρυθμίσεις που έχουν να κάνουν με την παιδεία. Θέλουμε ένα κράτος που η εκπαίδευση να μπορεί να πληρώνει τους καλύτερους και να έχει τα καλύτερα δημόσια πανεπιστήμια και τα καλύτερα δημόσια σχολεία. 
      Αναφέρθηκα σε τρία πράγματα -στην περιφερειακή ανάπτυξη, στις διακοπές των Ελλήνων και στην παιδεία- που αποδεικνύουν, από τη μία, τη συντηρητική σας λογική και από την άλλη μεριά αναδεικνύουν την αποτυχία σας, στην οικονομία. Γι’ αυτό, κύριοι συνάδελφοι, εμείς καταψηφίζουμε τον Προϋπολογισμό του 2007.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Αντιπρόεδρε. Αν και όπως γνωρίζετε, τα δέκα δευτερόλεπτα από το έδρανό σας μέχρι το Βήμα είναι γιατί κανονικά έπρεπε να μιλάτε, αφού είναι οκτώ λεπτά ο χρόνος ομιλίας, από κάτω και όχι από το Βήμα. Είναι παραχώρηση του Προεδρείου αυτό.
      Ο συνάδελφος κ. Λεονταρίδης έχει το λόγο.
      ΘΕΟΦΙΛΟΣ ΛΕΟΝΤΑΡΙΔΗΣ: Κυρίες και κύριοι συνάδελφοι, όταν αναλάβαμε την ευθύνη για τη διακυβέρνηση της χώρας το Μάρτιο του 2004 ήταν γνωστά τα πολύ μεγάλα προβλήματα που αντιμετώπιζε η ελληνική οικονομία. 
      Από την πρώτη στιγμή η αποτύπωση της πραγματικής κατάστασης της οικονομίας και η ενημέρωση του λαού για την πραγματική εικόνα, ήταν μια από τις βασικότερες προεκλογικές μας δεσμεύσεις. Το έκανε η Κυβέρνηση της Νέας Δημοκρατίας με αίσθημα ευθύνης απέναντι στους πολίτες για να γνωρίζουν όλοι ότι προϋπόθεση για την αντιμετώπιση των προβλημάτων, είναι η δημοσιονομική εξυγίανση, η διαφάνεια και η αξιοπιστία. Για να γνωρίζουν όλοι ότι για να πάει η χώρα μας ένα βήμα μπροστά και να ξεκολλήσει από τις τελευταίες θέσεις πρέπει να κτίσουμε το μέλλον μας με αλήθειες και όχι με ψέματα. Για να αντιληφθεί ο συνταξιούχος, ο εργαζόμενος, ο αγρότης, ο μεσαίος νοικοκύρης, ο νέος επαγγελματίας, οι οποίοι βλέπουν ότι το εισόδημά τους δεν επαρκεί για να καλύψει τις ανάγκες τους, ότι δεν πρέπει να χρεώνεται συνεχώς ο ίδιος και οι επόμενες γενιές με χρέη που δυναμιτίζουν τα θεμέλια του κράτους και κατ’ επέκταση την οικονομική ανάπτυξή του.
      Θα περίμενε κανείς, αυτοί που ευθύνονται για το υπέρογκο έλλειμμα να είναι σε θέση σήμερα να κάνουν την αυτοκριτική τους και να διαθέτουν κάποια ρεαλιστική πρόταση. Αντί γι’ αυτό, ακούμε απλώς γενικόλογους αφορισμούς και απαισιόδοξες προβλέψεις που δεν προσφέρουν στο ΠΑ.ΣΟ.Κ. τίποτε περισσότερο παρά την περαιτέρω μείωση της αξιοπιστίας του.
      Εμείς απέναντι σ’ αυτά τα προβλήματα αντιτάξαμε ένα προσεκτικά διαρθρωμένο μεταρρυθμιστικό πρόγραμμα. Ένα πρόγραμμα με στόχους σαφείς και ξεκάθαρους, ένα πρόγραμμα που αποσκοπεί στην ανάπτυξη, στην απασχόληση, στην κοινωνική συνοχή. 
      Έγιναν και γίνονται στην κατεύθυνση αυτή στοχευμένες μεταρρυθμίσεις. Τα θετικά αποτελέσματα της μεταρρυθμιστικής μας στρατηγικής επιβεβαιώνουν την ορθότητά της. 
      Το δημοσιονομικό έλλειμμα μειώθηκε κατά πέντε ποσοστιαίες μονάδες, από το 7,8% το 2004 περιορίζεται φέτος κάτω από το 3%. Ο ρυθμός ανάπτυξης ξεπερνά τις ως τώρα προβλέψεις, 4,4% είναι στο τρίτο τρίμηνο του χρόνου. Οι εξαγωγές αυξάνονται προοδευτικά, πάνω από 20% στους πρώτους εννιά μήνες του χρόνου. Το τουριστικό ρεύμα προς τη χώρα σημειώνει διαρκή αύξηση, 7% πέρυσι και ακόμα μεγαλύτερη φέτος. Οι ξένες επενδύσεις ξαναβρίσκουν το δρόμο προς την Ελλάδα. Το πρώτο οκτάμηνο σχεδόν δεκαπλασιάστηκαν σε σχέση με πέρυσι. Οι συνολικές επενδύσεις αυξάνονται με ρυθμούς που ξεπερνούν το 10%. 
      Εδώ θα πρέπει να σημειώσω ότι μόνο από το Νομό Σερρών έχουν υποβληθεί από τον προηγούμενο αναπτυξιακό νόμο στην περιφέρεια της Κεντρικής Μακεδονίας πάνω από εξήντα πέντε επενδύσεις ύψους 100.000.000 ευρώ, χωρίς να συμπεριλαμβάνονται οι αιτήσεις επενδύσεων στα παραγωγικά Υπουργεία. Έτσι τονώνεται αισθητά η περιφερειακή οικονομία. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Τα θετικά αυτά αποτελέσματα φέρνουν σταδιακά πολλαπλά οφέλη για ολόκληρη την κοινωνία. Η ανεργία από το 11,3% που ήταν στις αρχές του 2004 έχει μειωθεί στο 8,8% και συνεχίζει να μειώνεται. Δεν φτάνει όμως αυτό. Εξακολουθούν να μας ανησυχούν, ιδίως εμάς τους Βουλευτές της περιφέρειας οι θύλακες της ανεργίας ορισμένων προβληματικών περιοχών μας.
      Κυρίες και κύριοι συνάδελφοι, το 2007 είναι χρονιά ολοκλήρωσης σημαντικών μεταρρυθμίσεων και προετοιμασίας για πολλές άλλες.
      Βασικός στόχος της οικονομικής πολιτικής της Κυβέρνησης παραμένει πρώτον η συνέχιση της δημοσιονομικής εξυγίανσης, δεύτερον η δυναμική και βιώσιμη ανάπτυξη, τρίτον, η αναβάθμιση του κοινωνικού  κράτους και τέταρτον η εκπλήρωση των δεσμεύσεών μας. Από την πρώτη του χρόνου, η σύνταξη του Ο.Γ.Α. ανέρχεται στα 280 ευρώ το μήνα, για να φτάσει στις αρχές του 2008 στα 330 ευρώ. Το Ε.Κ.Α.Σ. ανέρχεται στα 195 ευρώ το μήνα, για να φτάσει με το ξεκίνημα του 2008 στα 230 ευρώ. Το κατώτερο επίδομα ανεργίας αυξάνεται κατά 56 ευρώ το μήνα και από τα 311 ευρώ φτάνει στα 367 ευρώ. 
      Με την δεύτερη φάση της φορολογικής μεταρρύθμισης το αφορολόγητο όριο αυξάνεται στα 12.000 ευρώ γεγονός που σημαίνει ότι πάνω από τρία εκατομμύρια πολίτες δεν θα πληρώσουν καθόλου φόρο εισοδήματος. Οι φορολογικοί συντελεστές μειώνονται σταδιακά ώστε οι φορολογούμενοι να καταβάλουν ολοένα και  λιγότερους φόρους. Οι οικογένειες με δύο παιδιά, οι πολύτεκνες μητέρες, τα άτομα με αναπηρία ευνοούνται ακόμη περισσότερο μέσα από ειδικές ρυθμίσεις. 
      Προωθούμε δυναμικό σχέδιο μεγάλων έργων υποδομής στην περιφέρεια, το οποίο θα ενισχυθεί, ακόμη περισσότερο, από το Δ΄ Κοινοτικό Πλαίσιο Στήριξης. Εδώ αξίζει να σημειώσω μεγάλα έργα πνοής στην περιφέρεια, όπως και στο Νομό Σερρών, όπως είναι ο κάθετος άξονας της Εγνατίας, Προμαχώνας, Σέρρες, Θεσσαλονίκη, τα σημαντικά έργα υποδομής για την εκπαίδευση, τα έργα φυσικού αερίου, η αξιοποίηση ανανεώσιμων πηγών από νέους επενδυτές και μια σειρά άλλων μικρών και μεγάλων έργων των  δήμων και της νομαρχιακής αυτοδιοίκησης που απέκτησαν πολλαπλάσιους πόρους σε σχέση με τα προηγούμενα χρόνια. Έργα που έχουν ως στόχο τη βελτίωση της καθημερινότητας των πολιτών και της ποιότητας της ζωής τους. 
      Κυρίες και κύριοι συνάδελφοι, κριτήριο ευθύνης για όλους μας, για μια δυναμική κοινωνία με ισχυρούς Έλληνες αποτελεί η μεταρρύθμιση στην παιδεία που αποτελεί βασικό μοχλό ανάπτυξης μιας σύγχρονης κοινωνίας. Η Κυβέρνηση της Νέας Δημοκρατίας στοχεύει στη θεμελίωση ενός σύγχρονου σχολείου που θα δίνει τη δυνατότητα σε όλους τους νέους και τις νέες να σταθούν αντάξιοι στο διεθνή ανταγωνισμό. Αξίζουμε μια παιδεία που θα είναι αποδοτική που θα παρέχει σύγχρονη γνώση, συμβατή με τις απαιτήσεις της εποχής. Στόχος είναι η αναβάθμιση και η εναρμόνιση των εκπαιδευτικών μας ιδρυμάτων με τα ευρωπαϊκά πρότυπα και την παγκόσμια επανάσταση στη γνώση, η αποτελεσματικότερη σύνδεσή τους με την αναπτυξιακή διαδικασία, την αγορά εργασίας και το μέλλον των αποφοίτων μας. 
      Κυρίες και κύριοι συνάδελφοι, η πατρίδα μας έχει ανάγκη από ζωντανή περιφέρεια. Η ανάπτυξη του αγροτικού τομέα έχει στρατηγική αξία. Επιδίωξη μας είναι τα αγροτικά μας προϊόντα να διατίθενται στην αγορά και να εξάγονται τυποποιημένα πιστοποιημένα υψηλής προστιθέμενης αξίας και όπου είναι δυνατόν με ονομασία προέλευσης. Σήμερα, μετά την εφαρμογή της νέας κοινής αγροτικής πολιτικής όπου κατοχυρώθηκαν τα δικαιώματα στους αγρότες και οι ενισχύσεις καταβάλλονται αποσυνδεδεμένες από την παραγωγή, απαιτούνται βαθιές τομές και διαρθρωτικές αλλαγές που θα οδηγήσουν σε βιώσιμη οικονομική και κοινωνική ανάπτυξη στον αγροτικό χώρο. 
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, πρέπει να ολοκληρώσετε. 
      ΘΕΟΦΙΛΟΣ ΛΕΟΝΤΑΡΙΔΗΣ: Μισό λεπτό, κυρία Πρόεδρε. 
      Τα αυξανόμενα προγράμματα βιολογικής, οικολογικής γεωργίας, τα ισχυρά κίνητρα για επέκταση εκσυγχρονισμό και ίδρυση κτηνοτροφικών εκμεταλλεύσεων και για την πραγματοποίηση ιδιωτικών επενδύσεων επεξεργασίας αγροτικών προϊόντων, η δωρεάν έκδοση οικοδομικών αδειών για την κατασκευή γεωργοκτηνοτροφικών εγκαταστάσεων, η αποτελεσματικότερη ασφαλιστική κάλυψη, μέσω του ΕΛ.Γ.Α., της γεωργίας και της κτηνοτροφίας και η  καταβολή των αποζημιώσεων έγκαιρα και εντός τριμήνου από το χρόνο συγκομιδής, τα μέτρα για τους νέους αγρότες και μια σειρά άλλα μέτρα που λαμβάνονται, έχουν ως στόχο την αγροτική ανάπτυξη, την κοινωνική συνοχή και τη βελτίωση…
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Λεονταρίδη. Πρέπει να ολοκληρώσετε. 
      ΘΕΟΦΙΛΟΣ ΛΕΟΝΤΑΡΙΔΗΣ: Εδώ θα πρέπει να κάνω ιδιαίτερη μνεία, από του χρόνου, τόσο στο Νομό Σερρών όσο και σε άλλες περιοχές της χώρας, του προγράμματος νιτρορύπανσης που θα αποδώσει ένα πρόσθετο οικονομικό όφελος στους αγρότες μας. 
      Κυρίες και κύριοι συνάδελφοι, οι κυβερνήσεις του ΠΑ.ΣΟ.Κ. έχασαν πολύτιμο χρόνο παρότι ο ελληνικός λαός τους έδωσε πολλές ευκαιρίες…
      ΠΡΟΕΔΡΟΣ (Άννα Μπενάκη-Ψαρούδα): Κύριε Λεονταρίδη, σας παρακαλώ πάρα πολύ να τελειώσετε αμέσως. Ομιλείτε εις βάρος των άλλων συναδέλφων. 
      ΘΕΟΦΙΛΟΣ ΛΕΟΝΤΑΡΙΔΗΣ: Η Κυβέρνηση η δική μας είναι αποφασισμένη να κάνει τις απαιτούμενες αλλαγές για να κερδίσει ο τόπος μας το χαμένο έδαφος. 
      Γνωρίζουμε ότι δεν υπάρχει άλλος τρόπος και το γνωρίζετε για να ξεπεραστεί η κρίσιμη οικονομική κατάσταση που κληρονομήσαμε. Δεν υπάρχει άλλος δρόμος για μια νέα προοπτική ανάπτυξης και προόδου.
      Γνωρίζουμε ότι ο δρόμος αυτός είναι δύσβατος και ανηφορικός. Γνωρίζουμε ότι θα υπάρξουν αντιδράσεις και κατεστημένες νοοτροπίες. Είμαστε όμως αποφασισμένοι να πετύχουμε, γιατί την επιτυχία αυτή τη χρωστάμε στις νέες γενιές και οδηγός μας είναι η ευθύνη απέναντι στο κοινωνικό σύνολο και η εμπιστοσύνη των πολιτών. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Λεονταρίδη. 
      Παρακαλώ, κύριοι συνάδελφοι, όσοι ακολουθήσουν να είναι απολύτως ακριβείς στο χρόνο τους. Το ξέρετε για ποιο λόγο. 
      Ο κ. Απόστολος Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Κυρία Πρόεδρε, κυρίες και κύριοι συνάδελφοι, στα τρία χρόνια που πέρασαν, η Νέα Δημοκρατία κατάφερε να οδηγήσει το σύνολο των τομέων της οικονομίας σε οπισθοδρόμηση. Κατάφερε να οδηγήσει σε εξαθλίωση την ύπαιθρο και τους αγρότες. Δεν υπάρχει κανένα αγροτικό προϊόν με μεγαλύτερη τιμή για τον αγρότη. Κατάφερε να οδηγήσει τους μικρομεσαίους σε αθλιότητα οικονομική λόγω των μεγάλων ανοιγμάτων από ακάλυπτες επιταγές αλλά και την έλλειψης χρήματος στην αγορά. Καταχρέωσε τα νοικοκυριά, μείωσε το ποσοστό του Α.Ε.Π., τις επενδύσεις για την παιδεία και τελικά σε ό,τι υποσχέθηκε στο ελληνικό λαό φάνηκε απόλυτα ασυνεπής. 
      Με ιδιαίτερη έκπληξη ακούσαμε τον κύριο Πρωθυπουργό στη διεθνή έκθεση Θεσσαλονίκης, να δηλώνει ότι η μείωση του Φ.Π.Α., των αγροτικών μηχανημάτων, δεν είναι δυνατή, διότι από τον Αύγουστο του 2003 υπήρξε απάντηση στην Κυβέρνηση του ΠΑ.ΣΟ.Κ. ότι δεν μπορεί να γίνει αυτό. Και σε ερώτηση του δημοσιογράφου γιατί περιλήφθηκε στο πρόγραμμα της Νέας Δημοκρατίας, η απάντηση ήταν ότι «το πρόγραμμά μας συντάχθηκε πριν τον Αύγουστο του 2003 και δεν το διορθώσαμε». Αυτά τα ακούν οι αγρότες και καταλαβαίνουν ότι η ομολογία αυτή -από λάθος βέβαια, πιστεύω, ότι διέφυγε του κυρίου Πρωθυπουργού η δήλωση αυτή- ομολόγησε ο ίδιος ότι εν γνώσει τους υποσχέθηκαν μεταξύ άλλων και τη μείωση του Φ.Π.Α. που δεν μπορούσαν να την κάνουν. 
      Η ανεργία αυξάνει. Μας φέρνετε στοιχεία του τρίτου τριμήνου και συγκρίνετε με το πρώτο τρίμηνο του 2004, ποσοστό που διαμορφώσατε σεις οι ίδιοι. Αλλά δεν αναφέρετε ότι το τέταρτο τρίμηνο του 2003 η ανεργία ήταν περίπου στα επίπεδα που εσείς σήμερα, τεχνητά και πάλι, μνημονεύετε σαν επιτυχία της Κυβέρνησής σας. Αυτό που γνωρίζει ο ελληνικός λαός και γνωρίζουμε εμείς στις περιφέρειές μας, είναι ότι κάθε μήνα στα χρόνια τα δικά σας και μια βιοτεχνία ή μια βιομηχανία κλείνει. Πολλές περιοχές της χώρας μας ήδη μαστίζονται από την ανεργία, γιατί καμία καινούρια επένδυση δεν έχει γίνει. Αντίθετα κλείνουν πάρα πολλές επενδύσεις. 
      Η Θράκη γνώρισε στα χρόνια του ΠΑ.ΣΟ.Κ. ημέρες ευημερίας. Μυθικά ποσά διατέθηκαν για την περιοχή αυτή. Η μείωση του εθνικού σκέλους του προγράμματος δημοσίων επενδύσεων κατά 30%, οδήγησε σε μεγαλύτερη μείωση των κονδυλίων για τις δημόσιες επενδύσεις στη Θράκη. Έργα πολύ μεγάλα, όπως το λιμάνι της Αλεξανδρούπολης, που έχει σταματήσει και χάθηκαν μάλιστα οι πιστώσεις λόγω ανικανότητας της κυβέρνησής σας. 
      Η Ακαδημία Λιμενικού Σώματος, η οποία βρισκόταν στο τελευταίο στάδιο της ανακήρυξης του αναδόχου, λιμνάζει εδώ και τρία χρόνια. Το φράγμα Ασπρονερίου και πολλά άλλα μεγάλα έργα έχουν βρεθεί σε τέλμα. Από τις πλημμύρες το μόνο που μας έμεινε ήταν η επίσκεψη του Πρωθυπουργού την προηγούμενη χρονιά και όλου του Υπουργικού Συμβουλίου που παρέλασε από τον Έβρο. Όμως ακόμα οι Εβρίτες περιμένουν τις αποζημιώσεις για τα χωράφια που δεν έσπειραν, για τα χωράφια τα οποία τελικώς καταστράφηκαν απόλυτα. Περιμένουν ακόμα την ολοκλήρωση των έργων υποδομής. Πέρυσι, το μόνο που εισπράξανε από το ενδιαφέρον της Κυβέρνησης, είναι το μέγα σκάνδαλο της απευθείας ανάθεσης σε δεκαοχτώ ημέτερους της Νέας Δημοκρατίας εργολάβους, των έργων αποκατάστασης των ζημιών της προηγούμενης πλημμύρας με έκπτωση 17%.
      Οι καταγγελίες της Αντιπολίτευσης στον εισαγγελέα έφεραν το εξής καλό αποτέλεσμα. Tα λίγα έργα, τα οποία με πολύ μεγάλη καθυστέρηση δημοπρατήθηκαν, είχαν έκπτωση 62%. Η διαφορά μεταξύ του 62% και του 7% είναι 55%, δισεκατομμύρια δραχμές, πολλά εκατομμύρια ευρώ απλά και μόνο με αυτή τη διαδικασία των μικρότερων εκπτώσεων με τις απευθείας αναθέσεις ζημιώθηκε ο ελληνικός λαός. 
      Μιλάτε για μεταρρυθμίσεις. Θεωρείτε μεταρρύθμιση το ξεπούλημα του Ο.Τ.Ε., θεωρείτε μεταρρύθμιση το χάρισμα των 9.000.000.000 ευρώ στους τραπεζίτες για την επίλυση του ασφαλιστικού προβλήματός τους. Θεωρείτε ως φορολογική μεταρρύθμιση τη μείωση των συντελεστών της φορολόγησης, ή το  χάρισμα των χρεών σε μεγαλοαπατεώνες, φοροφυγάδες, εκδότες πλαστών και εικονικών τιμολογίων. 
      Μεταρρύθμιση, κύριοι συνάδελφοι, ήταν αυτό που κάναμε εμείς με επιτροπή επιστημόνων και τεχνοκρατών, που έτυχε της απόλυτης συγκατάθεσης του συνόλου των κοινωνικών φορέων, που έγινε νόμος του κράτους με την απόλυτα σύμφωνη γνώμη της οικονομικής και κοινωνικής επιτροπής και  ήλθατε εσείς με νόμο ευθύς αμέσως να καταργήσετε μία δουλειά πολλών ετών, μία δουλειά συναίνεσης του συνόλου των φορέων, το λογιστικό προσδιορισμό των εισοδημάτων, που είναι το πλέον δίκαιο ανά τον κόσμο σύστημα, και επαναφέρατε τους μοναδικούς συντελεστές κέρδους με την αύξησή τους μέχρι 600% των συντελεστών και επομένως και της φορολογίας. 
      Επαναφέρατε, με νόμους, τη συνάφεια που καταγγέλλατε προηγούμενα και την καταργήσαμε εμείς. Επαναφέρατε τους ελέγχους ήδη ελεγχθέντων ή υποβληθέντων, θα έλεγα, δηλώσεων αυτόματου κλεισίματος, ήδη, θα έλεγα, την παραγραφή του ελέγχου, που ήταν μια γάγγραινα και αίτημα των φορολογουμένων, και τη  μεταφέρατε στα τρία χρόνια από τα δέκα που ήταν  και καταργήσατε την υπάρχουσα κατάσταση των προστίμων. Καταργήσαμε τα πρόστιμα στη φορολογική μεταρρύθμιση σαν αίτημα όλης της κοινωνίας, εκτός από τις περιπτώσεις έκδοσης πλαστών και εικονικών τιμολογίων. 
      Καταργήσατε το  point system το οποίο αποτελούσε αίτημα του συνόλου των φορέων. Η σχέση άμεσων και έμμεσων φόρων έχει έλθει δέκα χρόνια πίσω. Θα πρέπει να θυμίσουμε ότι το 1993 η σχέση ήταν 29 με 71, 42 μονάδες διαφορά και το 2003, οι 42 μονάδες έγιναν 16 μονάδες διαφορά αμέσων και εμμέσων από το σύνολο των 3,3 δις ευρώ που είναι η επιπλέον φορολογική επιβάρυνση των Ελλήνων πολιτών. Εσείς ομολογείτε στον Προϋπολογισμό ότι μόνο τα 100.000.000 ευρώ επιβαρύνουν τα νομικά πρόσωπα, δηλαδή τις επιχειρήσεις. Δηλαδή το 99,7% της επιβάρυνσης για το 2007 –εσείς το λέτε- επιβαρύνονται τα φυσικά πρόσωπα, δηλαδή συνταξιούχοι, μισθωτοί και ελεύθεροι επαγγελματίες. Χαρίζετε 2.000.000.000 ευρώ κάθε χρόνο στους μεγαλομετόχους των επιχειρήσεων και στους τραπεζίτες με τη μείωση απλά και μόνο του συντελεστή φορολόγησης κατά 10 μονάδες. Τα 3.000.000.000 ευρώ που ήταν το πακέτο μαμούθ των κοινωνικών παροχών των κυβερνήσεων Σημίτη τα προηγούμενα χρόνια, το μετατρέψατε σε πακέτα παροχών προς τους βιομηχάνους ίδιου ύψους 3.000.000.000 ευρώ και μάλιστα τώρα πληρώνει αυτά τα 3.000.000.000 ευρώ το σύνολο των Ελλήνων πολιτών, ενώ αντίστοιχα τα  3.000.000.000 ευρώ τα πλήρωναν οι τρεις χιλιάδες μεγαλύτερες τραπεζικές και βιομηχανικές εταιρείες. Αυτή είναι η διαφορά της πολιτικής μας. Τα παίρνετε από τους φτωχούς και τα δίνετε στους πλούσιους, αναδιανέμετε τελικά το εισόδημα των Ελλήνων πολιτών υπέρ των πολιτικά φίλων σας, υπέρ αυτών που σας στηρίζουν.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κ. Φωτιάδη. 
      Ο κ. Λιάσκος έχε το λόγο.
      ΑΝΑΣΤΑΣΙΟΣ ΛΙΑΣΚΟΣ: Κυρίες και κύριοι συνάδελφοι του ΠΑ.ΣΟ.Κ., είναι γεγονός ότι οι «πλεονασματικοί» σας προϋπολογισμοί, αυτοί που καταθέτατε στη Βουλή μέχρι χθες, ανέδειξαν εντός και εκτός Ελλάδος το έλλειμμα της αξιοπιστίας σας ειδικά μετά την απογραφή που κατέδειξε αυτήν την πραγματικότητα. Για σας βέβαια είμαστε ένοχοι, γιατί αποκαλύψαμε αυτήν την πραγματικότητα και επανακαθορίσαμε την οικονομική πορεία της χώρας με σοβαρότητα, υπευθυνότητα και ειλικρίνεια. Αυτό είναι που σας ενοχλεί. Αυτός είναι ο λόγος της στείρας αντιπολιτευτικής τακτικής σας, που ισοπεδώνει τα πάντα. 
      Δεν έχετε ακόμη αντιληφθεί ότι αυτή η τακτική είναι εκείνη που σας καταδικάζει στα μάτια του ελληνικού λαού. Δεν βλέπετε ότι καθημερινά κατρακυλάτε σε μια πολιτική αντίληψη, η οποία είναι ξεπερασμένη; Εάν δεν το βλέπετε και δεν το αντιλαμβάνεστε, είναι δικό σας θέμα, αλλά δεν βοηθάτε ούτε την παράταξή σας, ούτε την πολιτική ζωή του τόπου. Εν πάση περιπτώσει, όμως,  μαθήματα αξιοπιστίας από πιστοποιημένα αναξιόπιστους δεν δεχόμαστε. 
      Είναι, επίσης, γεγονός ότι επί των κυβερνήσεων του ΠΑ.ΣΟ.Κ. η ανάπτυξη της Ελληνικής οικονομίας στηρίχθηκε στο δημοσιονομικό εκτροχιασμό, στα κοινοτικά κονδύλια και στην κατανάλωση. 
      Η ανάγκη για τον επαναπροσδιορισμό της αναπτυξιακής πολιτικής της χώρας, που θα έπρεπε να στηριχτεί σε μια νέα στρατηγική, σε μία αλλαγή πορείας, είναι καταλυτικό ζήτημα, δεν είναι ένα ζήτημα το οποίο δεν αφορούσε τη νέα διακυβέρνηση. Αυτό λοιπόν κάναμε και αυτό απεικονίζει και ο νέος Προϋπολογισμός. Είναι ένας ακόμα προϋπολογισμός νοικοκυρέματος, ένας προϋπολογισμός ο οποίος βάζει τα πράγματα τη βάση μιας νέας δυναμικής αναπτυξιακής πορείας, μιας πορείας προς το συμφέρον του Ελληνικού λαού. 
      Παράλληλα, προχωρούμε συνεχόμενα σε ένα νέο πρόγραμμα μεταρρυθμίσεων, που στοχεύει στην αξιοποίηση όλων των συγκριτικών μας πλεονεκτημάτων. Προχωρήσαμε στη φορολογική μεταρρύθμιση με τη σταδιακή μείωση των συντελεστών τόσο για τα νομικά πρόσωπα όσο και για τα φυσικά πρόσωπα με μια επαναστατική θα έλεγα φορολογική βάση, η οποία είναι πρωτόγνωρη για τον τόπο αφού πάνω από τρία εκατομμύρια Έλληνες δεν θα πληρώνουν πλέον φόρο. Πάρα πολύ σημαντικό ζήτημα.
       Αναπροσαρμόσαμε τις κλίμακες, διευρύναμε –αν θέλετε- το μεσαίο φόρο του συντελεστή και ταυτόχρονα αυξήσαμε το αφορολόγητο όριο, αλλά παράλληλα διαμορφώσαμε έναν νέο αναπτυξιακό νόμο και δώσαμε μια νέα προοπτική στο επενδυτικό τοπίο. 
      Ακόμα, η εξυγίανση των δημόσιων οικονομικών, η μείωση του δημοσιονομικού ελλείμματος, ο υψηλός ρυθμός ανάπτυξης της οικονομίας, διπλάσιος και πλέον από το μέσο όρο των χωρών της Ευρωπαϊκής Ένωσης, διαμορφώνουν για τη χώρα μας έναν σημαντικότατο και  ελκυστικότατο τόπο επενδύσεων. 
      Παράλληλα η ανεργία μειώνεται. Βέβαια δεν γίνεται χωρίς να τονωθεί η ιδιωτική επιχειρηματικότητα και να γίνουν επενδύσεις για να δρομολογηθεί η ανάπτυξη. 
      Δύο παραδείγματα αυτής της επιτυχημένης πολιτικής μας είναι ότι οι ξένες επενδύσεις από 50.000.000 ευρώ που ήταν το 2003 -σημειώστε ότι μιλάμε για ένα ποσό που απεικονίζει επενδύσεις για πενήντα περίπτερα- έφτασαν το 2005 στα 1.240 εκατομμύρια ευρώ.
      Δεν ισχυρίζομαι βέβαια ότι είμαστε ικανοποιημένοι, αλλά αυτό καταδεικνύει σαφέστατα τη νέα, τη διαφορετική αντίληψη στο επενδυτικό τοπίο. 
      Επίσης ένα σημαντικότατο θέμα είναι η αύξηση των εξαγωγών μας. Αντιλαμβάνεστε ότι η πτώση της ανταγωνιστικότητας και της παραγωγικότητας είχε κάνει αυτήν τη χώρα να φτάσει σε επίπεδο πλέον όπου δεν ήταν μόνο ότι δεν εξήγαγε ή ότι έφτανε να καταρρέει αυτός ο τομέας, αλλά μόνο οι εισαγωγές κάλυπταν την κατανάλωση σε όλα τα επίπεδα. 
      Να πούμε εδώ ότι η αύξηση των εξαγωγών σε συνδυασμό με τη νέα πλέον αύξηση του εισερχόμενου τουρισμού και των εσόδων τα οποία αυτός συνεπάγεται δίνουν μία νέα ισορροπία στο ισοζύγιο εξωτερικών συναλλαγών γιατί πράγματι αυτός είναι ο δείκτης της οικονομίας. 
      Πρέπει να ξέρετε ότι ειδικά για τον τουρισμό η Κυβέρνηση έκανε ένα σημαντικότατο άλμα αφού είναι απολύτως βέβαιο ότι υπήρχε πτωτική πορεία όλα τα προηγούμενα χρόνια, δηλαδή μέχρι το 2004 που ήταν χρονιά Ολυμπιακών Αγώνων και ο τουρισμός κατέρρεε. Φτάσαμε να έχουμε μία μεγάλη αύξηση το 2005 και ακόμα μεγαλύτερη το 2006 και βέβαια αυτό θα συνεχιστεί. Το Γ΄ Κοινοτικό Πλαίσιο από μηδενική αποδοτικότητα που είχε –έτσι το παραλάβαμε- σήμερα στους τριάντα μήνες της διακυβέρνησης πορεύεται πραγματικά μ’ έναν σημαντικότατο βαθμό απορροφητικότητας και εγγυημένα δεν θα χαθούν πόροι.
      Η οχύρωση πίσω από βολεμένες νοοτροπίες του χθες, από καταστάσεις τέλματος δεν βοηθάει, κυρίες και κύριοι συνάδελφοι. Εισάγουμε μία νέα νοοτροπία και από την επιτυχημένη αυτή πολιτική εκατοντάδες χιλιάδες Έλληνες παίρνουν μέρισμα. Παράδειγμα ο Ο.Γ.Α., το Ε.Κ.Α.Σ.. Η ορθότητα της επιλογής αυτής της οικονομικής πολιτικής είναι γεγονός ότι θα ωφελήσει και την κοινωνία και τον πολίτη. 
      Με τον Προϋπολογισμό του 2007 θα υπάρξει περαιτέρω μείωση του ελλείμματος, δραστική αποκλιμάκωση του δημοσίου χρέους, ενίσχυση των επενδύσεων και του ρυθμού ανάπτυξης. 
      Εν κατακλείδι θεωρώ ότι το σημαντικότερο μήνυμα που δίνει ο Προϋπολογισμός είναι ότι με τη νέα νοοτροπία, με την προσπάθεια, την εργατικότητα, την παραγωγικότητα δρομολογούμε επιτέλους την ανάπτυξη, αλλά με την κυριολεξία του όρου. Η πεμπτουσία της πολιτικής μας είναι το συμφέρον του ελληνικού λαού. Αυτό το συμφέρον υπηρετούμε, αυτό το συμφέρον θα συνεχίσουμε να υπηρετούμε.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Η κ. Ζήση έχει το λόγο.
      ΡΟΔΟΥΛΑ ΖΗΣΗ: Ευχαριστώ, κυρία Πρόεδρε.
      «Στα πλήθη ανήκουν οι ουρανοί» ο Υπουργός απήγγειλε Βάρναλη σήμερα εδώ -ο Υφυπουργός Οικονομίας και Οικονομικών- και ρωτάω γιατί σ’ αυτόν τον Προϋπολογισμό στα πλήθη ανήκουν τα ψίχουλα και όχι οι ουρανοί, γιατί ο ελληνικός λαός δεν μπορεί να πάρει ανάσα, δεν μπορεί να έχει αέρα να αναπνεύσει οικονομικά, δεν μπορεί να έχει ποιότητα ζωής ή πρόοδο και βέβαια δεν μπορεί ν’ ανεχθεί πλέον την αδικία που αποτυπώνεται σ’ αυτόν τον Προϋπολογισμό. 
      Ο Προϋπολογισμός του 2007 που καταθέτει η Κυβέρνηση είναι μία αποκάλυψη. Το προσωπείο έπεσε, η Κυβέρνηση φάνηκε γυμνή, γυμνή από πολιτικές, γυμνή από ευαισθησία, γυμνή από θάρρος και τόλμη, από ευθύνη και χρέος. Φάνηκε το ανάλγητο πρόσωπο που πίσω απ’ αυτό δεν υπάρχει ψυχή, αφού αυτή η Κυβέρνηση δεν μπορεί να αφουγκραστεί το χτύπο της καρδιάς της ελληνικής κοινωνίας που αγωνίζεται, παλεύει, προσδοκά, αφού αυτή η Κυβέρνηση διχάζει το λαό και δημιουργεί ανισότητες, αφού βουλιάζει την ελληνική επιχειρηματική δραστηριότητα σε τέλμα της κυβερνητικής ανεπάρκειας και ακινησίας, αφού τελικά οδηγεί σε σταλία την παραγωγή της ελληνικής κοινωνίας λόγω των ψεύτικων υποσχέσεών της και των λαθεμένων πολιτικών της.
      Είναι Προϋπολογισμός παραπλάνησης. Μετά από τρία χρόνια διακυβέρνησης της Νέας Δημοκρατίας συνεχίζονται τα ψέματά της προς τους πολίτες με δήθεν αυξήσεις στους μικρομεσαίους, τους συνταξιούχους και τους χαμηλόμισθους που τους επιβαρύνει φορολογικά και τους παίρνει την μπουκιά από το στόμα για να τη δώσει στους λίγους ημέτερους και ισχυρούς τους οποίους ελαφρύνει φορολογικά για να αυξήσουν το παντεσπάνι τους, τα υπερκέρδη των μετόχων, τον προσωπικό τους πλούτο με την μεγάλη υπεραξία. 
      «Στο μεσοστράτι απάνω της ζωής σας σε σκοτεινό περιπλανηθήκατε ρουμάνι και ήταν ο δρόμος ο σωστός χαμένος» λέτε στο βιβλίο σας. Ο Δάντης, βέβαια, στην «Θεία Κωμωδία». Αλλά η κωμωδία της δικής σας διακυβέρνησης δεν έχει αρχή και τέλος. Τον χάσατε τον δρόμο, κύριοι της Νέας Δημοκρατίας και με τον Προϋπολογισμό σας τον αδιαφανή και ψεύτικο ξεστρατίσατε εντελώς από την στράτα της αλήθειας και της προόδου για τον ελληνικό λαό. Προϋπολογισμός αναξιοπιστίας, αδικίας και αναλγησίας. 
      Αδικία, κύριοι της Κυβέρνησης είναι να παίρνετε τα αγαθά που ανήκουν στους πολλούς και να μειώνετε το εισόδημά τους, τις ευκαιρίες τους, τις απαιτήσεις τους για δίκαιη ανακατανομή των αγαθών και του πλούτου και να κάνετε την δική σας αναδιανομή υπέρ των ολίγων. Ο Προϋπολογισμός σας επιδεικνύει την ασυνέπεια και την αναξιοπιστία σας, την αδικία και την αδιαφορία σας, αφού στα αγαθά δεν δίνετε σημασία. Υποχρηματοδοτείτε την παιδεία. Υποχρηματοδοτείτε την υγεία, το ασφαλιστικό σύστημα. Εγκαταλείπετε την περιφέρεια, μειώνετε τους πόρους για την ποιότητα ζωής, για το περιβάλλον, τον πολιτισμό, την αγροτική ανάπτυξη, την βιώσιμη ανάπτυξη. Και δεν αφήνετε τα νοικοκυριά να πάρουν ανάσα. Να συντηρήσουν το βιός τους, να γευθούν τα αγαθά που τους ανήκουν. Τους στέλνετε στον δανεισμό. Και τους εγκαταλείπετε στο χάος της αισχροκέρδειας που δεν θέλετε να την τιθασεύσετε. 
      Αν θέλετε να γίνετε καλή Κυβέρνηση πρέπει πρώτα να πιστέψετε ότι είστε η πιο κακή κυβέρνηση που πέρασε ποτέ από την χώρα. Ίσως έτσι καταλάβετε τις ευθύνες σας και αποσύρετε τις πολιτικές σας που έχουν δημιουργήσει ανασφάλεια στους Έλληνες, δυσμενείς επιπτώσεις στην χώρα, στους πολλούς, αναστολή στην ανάπτυξη, έξαρση της ακρίβειας και οικονομικά αδιέξοδα στα πλατιά κοινωνικά στρώματα. 
      Προϋπολογισμός απορύθμισης της ανάπτυξης και της κοινωνικής συνοχής. Οποιαδήποτε μεταρρύθμιση δεν μπορεί να έχει θετικές συνέπειες αν δεν ανταποκρίνεται στην βιώσιμη ανάπτυξη, στις ίσες ευκαιρίες, στην προσβασιμότητα και στην καθολικότητα, στην νέα εποχή και στις νέες ανάγκες της χώρας μας και του λαού μας. Η Νέα Δημοκρατία αποφάσισε να μας μεταρρυθμίσει και να μας οδηγήσει στον χώρο της σύγχυσης, της αβεβαιότητας και της ιδιώτευσης στην μιζέρια των καθυστερήσεων και στα σύνδρομα που γεννούν ανισότητες. 
      Η συλλογικότητα και η κοινωνική συνοχή απορυθμίζονται. Η περηφάνια των συλλογικών κατακτήσεων πληγώνεται. Οι πολίτες νιώθουν μαζί σας μοναξιά και απελπισία αφού δεν ακούγονται τα βιώματά τους, οι διαμαρτυρίες τους, οι προτάσεις τους. Αποφασίζετε χωρίς αυτούς, χωρίς κουλτούρα διαβούλευσης, χωρίς ευαισθησία. Ζουν την οδύσσεια της δικής σας διακυβέρνησης και την νέα φτώχεια που δημιουργούν οι άδικες πολιτικές σας. Η ανάπτυξη νοσταλγεί τους ρυθμούς του παρελθόντος της όταν επί κυβερνήσεων του ΠΑ.ΣΟ.Κ. έτρεχε και το Α.Ε.Π. και οι διαρθρωτικές αλλαγές που δημιουργούσαν προστιθέμενη αξία. Ποια προοπτική, ποια μεταρρύθμιση προόδου αποτυπώνονται στον Προϋπολογισμό του 2007; Καμία. 
      Αντί να είστε πλούσιοι σε έργα είστε πλούσιοι σε καυχησιές και σε εγκαίνια των έργων του ΠΑ.ΣΟ.Κ.. Οι επιχειρήσεις, η καινοτομία, η αγροτική οικονομία, το εμπόριο, ο τουρισμός, η περιφερειακή ανάπτυξη βρίσκονται μόνο στις υποσχέσεις σας, στις λέξεις σας, που έχασαν τις έννοιες για σας και είναι άγνωστες στην ουσία της πολιτικής σας. Είστε η Κυβέρνηση της ιδεοληψίας των δήθεν μεταρρυθμίσεων που δεν νιώθει καμιά ενοχή για την συνολική απορύθμιση που έχει φέρει στην χώρα. 
      Είπαν πριν συνάδελφοι, για τον αναπτυξιακό νόμο. Τι κάνατε σε όλη την ελληνική περιφέρεια; Και στην Μαγνησία.
      Είμαστε πλούσιοι, θαρρείτε, εκεί. Δεν υπάρχει ανεργία, δεν υπάρχουν βιομηχανικά προβλήματα, δεν υπάρχουν προβλήματα στους βιοτέχνες, στον τουρισμό, στη μικρομεσαία επιχείρηση. Πλούσιους μας θεωρείτε. Άνισες είναι οι επιλογές σας. Άδικες και επιλεκτικές οι πολιτικές σας. Καμία μα καμία διαβούλευση, σκέψη, καμία συναίσθηση πού πρέπει να πάει η περιφέρεια-εταίρος της Ευρωπαϊκής Ένωσης, πού πρέπει να πάει η ελληνική επικράτεια στη νέα εποχή και πώς πρέπει να γίνει το μέλλον της.
      Νοσταλγούμε τα χρόνια που εσείς καταγγέλλετε, τα χρόνια και στη Μαγνησία και στη Θεσσαλία και παντού της ολυμπιακής περηφάνιας μας, των μεγάλων έργων. Τώρα έμειναν όλοι φτωχοί από τη δική σας ανικανότητα και ανεπάρκεια. 
      Προϋπολογισμός του 2007 χωρίς ηθική. Η ηθική στην οικονομία, κύριοι Υπουργοί, αλλά και η ηθική στην πολιτική επιβεβαιώνονται στο όραμα, στο σχέδιο, στις πολιτικές, στη δουλειά, στην πράξη, στην πρακτική. Και αυτός ο Προϋπολογισμός αντανακλά το έλλειμμα του σχεδίου, του οράματος και του έργου και επιπλέον αφυδατώνει την ελπίδα για το μέλλον, αφού στερείται της δίκαιης αναδιανομής του πλούτου, υπηρετεί μονεταριστικές πολιτικές, δημιουργεί μονόπλευρη λιτότητα, δημιουργεί φτώχεια. Και όσον αφορά τη φτώχεια, όπως μας θυμίζει ο Θουκυδίδης, είναι ντροπή να μην την παραδέχεται η Κυβέρνηση. Αλλά χειρότερη ντροπή είναι να μη δουλεύει και να μη νοιάζεται η Κυβέρνηση για να απαλλαγεί η χώρα από τη νέα φτώχεια, που εσείς, κύριοι της Κυβέρνησης, έχετε δημιουργήσει. 
      Με αυτόν τον Προϋπολογισμό η Κυβέρνηση ζει στη χώρα των θαυμάτων των δικών της, όταν εσείς μιλάτε για το ΠΑ.ΣΟ.Κ. και την Αλίκη στη χώρα των θαυμάτων. Και το διαπιστώνετε τώρα, σήμερα, ότι τα δικά σας θαύματα εξόντωσαν τον ελληνικό λαό. Το ΠΑ.ΣΟ.Κ. σας είπε ότι στη χώρα μας πρέπει να προχωρήσουμε γρήγορα, τολμηρά, δημοκρατικά, με ανάπτυξη για όλους, εάν θέλουμε να παραμείνουμε στο ανάστημα της πολιτικής μας επάρκειας και αν θέλουμε να παραμείνουμε στο σεβασμό στη συνείδηση του πολίτη.
      Εσείς, όμως, δεν ακούσατε, γιατί δεν θέλατε και δεν μπορούσατε να καταλάβετε. Τα θαύματά σας κράτησαν τρία χρόνια και μας εξόντωσαν, εξόντωσαν όλους τους πολίτες. Το τελευταίο θαύμα της Νέας Δημοκρατίας είναι αυτός ο Προϋπολογισμός. Αυτό, όμως, δεν θα αφήσουμε να μας εξοντώσει, γιατί ποτέ δεν θα εφαρμοστεί, γιατί το καταδικάζει ο ελληνικός λαός. Και εμείς το ΠΑ.ΣΟ.Κ., που με το λαό πορευτήκαμε και μαζί προχωρούμε, καταψηφίζουμε τον Προϋπολογισμό σας, έτοιμοι ν’ αναδείξουμε, να στηρίξουμε, να προβάλλουμε τη νέα πρόταση εναλλακτικής διακυβέρνησης της χώρας μαζί με το λαό για το λαό. Αυτή είναι η υπόσχεση και το δικό μας συμβόλαιο. Πρέπει ν’ αποσυρθεί η δική σας πολιτική, η οποία έκανε πολύ μεγάλο κακό στον τόπο.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Ο κ. Μάξιμος Χαρακόπουλος έχει το λόγο.
      ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, οι περισσότεροι Βουλευτές του ΠΑ.ΣΟ.Κ., και από αυτόν τον κανόνα δεν ξέφυγε και η προηγούμενη ομιλήτρια, επαναλαμβάνουν την αποστροφή του εισηγητή της Αξιωματικής Αντιπολίτευσης ότι ο συζητούμενος Προϋπολογισμός είναι ο τελευταίος, δήθεν, Προϋπολογισμός των Κυβερνήσεων της Νέας Δημοκρατίας. Η επανάληψη αυτή λίγα εικοσιτετράωρα μετά τη δημοσιοποίηση τριών δημοσκοπήσεων που δίνουν ξεκάθαρο, ασφαλέστατο προβάδισμα στη Νέα Δημοκρατία, μάλλον ως άσκηση θάρρους μπορεί να εκληφθεί. Πες, πες, ίσως και το πιστέψατε κιόλας. Καλώς κάνετε ασκήσεις θάρρους. Θα σας χρειαστεί το θάρρος, όπως θα σας χρειαστεί και η υπομονή. Μην προδικάζετε, όμως, την ετυμηγορία του ελληνικού λαού και μην υποτιμάτε την κρίση του.
      Κυρίες και κύριοι συνάδελφοι, για άλλη μία φορά ακούσαμε την Αξιωματική Αντιπολίτευση να κάνει κριτική, αλλά δεν ακούσαμε συγκεκριμένες θέσεις. Επιμένετε να κρατάτε κρυφό το πρόγραμμά σας, να μην μας λέτε τις θέσεις σας. Περιορίζεστε μόνο σε στείρα άρνηση. Όποτε κάποιο στέλεχος σας επιχείρησε να μιλήσει συγκεκριμένα, αντιμετώπισε ή την αποπομπή ή τη διαγραφή. Όταν ο κ. Φλωρίδης τόλμησε να εξηγήσει το σουηδικό μοντέλο, βρήκε την πόρτα της εξόδου. Δεν ξέρω τι μεσολάβησε και επανήλθε δόξη και τιμή ως Κοινοβουλευτικός Εκπρόσωπος. Όταν ο επί των ημερών σας τσάρος της οικονομίας κ. Γιάννος Παπαντωνίου είπε ότι το ΠΑ.ΣΟ.Κ. σχεδίασε την αποκρατικοποίηση της Εμπορικής Τράπεζας, διεγράφη από την κοινοβουλευτική σας ομάδα.
      Μονίμως θέλετε να κρύβεστε πίσω από γενικόλογες και νεφελώδεις θέσεις που δεν σας δεσμεύουν σε τίποτα. Λογαριάζετε, όμως, χωρίς τον ξενοδόχο. Οι πολίτες είναι υποψιασμένοι και μας κρίνουν όλες και όλους αυστηρά. Και κρίνουν και πρόσωπα και πολιτικές. 
      Είπε ο εισηγητής σας, ο κ. Ευθυμίου, ότι μάθατε από τα λάθη σας. Δυστυχώς όλες αυτές τις ημέρες δεν βλέπουμε κάτι τέτοιο. Το ΠΑ.ΣΟ.Κ. επανήλθε στη δομική Αντιπολίτευση παλαιότερων χρόνων, αρνούμενο κάθε θετικό βήμα που έγινε αυτούς τους τριάντα τρεις μήνες της νέας διακυβέρνησης. Έφθασε στο σημείο να παρομοιάζει τους πολιτικούς του αντιπάλους ως τον Εωσφόρο, το διάβολο. Δεν ξέρω εάν για τον εαυτό σας επιφυλάσσετε το ρόλο των μωρών παρθένων, αλλά είναι πρόκληση να μιλάτε για «γαλάζια παιδιά», όταν επί των ημερών σας φράκαρε το δημόσιο με διορισμούς, από πόρτες, παράθυρα και κεραμίδια. 
      Κυρίες και κύριοι συνάδελφοι, ο εισηγητής του ΠΑ.ΣΟ.Κ. χαρακτήρισε ταξικό τον Προϋπολογισμό και μας κατηγόρησε ότι ασκούμε πολιτική δήθεν υπέρ λίγων επιχειρηματιών. Αναρωτιέμαι: Πότε άλλοτε στη χώρα μας επιβλήθηκαν πρόστιμα εκατομμυρίων ευρώ για εναρμονισμένες πρακτικές, για λειτουργία καρτέλ; 
      Είναι ταξικός ο Προϋπολογισμός που δίνει αύξηση 22% στις συντάξεις του Ο.Γ.Α.; Από την επόμενη εβδομάδα, οι αγρότες θα πάρουν αύξηση στις συντάξεις του Ο.Γ.Α. 50 ευρώ. Δηλαδή ένα ζευγάρι αγροτών θα φτάσει να παίρνει 560 ευρώ σύνταξη και εντός του 2007 θα λάβουν συνολικά 700 ευρώ. Στις αρχές του 2008 υλοποιείται στο σύνολό της η προεκλογική μας δέσμευση και οι αγροτικές συντάξεις θα φτάσουν στα 330 ευρώ. 
      Βεβαίως, θα θέλαμε άμεσα να μπορούσαμε να δώσουμε περισσότερα στους απόμαχους της βιοπάλης της γης, στους αγρότες και στους κτηνοτρόφους. Είναι, όμως, πρόκληση να μιλά το ΠΑ.ΣΟ.Κ., αυτό που υποθήκευσε το μέλλον της ελληνικής οικονομίας, για καθυστέρηση στην υλοποίηση των δεσμεύσεων μας. Και θα είναι, κυρίες και κύριοι συνάδελφοι, η δική μας Κυβέρνηση που στην επόμενη τετραετία θα διασφαλίσει αξιοπρεπή σύνταξη για τους αγρότες. 
      Είναι ταξικός ο Προϋπολογισμός που αυξάνει το Ε.Κ.Α.Σ. κατά 35 ευρώ το μήνα, φτάνοντας στα 195 ευρώ από την 1η Ιανουαρίου και στα 230 ευρώ το 2008; Εντός του 2007 οι δικαιούχοι του Ε.Κ.Α.Σ. θα λάβουν επιπλέον 420 ευρώ. 
      Ωστόσο, κύριε Υπουργέ, είμαι απ’ αυτούς που πιστεύουν ότι το σύστημα καταβολής του Ε.Κ.Α.Σ., όπως καθιερώθηκε πριν από δέκα χρόνια από το ΠΑ.ΣΟ.Κ., έχει στρεβλώσεις, με αποτέλεσμα να αδικούνται χιλιάδες χαμηλοσυνταξιούχοι. Γι’ αυτό μαζί με άλλους επτά συναδέλφους σήμερα καταθέσαμε ερώτηση και ζητούμε να εξετάσετε το ενδεχόμενο κατάργησης του Ε.Κ.Α.Σ. και ενσωμάτωσής του στην κατώτερη σύνταξη του Ι.Κ.Α..
      Κυρίες και κύριοι συνάδελφοι, είναι ταξικός ο Προϋπολογισμός που αυξάνει κατά 18%, δηλαδή κατά 56 ευρώ, το κατώτατο επίδομα ανεργίας, έτσι ώστε από τα 311 ευρώ, που είναι σήμερα, να φθάσει στα 367 ευρώ και το 2008 στα 404 ευρώ; 
      Είναι μήπως ταξικός ο Προϋπολογισμός που μειώνει τους φορολογικούς συντελεστές των φυσικών  προσώπων, που αυξάνει το αφορολόγητο από τα 11.000 ευρώ στα 12.000 ευρώ, που απαλλάσσει από φόρο τρία εκατομμύρια τριακόσιες χιλιάδες Έλληνες, δηλαδή επιπλέον εκατόν ογδόντα χιλιάδες συμπατριώτες μας σε σχέση με πέρσι, που μειώνει τη φορολογία για άλλα δυόμισι εκατομμύρια συμπολιτών μας; 
      Κυρίες και κύριοι συνάδελφοι, η διολίσθηση σε λεκτικές ακρότητες και υπερβολές δεν μπορεί να κρύψει την ένδεια των επιχειρημάτων σας. Ο Προϋπολογισμός του 2007, μετά από τριάντα τρεις μήνες επίμονης δουλειάς, αντικατοπτρίζει την εικόνα της οικονομίας μας, μιας οικονομίας που έριξε το έλλειμμα από το 7,8% στο 2,6% του Α.Ε.Π., που κινείται με υψηλούς ρυθμούς ανάπτυξης, που μειώνει κατά τρεις μονάδες την ανεργία, που ατενίζει το μέλλον με αυτοπεποίθηση. 
      Όσο και εάν μηδενίζετε αυτό το έργο, που αναγνωρίζεται από τους εταίρους μας στην Ευρωπαϊκή Ένωση, αλλά και διεθνείς οργανισμούς, τα αποτελέσματα είναι ορατά σε όλους και τώρα δημιουργούνται οι προϋποθέσεις το κοινωνικό αυτό μέρισμα να φτάσει στους οικονομικά αδύναμους συμπολίτες μας. Επιμένουμε στην πολιτική του νοικοκυρέματος. Δεν ενδίδουμε στο λαϊκισμό.
      Οι πολίτες κατανοούν ότι εύκολες λύσεις δεν υπάρχουν. Τα προβλήματα που εσείς συσσωρεύσατε στον τόπο δεν λύνονται με μαγικό ραβδάκι.
       Οι αγρότες, -γιατί είδα να χύνονται κροκοδίλια δάκρυα σε αυτήν την Αίθουσα για τον αγροτικό κόσμο- ξέρουν ποια πολιτική και ποια πρόσωπα διεύρυναν τις περιφερειακές ανισότητες, ποιοι μίλαγαν απαξιωτικά για «άλλη Ελλάδα» και σήμερα οι ίδιοι οι άνθρωποι που έλεγαν στους αγρότες να τα βγάλουν πέρα μόνοι τους, αυτοαναγορεύονται σε αυτόκλητους προστάτες χωρίς όμως να μπαίνουν στον κόπο να προτείνουν κάτι συγκεκριμένο. Και πάλι περιορίζονται στην στείρα κριτική.
      Πράγματι, κύριοι συνάδελφοι, δεν μειώθηκε ο Φ.Π.Α. για την αγορά αγροτικών μηχανημάτων διότι δεν κατέστη δυνατή η ομοφωνία των είκοσι πέντε κρατών-μελών, δεν μας λέτε όμως τίποτα για το κλίμα που διαμορφώνει στην Ευρωπαϊκή Ένωση ο συνοδοιπόρος σας κ. Μπλέρ, ο οποίος διατυπώνει την άποψη ότι δεν μπορεί το 40% του κοινοτικού προϋπολογισμού να πηγαίνει στο 5% των Ευρωπαίων που είναι οι αγρότες. 
      Στο ερώτημα, λοιπόν, ποιο μπορεί να είναι το μέλλον της γεωργίας στη χώρα μας μετά το 2013, θα πρέπει όλοι ν’ απαντήσουμε με ειλικρίνεια. Δεν μπορεί από τη μια να πλειοδοτείτε στην αποσύνδεση της επιδότησης από την παραγωγή του καπνού και από την άλλη να διαμαρτύρεστε γιατί έχουμε μείωση του παραγόμενου καπνού. 
      Η νέα διακυβέρνηση, επιχειρώντας να κλείσει την ψαλίδα της ανισότητας ανάμεσα στο Λεκανοπέδιο και την υπόλοιπη Ελλάδα, αποφάσισε και σχεδιάζει την προώθηση του 82% των πόρων του Δ΄ Κοινοτικού Πλαισίου Στήριξης στην περιφέρεια.
      Κυρίες και κύριοι συνάδελφοι, κλείνοντας, αν οι δύο προηγούμενοι προϋπολογισμοί ήταν τέκνα της ανάγκης εξυγίανσης της οικονομίας από το φαύλο κύκλο των ελλειμμάτων, ο υπό συζήτηση Προϋπολογισμός του 2007 βγάζει τη χώρα από την ευρωπαϊκή επιτήρηση, μας δίνει την αισιοδοξία ότι μπορούμε με σταθερή προσήλωση στους στόχους μας, με επιμονή και σχέδιο να διασφαλίσουμε ένα καλύτερο παρόν και ένα ασφαλέστερο αύριο για εμάς και τα παιδιά μας και γι’ αυτό τον υπερψηφίζουμε.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κ. Χαρακόπουλο.
      Ο κ. Δημήτριος Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Κυρίες και κύριοι Βουλευτές, ο Κρατικός Προϋπολογισμός για το 2007 είναι βαθειά ταξικός και είναι βασικό εργαλείο αναδιανομής του πλούτου υπέρ του κεφαλαίου.
      Η βασική φιλοσοφία στην οποία στηρίζεται η Κυβέρνηση της Νέας Δημοκρατίας για τη σύνταξη του Προϋπολογισμού είναι «τα παίρνω από τους πολλούς και τα δίνω στους λίγους». 
      Το στίγμα του φετινού Προϋπολογισμού έσπευσε να δώσει ο ίδιος ο Πρωθυπουργός. Σύμφωνα με τις δηλώσεις του βασικός στόχος είναι η αποκλιμάκωση του δημοσίου χρέους, η βελτίωση της ανταγωνιστικότητας και η ενίσχυση της εξωστρέφειας της οικονομίας. Και για να μην υπάρχουν παρεξηγήσεις για το τι σημαίνουν όλα αυτά, ο κ. Καραμανλής σπεύδει να συμπληρώσει ότι δεν πρόκειται να ικανοποιηθούν λαϊκές ανάγκες, παρά την αύξηση του παραγόμενου πλούτου, χρησιμοποιώντας την χιλιοειπωμένη δικαιολογία ότι δεν δικαιούμαστε να υπονομεύσουμε τα σημαντικά βήματα της οικονομίας μας για πρόσκαιρες εντυπώσεις. 
      Η πρόκληση και αυτής της Κυβέρνησης είναι τεράστια. Έχει την απαίτηση από τους εργαζόμενους και τα άλλα λαϊκά στρώματα να επιδείξουν αυτοσυγκράτηση στις μισθολογικές απαιτήσεις. Τους ζητάει να συμβιβαστούν με τις ονομαστικές αυξήσεις στους μισθούς, ακόμη και αν κινούνται –όπως και γίνεται- κάτω από τα επίπεδα του επίσημου πληθωρισμού. 
      Ο Κρατικός Προϋπολογισμός για το 2007 αποτελεί βήμα για την προώθηση των αντιλαϊκών μεταρρυθμίσεων και την κλιμάκωση της επίθεσης ενάντια στα δικαιώματα και το βιοτικό επίπεδο των εργαζομένων. Για άλλη μια χρονιά τα λαϊκά στρώματα θα φορτωθούν το βάρος των εσόδων του κράτους τόσο μέσω της έμμεσης όσο και μέσω της άμεσης φορολογίας, αφού απαλλάσσετε τις μεγάλες επιχειρήσεις και τα υψηλά εισοδήματα, παρά τα κέρδη τους.
      Τα κονδύλια κοινωνικού χαρακτήρα βρίσκονται στα όρια της ασφυξίας, καθώς ο προϋπολογισμός δαπανών συνεχίζει τη σκληρή ταξική πολιτική λιτότητας για μισθούς, συντάξεις και κοινωνικές δαπάνες. 
      Το κλασσικό επιχείρημα που χρησιμοποιούν οι κυβερνήσεις είναι ότι δήθεν δεν φτάνουν τα λεφτά. Ωστόσο όπου θέλουν οι κυβερνήσεις δίνουν και με το παραπάνω. Το μεγάλο κεφάλαιο απολαμβάνει πρόσθετες φοροελαφρύνσεις, παρά τα τεράστια κέρδη του.
      Στον Προϋπολογισμό οι κρατικές δαπάνες έχουν στόχο την ενίσχυση της ανταγωνιστικότητας των μεγάλων επιχειρήσεων.
      Η Κυβέρνηση με την πολιτική της μέσα από τον Προϋπολογισμό προωθεί σταθερά τη μεγαλύτερη εμπορευματοποίηση της παιδείας και της υγείας, τη δημιουργία υποδομών για την ταχύτερη κίνηση κεφαλαίων, εργασίας, εμπορευμάτων και υπηρεσιών. Ταυτόχρονα παγώνει κάθε πραγματική αύξηση σε μισθούς και συντάξεις, οικογενειακά επιδόματα και επιδόματα ανεργίας.
      Σήμερα το κατώτερο βασικό μεροκάματο είναι μόλις 27,96 ευρώ μεικτά. Εμείς το Κομμουνιστικό Κόμμα Ελλάδας διεκδικούμε κατώτερο βασικό μεροκάματο 52 ευρώ. Ενώ ο κατώτερος βασικός μισθός σήμερα είναι μόλις 625,97 ευρώ, εμείς διεκδικούμε κατώτερο μισθό 1.300 ευρώ. 
      Η κατάσταση με τις συντάξεις είναι ακόμα χειρότερη, αφού μισό εκατομμύριο συνταξιούχοι ζουν με κάτω από 480 ευρώ το μήνα. Η αντιασφαλιστική πολιτική των κυβερνήσεων της Νέας Δημοκρατίας αλλά και του ΠΑ.ΣΟ.Κ. αποτυπώνεται ανάλογα και στο ύψος των συντάξεων. Οι οχτακόσιες είκοσι πέντε χιλιάδες συνταξιούχοι του Ι.Κ.Α. στη συντριπτική τους πλειοψηφία είναι καταδικασμένοι να επιβιώνουν με συντάξεις πείνας. Οι συντάξεις των Ελλήνων είναι οι μικρότερες στην Ευρωπαϊκή Ένωση. Ο Έλληνας συνταξιούχος παίρνει το 51,4% του μέσου όρου των συντάξεων της Ευρωπαϊκής Ένωσης και τρεις φορές λιγότερο από την πρώτη χώρα που είναι η Δανία. Εμείς λέμε η κατώτερη σύνταξη να είναι 1050 ευρώ.
      Όμως για την κατάσταση αυτή των συντάξεων του Ι.Κ.Α. και όχι μόνο, αλλά και του Ο.Γ.Α., του Τ.Σ.Α. και του Τ.Ε.Β.Ε. υπάρχουν ένοχοι και αυτοί, εκτός από τις κυβερνήσεις, είναι και οι βιομήχανοι επιχειρηματίες, είναι αυτοί που κλέβουν τα ένσημα των εργατών από το ταμείο του Ι.Κ.Α.. Η εισφοροδιαφυγή ξεπερνά το 1,8 δισεκατομμύρια ευρώ το χρόνο, πράγμα που σημαίνει ότι οι βιομήχανοι κλέβουν για κάθε εργάσιμη ημέρα 6.000.000 ευρώ. Και οι κυβερνήσεις, ενώ τα γνωρίζουν αυτά, όχι μόνο δεν κάνουν τίποτα για την τεράστια απώλεια εσόδων που έχει το Ι.Κ.Α., αλλά χαρίζουν και δισεκατομμύρια στους βιομήχανους με τις χαριστικές ρυθμίσεις, όπως έγινε πρόσφατα με το μίνι ασφαλιστικό, όπου χάρισαν το αστρονομικό ποσό των 3,6 δισεκατομμυρίων ευρώ που οφείλουν οι βιομήχανοι από τις κρατήσεις που έχουν κάνει από τους μισθούς των εργαζομένων. Και αντί να τα αποδώσουν στο Ι.Κ.Α., τα κρατούν στα δικά τους ταμεία. Την ίδια ώρα βιομήχανοι και κυβερνήσεις φωνάζουν ότι δεν αντέχουν τα ταμεία ή δεν έχουν να δώσουν συντάξεις. Το Ι.Κ.Α. και τα άλλα ταμεία δεν θα είχαν πρόβλημα, αν πλήρωναν κράτος και εργοδότες. Ακόμα και με τις ρυθμίσεις που κάνουν παραδέχονται ότι για το 2007 υπάρχει πρόβλεψη ότι με τη ρύθμιση που έκαναν θα εισπράξουν μόλις το 13,5% των βεβαιωμένων οφειλών των βιομηχάνων προς το Ι.Κ.Α.. 
      Ο Προϋπολογισμός που συζητάμε για το 2007 θα συνεχίσει την υποχρηματοδότηση του Ι.Κ.Α., η οποία μειώνεται σταθερά και κινείται στο 15% των συνολικών εσόδων του ταμείου από το 30% που ήταν στις αρχές της δεκαετίας του ’90. Την ίδια στιγμή το μεγάλο μέρος των εσόδων κατευθύνεται στις φαρμακευτικές εταιρείες και στις ιδιωτικές κλινικές. Αυτές οι χαριστικές ρυθμίσεις είναι μία συνειδητή επιλογή ενάντια στο σύστημα κοινωνικής ασφάλισης που έχει σαν στόχο τη διάλυση της κοινωνικής ασφάλισης. Τέτοιες ρυθμίσεις υπέρ των βιομηχάνων έχουν κάνει και άλλες στο παρελθόν και η Νέα Δημοκρατία και το ΠΑ.ΣΟ.Κ.. Και οι δύο θέλουν να διαλύσουν την κοινωνική ασφάλιση και να οδηγήσουν τον κόσμο στην ιδιωτική ασφάλιση. Όμως, όποιος ενδιαφέρεται για τη βιωσιμότητα του ασφαλιστικού συστήματος, δεν χαρίζει δισεκατομμύρια στους βιομήχανους. Και ενώ η Κυβέρνηση χαρίζει εκατοντάδες εκατομμύρια στους βιομήχανους, ταυτόχρονα σφίγγει τη θηλιά της υποχρηματοδότησης στο Ι.Κ.Α., η οποία κινείται με το ν.3029/2002 στο 0,90% επί του Α.Ε.Π. από το 1,47% που ήταν το 1990. 
      Την ίδια στιγμή τα οικογενειακά επιδόματα βρίσκονται καθηλωμένα, αφού και αυτά που παίρνουν τα παίρνει ο ένας εκ των δύο συζύγων από τον Ο.Α.Ε.Δ. και είναι μόλις 295 ευρώ το χρόνο. Εμείς προτείνουμε να τα παίρνουν και οι δύο γονείς και να είναι όσο παίρνουν και οι δημόσιοι υπάλληλοι. 
      Επίσης πρέπει να πούμε ότι το ταμείο ανεργίας είναι στα 329 ευρώ και για το 2007 θα πάει στα 369 ευρώ. Μπορεί να ζήσει αλήθεια άνθρωπος με αυτά τα χρήματα; Στις 15 Δεκεμβρίου ψηφίστηκε στο Ευρωπαϊκό Κοινοβούλιο η Οδηγία Μπολγκενστάιν από τους Ευρωβουλευτές της Νέας Δημοκρατίας, του ΠΑ.ΣΟ.Κ. και τον Καρατζαφέρη. Με αυτήν την Οδηγία επιδιώκουν να μειώσουν ακόμα περισσότερο το εργατικό μεροκάματο, αφού θα μπορούν να πληρώνουν και τους εργαζόμενους στη χώρα μας με μισθούς άλλων χωρών της Ευρωπαϊκής Ένωσης που είναι κάτω από τους δικούς μας μισθούς.
      Βασικό ζήτημα είναι ο ενεργός και ανενεργός χρόνος εργασίας, αφού ο εργαζόμενος δεν θα πληρώνεται τον ανενεργό χρόνο. Έτσι θα γίνει σφαγή στα εργασιακά δικαιώματα, αφού ο εργάτης δεν θα έχει σταθερό ωράριο, θα καταργηθούν στην πράξη οι συλλογικές συμβάσεις, το οκτάωρο και το επτάωρο, γι’ αυτό επιδιώκουν να βάλουν σε εφαρμογή τις εξήντα πέντε ώρες δουλειά την εβδομάδα χωρίς υπερωριακή αμοιβή και σε αντιστάθμισμα θα απασχολούν το προσωπικό λιγότερες ώρες ή θα δίνουν άδεια ή ρεπό, όταν δεν θα έχουν δουλειά. 
      Είναι γεγονός ότι τόσο η Νέα Δημοκρατία όσο και το ΠΑ.ΣΟ.Κ. διαδοχικά ο ένας εφαρμόζει τους νόμους που ψηφίζει ο άλλος. Τέτοιοι νόμοι είναι και οι αντιασφαλιστικοί νόμοι. Όμως, οι εργαζόμενοι πρέπει να καταλάβουν ότι αυτοί που τους μαυρίζουν κάθε μέρα τη ζωή δεν θέλουν το καλό τους. Πρέπει να καταλάβουν ότι, όσο θα πηγαίνουν από τον Άννα στον Καϊάφα, στο τέλος θα τους σταυρώσουν, όσο θα πηγαίνουν από τη Σκύλλα στη Χάρυβδη, στο τέλος θα τους κατασπαράξουν. Είναι ανάγκη να εγκαταλείψουν τη Νέα Δημοκρατία και το ΠΑ.ΣΟ.Κ. αλλά και τα κόμματα που στηρίζουν έμμεσα αυτές τις πολιτικές. 
      Το Κομμουνιστικό Κόμμα Ελλάδας πρέπει να το ενισχύσουν όλοι οι εργαζόμενοι και τα λαϊκά στρώματα, γιατί αποτελεί τη μόνη διέξοδο στα αδιέξοδα που δημιουργούν τα κόμματα του δικομματισμού. Και επειδή ακούστηκαν εδώ φράσεις του Βάρναλη, εγώ θα πω και θα κλείσω με αυτήν τη φράση του Βάρναλη, την οποία έγραψε απευθυνόμενος στο λαό: «Άιντε θύμα, άιντε ψώνιο, άιντε σύμβολο αιώνιο, αν ξυπνήσεις μονομιάς, θα ’ρθει ανάποδα ο ντουνιάς». 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο συνάδελφος κ. Ιωάννης Μανώλης.
      ΙΩΑΝΝΗΣ ΜΑΝΩΛΗΣ: Ακούγοντας αυτό το διήμερο αρκετούς συναδέλφους από το ΠΑ.ΣΟ.Κ., κατάλαβα ότι οι συνάδελφοί μας, ολόκληρο το ΠΑ.ΣΟ.Κ. θέλει να ξεχάσει τον εαυτό του, θέλει να ξεχάσει την ιστορία του, θέλει να ξεχάσει το παρελθόν του, το αισθάνεται βαρύ. Αλλά πρέπει να σας πω, αγαπητοί συνάδελφοι, ότι, όσο και αν θέλετε εσείς να ξεχάσετε το παρελθόν σας, δεν το ξεχνάει ο ελληνικός λαός, δεν το ξεχνάει ο πολίτης. Δυστυχώς για εσάς, θα περάσουν πολλά χρόνια ακόμα για να ξεχαστούν οι πολιτικές σας, να ξεχαστούν τα μέτρα που πήρατε και να ανασάνουν αυτοί που τους είχατε καταδικάσει για πολλά χρόνια στην ανέχεια. Ακούω να χρησιμοποιείτε μια ξύλινη γλώσσα αυτό το διήμερο, γενικόλογα πράγματα, θεωρητικά, ποιητικά. Ανακαλύπτετε δεν ξέρω και εγώ τι για να κάνετε μια κριτική στην Κυβέρνηση και τίποτε περισσότερο, καμία αυτοκριτική, καμία αναφορά στο παρελθόν σας, μια συγγνώμη στους πολίτες.
      Κοιτάξτε, είμαι ένας από αυτούς που κυκλοφορούν στην πιάτσα, επιτρέψτε μου να πω. Σήμερα το πρωί ήμουν στη Δημοτική Αγορά της Αθήνας, την προηγούμενη εβδομάδα ήμουν στην Καλλιθέα και θα σας ζητούσα να με ακολουθήσετε, να έλθετε μαζί μου μια μέρα για να το διαπιστώσετε αυτό. Όσο και αν δυσκολεύεται ο κόσμος, γιατί δυσκολεύεται, κύριε Υπουργέ, κατανοεί ένα πράγμα, το γιατί δυσκολεύεται. Δεν ξεχνάει εσάς. Αν υπάρχουν σήμερα συντάξεις 400 και 500 ευρώ είναι γιατί εσείς τις είχατε καθηλωμένες τόσα χρόνια. Αν ο αγρότης έπαιρνε σύνταξη, όταν ήρθαμε εμείς στην εξουσία 200 ευρώ, είναι γιατί εσείς είκοσι χρόνια τον είχατε καταδικασμένο και έρχεστε σήμερα και με θράσος -θα έλεγα- λέτε ότι δεν κάνουμε τίποτα. Μα, 330 ευρώ πάει με το συγκεκριμένο νομοσχέδιο που πέρασε η αγροτική σύνταξη. Θα μου πείτε: Τι είναι 330 ευρώ; Τίποτα δεν είναι για τον αγρότη, όμως ποσοστιαία είναι μια σημαντική αύξηση 65% στα τρία χρόνια που εμείς έχουμε τη διακυβέρνηση του τόπου. Στα είκοσι τα δικά σας τι κάνατε, ρε παιδιά; Πείτε μας: Τι απαντάτε στον αγρότη; 
      Και έρχεστε προχθές και με έντεχνο τρόπο βάζετε επί της αρχής του νομοσχεδίου ονομαστική ψηφοφορία και ουσιαστικά καταψηφίσατε και αυτήν τη ρύθμιση για τον αγρότη, την καταψηφίσατε επί της αρχής. Δεν είχατε το θάρρος να μείνετε μέχρι το τέλος να κάνετε ονομαστικές ψηφοφορίες στα άρθρα, στις διατάξεις και στις τροπολογίες. Θέλατε να πάτε στα χωριά σας, έτσι άκουσα, γιατί είχατε –λέει- κανονίσει εξόρμηση. Δεν ξέρω με ποιους μιλάτε εκεί  που πάτε, είμαι βέβαιος ότι δεν μιλάτε με την κοινωνία, δεν μιλάτε με το λαό, μιλάτε με τον εαυτό σας κλεισμένοι, όπως ήσασταν όλα τα χρόνια που κυβερνούσατε, σε μια γυάλα. Μιλούσατε με τον εαυτό σας, με τον καθρέφτη σας και νομίζατε ότι μιλάτε με το λαό. Γιατί, αν μιλούσατε με το λαό, θα ερχόσασταν εδώ και θα λέγατε: Ναι, τα 330 ευρώ που δεν τα δώσαμε εμείς και τα δίνετε εσείς είναι σημαντική αύξηση.
      Ναι, αυτό που δίνετε για το Ε.Κ.Α.Σ. δεν το δώσαμε εμείς. Είναι σημαντική αύξηση. Πώς θα δώσουμε περισσότερα; Όχι να έρχεστε να κάνετε κριτική. Έρχεστε και μιλάτε όπως ο κ. Ρέππας για την κοινωνική ασφάλιση. ‘Εφυγε. Να του θυμίσω ότι με το νομοσχέδιο της κοινωνικής ασφάλισης που έφερε, το νόμο Ρέππα μείωσε τις συντάξεις. Να του θυμίσω ότι κουκούλωσε το πρόβλημα. Να του θυμίσω ότι εάν είναι υπό έκρηξη το πρόβλημα και πρέπει να το αντιμετωπίσουμε είναι ακριβώς γιατί το κουκούλωσε, γιατί κατήργησε την τριμερή χρηματοδότηση και έδωσε λέει 1% του Α.Ε.Π. Φθάνει 1% του Α.Ε.Π.; Δεν φθάνει ούτε 2,5%, ούτε 3%.
      Μίλησε για αξιοκρατία. Θα τρελαθούμε σ’ αυτόν τον τόπο. Ο νόμος Ρέππα δεν μονιμοποίησε ούτε ένα συμβασιούχο. Και τα βάζει μαζί μας γιατί μονιμοποιήσαμε τριάντα τρεις χιλιάδες και οι υπόλοιποι από τις εβδομήντα επτά χιλιάδες παίρνουν μπόνους. Στο σπίτι του κρεμασμένου δεν μιλάνε για σκοινί. Αυτό που έκανε η Κυβέρνηση και νομίζω ότι ο Υπουργός το παρατράβηξε, ήταν να μονιμοποιήσει τα δικά σας ρουσφέτια. Και πρέπει να ζητώ ρουσφέτι από τον κ. Πιπεργιά. Διόρισαν προχθές διευθυντή προσωπικού στη Δ.Ε.Η. συνδικαλιστή του ΠΑ.ΣΟ.Κ. από το ψηφοδέλτιο. Θα κάνει δυόμισι χιλιάδες προσλήψεις και τη συνέντευξη. Αυτοί θα έρχονται να φωνάζουν για το κομματικό κράτος και για τα «γαλάζια παιδιά» αλλά θα πηγαίνει στο φίλο του ο Πιπεργιάς που  ήταν τόσα χρόνια μαζί στο ψηφοδέλτιο και θα του λέει, βάλε κανένα δικό μου. Το ίδιο έγινε πρόσφατα και στην ΕΘΝΟΚΑΡΤΑ.
      Μη μιλάτε, λοιπόν, για κομματικό κράτος, μην μιλάτε για αναξιοκρατία. Δεν σας βολεύει. 
      Όσον αφορά την ακρίβεια μην ξεχνάτε πότε έγινε η έκρηξη. Όταν μπήκε το ευρώ στη ζωή μας. Είχα πάει τότε ως Γραμματέας στην Γ.Σ.Ε.Ε. στον κ. Σημίτη και τις παραμονές του είχαμε πει, έχετε λάβει μέτρα για να μην υπάρξει αισχροκέρδεια; Και μας είχε πει, βεβαίως, όλα τα μέτρα. Και την άλλη μέρα το εκατοστάρικο έγινε ευρώ. Αυτό πάθατε. 
      Και πρέπει να απευθυνθώ και σ’ εσάς, κύριε Υπουργέ, και να σας πω ότι υπάρχει κάτι σάπιο στη διακίνηση των προϊόντων. Δεν μπορεί στο Άργος την πατρίδα μου να πουλιέται το καλύτερο πορτοκάλι 20 λεπτά το κιλό και εδώ να φθάνει τα 80 λεπτά. Υπάρχει κάτι σάπιο και πρέπει να το αντιμετωπίσουμε. Το δημιούργησαν αυτοί του ΠΑ.ΣΟ.Κ. και πρέπει να το αντιμετωπίσουμε. Είναι θετικό που διαβάζω σήμερα στην εφημερίδα για τις εταιρείες γάλακτος. Σε δεκαεπτά εταιρείες θα πέσει πρόστιμο. Έτσι πρέπει να γίνεται γιατί ο πολίτης δεν φταίει σε τίποτα, ο αγρότης να πουλάει πολύ φθηνά και ο καταναλωτής να τα τρώει πολύ ακριβά.
      Μιλήσατε για ξεπούλημα. Να σας θυμίσω ότι ξεκινήσατε ούτε μία μετοχή παντού και τελικά μετοχοποιήσατε τα πάντα. Φθάσαμε στο σημείο να πουλήσετε τα πάντα. Και λυπάμαι που θα το πω αλλά είναι τόσο το μένος σας και  κατηγορείτε εμάς για ξεπούλημα αλλά διαβάζω στον Τύπο ότι προσωπικά αντικείμενα του αρχηγού σας που σας έκανε κόμμα, που σας έκανε κυβέρνηση, που σας έκανε γνωστούς ενώ δεν σας ήξερε ούτε ο θυρωρός της πολυκατοικίας σας, όπως έλεγε κάποτε κάποιος Υπουργός σας, ξεπουλιούνται στο Μοναστηράκι. Είναι προς τιμή σας, κυρία Πρόεδρε, η παρέμβασή σας με τον Πρωθυπουργό. Έτσι αυτά τα ιστορικά αντικείμενα θα τα πάρει η Βουλή. Δεν μπορεί να πουλιούνται στο Μοναστηράκι. Εγώ αν ήμουν θα ντρεπόμουν, σας το λέω. Είναι η ιστορία σας. Εκτός αν ξεχνάτε την ιστορία σας τόσο γρήγορα και δεν θέλετε να έχετε καμία σχέση γιατί σας θυμίζει πολλά.
      Θέλω να πω και κάτι, κύριε Υπουργέ. Κατάγομαι από ένα νομό πολύ κοντά στην Αθήνα που επί χρόνια ήταν καταδικασμένος. Τον είχαν φθάσει σε μαρασμό. Περιμένουμε τώρα το Δ΄ Κοινοτικό Πλαίσιο Στήριξης να πάει το 82% όπως είπατε κύριοι της Κυβέρνησης στην περιφέρεια μπας και δούμε κανένα έργο υποδομής γιατί είμαστε καταδικασμένοι. ΄Ετσι κατάντησαν όλους τους νομούς. Γι’ αυτό σας καταψήφισε ο κόσμος. Και αυτά που λέτε περί παρένθεσης μπορεί να τα ζείτε στο όνειρό σας. Μην σας κάνει εντύπωση. Ελάτε μαζί μου στα καφενεία και στις γειτονιές. Σας είπα ότι δεν πάτε πουθενά. Να ρωτήσουμε μαζί τον κόσμο αύριο το πρωί. Θα πουν ότι ναι, δυσκολευόμαστε να τα βγάλουμε πέρα. Ναι, οι συντάξεις είναι χαμηλές γιατί ήταν χαμηλές. Ναι, δεν μας φθάνει αυτό που μας κάνει η Κυβέρνηση σήμερα αλλά θα πούνε όλοι ότι ελπίζουν στην Κυβέρνηση της Νέας Δημοκρατίας, ότι πιστεύουν στο Πρωθυπουργό Κωνσταντίνο Καραμανλή και ότι είναι βέβαιοι ότι θα είναι πολύ καλύτερα απ’ ό,τι ήταν με σας.
      (Χειροκροτήματα από την πτέρυγα της Νέας Δημοκρατίας)
      Δεν σας ξεχνούν, λοιπόν. Εσείς θέλετε να ξεχάσετε, ο κόσμος όμως δεν σας ξεχνάει. Άρα τα περί παρένθεσης ξεχάστε τα. Δείτε τις δημοσκοπήσεις. Βάλτε μυαλό γιατί είναι καλό για τη δημοκρατία, τον τόπο και την Κυβέρνηση να έχει μια αξιόπιστη Αντιπολίτευση που να διεκδικεί, να προτείνει και όχι να φωνάζει και να διαμαρτύρεται μόνο. 
      Αυτές τις μέρες δεν άκουσα καμία πρόταση, δυστυχώς. Δεν ήσασταν εδώ προχθές να ψηφίσετε για την αγροτική σύνταξη, για το Ε.Κ.Α.Σ. και να ζητήσετε περισσότερα. Φύγατε και πήγατε στα χωριά σας. Πήγατε για διακοπές, για τριήμερο. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Μανώλη. 
      Το λόγο έχει ο κ. Πιπεργιάς. 
      ΔΗΜΗΤΡΙΟΣ ΠΙΠΕΡΓΙΑΣ: Κυρίες και κύριοι συνάδελφοι, κατανοώ απόλυτα καλύψει το συνάδελφο κ. Μανώλη που πέρασε από το Βήμα και προσπάθησε να καλύψει τη συνενοχή του για την εκποίηση του Ο.Τ.Ε. 
      Κατανοώ επίσης την προσπάθειά του να ξεπεράσει αυτό το πρόβλημα και να μιλήσει περί άλλων τινών. Παραδείγματος χάριν, μίλησε για τις συντάξεις. Πλην όμως ξέχασε ότι αν οι συντάξεις έμεναν στα επίπεδα του ν. 2084, θα ήταν συντάξεις των 200 ευρώ και όχι των 400 και 500 ευρώ. Αν εκεί, μάλιστα, προσθέσεις το Ε.Κ.Α.Σ., το οποίο θέσπισε η κυβέρνηση του ΠΑ.ΣΟ.Κ., τότε ανεβαίνουν πάνω από τα 600 ευρώ. 
      Τα ξέχασε όλα αυτά ο κ. Μανώλης, γιατί προφανώς έχει επιλεκτική μνήμη. Έχει επιλεκτική μνήμη όταν αναφέρεται στα πορτοκάλια και δεν αναφέρεται, παραδείγματος χάριν στο ρύζι. Το ρύζι επί των ημερών σας αγοράζεται στα χωράφια με 22 λεπτά για να καταλήξει στο ράφι 3,20 ευρώ. 
      Αυτή είναι η Κυβέρνησή σας, κύριε Μανώλη και όσο και αν επικαλείστε τις δημοσκοπήσεις, πρέπει να ξέρετε ότι τελικά δεν ψηφίζουν οι δημοσκοπήσεις, ούτε οι δημοσκόποι, ψηφίζει ο ελληνικός λαός. 
      Κυρίες και κύριοι συνάδελφοι, ο Προϋπολογισμός του 2007 αποτελεί το επιστέγασμα της τρίχρονης διακυβέρνησης της χώρας από τη Νέα Δημοκρατία. Τα τρία αυτά χρόνια ο ελληνικός λαός βίωσε και πάλι με τον πιο οδυνηρό τρόπο τα αποτελέσματα των ταξικών της επιλογών. 
      Ο Προϋπολογισμός είναι εικονικός. Πατάει πάνω στα αναμενόμενα αποτελέσματα των προηγούμενων. Αγνοεί το γεγονός ότι σημείωσαν παταγώδη αποτυχία στην εκτέλεσή τους. Είναι διαποτισμένος από τη νεοφιλελεύθερη πολιτική σας. 
      Ο Προϋπολογισμός προβλέπει αυξήσεις για τους εργαζόμενους κάτω από το επίπεδο του πληθωρισμού. Περί αυτού δεν άκουσα τίποτα από τον κ. Μανώλη, ούτε από κανένα συνάδελφο της Πλειοψηφίας. Προβλέπει περισσότερους φόρους για τους μισθωτούς, τους συνταξιούχους και τα χαμηλά εισοδήματα. Οδηγεί σε αδιέξοδο τις μικρομεσαίες επιχειρήσεις, σε μαρασμό τους αγρότες. Μεταφέρει εισόδημα από τους πολλούς και τους αδύνατους στους λίγους και οικονομικά ισχυρούς.
      Διευρύνει τις κοινωνικές ανισότητες. Υπονομεύει την κοινωνική συνοχή. Μειώνει τις δημόσιες επενδύσεις. Οδηγεί σε απώλεια πόρων από τα ευρωπαϊκά προγράμματα. Έχει αρνητικές επιπτώσεις στην περιφερειακή ανάπτυξη της χώρας. Συρρικνώνει ακόμη περισσότερο το όποιο κράτος πρόνοιας έχει απομείνει. Μειώνει τις δαπάνες για την υγεία. Υποβαθμίζει την παιδεία, την έρευνα και την τεχνολογία. Είναι ένας προϋπολογισμός που αποσκοπεί μαζί με τις «κοντοπυράκειες» αλχημείες να καλύψει την έξοδο από την επιτήρηση. 
      Την τετραετία 2000-2004, κύριοι της Νέας Δημοκρατίας, υποσχεθήκατε τα πάντα στους πάντες. Καταφέρατε έτσι να υφαρπάξετε την ψήφο του ελληνικού λαού. Σας βαραίνουν όμως οι προεκλογικές σας υποσχέσεις και γι’ αυτό εφαρμόσατε το σχέδιο της απογραφής, μια απογραφή που δυσφήμησε τη χώρα, υπονόμευσε το κύρος της, οδήγησε την οικονομία σε επιτήρηση και αποτέλεσε το άλλοθι για τη νεοφιλελεύθερη πολιτική σας. 
      Τα ιδεολογήματα του μεσαίου χώρου και της ήπιας προσαρμογής εγκαταλείφθηκαν. Υλοποιήσατε αντίθετες πολιτικές από αυτές που υποσχεθήκατε στο λαό. Βαφτίσατε μεταρρυθμίσεις την εκποίηση της δημόσιας περιουσίας. Ξηλώνετε με συστηματικό τρόπο τα δικαιώματα και τις κατακτήσεις των εργαζομένων. Πραγματοποιήσατε τη μεγαλύτερη μέχρι τώρα αναδιανομή του εισοδήματος υπέρ των λίγων και ισχυρών. Η αναδιανομή δεν γίνεται μόνο με την εισοδηματική και τη φορολογική πολιτική. 
      Γίνεται και μέσα από την ακρίβεια, που ροκανίζει το εισόδημα των μισθωτών, των συνταξιούχων, των ασθενέστερων στρωμάτων. Η αγορά λειτουργεί ανεξέλεγκτη. Τα καρτέλ ζουν και βασιλεύουν. Οι «κουμπάροι» αλωνίζουν. Οι τιμές, προ φόρων, πετρελαίου και βενζίνης φιγουράρουν στις ακριβότερες της Ευρώπης. Αδυνατείτε να αντιμετωπίσετε τα φαινόμενα της νοθείας, τις ολιγοπωλιακές καταστάσεις και τις εναρμονισμένες πρακτικές στο κύκλωμα διύλισης, εμπορίας και διάθεσης υγρών καυσίμων. 
      Κύριοι της Νέας Δημοκρατίας, στηρίζετε επιλογές που εξυπηρετούν τα μεγάλα συμφέροντα. Το πράξατε με την ψήφο σας για το ξεπούλημα του Ο.Τ.Ε.. Το πράττετε με την ανοχή σας στα όσα συμβαίνουν στις μεγάλες Δ.Ε.Κ.Ο.. Με πρόσχημα την απελευθέρωση των αγορών και τις μεταρρυθμίσεις, μεγάλες επιχειρήσεις, όπως η Δ.Ε.Η., αποδιοργανώνονται και οδηγούνται σε χρεοκοπία. Οι ζημιές των 24.000.000 ευρώ, που κατέγραψε η Δ.Ε.Η. το τρίτο τρίμηνο του 2006, είναι αποτέλεσμα της πολιτικής σας. Απώτερος στόχος σας είναι το κομμάτιασμά της και η πώλησή της σε ιδιώτες. Μέχρι τότε όμως την υποχρεώνετε, με δικούς σας κανονισμούς και με δικές σας αποφάσεις, να αγοράζει το ηλεκτρικό ρεύμα 84 ευρώ τη MWh, όταν την ίδια στιγμή το πουλά στους επιλέγοντες πελάτες με σαράντα πέντε. Με τις πράξεις σας την οδηγείτε σε χρεοκοπία. 
      Εγκαταλείψατε τα όσα πρόβλεπε ο ν. 3175/2003. Μετατρέψατε τη Ρυθμιστική Αρχή Ενέργειας σε μηχανισμό προώθησης της πολιτικής σας. Με απόφασή της, επιβάλατε την αλλαγή του τρόπου υπολογισμού της Οριακής Τιμής του Συστήματος. 
      Καθυστερείτε συνειδητά τον εκσυγχρονισμό των παλιών μονάδων της Δ.Ε.Η.. Πηγαίνετε πίσω την κατασκευή των νέων εργοστασίων ηλεκτρικής ενέργειας κατά τριάμισι χρόνια. Θέσατε σε κίνδυνο την ενεργειακή επάρκεια της χώρας. Οι ανάγκες του συστήματος καλύπτονται με τη λειτουργία παλαιών και αντιοικονομικών μονάδων. Αναζητείτε εμβαλωματικές λύσεις για την κάλυψη των αυξημένων αναγκών σε ηλεκτρική ενέργεια. Ήταν επόμενο να εκτιναχθεί στα ύψη η Οριακή Τιμή του Συστήματος, βάσει της οποίας γίνονται οι αγοραπωλησίες της ενέργειας στη χονδρεμπορική ημερήσια αγορά. Μέσα σ’ ένα χρόνο αυξήθηκε κατακόρυφα: Κατά τις ώρες του νυχτερινού ελαχίστου υπερδιπλασιάστηκε και κατά τις υπόλοιπες δεκαεπτά ώρες της ημέρας, κύριε Υφυπουργέ, αυξήθηκε κατά 46%. 
      Καταθέτω τα σχετικά διαγράμματα του Δ.Ε.Σ.Μ.Η.Ε..
       (Στο σημείο αυτό ο Βουλευτής κ. Δημήτριος Πιπεργιάς καταθέτει για τα Πρακτικά τα προαναφερθέντα διαγράμματα, τα οποία βρίσκονται στο αρχείο του Τμήματος Γραμματείας της  Διεύθυνσης Στενογραφίας και Πρακτικών της Βουλής)
      Οι προμηθευτές ηλεκτρικής ενέργειας προτιμούν πλέον να πουλάνε ηλεκτρικό ρεύμα μέσω του Δ.Ε.Σ.Μ.Η.Ε. στη Δ.Ε.Η., αποκομίζοντας τεράστια κέρδη. Εγκατέλειψαν τους πελάτες τους, που επέστρεψαν στο τελευταίο καταφύγιό τους, τη Δ.Ε.Η.. Η όλη κατάσταση οδήγησε τον κ. Μανιατάκη να ομολογεί ανοιχτά ότι η Κυβέρνησή σας, με πρόσχημα την απελευθέρωση της αγοράς, προχωρεί σε χαριστικές παραχωρήσεις στα μεγάλα συμφέροντα, φορτώνοντας τα βάρη στη Δ.Ε.Η..
      Ανακοινώσατε επίσης την εκποίηση της Δ.ΕΠ.Α.. Στις διακηρύξεις σας επικαλείστε τα μεγάλα σχέδια για τη μετατροπή της Ελλάδας σε κόμβο ενεργειακών δικτύων. Την ίδια όμως στιγμή παζαρεύετε την πώληση του δικτύου του φυσικού αερίου στους ισχυρούς. Προικίσατε μάλιστα τη Δ.ΕΠ.Α. με το Διαχειριστή του Συστήματος, γι’ αυτό και δεν δεχθήκατε την πρότασή μας ο Διαχειριστής του Συστήματος, ο Δ.Ε.Σ.Φ.Α., να είναι δημόσια, κρατική επιχείρηση. 
      Η απελευθέρωση των αγορών για μας αποσκοπεί στη δημιουργία συνθηκών ανταγωνισμού, στην εξυγίανση των μεγάλων δημοσίων επιχειρήσεων και τελικά  στην εξυπηρέτηση  του πολίτη. Αυτό κάναμε όταν χορηγήσαμε άδεια κινητής τηλεφωνίας στον Ο.Τ.Ε. και δημιουργήθηκε η «COSMOTE».
       Για σας αποτελεί ευκαιρία για την εξυπηρέτηση των μεγάλων συμφερόντων και των «ημετέρων» επιχειρηματιών. Οι εξαγορές της «ΓΕΡΜΑΝΟΣ», της «Π & Κ» Χρηματιστηριακής, της «FINANSBANK» και η πώληση του Ο.Τ.Ε. επιβεβαιώνουν τον κανόνα.  
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κυρία Πρόεδρε.
      Κυρίες και κύριοι συνάδελφοι της Νέας Δημοκρατίας, η ανικανότητά σας φάνηκε ιδιαίτερα στην προώθηση των αναπτυξιακών έργων που αφορούν και το Νομό της Εύβοιας. Όσα υποσχεθήκατε προεκλογικά, αποδείχθηκαν χωρίς αντίκρισμα. Οι μελέτες των αναγκαίων οδικών αξόνων παρέμειναν κολλημένες, αφού δεν χρηματοδοτούνται. Τα τόσο αναγκαία έργα εγκαταλείφθηκαν, για να προωθηθούν νεφελώματα. Το έργο Σχηματάρι - Χαλκίδα πήγε πίσω δυόμισι χρόνια, για να χρηματοδοτήσει μάλιστα η Εύβοια, που πάσχει από οδικούς άξονες,  μέσω διοδίων την κατασκευή της Ιονίας Οδού. 
      Το νέο νοσοκομείο έπεσε θύμα της περιστολής των δημοσίων επενδύσεων. Η μονάδα ηλεκτροπαραγωγής στο Αλιβέρι καθυστερεί για να ευνοηθούν ιδιωτικά συμφέροντα. Το έργο φυσικού αερίου περικόπτεται και υλοποιείται με ρυθμούς χελώνας …
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Πιπεργιά, ολοκληρώστε.
      ΔΗΜΗΤΡΙΟΣ ΠΙΠΕΡΓΙΑΣ: Ολοκληρώνω, κυρία Πρόεδρε.
      Οι υποσχέσεις σας για ενίσχυση των πτηνοτροφικών επιχειρήσεων παρέμειναν μετέωρες. Η ανακοίνωση για το πανεπιστήμιο γράφτηκε με μελάνι που σβήνει. Η αποβιομηχάνιση συνεχίζεται. Οι συμβασιούχοι του δήμου παραμένουν απλήρωτοι …
      ΠΡΟΕΔΡΟΣ (Άννα Μπενάκη - Ψαρούδα): Κύριε Πιπεργιά, θα σας ευχαριστήσω πολύ για όσα είπατε. Παρακαλώ.
      ΔΗΜΗΤΡΙΟΣ ΠΙΠΕΡΓΙΑΣ: …. αντί για τη μονιμοποίηση. 
      Είναι ολοφάνερη η αποτυχία της πολιτικής σας. Ο ελληνικός λαός στις επερχόμενες εκλογές θα σας καταδικάσει. Θα αναζητήσει άλλο προοδευτικό δρόμο. Θα απαιτήσει μία δίκαιη κοινωνία. Θα δώσει την κυβέρνηση στο ΠΑ.ΣΟ.Κ. και τη δημοκρατική παράταξη. Καταψηφίζω τον Προϋπολογισμό.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πάρα πολύ.
      Τώρα, κύριε Νεράντζη, ξέρω ότι φλέγεσθε για να απαντήσετε …
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Του χρειάζεται. Το τραβάει ο οργανισμός του.
      ΠΡΟΕΔΡΟΣ (Άννα Μπενάκη - Ψαρούδα): …αλλά ας δώσουμε το λόγο στον κ. Μελά, για να μην ανατρέψουμε τον κατάλογο και αμέσως μετά εσείς.
      Ο κ. Μελάς έχει το λόγο.
      ΠΑΝΑΓΙΩΤΗΣ ΜΕΛΑΣ: Ευχαριστώ, κυρία Πρόεδρε.
      Κατ’ αρχήν, κυρία Πρόεδρε, κυρίες και κύριοι συνάδελφοι, θέλω να πω στους συναδέλφους του ΠΑ.ΣΟ.Κ. το εξής: Περιμένετε να έρθουν οι εκλογές και τότε θα πάρετε την απάντηση από τον ελληνικό λαό.
      (Χειροκροτήματα από την πτέρυγα της Νέας Δημοκρατίας)
      Συζητούμε τον τρίτο Προϋπολογισμό της σημερινής Κυβέρνησης. Είναι ένας Προϋπολογισμός, όπως και οι προηγούμενοι, που χαρακτηρίζεται από αξιοπιστία, συνέπεια, αποτελεσματικότητα, προοπτική και κοινωνική ευαισθησία. Με τον Προϋπολογισμό αυτόν χτίζουμε με σοβαρότητα και υπευθυνότητα πάνω στην οικονομική πολιτική που χάραξε και εφαρμόζει η Κυβέρνησή μας μετά το Μάρτιο του 2004. 
      Στόχος μας από την αρχή ήταν και είναι η δημοσιονομική διαφάνεια και προσαρμογή, κάτι που χρειάστηκε αρκετό χρόνο για να επιτευχθεί. Και χρειάστηκε αρκετό χρόνο, διότι οι προϋπολογισμοί των κυβερνήσεων του ΠΑ.ΣΟ.Κ. ήταν προϋπολογισμοί αδιαφάνειας κατασκευασμένοι με δημιουργικές λογιστικές, λογιστικά τεχνάσματα και αλχημείες. 
      Εσείς, κύριοι του ΠΑ.ΣΟ.Κ., με τους προϋπολογισμούς που καταθέτατε παρουσιάζατε μία ισχυρή οικονομία, ενώ στην πραγματικότητα ήταν μία οικονομία που στηριζόταν σε πήλινα πόδια έτοιμη να καταρρεύσει. Στον προϋπολογισμό, παραδείγματος χάριν, του 2004 παρουσιάζεται έλλειμμα 1,5% επί του Α.Ε.Π., ενώ στην πραγματικότητα ήταν 7,8%. 
      Εμείς αγωνιστήκαμε τους τριάντα μήνες που κυβερνούμε με ήπια οικονομική πολιτική να μειώσουμε το τεράστιο έλλειμμα που παραλάβαμε, κάτω από το 3%, όπως απαιτείτο από την Ευρωπαϊκή Ένωση και το καταφέραμε. Καταφέραμε να μην επιβληθούν κυρώσεις από την Ευρωπαϊκή Ένωση. Πετύχαμε να μειώσουμε το έλλειμμα στο 2,6% το 2006 διατηρώντας συγχρόνως υψηλούς ρυθμούς ανάπτυξης και ελάττωση της ανεργίας. Πετύχαμε κάτι που καμία άλλη χώρα στην Ευρωπαϊκή Ένωση δεν πέτυχε. 
      Ο Προϋπολογισμός που συζητούμε πρέπει να τονίσω ότι διακατέχεται από κοινωνική ευαισθησία και πιστεύω ότι σιγά-σιγά θα γίνει συνείδηση του ελληνικού λαού. Έχει σκοπό να στηρίξει τους χαμηλόμισθους, τους χαμηλοσυνταξιούχους, τους άνεργους και γενικά τις αδύναμες οικονομικά κοινωνικές ομάδες, γιατί αυτές οι ομάδες έχουν ανάγκη, αυτές χρειάζονται τη στήριξη της Κυβέρνησης. Αυτές στηρίζουμε και αυτές θα στηρίξουμε στο μέλλον ακόμη περισσότερο. 
      Με τον υπό συζήτηση Προϋπολογισμό αυξάνεται το αφορολόγητο όριο για τους μισθωτούς και συνταξιούχους από 1/1/2007 από τα 11.000 ευρώ στα 12.000 ευρώ, ενώ για τους εμπόρους, τους αγρότες, τους ελεύθερους επαγγελματίες από τα 9.500 ευρώ στα 10.500 ευρώ. Πρόκειται για μία σημαντική φορολογική ανάσα που αφορά πάνω από τρία εκατομμύρια φορολογούμενους και πρέπει, κύριοι της Αντιπολίτευσης, να το παραδεχθείτε. Συγχρόνως γίνεται φορολογική ελάφρυνση στις μικρομεσαίες επιχειρήσεις. Οι φορολογικοί συντελεστές μειώνονται από το 25% στο 20%. Με αυτόν τον τρόπο θέλουμε να τονώσουμε τη μικρομεσαία επιχείρηση, που αποτελεί τη σπονδυλική στήλη της οικονομίας μας και απασχολεί επτά στους δέκα εργαζόμενους. Αυξάνουμε σημαντικά το επίδομα ανεργίας τόσο κατά το 2007 όσο και κατά το 2008, ανακουφίζοντας, κατά το δυνατό, τους ανθρώπους εκείνους που δεν μπορούν να βρουν επαγγελματική απασχόληση. 
      Συγχρόνως προσαυξάνουμε κατά 10% το ημερήσιο επίδομα ανεργίας για κάθε προστατευόμενο μέλος της οικογένειας του ανέργου. Αυξάνονται οι συντάξεις του Ο.Γ.Α. κατά 22% ή κατά 50 ευρώ το μήνα. Έτσι, οι συνταξιούχοι αγρότες που τόσα χρόνια μόχθησαν εργαζόμενοι κάτω από δύσκολες και αντίξοες συνθήκες, θα έχουν μία αύξηση στη σύνταξη κατά 700 ευρώ το χρόνο. 
      Το Ε.Κ.Α.Σ. αυξάνεται και αυτό κατά 22% ή κατά 35 ευρώ το μήνα και ανέρχεται στα 195 ευρώ. Αντίστοιχες αυξήσεις θα υπάρξουν και κατά το 2008, υλοποιώντας τις προεκλογικές μας υποσχέσεις. Θα συνεχιστεί η σταδιακή επιστροφή των κρατήσεων υπέρ Λ.Α.Φ.Κ.Α. που ξεκίνησε το 2006 και θα ολοκληρωθεί το 2008. Το είχαμε υποσχεθεί στον ελληνικό λαό και το κάνουμε πράξη. 
      Ενισχύουμε με 2000 ευρώ κάθε μητέρα, κάθε οικογένεια που αποκτά παιδί πέραν του δευτέρου και συγχρόνως παρέχουμε πολλά θεσμικά πλεονεκτήματα που ίσχυαν μέχρι σήμερα μόνο για τις πολύτεκνες οικογένειες. Έτσι υλοποιούμε μία ακόμα προεκλογική μας υπόσχεση και με αυτόν τον τρόπο θέλουμε να συμβάλουμε στην καταπολέμηση της υπογεννητικότητας που πλήττει τη χώρα μας. 
      Σημαντικές επίσης είναι και οι ρυθμίσεις για τα άτομα με ειδικές ανάγκες, άτομα που χρειάζονται την ευαισθησία και τη βοήθεια της πολιτείας για να μπορέσουν να αντιμετωπίσουν καλύτερα τη δύσκολη ζωή τους. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Οι ρυθμίσεις που σας ανέφερα, κυρίες και κύριοι συνάδελφοι, είναι ορισμένες, γιατί ο χρόνος δεν μου επιτρέπει να αναφερθώ και σε δεκάδες άλλες που δίνουν λύσεις σε χρόνια προβλήματα, όπως οι ρυθμίσεις που αφορούν τις πολύτεκνες μητέρες, τους στρατιωτικούς και πολιτικούς συνταξιούχους, τις συντάξεις αναπήρων και θυμάτων πολέμου κ.λπ.. 
      Σας ερωτώ, λοιπόν, κύριοι συνάδελφοι της Αντιπολίτευσης: είναι ή όχι αυτές ρυθμίσεις που αφορούν τους οικονομικά αδύναμους; Είναι ή όχι αυτές ρυθμίσεις που αποδεικνύουν την κοινωνική ευαισθησία της Κυβέρνησης; Δυστυχώς ούτε στη Διαρκή Επιτροπή ούτε μέχρι σήμερα εδώ στην Ολομέλεια  άκουσα έστω και ένα συνάδελφο της Αντιπολίτευσης να πει μια καλή κουβέντα για τον Προϋπολογισμό. Όλοι προσπαθείτε από την άλφα, τη βήτα, τη γάμα οπτική γωνία να κτυπήσετε και να αλλοιώσετε την προσφορά του προς τις αδύναμες κοινωνικές ομάδες. Δεν θα το πετύχετε. Ο ελληνικός λαός έχει μυαλό και συνειδητοποιεί ποιοι προβαίνουν σε πράξεις προσφοράς και ποιοι του προσφέρουν ψεύτικα και μεγάλα λόγια. 
      Με ανεύθυνο τρόπο, κύριοι συνάδελφοι του ΠΑ.ΣΟ.Κ., αντιμετωπίζατε το θέμα της οικονομίας ως Κυβέρνηση, με ανεύθυνο τρόπο το αντιμετωπίζετε και τώρα ως Αντιπολίτευση. 
      Προχωρούμε στις ρυθμίσεις που σας ανέφερα, διατηρώντας υψηλούς ρυθμούς ανάπτυξης άνω του 3% και ελάττωση της ανεργίας από το 11,3% που παραλάβαμε στο 8,8%. Δεν υποστηρίζω και δεν υποστηρίζει κανείς από εμάς ότι λύσαμε το πρόβλημα της ανεργίας. Θα αγωνιστούμε, όμως, ακόμη περισσότερο για την επαγγελματική αποκατάσταση των ανέργων και κυρίως των νέων παιδιών. 
      Κυρίες και κύριοι συνάδελφοι, με τον Προϋπολογισμό αυτόν συνεχίζουμε να βάζουμε τις  βάσεις για μια σταθερή οικονομική ανάπτυξη του τόπου, για τη βελτίωση της ποιότητας ζωής των πολιτών. Υλοποιούμε τις προεκλογικές μας υποσχέσεις και δεσμεύσεις, υλοποιούμε τις ελπίδες και τις προσδοκίες του ελληνικού λαού για μια καλύτερη πορεία του τόπου μας, για ένα καλύτερο μέλλον των παιδιών μας.
      Για αυτό ψηφίζω τον Προϋπολογισμό και καλώ και εσάς, κύριοι συνάδελφοι της Αντιπολίτευσης, να ψηφίσετε αυτόν τον Προϋπολογισμό, γιατί είναι για το καλό του ελληνικού λαού. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μελά. 
      Το λόγο έχει ο Υφυπουργός Ανάπτυξης κ. Νεράντζης. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Γιατί, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Όπως προβλέπεται από τον Κανονισμό, κύριε συνάδελφε, και όπως γινόταν και επί όλων των κυβερνήσεων. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ποτέ δεν έγινε αυτό. Και τέτοια ώρα; 
      ΠΡΟΕΔΡΕΥΩΝ (Γεώργιος Σούρλας): Μιλάτε με προεδρεύοντα που έχει είκοσι πέντε χρόνια εδώ. Απλά σας το θυμίζω. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τόσα χρόνια εγώ δεν το θυμάμαι.
      ΠΡΟΕΔΡΕΥΩΝ (Γεώργιος Σούρλας): Ακριβώς τα ίδια γίνονταν και θα γίνονται. 
      Ορίστε, κύριε Υπουργέ, έχετε το λόγο. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Από τον κατάλογο των ομιλητών επί του φετινού Προϋπολογισμού καταφαίνεται ανάγλυφα μία σημαντική αύξηση του αριθμού τους. Πλουσιότατος, λοιπόν, ο κατάλογος! Φτωχότατη, όμως, η προσέγγιση, δυστυχώς! Φτωχότατη, από πλευράς της Αντιπολιτεύσεως, και, μάλιστα, της Αξιωματικής. Έτσι, φαίνεται ότι θα συνεχίσει η όλη συζήτηση.
      Αυτή η προσέγγιση ξεκινά από μία στείρα αριθμολαγνεία, περνάει από επιχειρήματα, τα οποία, μόλις και μετά βίας, μπορούν να στηρίξουν μία συνήθη επερώτηση και καταλήγει σε άκριτα και αδιάκριτα, άστοχα και αστόχαστα επιχειρήματα, που συνιστούν αναιτιολόγητη άρνηση και απόλυτη καταφορά.
      Ξεχνάτε, όμως, κύριοι συνάδελφοι της Αντιπολιτεύσεως, ότι ο Προϋπολογισμός δεν είναι ένας κατάλογος, στον οποίο απλά και μηχανιστικά παρατίθενται αριθμοί. Δεν είναι αυτοσκοπός, αλλά μέσο για την πραγμάτωση του σκοπού. Είναι ένα εργαλείο, με το οποίο το κράτος, διά της επίσημης κυβερνήσεώς του, επιτελεί τη λειτουργία του. Είναι μέσο ορθολογισμού, διαφάνειας, προγραμματισμού. Είναι ένας τρόπος κρίσιμος και χρήσιμος για την επίτευξη των στόχων αλλά και για την επιμέτρηση των δημόσιων οικονομικών.
      Όλα αυτά, βέβαια, δεν είναι διόλου νέες διαπιστώσεις. Εκείνο που εμφανίζεται έντονα ως νεότερο στοιχείο είναι ότι μερικοί από την Αντιπολίτευση –ο φίλος μου, ο κ. Πιπεργιάς, φαίνεται ότι ανήκει σ’ αυτούς- θεωρούν το παρόν σχέδιο προϋπολογισμού όχι έτσι όπως είναι, ως δημοσιονομικό δηλαδή εργαλείο, αλλά σαν τοξικό και ραδιενεργό στοιχείο, όπως εκείνο το πολώνιο 210, που οδήγησε στον άλλο κόσμο το Λιτβινένκο. Μόνο που εκείνο το πολώνιο έπαιρνε ζωές, ενώ αυτό παραλύει μνήμες.
      Έτσι εξηγείται ότι ο κ. Πιπεργιάς εξετόξευσε μία σειρά βολών και προέβη σε διατυπώσεις, οι οποίες τουλάχιστον προκαλούν σκέψεις ειρωνικές. Είπε ότι, δήθεν, αποδιοργανώσαμε τη Δ.Ε.Η. και την οδηγήσαμε στη χρεοκοπία. 
      Αυτά τα είπατε εσείς, κύριε Πιπεργιά. Τώρα, θα σας διαβάσω τι λέγατε προ ολίγων ετών. Έχω εδώ μερικές ερωτήσεις σας:
      Στις 20-3-1996, είπατε το εξής: «Είναι γνωστό ότι πολλές δαπάνες είναι άσκοπες για τη Δ.Ε.Η. και τελικά επιβαρύνουν τον καταναλωτή. Πολλές, μάλιστα, γίνονται στο όνομα του εκσυγχρονισμού».
      Στις 25-2-1998, κύριε Πιπεργιά, είπατε: «Στη Δ.Ε.Η., γίνονται επενδυτικές επιλογές υπονομευτικές της ίδιας της ύπαρξής της».
      Εσείς τα λέτε αυτά. Κατά τα άλλα, εμείς την εξαρθρώνουμε!
      Στις 18-4-1997, είπατε: «Χρησιμοποιήθηκαν…» -από τη Δ.Ε.Η. πάντα- «…συντελεστές τεχνικής διαφοροποίησης, οι οποίες ήταν αποτέλεσμα και διαπραγμάτευσης συγκεκριμένων υπηρεσιακών παραγόντων, με εκπροσώπους του αναδόχου του έργου, πράγμα πρωτοφανές».
      Κατά τα άλλα, εμείς πάμε να τη διαλύσουμε τη Δ.Ε.Η.!
      Στις 27-4-1998, λέτε, κύριε Πιπεργιά: «Στις 25, 26, 27 Μαρτίου του 1998, επιβεβαιώθηκαν οι φόβοι που είχα κατ’ επανάληψη εκφράσει στο παρελθόν και σημειώθηκαν γενικές διακοπές ηλεκτρικού ρεύματος, με αποτέλεσμα να νεκρωθούν η Αττική και οι γύρω απ’αυτή νομοί».
      Κατά τα άλλα, εμείς οδηγούμε τη χώρα στην ενεργειακή ανεπάρκεια!
      Και προχωρούμε.
      Στις 6 Μαΐου 1998, κύριε Πιπεργιά, μας λέτε …
      ΔΗΜΗΤΡΙΟΣ ΠΙΠΕΡΓΙΑΣ: Πηγαίνετε πριν από δέκα χρόνια!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Έχετε υπομονή, θα τα ακούσετε.
      Μας λέτε, λοιπόν, ότι ο βοηθός γενικός διευθυντής της Δ.Ε.Η. παραιτήθηκε, γιατί προχωρεί η διοίκηση σε αποφάσεις χωρίς να συμβουλεύεται τις υπηρεσίες και τη διοικητική ιεραρχία, για θέματα μάλιστα μείζονος σημασίας.
      Επίσης, πάμε στο ότι εγκαταλείψαμε, δήθεν, την Εύβοια. Έτσι δεν μας είπατε;
      Ακούστε τι λέτε, λοιπόν, στις 21 Μαΐου του 1998: «Σε παλαιότερη ερώτησή μου, στις 2-3-1995…» -δική σας ερώτηση- «…σχετικά με την επέκταση αγωγού φυσικού αερίου στη Χαλκίδα, ο τότε αρμόδιος Υπουργός και νυν Πρωθυπουργός, ο κ. Κώστας Σημίτης …» -τον ξεχάσατε και αυτόν- «…είχε δεσμευτεί ότι το έργο θα προχωρήσει. Έκτοτε δεν υπήρξε καμία εξέλιξη, με αποτέλεσμα οι κάτοικοι και οι επαγγελματίες να ανησυχούν».
      Κατά τα άλλα, εμείς εγκαταλείψαμε την Εύβοια!
      ΔΗΜΗΤΡΙΟΣ ΠΙΠΕΡΓΙΑΣ: Ακόμα δεν έχει έρθει!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Και προχωρείτε φθάνοντας στις 27-5-1998: «Για το 1994, ουδεμία διαφημιστική δαπάνη υπήρξε». Έτσι λέτε, κύριε Πιπεργιά. Και συνεχίζετε: «Για το έτος 1997, το ποσό των δαπανών καμπάνιας θεσμικής επικοινωνίας της Δ.Ε.Η. εκτινάχθηκε στο ποσό των 456.021.219 δραχμών, μέσα σε βραχύ χρονικό διάστημα....»
      Αυτή είναι η εξάρθρωση της Δ.Ε.Η. επί των ημερών μας, αυτή είναι η εγκατάλειψη της Εύβοιας επί των ημερών μας και γι’ αυτό ισχυρίσθηκε ότι, όπως φαίνεται, ο Προϋπολογισμός αυτός ατόνησε και εξάρθρωσε τη μνήμη του ΠΑ.ΣΟ.Κ. και κατ’ εξοχήν τη δική σας, κύριε Πιπεργιά. 
      Όμως, μην ξεχνάτε ότι οι κυβερνήσεις του ΠΑ.ΣΟ.Κ. συνήργησαν, ώστε το τυχαίο και το λαθραίο να καταστούν οδοδείκτες της πορείας του λαού, αλλά και του κράτους. Μην ξεχνάτε τα «φτιασιδώματα» των προϋπολογισμών. 
      Μιλήσατε για αναδιανομή εισοδήματος, αλλά ξεχάσατε τη βίαιη αναδιανομή του εισοδήματος των Ελλήνων που επήλθε με το σκάνδαλο του Χρηματιστηρίου, όπου 35.000.000.000 δραχμές άλλαξαν χέρια και οι φτωχοί θρηνούν, ενώ ορισμένοι «αετονύχηδες» κατέστησαν πλουσιότεροι. 
      ΔΗΜΗΤΡΙΟΣ ΠΙΠΕΡΓΙΑΣ: Για το σήμερα να μας πείτε!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ξεχάσατε για τη «Δ.Ε.Κ.Α.» τη χρηματιστηριακή εταιρεία της οποίας η διοίκηση είναι υπόδικη! Ξεχάσατε επίσης το «μακιγιάρισμα» του προϋπολογισμού! Ξεχάσατε τα θηριώδη ελλείμματα! Ξεχάσατε το ύψος της ανεργίας, για να μην πάω στα Ίμια και τον Οτσαλάν! 
      Η μνήμη σας, λοιπόν, παρέλυσε, κύριε Πιπεργιά, όπως παρέλυσε και των συναδέλφων σας στην Αξιωματική Αντιπολίτευση. Εγώ περιορίζομαι να πω: «Αιδώς»! Αιδώς, εδώ και τώρα! Αυτό μόνο ανήκει ως απάντηση στα όσα αβάσιμα μας καταλογίζετε! 
      Και τώρα να πάμε σε μας, στη νέα διακυβέρνηση της χώρας. Εμείς, σύμφωνα, με τα αδιάψευστα στοιχεία, τα οποία η ίδια η Κοινότητα επιβεβαίωσε -γιατί μιλήσατε για «κοντοπυράκειο τακτική» και ξεχάσατε τις δικές σας τακτικές που ήταν εν πολλοίς άτακτες, ρητές στο άρρητο τους- νοικοκυρέψαμε τη χώρα.  
      Εμείς, λοιπόν, με βάση τα άνω στοιχεία, νοικοκυρέψαμε τα πράγματα: Μειώσαμε τα δημοσιονομικά ελλείμματα. Από το 7,8% του Α.Ε.Π. που ήταν το 2004, στο 2,6% που είναι σήμερα. Μειώσαμε την ανεργία. Από το 11,3% που ήταν το 2004, στο 8,8%. Ολοκληρώσαμε τη φορολογική μεταρρύθμιση στους μικρούς και τους μεγάλους. Κερδίσαμε οκτώ θέσεις στον πίνακα της ανταγωνιστικότητας και αυξήσαμε τις επενδύσεις, από το Γενάρη μέχρι το Σεπτέμβρη του παρόντος έτους, κατά 9,5%. 
      Όμως, ειδικά για το θέμα της ενέργειας, κύριε Πιπεργιά, θα έπρεπε να σωπάσετε τελείως. Η παράταξή σας έμεινε κουφή, άλαλη, σχεδόν αφασική, όταν συνέβαιναν τεράστια πράγματα και μεταβολές στο χώρο της απελευθέρωσης της ενέργειας. 
      Θυμάστε -διότι είστε παλιός συνδικαλιστής της Δ.Ε.Η., αλλά όταν η Δ.Ε.Η., ήταν δημόσια υπηρεσία, και όχι, όπως τώρα, ανώνυμη εταιρεία, εισηγμένη στο Χρηματιστήριο και μην το ξεχνάμε- ότι εκδώσατε ένα νόμο του 1999 άτολμο, καθυστερημένο, αλλά κυρίως ένα νόμο που δεν εφαρμόστηκε σχεδόν ποτέ. Και το ξέρετε καλά! 
      Το 2003 επιχειρήσατε μία μεταρρύθμιση της μεταρρυθμίσεως –προς τη σωστή, είναι αλήθεια, κατεύθυνση- αλλά δεν προλάβατε ούτε καν να την εφαρμόσετε. Εμείς το 2005 τολμήσαμε! Εμείς συνεχίζουμε. 
      ΔΗΜΗΤΡΙΟΣ ΠΙΠΕΡΓΙΑΣ: Για τις ζημιές, στη Δ.Ε.Η. να μας πείτε, κύριε Υπουργέ! 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Θέλω να σας αναφέρω μερικούς μόνο σταθμούς –εγώ δεν μιλάω με αφορισμούς, όπως εσείς, δηλαδή ότι δήθεν αποδιοργανώσαμε τη Δ.Ε.Η. και εγκαταλείψαμε την Εύβοια και οδηγούμε τη Δ.Ε.Η. σε ενεργειακή ανεπάρκεια- και θα μιλήσω με συγκεκριμένα παραδείγματα. Και επικαλούμαι, μάλιστα θα έλεγα ότι προκαλώ, και τη δική σας μνήμη, που φαίνεται ότι παρέλυσε, αλλά ελπίζω να ανανήψει. 
      Επικαλούμαι, λοιπόν, την απελευθέρωση των αγορών του ηλεκτρισμού και του φυσικού αερίου, η οποία επήλθε από και διά δύο νόμων που ψηφίσαμε το 2005. 
      Επικαλούμαι την αναβάθμιση και την ενίσχυση του συστήματος παραγωγής, μεταφοράς και διανομής και προμηθείας της ηλεκτρικής ενέργειας στη χώρα μας, τόσο μέσα στο 2004 όσο και μέσα στο 2005. 
      Επικαλούμαι την ένταξη συστημάτων ανανεώσιμων πηγών ενεργείας στο σύστημα. 
      Θέλω να σας υπενθυμίσω ότι στις αρχές του 2004 η εγκατεστημένη ισχύς στη χώρα των ανανεώσιμων πηγών ενεργείας με το ζόρι άγγιζε τα 350 MW.
      Θέλω επίσης να σας υπενθυμίσω και αν δεν το ξέρετε –που το ξέρετε- να σας το γνωρίσω ότι σήμερα αυτή η εγκατεστημένη ισχύς των ανανεώσιμων πηγών ενεργείας είναι υπερδιπλάσια, έχει περάσει τα 780 MW. Αυτές είναι οι δικές μας «καθυστερήσεις»!
      ΔΗΜΗΤΡΙΟΣ ΠΙΠΕΡΓΙΑΣ: Κόβετε κορδέλες του ΠΑ.ΣΟ.Κ.!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αυτά ονομάζετε εσείς «καθυστερήσεις». Αν αυτές είναι καθυστερήσεις, τότε οι «ταχυδρομίες» ποιες είναι; 
      Προχωρούμε, λοιπόν, στην κατασκευή του ελληνοτουρκικού αγωγού φυσικού αερίου, αλλά και στην υπογραφή μνημονίων συνεργασίας τόσο με την Ιταλία, όσο και με την Αίγυπτο, αλλά και με την Αλβανία. 
      Επικαλούμαι την προώθηση πολιτικών και μέσων για την εξοικονόμηση ενέργειας και την ευαισθητοποίηση των καταναλωτών σε αυτό που λέγεται «εξοικονόμηση ενέργειας και ορθολογική χρήση αυτής». 
      Επικαλούμαι την επικείμενη υπογραφή της διακρατικής συμφωνίας, μεταξύ Ελλάδος, Βουλγαρίας και Ρωσίας, σχετικά με το σημαντικότατο αγωγό Μπουργκάς - Αλεξανδρούπολη.
      Επικαλούμαι τέλος -γιατί ισχυριστήκατε ότι δεν προβαίνουμε στην επέκταση του συστήματος- ότι ήδη δημοπρατούνται δύο, από τις τρεις, μεγάλες μονάδες ηλεκτρικής ενέργειας με παραγωγό ιδιώτη -όχι τη Δ.Ε.Η.,- συνολικής ισχύος 900 ΜW. Ήδη, μέχρι και το μεθεπόμενο έτος, θα έχει δημοπρατηθεί και ο τρίτος σταθμός, έτσι ώστε το σύνολο της ισχύος αυτών των μονάδων να ξεπερνά τα 1200 MW.
      Αναφερθήκατε για οπισθοδρόμηση στο φυσικό αέριο. Δεν ήσασταν χθες στη Λάρισα. Ήταν η συνάδελφός σας κ. Παπανδρέου, όταν έγινε η επίσημη εκδήλωση για τη συμπλήρωση των δέκα ετών από της εισαγωγής και της καθιερώσεως του φυσικού αερίου στην ελληνική αγορά και στο ελληνικό ενεργειακό σύστημα. 
      Επεκτείναμε, λοιπόν, το δίκτυο του φυσικού αερίου σε δεκατρείς ακόμη περιοχές της χώρας, και, μέσα στο 2007, πρόκειται να ολοκληρωθεί και ο διαγωνισμός για τη σύσταση τριών ακόμη νέων εταιρειών παροχής αερίου: στη Στερεά Ελλάδα και στην Εύβοια (αυτήν την Εύβοια που κατηγορούσατε τον κ. Σημίτη, ότι πέρασαν τρία χρόνια και το φυσικό αέριο δεν είχε ξεκινήσει!), τη Μακεδονία και τη Θράκη. 
      Αλήθεια αυτά δεν τα ξέρετε; Πώς, λοιπόν, τα επικαλείστε τα αντίθετα; Τόσο πολύ αμνησία έχετε; Λέμε «ναι» στην αμνησία σας, αλλά λέμε «όχι» στην αμνηστία σας! Δεν σας το συγχωρούμε αυτό, ειδικά σ’ εσάς. 
      Θέλω να πω και λίγα πράγματα, κύριε Υπουργέ, με την άδειά σας, και για το Πρόγραμμα της Ανταγωνιστικότητας στο Γ΄ Κοινοτικό Πλαίσιο Στήριξης, που απετέλεσε πράγματι, ένα μεγάλο χρηματοδοτικό εργαλείο για την ανάπτυξη των ενεργειακών υποδομών της χώρας. 
      Ακούστε μας, λοιπόν, εσείς που μας εγκαλείτε για δήθεν εγκατάλειψη. Έχουν χρηματοδοτηθεί σήμερα δράσεις στον τομέα της ενέργειας, συνολικού προϋπολογισμού, κύριε Πιπεργιά, 1,8 δισεκατομμυρίων ευρώ, με αντίστοιχη δημόσια δαπάνη ύψους 835.000.000 ευρώ, ενώ για το Δ΄ Κοινοτικό Πλαίσιο, που θα καλύπτει την περίοδο 2007-2013, αυτή που με την πολιτική που ακολουθείτε θα σας βρει στην αντιπολίτευση και πάλι, η συνολική δημόσια δαπάνη για τη χρηματοδότηση δράσεων στον τομέα της ενέργειας θα ανέλθει περίπου στα 800.000.000 ευρώ. 
      Παρά την έντονη αυτή δραστηριότητά μας, εσείς μας μέμφεστε. Εσείς κλείνετε τα αυτιά σας. Εσείς καλύπτετε τα μάτια σας. 
      ΔΗΜΗΤΡΙΟΣ ΠΙΠΕΡΓΙΑΣ: Πείτε μας για τις ζημιές της Δ.Ε.Η.!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ας είναι προς αντίκρουση όλων όσων μας αποδίδετε, όλων των μεμψιμοιριών σας οι εντελώς πρόσφατες…
      ΔΗΜΗΤΡΙΟΣ ΠΙΠΕΡΓΙΑΣ: Τα μεγάλα συμφέροντα υπηρετείτε…..
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αποκλείεται να με κάνετε να χάσω τον ειρμό μου! 
      ΠΡΟΕΔΡΕΥΩΝ (Γεώργιος Σούρλας): Κύριε Πιπεργιά! Τιμή σας είναι να αναφέρετε ο Υπουργός σε εσάς! 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Καταλαβαίνω την αμηχανία σας. Έχετε άχαρο ρόλο, διότι παραβγήκατε και δεν θα έπρεπε, γιατί ξέρατε τι σας περιμένει. 
      Σε όλα αυτά, λοιπόν, που μας καταμαρτυρείτε, -είτε χαμογελώντας είτε θυμωμένα-, σας παραθέτω και σας αντιτάσσω τις δηλώσεις που έκανε ο επικεφαλής του Διεθνούς Οργανισμού Ενέργειας ο κ. Claude Mantil, ο οποίος, προ δέκα ημερών, ήρθε στην Αθήνα να παρουσιάσει την έκθεση του Οργανισμού για την ενέργεια στην Ελλάδα. Είναι απάντηση προς Πιπεργιά. Όπως λέμε «προς Τίτον επιστολή Παύλου», έτσι λέμε προς Πιπεργιά ανακοίνωση του Claude Mantil .
      Είπε, λοιπόν, ο Claude Mantil. Το διαβάζω κατά λέξη: «Η ελληνική Κυβέρνηση έχει επιτύχει πολλά κατά τη διάρκεια των δύο τελευταίων ετών, για τα οποία μπορεί να είναι υπερήφανη». 
      Οι μόνοι που δεν είστε υπερήφανοι, κύριε Πιπεργιά μου, φοβούμαι ότι είστε εσείς και το κόμμα σας. Κατά τα άλλα, βέβαια, μας συγχωρείτε πάρα πολύ που σας ξυπνήσαμε, που σας διαταράξαμε το μακάριο ύπνο σας και μάλιστα με εκκωφαντικό τρόπο, διότι αυτές οι παρεμβάσεις, στις οποίες εμείς προβαίνουμε, είναι πράγματι «σεισμικές» και αναγνωρίζονται ως τέτοιες.
      Ο λαός, όμως, κύριε Πιπεργιά, κυρίες και κύριοι συνάδελφοι, αγρυπνά. Ο λαός ετοιμάζεται να ανανεώσει το διαμονητήριό σας στο χώρο της Αντιπολιτεύσεως.
      Μέχρι τότε, ξέρουμε καλά ότι θα συνεχίζετε να λέτε το μαύρο, άσπρο, θα συνεχίζετε να αποθρασύνεστε, θα συνεχίζετε να μιλάτε για εκείνα, για τα οποία θα έπρεπε να σιωπάτε. 
      Εμείς, θέλουμε να ξεχάσουμε. Μη μας υποχρεώνετε όμως να θυμόμαστε. 
      Στηρίζω τον Προϋπολογισμό, υιοθετώ τη στόχευσή του και υπενθυμίζω ότι, δυστυχώς, δεν μπορεί η χώρα να τα έχει όλα. Θα το θέλαμε και εμείς. Είμαστε αναγκασμένοι, όμως, να κάνουμε επιλογές. Κάθε όμως επιλογή έχει το κόστος της. 
      Το κόστος, αγαπητοί μου συνάδελφοι, δεν είναι τίποτα άλλο, παρά εκείνο, το οποίο πρέπει να απεμπολήσει ο καθένας από μας για να διασφαλίσει εκείνο που επιθυμεί.
      Η νέα διακυβέρνηση της χώρας, ο Πρωθυπουργός Κώστας Καραμανλής, και ολόκληρη αυτή η μεγάλη και ευρύχωρη παράταξη που τη στηρίζει, η Νέα Δημοκρατία, γι’ αυτό αγωνίζονται, για να εξασφαλίσουν όσο το δυνατόν περισσότερα στον ελληνικό λαό. Και ο Προϋπολογισμός αυτός, πέρα από τα όσα εσείς ανακριβώς του καταλογίζετε, αποτελεί πράγματι ένα χρήσιμο και κρίσιμο εργαλείο για την κατεύθυνση αυτή. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κύριο Υπουργό.
      Το λόγο έχει η κυρία Αποστολάκη.
      ΜΙΛΕΝΑ ΑΠΟΣΤΟΛΑΚΗ: Κύριε Πρόεδρε, ακούγοντας τον κύριο Υπουργό προηγουμένως να αναφέρεται στις προβλέψεις του για τις επόμενες εκλογές, θα ήθελα να του πω, όπως και στην πλειονότητα των συναδέλφων του, να μην υποκαθιστούν τη λαϊκή ετυμηγορία.
      Ας περιμένουμε, κύριε Υπουργέ, να δούμε τι θα ψηφίσει ο ελληνικός λαός. Μη βιάζεστε να τον υποκαταστήσετε με αυτόν τον τρόπο που εκπέμπει αυθεντικά την αλαζονεία σας. Συζητάμε στο κάτω - κάτω σήμερα τον Προϋπολογισμό, τον τρίτο προϋπολογισμό της Κυβέρνησής σας, που δεν κρίνεται μόνο στην Αίθουσα αυτή, κρίνεται και στην ελληνική κοινωνία. Τα βασικά του μεγέθη, τα βασικά του στοιχεία, η βασική του φιλοσοφία έχει αποτυπωθεί. Και τη συζητούν καθημερινά οι Έλληνες πολίτες οι οποίοι τη βιώνουν και στην καθημερινότητά τους.
      Είναι ο τρίτος Προϋπολογισμός της Κυβέρνησης της Νέας Δημοκρατίας στον οποίο αποτυπώνεται με αδρό τρόπο η αδυναμία χάραξης μιας οικονομικής πολιτικής με σχέδιο και αναπτυξιακή προοπτική και είναι ο τρίτος Προϋπολογισμός που έχει πάλι για θύματα τη μεγάλη πλειοψηφία των Ελλήνων πολιτών, των οικονομικά ασθενέστερων και πιο αδύναμων, αλλά που έχει και ως θύμα την αξιοπιστία της χώρας στην Ευρώπη και διεθνώς. Γιατί θα πρέπει να θυμηθούμε τον πρώτο αξιόπιστο προϋπολογισμό του 2005, τον πρώτο αξιόπιστο προϋπολογισμό της Κυβέρνησής σας που κατέρρευσε σαν χάρτινος πύργος, τη συνέχεια με τις τιτλοποιήσεις που αντικαταστάθηκαν από τα μη τακτικά έσοδα και φέτος τη δρομολογημένη αναθεώρηση του Α.Ε.Π..
      Η Κυβέρνηση ξεκίνησε με την απογραφή, θέτοντας την Ελλάδα σε καθεστώς επιτήρησης με έναν και μοναδικό σκοπό: να αποφύγει την υλοποίηση των προεκλογικών δεσμεύσεων και υποχρεώσεών της, τότε που υποσχόταν τα πάντα στους πάντες.
      Η αναθεώρηση του Α.Ε.Π. που η Κυβέρνηση προκάλεσε σε μια νύχτα, έκανε τους Έλληνες εικονικά πλουσιότερους και στην ουσία φτωχότερους, με κόστος που ξεπερνά σήμερα τα 6.000.000.000 ευρώ σε πληρωμές αναδρομικών και απώλειες εσόδων.
      Αυτός ο Προϋπολογισμός, κυρίες και κύριοι συνάδελφοι, έχει σαν βασικό συστατικό τη δημοσιονομική προσαρμογή που ακολουθείται μετά το 2004 με βάση της την αύξηση των φόρων απέναντι στον περιορισμό των δαπανών. Είναι ένας Προϋπολογισμός στον οποίο η πορεία του πρωτογενούς ελλείμματος αποδεικνύει ότι αντί μιας συνεπούς οικονομικής διαχείρισης, με στόχο την παραγωγή πρωτογενών πλεονασμάτων, επιλέγεται και πάλι ο εύκολος δρόμος του νέου δανεισμού και της συρρίκνωσης των παραγωγικών επενδύσεων της οικονομίας. Είναι άλλος ένας ακόμη Προϋπολογισμός της ίδιας Κυβέρνησης στον οποίο οι αναδιανεμητικοί μηχανισμοί της ελληνικής οικονομίας γίνονται ολοένα και πιο ασθενείς.
      Χαρακτηριστικά παραδείγματα είναι η υποχρηματοδότηση του εκπαιδευτικού συστήματος, η υποχρηματοδότηση του Εθνικού Συστήματος Υγείας, των επενδύσεων με μακροχρόνιο αναπτυξιακό όφελος. Είναι άλλος ένας Προϋπολογισμός στον οποίον η οικονομική πολιτική της Κυβέρνησης χαρακτηρίζεται από την απουσία εστίασης στις αναπτυξιακές ανάγκες της οικονομίας και από τη βαθιά αναντιστοιχία των δηλωμένων αναπτυξιακών προτεραιοτήτων με την ιεράρχηση των δαπανών.
      Για το 2007, κυρίες και κύριοι συνάδελφοι, προβλέπονται επιπλέον 3,2 δισεκατομμύρια ευρώ από φόρους. Και τα θύματα είναι για άλλη μια φορά οι μισθωτοί, οι συνταξιούχοι, οι μικρομεσαίοι που θα καλύψουν το μεγαλύτερο μέρος των εσόδων. Παρά την πολυδιαφημιζόμενη εκστρατεία για μείωση της φορολογίας, τα αριθμητικά στοιχεία του Προϋπολογισμού αποκαλύπτουν μεγάλη φορολογική επιβάρυνση. Οι άμεσοι φόροι για τα φυσικά πρόσωπα αυξήθηκαν κατά 6,8% τη στιγμή που οι φόροι στα νομικά πρόσωπα αυξήθηκαν μόλις κατά 2,7%. 
      Η Κυβέρνηση καυχιέται ότι δήθεν 3,2 εκατομμύρια Ελλήνων πολιτών δεν θα κληθούν να πληρώσουν φόρο αποκρύπτοντας ότι μόνο με την αύξηση του Φ.Π.Α. το φορολογικό βάρος ετησίως ανέρχεται σε ποσό που αντιστοιχεί τουλάχιστον σε 120 ευρώ για κάθε φορολογούμενο. Και αν στο ποσό αυτό προστεθούν οι άλλες επιβαρύνσεις, οι φόροι στα καύσιμα, στα κινητά, στα φθηνά τσιγάρα, τότε το φορολογικό βάρος διπλασιάζεται. Η σχέση μεταξύ έμμεσων και άμεσων φόρων, το χαρακτηριστικότερο παράδειγμα για να ακτινογραφήσει κανείς την ιδεολογική κατεύθυνση ενός προϋπολογισμού, εξακολουθεί να επιδεινώνεται αφού το 2007 προβλέπεται ότι η έμμεση φορολογία που πλήττει κυρίως τα χαμηλά εισοδήματα αυξάνεται κατά 2,3 δισεκατομμύρια ευρώ τη στιγμή που ο ρυθμός αύξησης της άμεσης φορολογίας αυξάνεται κατά μόλις 890.000.000 ευρώ. 
      Η Κυβέρνηση προχωρά σε πολλά δώρα στους έχοντες και κατέχοντες. Ένα, ίσως το χαρακτηριστικότερο, είναι η διανομή των αφορολόγητων αποθεματικών των επιχειρήσεων στους μετόχους με φορολόγηση 6% για τις επιχειρήσεις που είναι εισηγμένες και 12% για τις μη εισηγμένες. Αντί να φορολογήσει τα αποθεματικά των επιχειρήσεων που δεν επενδύθηκαν και που διανέμονται στους μετόχους με τον κανονικό συντελεστή του 25%, ο οποίος είναι μικρότερος απ’ ό,τι ο συντελεστής για τα εισοδήματα των φυσικών προσώπων, η Κυβέρνηση χαρίζει πάρα πολλά εκατομμύρια σε λίγες εκλεκτές περιπτώσεις «ημετέρων». Την ίδια στιγμή αυτή η Κυβέρνηση αρνείται να δώσει το πετρέλαιο θέρμανσης. Την ίδια στιγμή αυτή η Κυβέρνηση σέρνει τους δασκάλους και τους καθηγητές της χώρας σε μια απεργία που ξεπέρασε τις έξι εβδομάδες, αρνούμενη να εκπληρώσει αυτά που προεκλογικά είχε υποσχεθεί. Αυτό για να δώσουμε ένα μικρό δείγμα της συνέπειας αυτής της Κυβέρνησης, της Κυβέρνησης που μας έλεγε ότι η πρώτη της προτεραιότητα είναι η εκπαίδευση. Της Κυβέρνησης που προεκλογικά έλεγε διά του Πρωθυπουργού της ότι δεσμεύεται για το 5% του Α.Ε.Π. για την εκπαίδευση. Ποια ήταν η πραγματικότητα; Από το 2004 και μετά οι συγκριτικές δαπάνες της διακυβέρνησης της Νέας Δημοκρατίας στο ποσοστό του Α.Ε.Π. για την παιδεία βαίνουν συνεχώς μειούμενες, από το 3,62% στο 3,58% στο 3,49% σήμερα. 
      Κυρίες και κύριοι συνάδελφοι, για να εκπληρώσετε την προεκλογική σας δέσμευση για το 5% στην παιδεία ως προς το Α.Ε.Π. μέχρι το τέλος της τετραετίας θα πρέπει στον προϋπολογισμό του 2008, αν φυσικά υπάρξει, γιατί πιστεύουμε ότι δεν θα υπάρξει επόμενος προϋπολογισμός από αυτήν την Κυβέρνηση να εγγραφούν για την παιδεία περίπου 11.000.000.000 ευρώ, δηλαδή 4.000.000.000 ευρώ περισσότερα απ’ ό,τι στον Προϋπολογισμό του 2007. 
      Είναι σαφές ότι κοροϊδέψατε τον ελληνικό λαό για μια ακόμη φορά, όπως τον κοροϊδέψατε, όταν υποσχεθήκατε σε διακόσιες πενήντα χιλιάδες συμβασιούχους ότι θα τους μονιμοποιήσετε. Όπως τον κοροϊδέψατε όταν υποσχεθήκατε αξιοκρατία, όταν από την πρώτη στιγμή στόχος σας ήταν να ξεθεμελιώσετε οποιοδήποτε θεσμικό οικοδόμημα βρήκατε, να ξεθεμελιώσετε την αξιοκρατία στο δημόσιο τομέα, να στήσετε τη «γαλάζια» συνέντευξη, να στήσετε ένα μηχανισμό πρόσληψης των «ημετέρων» για να δημιουργήσετε τη συνέχεια του «γαλάζιου» κομματικού κράτους. Αυτή είναι η πολιτική σας στην εκπαίδευση. Είναι η πολιτική που κατατάσσει τη χώρα μας και πάλι σε μια από τις χαμηλότερες θέσεις ανάμεσα στις χώρες του Ο.Ο.Σ.Α. σε ό,τι αφορά τις δαπάνες για την εκπαίδευση. 
      Είναι χαρακτηριστικό στοιχείο αυτής της Κυβέρνησης όταν μετά από έξι εβδομάδες απεργίας των εκπαιδευτικών της χώρας εκείνου του κλάδου στον οποίο κάθε κράτος κάθε συντεταγμένη πολιτεία οφείλει να επενδύει για το μέλλον της. 
      Όταν, λοιπόν, αρνιόσασταν τη χορήγηση του επιδόματος, για το οποίο προεκλογικά είχατε δεσμευθεί, λέγοντας ότι δεν έχετε αντοχές και δίνοντάς τους ένα ελάχιστο κομμάτι, ψίχουλα τα οποία μάλιστα τα δώσατε σε δόσεις, ούτως ώστε να εξανεμιστούν και να ταπεινώσετε έναν ολόκληρο κλάδο που αγωνιζόταν, λέγοντας και πάλι ότι δεν αντέχετε, την ίδια στιγμή που κατά την άποψή σας οι αντοχές της οικονομίας δεν μπορούσαν να αντέχουν αυτήn την επιβάρυνση, χαρίζατε 400.000.000 ευρώ, προκειμένου να αυξήσετε τα καθαρά κέρδη των επιχειρήσεων και τα μερίσματα που θα μοιραστούν σε μερικές εκατοντάδες μεγαλομετόχους. Στερήσατε περίπου 400.000.000 ευρώ από τα φορολογικά έσοδα του kράτους, για να μειώσετε τη φορολογία μερικών δεκάδων επιχειρήσεων. Αυτή είναι η ταξική σας επιλογή. Αυτός είναι ο ιδεολογικός σας προσανατολισμός. Αυτή είναι η κοινωνική σας προτεραιότητα και είναι διαφορετική από τη δική μας, είναι διαφορετική από τη δική μας δέσμευση, όχι μόνο στην παιδεία όπου δεσμευόμαστε και για το 5% αλλά και για το 40% από το Δ’ Κοινοτικό Πλαίσιο Στήριξης, αλλά και για μια συνολική οικονομική πολιτική, αναδιανεμητική, που θα στηρίζει τους λιγότερο ισχυρούς, τους περισσότερο αδύναμους. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Αποστολάκη. 
      Το λόγο έχει ο συνάδελφος κ. Πλακιωτάκης. 
      ΙΩΑΝΝΗΣ ΠΛΑΚΙΩΤΑΚΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, από τη συζήτηση η οποία διεξάγεται και σήμερα στην Ολομέλεια της Βουλής για την ψήφιση του Κρατικού Προϋπολογισμού μπορούν να εξαχθούν σημαντικά πολιτικά συμπεράσματα. Το βασικότερο κατά την άποψή μου είναι ότι ο Προϋπολογισμός του 2007 είναι ένα ουσιαστικό βήμα που σταθεροποιεί την πολιτική μεταρρύθμιση που προωθεί η νέα διακυβέρνηση της Νέας Δημοκρατίας και ο Κώστας Καραμανλής και σε κάθε περίπτωση αποτελεί λαϊκή απαίτηση. Είναι η συνέχεια μιας προσπάθειας που ξεκίνησε εδώ και τριάντα τρεις μήνες, βάζοντας τέλος στα κρυφά ελλείμματα, βάζοντας τέλος στα κρυφά χρέη που κληρονομήσαμε από τις κυβερνήσεις του χθες. Θα προσπαθήσω να χρησιμοποιήσω όσο το δυνατό λιγότερο αριθμούς αλλά σίγουρα θα πρέπει να σταθούμε σε ορισμένα μεγέθη.
      Είναι η πρώτη φορά μετά την ένταξή μας στη Ο.Ν.Ε. και μετά, όπου το έλλειμμα του Προϋπολογισμού θα βρεθεί κάτω από το 3% του Α.Ε.Π., όταν το παραλάβαμε περίπου στο 7,8%. Το νοικοκύρεμα αυτό έγινε σε συνάρτηση με την υλοποίηση των στόχων μας για κοινωνική δικαιοσύνη. Η ανεργία πέφτει από το 11,3% στο 8,8% και αυτό φυσικά είναι αποτέλεσμα ενός ολοκληρωμένου οικονομικού σχεδιασμού. Σημαντικό στοιχείο αυτού του Προϋπολογισμού είναι οι φορολογικές μεταρρυθμίσεις. Επτακόσιες χιλιάδες περίπου μικρομεσαίες επιχειρήσεις ωφελούνται από τη μείωση των φορολογικών συντελεστών, ενώ αυξάνεται στις 12.000 ευρώ το αφορολόγητο για τα φυσικά πρόσωπα. Πέραν αυτών, στον Προϋπολογισμό του 2007 συμπεριλαμβάνονται και οι αυξήσεις για τις συντάξεις του Ο.Γ.Α., του Ε.Κ.Α.Σ., το επίδομα ανεργίας και πολλές άλλες κοινωνικές παροχές. Δεν θα αναφερθώ στα νούμερα, γιατί ήδη όλοι τα γνωρίζουμε. Θέλω όμως να τονίσω ότι αποδεικνύουμε με έργα και όχι με λόγια το κοινωνικό μας πρόσωπο και την αταλάντευτη επιδίωξή μας για όσο το δυνατόν μεγαλύτερη άμβλυνση των κοινωνικών ανισοτήτων.
      Κατηγορούμεθα από τους συναδέλφους της Aξιωματικής Αντιπολίτευση ότι δεν έχουμε κοινωνική ευαισθησία. Σας ερωτώ, λοιπόν, ευθαρσώς: Όλα τα προηγούμενα είναι δείγματα γραφής μιας Κυβέρνησης χωρίς κοινωνική ευαισθησία; 
      Κυρίες και κύριοι συνάδελφοι, το κύριο ζητούμενο σε έναν προϋπολογισμό είναι η αξιοπιστία του. Με τους κανόνες της διαφάνειας και της χρηστής διοίκησης καταφέραμε να υλοποιήσουμε την πλειονότητα των στόχων μας. Γι’ αυτό άλλωστε και τα αρμόδια ευρωπαϊκά όργανα επιτέλους συνηγορούν. Δεν αφήνουμε κρυφά χρέη ούτε χρησιμοποιούμε κανόνες δημιουργικής λογιστικής. 
      Με το νέο επενδυτικό νόμο δίνουμε την απαραίτητη ώθηση στην ανάπτυξη και στην περιφέρειά μου, την Περιφέρεια Κρήτης, που έρχεται πρώτη σε υποβολή επενδυτικών σχεδίων, έχουν κατατεθεί μέχρι σήμερα εξακόσιες δεκατέσσερις αιτήσεις που αφορούν επενδύσεις 385.000.000 ευρώ, με αιτηθείσα επιχορήγηση 150.000.000 ευρώ. 
      Είναι ή δεν είναι πρωτοφανή αυτά τα αναγκαία μέτρα για την ελληνική περιφέρεια; Και βέβαια  είναι και αποδεικνύουν περίτρανα το ενδιαφέρον της σημερινής Κυβέρνησης για την περιφέρεια. 
      Το περίφημο πρόγραμμα της κυβέρνησης του ΠΑ.ΣΟ.Κ για την Τοπική Αυτοδιοίκηση το «Ε.Π.Τ.Α.» είχε προϋπολογισμό εξαετίας 3,1 δισεκατομμύρια ευρώ. Οι πόροι όμως που μεταφέρθηκαν στον ειδικό λογαριασμό του «ΕΠΤΑ» ήταν 1,56 δισεκατομμύρια ευρώ. Δηλαδή το 50% των πόρων δεν δόθηκε ποτέ. Και έρχονται τώρα κάποιες πολιτικές Κασσάνδρες να μιλούν να υστέρηση, για αδιαφάνεια και ανισότητες. Ποίοι; Αυτοί που με την πολιτική τους δημιούργησαν ένα σωρό προβλήματα και γι’ αυτό άλλωστε καταδικάστηκαν από τον ελληνικό λαό. 
      Παραλάβαμε σε επίπεδο Περιφέρειας Κρήτης απορροφητικότητα, σε ό,τι αφορά τα κονδύλια του  Γ΄ Κοινοτικού Πλαισίου Στήριξης, λίγο πάνω από το 20% και μέσα σε τρία χρόνια περίπου υπερδιπλασιάστηκε. Μόνο στο Νομό Λασιθίου βρίσκεται σε εξέλιξη μια τιτάνια προσπάθεια για να αντιστραφεί η πορεία εγκατάλειψης στην οποία έχει οδηγηθεί ο τόπος. Αυτή τη στιγμή ενενήντα μικρά ή μεγάλα έργα και παρεμβάσεις ολοκληρώθηκαν ή βρίσκονται σε εξέλιξη στον αγώνα που δίνουμε καθημερινά για να κερδίσουμε το αύριο. 
      Θα αναφέρω μόνο ένα νούμερο από το βασικότερο πυλώνα της ελληνικής οικονομίας, τον τουρισμό. Το πρώτο εννεάμηνο του τρέχοντος έτους το τουριστικό συνάλλαγμα για πρώτη φορά ξεπέρασε τα 10.000.000.000 ευρώ. Αυτό φυσικά δεν επιτεύχθηκε για τυχαίους λόγους. Είναι απόρροια μιας ολοκληρωμένης πρακτικής, ενός πολιτικού σχεδιασμού που στοχεύει στην αξιοποίηση των συγκριτικών πλεονεκτημάτων της χώρας μας. Για πρώτη φορά υπάρχει στρατηγικός σύμβουλος για την τουριστική ανάπτυξη, για πρώτη φορά διευρύνουμε ή ανοίγουμε νέες αγορές με στοχευμένη όμως διαφήμιση. Επίσης ξεμπλοκάρονται τουριστικές επενδύσεις που καρκινοβατούσαν για χρόνια, με χαρακτηριστικότερο παράδειγμα αυτό της επένδυσης στη μοναστηριακή περιουσία, στη Μονή Τοπλού, τη μεγαλύτερη ιδιωτική τουριστική επένδυση που  έχει γίνει ποτέ στη χώρα μας,  μία επένδυση που θα αλλάξει ριζικά επί το βέλτιστο την εικόνα της περιοχής. 
      Ένα άλλο επίσης σημείο στο οποίο θα πρέπει να σταθούμε ιδιαίτερα είναι το πρόγραμμα των αποκρατικοποιήσεων, ένα πρόγραμμα που χειρίζεται με ιδιαίτερη επιτυχία η Κυβέρνηση. Για όλους εμάς που ανήκουμε στη μεγάλη φιλελεύθερη παράταξη, οι αποκρατικοποιήσεις είναι σύμφωνες με την ιδεολογία μας. Όταν γίνονται βεβαίως κάτω από συνθήκες διαφάνειας, δημιουργούν εθνικό πλούτο. Η εποχή που ο ιδιώτης αντιμετωπιζόταν ως ο αποδιοπομπαίος τράγος στην οικονομία, έχει φυσικά περάσει ανεπιστρεπτί. 
      Αυτό που διερωτώμαι, κύριοι συνάδελφοι του ΠΑ.ΣΟ.Κ, είναι: γιατί εσείς διαμαρτύρεστε; Τον ίδιο δρόμο δεν είχατε ακολουθήσει και σεις ως κυβέρνηση και μάλιστα χωρίς ή έστω με λιγότερη επιτυχία; Επιτέλους, ξεκαθαρίστε τι πρεσβεύετε, γιατί παλινδρομείτε ανάμεσα στο όραμα και στον τρίτο δρόμο για το σοσιαλισμό. 
      Ένα τελευταίο σημείο, στο οποίο θα σταθώ, είναι οι πιστώσεις του Υπουργείου Αγροτικής Ανάπτυξης και Τροφίμων. Αυτές παρουσιάζουν μια αύξηση της τάξεως του 10% σε σχέση με το 2006. Αυτές τις μέρες οι παραγωγοί σε όλη τη χώρα και ειδικά οι ελαιοπαραγωγοί λαμβάνουν τις επιδοτήσεις τους. Οι ανάγκες προσαρμογής στη νέα Κ.Α.Π., αλλά και ενός αντικειμενικού και αξιόπιστου ελέγχου, έχουν δημιουργήσει προβλήματα, τα οποία θα ξεπεραστούν σύντομα. Την ίδια ώρα που τα χρήματα που έχουν λάβει οι παραγωγοί είναι αυξημένα κατά 10%, την ίδια στιγμή Βουλευτές του ΠΑ.ΣΟ.Κ με περίσσιο λαϊκισμό διαμαρτύρονται για την όποια καθυστέρηση, η οποία οφείλεται φυσικά σε λάθη του παρελθόντος. Γιατί, αν κυρίες και κύριοι συνάδελφοι, τα χρήματα για το ελαιοκομικό μητρώο, που θα έλυναν τα προβλήματα, δεν πήγαιναν στο βρόντο, σήμερα κανείς αγρότης δεν θα αντιμετώπιζε κανένα πρόβλημα. 
      Την ίδια στιγμή όμως το ελληνικό κράτος καλείται να δώσει πίσω ή να πληρώσει πρόστιμα συνολικού ύψους 167.000.000 ευρώ μόνο για το λάδι εξαιτίας ατασθαλιών και παραλείψεων στο συγκεκριμένο τομέα για τα έτη 1999-2004. 
      Κυρίες και κύριοι συνάδελφοι, είναι προφανές ότι σε μία ολιγόλεπτη ομιλία, μόνο ορισμένες επισημάνσεις επί του επιστητού μπορούν να γίνουν. Θεωρώ, όμως, ότι κάθε καλόπιστος παρατηρητής μπορεί να αντιληφθεί ότι ο Προϋπολογισμός που κατατίθεται για ψήφιση στη Βουλή είναι ένας προϋπολογισμός ρεαλιστικός, δίκαιος, με κοινωνική ευαισθησία, ένα ακόμα βήμα στην προσπάθεια που καταβάλλουμε για ανάπτυξη και πρόοδο με διαφάνεια και όραμα. Είναι η συνέχεια του σημαντικού έργου, που επιτελείται από τη σημερινή Κυβέρνηση και από τον Πρωθυπουργό μας Κώστα Καραμανλή, με τη βεβαιότητα ότι θα ψηφίσουμε και άλλους πολλούς προϋπολογισμούς στο μέλλον, ώστε το όνειρο να γίνει πραγματικότητα. 
      Ψηφίζω τον Προϋπολογισμό περήφανος, γιατί ανήκω στην παράταξη που στηρίζει μία Κυβέρνηση έργων και όχι λόγων. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Κωνσταντίνος Σπηλιόπουλος έχει το λόγο. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρίες και κύριοι συνάδελφοι, η Κυβέρνηση της Νέας Δημοκρατίας και ιδιαιτέρως ο κ. Αλογοσκούφης ισχυρίζονται ότι εξυγίαναν τα οικονομικά της χώρας μας, μετά την απογραφή και ότι η οικονομία πλέον βαδίζει σε καλό δρόμο και ότι μπορούν πλέον να κάνουν παροχές και να δώσουν υποσχέσεις, προφανώς βέβαια για προεκλογικούς λόγους. Όμως, όλο και περισσότεροι πολίτες αντιλαμβάνονται ότι η Κυβέρνηση με την απογραφή ακολούθησε μια βλαβερή πορεία για την οικονομία της χώρας και για το κύρος μας και βεβαίως επανήλθε εκεί από όπου ξεκίνησε το Μάρτιο του 2004. Η κατάσταση, όμως, στην οικονομία σήμερα σε σχέση με το 2004 παρά τις ωραιοποιήσεις, τα ψέματα και τις αλχημείες είναι πολύ χειρότερη και η ζωή του Έλληνα  πολίτη έγινε πολύ δυσκολότερη. 
      Θα αναφερθώ σ’ έναν από τους βασικότερους παράγοντες, που επηρεάζουν την οικονομία της χώρας μας, το πρόγραμμα δημοσίων επενδύσεων που είναι ό,τι πιο υγιές για την πρόοδο και την ανάπτυξη της χώρας μας και που η Νέα Δημοκρατία συνειδητά υποβαθμίζει το ρόλο του. 
      Το πρόγραμμα δημοσίων επενδύσεων στους τρεις τελευταίους προϋπολογισμούς, του 2005, του 2006 και του 2007, είναι καθηλωμένο στο 4,2% του ακαθάριστου εθνικού προϊόντος, ποσοστό αντίστοιχο της περιόδου του 1996, σε αντίθεση με την περίοδο 1996-2004 που εκινείτο μεταξύ του 5% και 6,1% του ακαθάριστου εθνικού προϊόντος. Αυτή είναι μια πολύ μεγάλη διαφορά της δικής μας με τη δική σας πολιτική. 
      Τι σημαίνει, όμως, αυτό: Σημαίνει ότι τα χρήματα που διατίθενται από την Κυβέρνηση της Νέας Δημοκρατίας για τα έργα στην περιφέρεια, για την ανάπτυξη και κυρίως για τη συγχρηματοδότηση των έργων του Γ΄ Κοινοτικού Πλαισίου Στήριξης είναι λίγα και βεβαίως δεν αρκούν για να απορροφηθούν όλοι οι διαθέσιμοι πόροι, που έχουμε από την Ευρωπαϊκή Ένωση. Συνέπεια τούτου είναι ότι θα χαθούν τεράστια ποσά, που έχει η Ελλάδα στη διάθεσή της από την Ευρωπαϊκή Ένωση και αυτό έχει γίνει πλέον αντιληπτό σε πολλές περιπτώσεις.
       Γιατί γίνεται, όμως, αυτό; Γιατί συρρικνώνεται το Πρόγραμμα Δημοσίων Επενδύσεων από την Κυβέρνηση της Νέας Δημοκρατίας;
       Αγαπητοί συνάδελφοι, γίνεται, γιατί ο κ. Αλογοσκούφης με την περιπέτεια της απογραφής, για να μειώσει το έλλειμμα, βρήκε το εύκολο θύμα, το Πρόγραμμα Δημοσίων Επενδύσεων, δηλαδή την περικοπή του αδιαφορώντας για τις συνέπειες στην ανάπτυξη της χώρας, την κατασκευή των δημοσίων έργων και την απορρόφηση των πόρων. 
      Υπάρχει μια μεγάλη, όμως, πρόκληση για τη χώρα μας: Είναι το υπόλοιπο του Γ΄ Κοινοτικού Πλαισίου Στήριξης, που είναι πάρα πολύ μεγάλο, 17.000.000.000 ευρώ, είναι το Δ΄ Κοινοτικό Πλαίσιο Στήριξης και τα συγχρηματοδοτούμενα έργα. Για την επόμενη περίοδο η χώρα μας έχει στη διάθεσή της περίπου 40.000.000.000 ευρώ κοινοτικούς και ελληνικούς πόρους. Η πρόκληση είναι μεγάλη. 
      Βέβαια η Κυβέρνηση και συγκεκριμένα ο Υφυπουργός Οικονομίας και Οικονομικών, κ. Φώλιας, πρόσφατα είπε ότι η Ελλάδα ήταν ανέτοιμη και ανίκανη να απορροφήσει τους ευρωπαϊκούς πόρους. Η αλήθεια βέβαια είναι ότι η Ελλάδα είναι ικανή, ανίκανη, όμως, είναι η Κυβέρνηση της Νέας Δημοκρατίας να απορροφήσει τους πόρους, που έχει στη διάθεσή της. 
      Υπάρχει, όμως, και η αρνητική εξέλιξη των έργων, που αφορά την πλευρά του Υ.ΠΕ.ΧΩ.Δ.Ε.. 
      Η αδράνεια, η αδυναμία σχεδιασμού, η ισχυρογνωμοσύνη, η έλλειψη αποτελεσματικότητας και το αδιέξοδο και προβληματικό θεσμικό πλαίσιο δημιούργησαν ασφυξία και αδιέξοδο στον τομέα των δημοσίων έργων.
       Ποια είναι η εικόνα, όμως, σήμερα σε ό,τι αφορά τα δημόσια έργα:
       Κατ’ αρχάς τα μεγάλα, τα συγχρηματοδοτούμενα έργα, που θα γίνουν με τις συμβάσεις παραχώρησης, για τα οποία ακούμε πολλές φορές ανακοινώσεις από το Υπουργείο ΠΕ.ΧΩ.Δ.Ε., είναι έξι μεγάλα έργα, παρεμβάσεις σε όλη τη χώρα, μεταξύ των οποίων η Ιονία Οδός, ο άξονας ΠΑ.Θ.Ε., ο αυτοκινητόδρομος Κορίνθου-Πατρών, ο οδικός άξονας Ε65, η υποθαλάσσια αρτηρία Θεσσαλονίκης κ.λπ.. Είναι τα έργα που αποφασίστηκαν, σχεδιάστηκαν και δημοπρατήθηκαν από την κυβέρνηση του ΠΑ.ΣΟ.Κ. το 2001, όμως μέχρι σήμερα ούτε ένα έργο δεν έχει ξεκινήσει και βεβαίως ούτε ένα έργο δεν έχει έλθει στη Βουλή για έγκριση! 
      Τα χρονοδιαγράμματα του κ. Σουφλιά συνεχώς αναβάλλονται και μετατίθενται. Για παράδειγμα για το έργο Κόρινθος-Πάτρα πρόσφατα είχε πει ότι θα είχαμε ανάδοχο το Μάιο του 2006, όμως, αυτό δεν έγινε ποτέ και σήμερα περιμένουμε να κατατεθούν οι προσφορές για να δούμε πότε επιτέλους θα αναδειχθεί ανάδοχος για να ξεκινήσει αυτό το σημαντικό έργο.
      Καμία από τις μελέτες των δημοσίων έργων δεν προχωρά, λόγω του προβληματικού νόμου του κ. Σουφλιά. Ακόμα και οι εξήντα περίφημες μελέτες, που έχει εξαγγείλει το Υπουργείο ΠΕ.ΧΩ.Δ.Ε. δεν έχουν ακόμα συμβολαιοποιηθεί, με συνέπεια βέβαια να μην έχουμε ώριμα έργα, για την περίοδο του Δ΄ Κοινοτικού Πλαισίου Στήριξης. Τα έργα ανατίθενται με τεράστιες εκπτώσεις, λόγω της ασφυξίας που υπάρχει στον κατασκευαστικό κλάδο, από τη μακρά περίοδο αδράνειας και από τις καθυστερήσεις των πληρωμών σε συνδυασμό βέβαια με το αδιέξοδο νόμο Σουφλιά. 
      Αποτέλεσμα: Έχουμε έργα με μεγάλες εκπτώσεις, που δεν «βγαίνουν», δεν μπορούν να ολοκληρωθούν και οδηγούνται σε καθυστερήσεις, κακή ποιότητα, υπερβάσεις, συμπληρωματικές συμβάσεις και βεβαίως αφάνταστη ταλαιπωρία για τον Έλληνα πολίτη. Τέτοια έργα υπάρχουν πολλά. Θα αναφερθώ σε μερικά έργα του Νομού Αχαΐας, όπως είναι τα έργα του Διακονιάρη, του Πείρου-Παραπείρου, οι παραγλαύκιες συνδέσεις…. κ.λπ.. Τα έργα αυτά δεν προχωρούν, γιατί οι εκπτώσεις τους είναι μεγάλες και υπάρχει κίνδυνος απώλειας και κοινοτικών πόρων. 
      Θέλω να πω, όμως, και κάτι για την ποιότητα των έργων, για την οποία μίλησε και ο κ. Αλογοσκούφης. Εδώ και ένα χρόνο δεν έχουμε το φορέα ελέγχου των έργων με αποτέλεσμα η Ευρωπαϊκή Ένωση να έχει σταματήσει τις πληρωμές για συγκεκριμένα έργα, για τα οποία δεν έχουν γίνει έλεγχοι και αυτό συμβαίνει εξαιτίας του ότι δεν υπάρχει ο απαραίτητος φορέας, ο Ε.Σ.Π.ΕΛ.. 
      Ποια είναι, όμως, η ουσία, κύριοι συνάδελφοι; Τα έργα δεν πηγαίνουν καλά. Ο κ. Σουφλιάς κατηγορεί τον κ. Αλογοσκούφη ότι δεν του δίνει τους απαραίτητους πόρους. Ο κ. Αλογοσκούφης με τη σειρά του κατηγορεί τον κ. Σουφλιά ότι καθυστερεί και ότι έχει οδηγήσει σε αδιέξοδο τα δημόσια έργα. 
      Αποτέλεσμα είναι ότι φτάσαμε τελευταία σε μία οδυνηρή συμφωνία για το Γ΄ Κοινοτικό Πλαίσιο Στήριξης, τη γνωστή συμφωνία με την οποία εκατόν ογδόντα έργα απεντάσσονται από το Γ΄ Κοινοτικό Πλαίσιο Στήριξης και πάνε ως «γέφυρες» στο Δ΄. Ουσιαστικά δηλαδή χάνουμε εκατόν ογδόντα σημαντικά έργα, που πρέπει να γίνουν στην περιφέρεια. Δεν μας είπε ποτέ η Κυβέρνηση ποια είναι αυτά τα εκατόν ογδόντα έργα, που περικόπτονται από την περιφέρεια, που τα έχει ανάγκη ο τόπος μας. Αυτό είναι το αποτέλεσμα της αδιέξοδης πολιτικής στα δημόσια έργα. 
      Η αλήθεια, λοιπόν, είναι ότι την ευθύνη την έχουν και οι δύο Υπουργοί και ο κ. Αλογοσκούφης και ο κ. Σουφλιάς, αλλά το ερώτημα βέβαια είναι τι κάνει ο κ. Καραμανλής, που μένει αμέτοχος και αδιάφορος, όπως έκανε και στη σύγκρουση των Υπουργών του για τον Ο.Τ.Ε., που συνταράσσει σήμερα το κόμμα της Νέας Δημοκρατίας. 
      Το συμπέρασμα, όμως, είναι ότι η Ελλάδα χάνει πόρους, χάνει ευκαιρίες και τα δημόσια έργα, που στο παρελθόν ήταν η «ατμομηχανή» της ανάπτυξης σήμερα αντιμετωπίζουν πολλά και μεγάλα προβλήματα. Η Κυβέρνηση της Νέας Δημοκρατίας χάνει ευκαιρίες για τη χώρα.
      Η χώρα όμως χρειάζεται άλλη πολιτική με συνέπεια, καλό σχεδιασμό και κυρίως αποτελεσματικότητα. Αυτά δεν τα έχει το κόμμα της Νέας Δημοκρατίας, δεν τα έχει η Κυβέρνηση της Νέας Δημοκρατίας. Χρειάζεται μία άλλη πολιτική, μία άλλη κυβέρνηση. Το ΠΑ.ΣΟ.Κ. είναι έτοιμο να αναλάβει τις ευθύνες του όσο το δυνατόν γρηγορότερα όταν γίνουν εκλογές και όταν κληθεί από τον ελληνικό λαό. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Σπηλιόπουλο.
      Το λόγο έχει ο κ. Βασιλείου.
      ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κύριε Πρόεδρε.
      Αξιότιμοι συνάδελφοι, πολλά ακούστηκαν απ’ αυτό το Βήμα χθες και σήμερα και βέβαια θα ακουστούν πολλά ακόμα για τον Προϋπολογισμό. Η αλήθεια είναι, όμως, μία: Ο τρίτος κατά σειρά δημόσιος Προϋπολογισμός της Νέας Δημοκρατίας αποτελεί ένα γερό επιστέγασμα ήπιας δημοσιονομικής πολιτικής με καθαρά κοινωνικό χαρακτήρα και σταθερή προσπάθεια αναδιανομής εισοδήματος. Είναι ένα ακόμα άλμα ανάπτυξης, ευημερίας και κοινωνικής δικαιοσύνης. Για το λόγο αυτό θα διαφωνήσω κάθετα με όσους προσπαθούν να υποσκάψουν το έργο της Κυβέρνησης, ιδίως όταν δεν έχουν να προτείνουν απολύτως τίποτα ισοπεδώνοντας τα πάντα.  Περιορίζονται αποκλειστικά και μόνο σε κακόβουλη και πολλές φορές υβριστική κριτική, απέχοντας κατά πολύ από τα πραγματικά προβλήματα αυτού του τόπου και τις διεθνείς συγκυρίες. Παρουσιάζουν, δηλαδή, κυρίες και κύριοι συνάδελφοι, μια εικόνα ότι ζουν σε άλλη χώρα. Προσπαθούν να πείσουν τον ελληνικό λαό, χωρίς οι ίδιοι, όμως, να είναι πεπεισμένοι. 
      Η Νέα Δημοκρατία απέδειξε περίτρανα ότι και θέλει και μπορεί. Κατάφερε πολλά και αυτά δεν μπορεί κανείς να τις τα αμφισβητήσει, γιατί μάρτυρας είναι ο ίδιος ο ελληνικός λαός και το δείχνει με τις δημοσκοπήσεις. 
      Πάνω απ’ όλα, όμως, ο Κώστας Καραμανλής κατάφερε να επαναφέρει την αξιοπιστία της χώρας μας διεθνώς και απέδειξε ότι με ουσιαστική προσπάθεια και κοινωνική συναίνεση μπορούμε τα πάντα. Αυτή είναι η ειδοποιός διαφορά από τους προϋπολογισμούς και την πολιτική του ΠΑ.ΣΟ.Κ.. Εμείς έχουμε ως επίκεντρο τον Έλληνα, την Ελληνίδα, την Ελλάδα, ενώ αντίθετα το ΠΑ.ΣΟ.Κ. κατέληξε να είναι απρόσωπο και επικίνδυνο για τα συμφέροντα της χώρας και του Έλληνα. Και δεν είναι δική μου ομολογία. Είναι ομολογία του ελληνικού λαού. Είναι ομολογία ακόμη και των ίδιων των στελεχών του ΠΑ.ΣΟ.Κ.. 
      Η φράση «έγιναν τραγικά λάθη» -και όχι μόνο- «και τώρα τα πληρώνουμε», έχει ακουστεί από πολλούς συναδέλφους του ΠΑ.ΣΟ.Κ., κυρίες και κύριοι συνάδελφοι. Μόνο που δεν πληρώνετε εφάπαξ αυτά τα λάθη που κάνατε. Έχετε να πληρώσετε πολλές δόσεις ακόμη ώσπου να εξοφλήσετε. Αυτό δεν έχετε συνειδητοποιήσει.  
      Όταν οι υπηρεσίες της Ευρωπαϊκής Ένωσης, κυρίες και κύριοι συνάδελφοι, δηλώνουν την αποτελεσματική δημοσιονομική  προσπάθεια της χώρας μας και επικροτούν συνολικά την Κυβέρνηση και το έργο της, ποιος άλλος χρειάζεται για να σας πείσει ότι ο Κώστας Καραμανλής και το επιτελείο του κάνουν πολύ καλά τη δουλειά τους; Μήπως λένε ψέματα οι Ευρωπαίοι; Κάνουν λάθος που μας βγάζουν από την επιτήρηση; Είμαστε στα καλά μας σ’ αυτήν την Αίθουσα; Όλοι κάνουν λάθος και μόνο εσείς, οι του ΠΑ.ΣΟ.Κ., είστε οι σωστοί; Εάν αυτό το πιστεύετε, τότε λυπάμαι, αλλά πλανάστε πλάνην οικτράν, διότι η ίδια η πραγματικότητα σας διαψεύδει. Να, γιατί απέχετε παρασάγγας και απείχατε πάντα από τα ουσιαστικά προβλήματα αυτού του τόπου. Και κάνετε ακόμα ένα τεράστιο θεσμικό λάθος, πέραν του γεγονότος ότι δεν διδάσκεστε από τα ίδια σας τα λάθη. 
      Κύριοι του ΠΑ.ΣΟ.Κ., η δημοσιονομική πολιτική, η εξυγίανση, η κοινωνική πολιτική, το δημοσιονομικό συμμάζεμα, η ανάπτυξη και η ευημερία των Ελλήνων δεν είναι πεδίο κόντρας και στείρας αντιπαράθεσης. Στα θεσμικά σας πλαίσια οφείλετε άλλωστε να επικροτήσετε, να αντιπροτείνετε ουσιαστικά μέτρα και με επιχειρήματα να αντιπολιτευτείτε. 
      Εσείς, όμως, τι κάνετε; Παραμένετε προσκολλημένοι σε μια κενή αντιπολίτευση, σε μια προσπάθεια να κρύψετε τις αδυναμίες και τις πολιτικές και ενδοκομματικές σας ασθένειες για να αντεπεξέλθετε στα κελεύσματα των καιρών. Αυτή είναι η αλήθεια. Τι μας αντιπροτείνετε και με ποια επιχειρήματα; Πείτε μας επιτέλους τι θα κάνατε εσείς και ιδίως τι κάνατε τόσα χρόνια, που είχατε την πολυτέλεια να κυβερνάτε. Θα το ακούτε αυτό για πολλά χρόνια ακόμα. Κυβερνήσατε είκοσι χρόνια με το σύνθημα «Ο λαός δεν ξεχνά τι σημαίνει Δεξιά». Άλλαξε το σύνθημα. «Ο λαός δεν ξεχνά τι σημαίνει το ΠΑ.ΣΟ.Κ. να κυβερνά», είναι το καινούργιο. Πείτε μας επιτέλους τι θα κάνετε εσείς. Πού οδήγησε η πολιτική σας; Σ’ ένα πλήρες αδιέξοδο. 
      Αποτύχατε, κύριοι! Αυτό κάνατε. Να, λοιπόν, γιατί δεν νομιμοποιείστε να κατακρίνετε την προσπάθεια αυτής της Κυβέρνησης, την οικονομική πολιτική αυτής της Κυβέρνησης και να μιλάτε για τη δική σας ανθηρή οικονομία και για υγιή δημοσιονομική διαχείριση. Να, γιατί δεν νομιμοποιείστε να κατακρίνετε την προσπάθεια της Κυβέρνησης να ορθοποδήσει αυτό το κράτος, όταν εσείς με τις πολιτικές πρακτικές σας του φορέσατε δεκανίκια και το καταστήσατε ανάπηρο. 
      Και θέλω να σας θέσω ένα ερώτημα, για να καταλάβουμε τελικά ποια είναι η διάθεσή σας και η πολιτική σας θέση. Αρνείστε μήπως τη βελτίωση, που παρουσιάζει η ελληνική οικονομία από το Μάρτιο του 2004, παρά τις ευλογίες σας για πλήρη κατάρρευση; Αρνείστε ότι τα δημόσια οικονομικά νοικοκυρεύονται και συμμαζεύονται; Αρνείστε ότι η αλόγιστη σπατάλη αποτελεί παρελθόν; Αρνείστε ότι μπαίνει επιτέλους τάξη στη δική σας απότοκη αταξία; Μήπως δεν συμφωνείτε με τέτοια μέτρα; Θέλετε μέτρα σαν και αυτά, που είχατε υιοθετήσει και που οδήγησαν στην κατάρρευση της οικονομίας επί των ημερών σας; Συνεχίζετε να επιμένετε στην αποτυχία; Αρνείστε ότι από την ώρα που η Νέα Δημοκρατία ανέλαβε τη διακυβέρνηση της χώρας όλες οι πόρτες διεθνώς ήταν κλειστές με μια τεράστια επιγραφή «Προσοχή, οι Έλληνες προσπαθούν να εξαπατήσουν την Ευρωπαϊκή Ένωση»; Εμείς κατεβάσαμε τις πινακίδες. Εμείς αποδείξαμε ότι όχι οι Έλληνες, αλλά κάποιοι Έλληνες. Και μην ξεχνάτε ότι αντιμετωπίσαμε και αντιμετωπίζουμε μια σκληρή διεθνή οικονομική συγκυρία και όχι μόνο με αφορμή τις τιμές του πετρελαίου. Τα αμφισβητείτε όλα αυτά; Αυτές είναι τελικά οι πολιτικές σας πρακτικές; Αυτός είναι ο θεσμικός σας ρόλος ως Μείζονα Αντιπολίτευση; 
      Να σας αναφέρω ορισμένα ενδεικτικά θέματα της κυβερνητικής πολιτικής, τα οποία τα αγνοούσατε τόσα χρόνια και εξακολουθείτε ακόμα να τα αγνοείτε, εθελοτυφλώντας, γιατί βέβαια δεν σας συμφέρει πολιτικά και κομματικά ακόμη και σήμερα. Τρέματε και εξακολουθείτε να τρέμετε το πολιτικό κόστος. Μόνο η εξουσία σάς νοιάζει. Τίποτα άλλο από εκεί και έπειτα.
      Ξεχνάτε, όμως, πού αφήσατε το έλλειμμα, την ανεργία και το βαθμό υπανάπτυξης. Το έχω πει και άλλη φορά μέσα σε αυτήν την Αίθουσα. Η Ελλάδα, επί των ημερών σας, είχε ανάπτυξη με την όπισθεν και κάποιοι από εσάς χαιρόσασταν και χειροκροτούσατε, αλλά δεν ρωτήσατε ποτέ τον απλό Έλληνα πολίτη. Και όχι γιατί δεν θέλατε, θέλατε, αλλά φοβόσασταν να τον αντικρίσετε κατάματα. 
      Τι γίνεται σήμερα; Η ανεργία μειώθηκε, σε δύο έτη, κατά δυόμισι μονάδες. Πότε το ξανάδαμε αυτό; Ούτε στα όνειρά μας, ειδικά εσείς. 
      ΛΑΖΑΡΟΣ ΛΩΤΙΔΗΣ: Πόση είναι η ανεργία σήμερα;
      ΓΕΩΡΓΙΟΣ ΒΑΣΙΛΕΙΟΥ: Σήμερα, όπως μας ενημέρωσε και ο κύριος Υπουργός, μειώθηκε τρεις μονάδες και μετά από δυόμισι χρόνια βρίσκεται στο 8,3%, κύριε συνάδελφε. Ακούστε. Μη θέλετε να σας ακούμε εμείς μόνο.
      Τι κάνατε για τις επενδύσεις; Σήμερα κινούνται με βαθμό ετήσιας αύξησης πάνω από 10%. Εσείς τις διώξατε τις επενδύσεις, τις αφορίσατε. Η Νέα Δημοκρατία σε δεκαεπτά μήνες ισχύος του νέου επενδυτικού νόμου έχει εγκρίνει χίλια οκτακόσια είκοσι πέντε επενδυτικά σχέδια ύψους 2,86 δισεκατομμυρίων ευρώ και δημιουργεί εννιά χιλιάδες εκατό νέες θέσεις εργασίας. Να, που είναι η μείωση. Μας παραδώσατε ένα δημοσιονομικό πρόβλημα στο 7,8%, ενώ σήμερα κυμαίνεται στο 2,6%. Έχετε να πείτε τίποτα; 
      Ας αναφερθώ και στην περιφέρειά μου, μια που πολλοί συνάδελφοι το έκαναν. Προέρχομαι από μία πολύ δύσκολη περιφέρεια, τη Β΄ Περιφέρεια Πειραιώς, αλλά πολύ αξιοπρεπή. Τι κάνατε τόσα χρόνια, κυρίες και κύριοι συνάδελφοι, γι’ αυτήν την έρημη τη Β΄ Περιφέρεια του Πειραιά; Πού είναι τα έργα υποδομής; Ένα θα σας αναφέρω από τα πολλά, γιατί δεν έχω χρόνο. Είχατε διαγράψει από το χάρτη σας τη Σαλαμίνα. Δεκαεννέα χιλιόμετρα απέχει η Σαλαμίνα από τη Βουλή των Ελλήνων και ταλάνιζε επί είκοσι ολόκληρα χρόνια όλους τους θεσμικούς άρχοντες του τόπου, για να αποκτήσουν επιτέλους το αποχετευτικό. Νιώθω περήφανος, γιατί ύστερα από προσωπική συζήτηση που είχα με τον Πρωθυπουργό, στο τέλος του 2004, ευαισθητοποιήθηκε και έδωσε εντολή για άμεση προτεραιότητα του αποχετευτικού της Σαλαμίνας, όπερ και εγένετο. Έγινε η ένταξή του στο Ταμείο Συνοχής και αυτήν τη στιγμή βρίσκεται στη διαδικασία δημοπράτησης. Έχετε να πείτε τίποτα;
      Και ερωτώ: Ο Κώστας Καραμανλής αντιμετώπισε, ναι ή όχι, μ’ έναν ιδιαίτερα μεθοδευμένο σχεδιασμό τις αρνητικές διεθνείς οικονομικές συγκυρίες και η οικονομία μας, όπως αποδεικνύεται, βγήκε αλώβητη; Δεν το βλέπετε; Δεν πειράζει, το βλέπει ο ελληνικός λαός. Διαφωνείτε; Και αν ναι, τελικά γιατί; Μήπως διαφωνείτε, μόνο για να διαφωνείτε; 
      Εσείς δεν σπέρνετε κοινά δαιμόνια; Δεν λέγατε ότι μετά από τους Ολυμπιακούς Αγώνες η οικονομία της χώρας θα καταρρεύσει; Εσείς δεν αντιμετωπίζατε το μείζον πρόβλημα του Ασφαλιστικού με την τακτική του Πόντιου Πιλάτου; Οχαδερφισμός, αυτή ήταν η κοινωνική σας πολιτική. Αυτή είναι η αλήθεια. Εγώ ήμουν πολίτης, όταν εσείς κυβερνούσατε είκοσι χρόνια και τα έχω νιώσει στο πετσί μου. Τώρα θα τα ακούσετε.
      Εάν, λοιπόν, αυτός είναι ο αντιπολιτευτικός σας αυτοπροσδιορισμός και η πολιτική σας θέση, τότε δεν σας τιμά καθόλου, κυρίες και κύριοι συνάδελφοι του ΠΑ.ΣΟ.Κ.. Ανασυνταχτείτε και σοβαρευτείτε. Και δεν μιλάω για όλους τους συναδέλφους, διότι βεβαίως υπάρχουν φιλότιμες προσπάθειες από πολλούς συναδέλφους του ΠΑ.ΣΟ.Κ. να συμμαζέψουν τα ασυμμάζευτα, αλλά κάποιοι άλλοι δεν τους αφήνουν. 
      Η Νέα Δημοκρατία, λοιπόν, δεν υιοθετεί αρχές και τέτοιες πολιτικές. Πάνω απ’ όλα, εμείς κοιτάζουμε τον ελληνικό λαό κατάματα και λέμε την αλήθεια με οποιοδήποτε κόστος. Αυτό, κυρίες και κύριοι του ΠΑ.ΣΟ.Κ., λέγεται πολιτική λεβεντιά και αυτό είναι που σας τρομάζει στον Κώστα Καραμανλή.
      Θα μπορούσα πολλά να σας πω, αλλά πρέπει να κλείσω. Ο ελληνικός λαός στηρίζει ξεκάθαρα αυτήν την προσπάθεια της Νέας Δημοκρατίας και του Κώστα Καραμανλή. Γιατί; Γιατί βλέπει ότι αυτή η προσπάθεια δεν είναι κομματική. Ας αναλάβουμε, λοιπόν, όλοι τις ευθύνες μας. Εμείς στη Νέα Δημοκρατία δουλεύουμε για την Ελλάδα. Αποδείξτε και εσείς για ποιον δουλεύετε ή ποιον δουλεύετε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βασιλειου.
      Το λόγο έχει ο κ. Ματζαπετάκης.
      ΣΤΥΛΙΑΝΟΣ ΜΑΤΖΑΠΕΤΑΚΗΣ: Κύριοι συνάδελφοι, αυτός που θα διέλθει το κείμενο του Προϋπολογισμού του 2007, που κατέθεσε η Κυβέρνηση, δεν θα χρειαστεί πολύ κόπο, για να διαπιστώσει ότι επιβεβαιώνεται κραυγαλέα το δημοσιονομικό της αδιέξοδο και παράλληλα η κοινωνικά ανάλγητη πολιτική της στις μη προνομιούχες τάξεις των μισθωτών, των συνταξιούχων, των αγροτών και των μικρομεσαίων.
      Επιβεβαιώνεται, επίσης, η εύνοιά της στους έχοντες και κατέχοντες. Για τρίτη συνεχή χρονιά οι πλούσιες προεκλογικές εξαγγελίες της Νέας Δημοκρατίας απεδείχθησαν ένα μεγαλοπρεπές φιάσκο.
      Όταν καταθέσατε τον προϋπολογισμό του 2005 το κάνατε με μία πρωτοφανή έπαρση αναφέροντας ότι επιτέλους εισάγεται στη Βουλή ένας ειλικρινής προϋπολογισμός. Ε, λοιπόν, αυτόν τον προϋπολογισμό τον αναθεωρήσατε έξι φορές.  Αυτή είναι η συνέπεια και η αξιοπιστία σας. 
      Μας ασκήσατε δριμεία κριτική για την πολιτική μας, κύριε Βασιλείου, καθ’ η στιγμή επιτύχαμε την εισαγωγή της Ελλάδας στην Ο.Ν.Ε., τον άθλο των Ολυμπιακών Αγώνων, των ολυμπιακών έργων, αλλά και πολυάριθμα περιφερειακά έργα. Ποια έργα δημιουργήσατε εσείς στα τρία χρόνια που κυβερνάτε; Έχοντας την εικόνα της Κρήτης, μπορώ να πω μετά βεβαιότητας κανένα. 
      Πέραν τούτου, οδηγήσατε  τις Ελληνίδες και τους Έλληνες στη φτώχεια και στην υπερχρέωση των νοικοκυριών, που τα παραδώσατε στις κερδοσκοπικές σιαγόνες των τραπεζών. Έχετε αναλογιστεί τι θα συμβεί σε λίγο με τις κατασχέσεις, τις διώξεις των οφειλετών και άλλα; Έχετε αντιληφθεί τι δράματα θα ακολουθήσουν αυτήν την κατάσταση των υπερχρεώσεων, που βράζει; 
      Αντί να πάρετε ένα, μα, ένα μέτρο ανακούφισης των πολιτών που πένονται, καταφέρατε να εξασφαλίσετε μεγαλύτερη ανισοκατανομή εισοδήματος, αύξηση των έμμεσων φόρων, χαρακτηριστικό του άτεγκτου καπιταλισμού. Φροντίσατε, όμως, από την άλλη μεριά, με μία ταχυδακτυλουργία σας, να μας κάνετε να αισθανόμαστε πλουσιότεροι, θεωρητικά βέβαια, κατά 25%. «Με το νου πλουταίνει η κόρη, με το νου και η ακαμάτρα» λέει μία παροιμία. 
      Και πριν από την ευχάριστη είδηση του αιφνίδιου και ξαφνικού πλουτισμού μας, η Κυβέρνηση της Νέας Δημοκρατίας είχε φροντίσει να μας φορτώσει μία απογραφή, που απεδείχθη μεγάλο πολιτικό φάουλ. Γι’ αυτό και η Ευρωπαϊκή Ένωση μας καταλόγισε πέναλτι με όλες τις γνωστές συνέπειες. Γιατί μεθοδεύτηκε αυτή η απογραφή; Μα, για να δικαιολογήσει την αδράνεια, την ανικανότητα, την απραξία και την αδυναμία της Κυβέρνησης να αναπτύξει δράση στα οικονομικά και να τηρήσει τις υποσχέσεις της. Τα ψεύτικα τα λόγια τα μεγάλα προς τους πολίτες για να κερδίσει τις εκλογές του 2004. 
      Και σαν να μην έφθαναν αυτά, για να ικανοποιήσει τις λεγεώνες των δικών της παιδιών, ίδρυσε τριακόσιους νέους οργανισμούς με προέδρους, διευθύνοντες συμβούλους, γραμματείς, μερσεντές, συμβούλους κ.λπ. και με παχυλότατους μισθούς. Αυτά για τον κ. Βασιλείου, που μόλις τώρα έφυγε και έλεγε περί σπαταλών. Αυτά δεν τα λέω εγώ. Τα διάβασα στην «ΚΑΘΗΜΕΡΙΝΗ» σε στήλη έγκριτου δημοσιογράφου. 
      Έρχομαι όμως, στο συγκεκριμένο Προϋπολογισμό. Οι έμμεσοι φόροι, ως ποσοστό του αθροίσματος άμεσων ή έμμεσων φόρων, αυξάνονται και θα φθάσουν στο 60% σχεδόν, το 2007.  Ένας από τους λόγους στους οποίους οφείλεται η χειροτέρευση αυτή, είναι η αύξηση του συντελεστή του Φ.Π.Α. κατά 1%. Όμως, ακόμα και αν αυξήσατε το Φ.Π.Α., δεν πετύχατε να τον εισπράξετε από τους οφειλέτες, αφού δεν καταφέρατε να μειώσετε τη φοροδιαφυγή, που επί των ημερών σας διογκώθηκε, ενώ από τους πολίτες τον εισπράττετε και τον παραεισπράττετε. 
      Οι φόροι των φυσικών προσώπων, σε σχέση με τα νομικά πρόσωπα, όλο και αυξάνονται, ενώ παράλληλα μειώνεται η φορολογία κερδών των μεγάλων επιχειρήσεων. Επιβαρύνετε έτσι, με την πολιτική σας, όλο και περισσότερο τους πολλούς και μη προνομιούχους και ευνοείτε τους έχοντες και κατέχοντες.
      Το ποσοστό του πληθυσμού, που ζει κάτω από τα όρια της φτώχειας, είναι ένα από τα υψηλότερα της Ευρώπης. Αναμφισβήτητα στα τρία χρόνια, που κυβερνάτε, κάνατε τους Έλληνες φτωχότερους. Και οι τρεις προϋπολογισμοί που καταθέσατε, ως Κυβέρνηση, διακρίνονται από έλλειψη κοινωνικής ευαισθησίας. 
      Ιδού τα αδιάψευστα νούμερα. Οι μισθοί και οι συντάξεις σε ποσοστά του Α.Ε.Π. έπεσαν από το 10,13% το 2005 στο 10,03% και τώρα στο 9,96%. Πρόοδος και ευμάρεια!
      Έρχομαι στην πολύπαθη εκπαίδευση και όλοι σας θα θυμάστε τη διαβεβαίωση του Πρωθυπουργού ότι στο τέλος της τετραετίας το ποσοστό του Α.Ε.Π. θα έφθανε στο 5% για την παιδεία. Θαυμάστε συνέπεια! Το 2005  ήταν 3,62%, κατέβηκε στο 3,52% και φέτος πέφτει ακόμα περισσότερο στο 3,49%. Λέτε ότι ανανεώνετε την υπόσχεσή σας για την επόμενη τετραετία. Και ποιος σας βεβαιώνει ότι θα σας ξαναεμπιστευθεί ο ελληνικός λαός; 
      Για την υγεία και την κοινωνική αλληλεγγύη το ποσοστό μειώνεται συνεχώς, από το 2,81% στο 2,71% του Α.Ε.Π.. Πείτε μου: Πώς θα καλυφθούν έτσι οι ανάγκες για τις χιλιάδες κενές θέσεις νοσηλευτικού προσωπικού στα νοσοκομεία; Αυτά από το πολυδιαφημιζόμενο κράτος της συμπαράστασης και της αλληλεγγύης προς τους πολίτες. 
      Κυρίες και κύριοι συνάδελφοι, ο Προϋπολογισμός του 2007 είναι πιο αντικοινωνικός από εκείνους των προηγούμενων ετών. Ας μου επιτρέψετε, όμως, να εστιάσω την κριτική μου σε ό,τι αφορά την ιδιαίτερη πατρίδα μου. Για τρίτη χρονιά συνεχίζεται η συρρίκνωση πόρων και έργων για ολόκληρη την περιφέρεια της Κρήτης. Οι περικοπές των έργων είναι μεγάλες, λόγω των χαμηλών κονδυλίων που προβλέπονται από το Δ΄ Κοινοτικό Πλαίσιο Στήριξης.
      Συγκεκριμένα, οι προϋπολογισμοί για τις νομαρχίες προβλέπουν σημαντικά λιγότερα κονδύλια για το 2007 από όσα ήταν πέρυσι, ακόμα λιγότερα και από το 2005. Ο προϋπολογισμός για δημόσιες επενδύσεις βρίσκεται πολύ μακριά από τις πραγματικές ανάγκες της περιφέρειας, αφού σημαντικό μέρος των πόρων, που θα καταβληθεί για οφειλές και η απορροφητικότητα στα εκτελούμενα έργα θα ανακοπεί με κίνδυνο τη σημαντική απώλεια πόρων. 
      Επίσης, το μεγαλύτερο αναπτυξιακό πρόβλημα, θα δημιουργήσει ο χαμηλός προϋπολογισμός του Δ΄ Κοινοτικού Πλαισίου Στήριξης, που προβλέπει για την Κρήτη μόλις 370.000.000 ευρώ, δηλαδή κάτω από το μισό των πόρων, που είχε κατανείμει για την Κρήτη η κυβέρνηση του ΠΑ.ΣΟ.Κ. Η δέσμευση για δήθεν αναπλήρωση αυτής της μεγάλης μείωσης των ευρωπαϊκών πόρων από εθνικούς πόρους αποδεικνύεται με τον Προϋπολογισμό του 2007 ότι δεν υλοποιείται παρά τις μεγαλόστομες κυβερνητικές εξαγγελίες. 
      Για να γίνω πλέον συγκεκριμένος, θα σας παρουσιάσω ψυχρούς αριθμούς. Για το σύνολο της περιφέρειας Κρήτης προβλέπονται πιστώσεις 51.000.000 περίπου ευρώ, όταν τα κονδύλια για το 2006 σε διαμόρφωση του Σεπτεμβρίου τώρα ανέρχονται σε 91.000.000 ευρώ και οι αντίστοιχες πληρωμές του 2005 είχαν φθάσει στο ύψος των 83.000.000 ευρώ περίπου. Πρόκειται περί σφαγής των αμνών. 
      Για την εκλογική μου περιφέρεια, το Ηράκλειο, τα έσοδα του Προϋπολογισμού του 2007 προβλέπονται μειωμένα κατά 20% σε σχέση με το 2006, ενώ τα έξοδα ποτέ δεν ελαττώνονται. Αναμένεται έτσι έλλειμμα 1.324.000 ευρώ το 2007. 
      Δεν τα πάτε καλά, κύριοι της Κυβέρνησης. Μου θυμίζετε μαθητευόμενους μάγους. Τουλάχιστον καταφέρατε και κάτι ακατόρθωτο. Εκεί που η γαλοπούλα εν ζωή δυσκολεύεται να πετάξει, την κάνατε να πετάξει στα ύψη, από τα τσιγκέλια των κρεοπωλείων. 
      Δηλώνω, όπως καταλαβαίνετε, ότι δεν μπορώ να ψηφίσω έναν τέτοιο Προϋπολογισμό. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ματζαπετάκη. 
      Το λόγο έχει ο κ. Καλλιώρας και θα κλείσουμε με τον κ. Λωτίδη. 
      Αν επιθυμείτε, μπορεί να δώσουμε το λόγο και στον κ. Μακρυπίδη και στον κ. Σαλαγιάννη. Θα δούμε. 
      ΑΓΓΕΛΟΣ ΤΖΕΚΗΣ: Κύριε Πρόεδρε, τι ώρα θα τελειώσουμε; 
      ΠΡΟΕΔΡΕΥΩΝ (Γεώργιος Σούρλας): Μία η ώρα. Θα μιλήσει ακόμη ο κ. Λωτίδης.  Λίγο υπομονή. 
      Ορίστε, κύριε Καλλιώρα έχετε το λόγο. 
      ΗΛΙΑΣ ΚΑΛΛΙΩΡΑΣ: Κύριε Πρόεδρε, αγαπητοί συνάδελφοι, κυρίως οι συνάδελφοι του ΠΑ.ΣΟ.Κ. και όχι όλων των άλλων μικρών κομμάτων για μία ακόμη φορά καταστροφολόγησαν, δεν βρήκαν να πουν ούτε μία καλή κουβέντα ούτε ένα θετικό στοιχείο. Κατήγγειλαν, τα είδαν όλα μαύρα και έσπειραν τον πανικό.  
      Κύριε Πρόεδρε, έχουν προβλήματα οι πολίτες; Έχουν. Έχουν δυσκολίες οι πολίτες; Έχουν. Έτσι λέμε εμείς της Νέας Δημοκρατίας. Ο ίδιος μάλιστα ο Πρωθυπουργός της χώρας σε πρόσφατη ομιλία του στο Επιμελητήριο, εδώ και δύο εβδομάδες περίπου, μίλησε πρώτα για την ανάταξη της οικονομίας, για τις μεταρρυθμίσεις, την ανάγκη των αλλαγών, για νέες προοπτικές, για νέους ορίζοντες. Και στη συνέχεια, τι είπε ο Πρωθυπουργός της χώρας, που δεν ζει σε γυάλινο πύργο, όπως οι προηγούμενοι και προκάτοχοι της θέσης αυτής; Είπε ο κύριος Πρωθυπουργός ότι παρά ταύτα, αναγνωρίζοντας δηλαδή την πραγματικότητα, η οικονομία μας –επί λέξει το λέω- δεν είναι ακόμη στην κατάσταση που θέλουμε και δικαιούται η χώρα μας. Καθαρές κουβέντες και αλήθειες.
      Μετά από αυτά, κύριε Πρόεδρε και αγαπητοί συνάδελφοι, είναι ηλίου φαεινότερον ότι η κοινωνία βρίσκεται μπροστά από τα κόμματα, από τους συνδικαλιστές, από τους πολιτικούς. Η κοινωνία ζητά τομές, ζητά αλλαγές. Η κοινωνία έφυγε μπροστά, εμείς βλέπουμε την πλάτη της κοινωνίας, δεν διαβάζουμε σωστά τους πολίτες και μείναμε πίσω. Παράδειγμα, η συζήτηση προχθές με το θέμα του Ο.Τ.Ε., μια άλλη υπόθεση Ολυμπιακής, που αποφεύχθηκε να ισχύσει. Οι συνάδελφοι του ΠΑ.ΣΟ.Κ., πάνω που όλοι περιμέναμε ότι συντονίστηκαν, έχουν –λέει- ενιαίο λόγο, βρέθηκε πολιτικό στίγμα, οι συνάδελφοι αυτοί, μετά από όλα αυτά, αποχώρησαν από την Αίθουσα, δεν κατάφεραν ούτε μία φορά, ενόσω ομονόησαν, να μείνουν στην Αίθουσα, να μας πουν τι έχουν να μας πουν για τον Ο.Τ.Ε.. Η κοινωνία δεν τα συγχωρεί αυτά.
      Κύριε Πρόεδρε, άλλο παράδειγμα, είναι το σημερινό, με τον Προϋπολογισμό. Κάποιοι επιχαίρουν, άλλοι καταγγέλλουν. Κανένας, μα, κανένας -και εδώ είναι το πολιτικά λιτό και το κατακριτέο- δεν πρότεινε λύσεις από τους συναδέλφους του ΠΑ.ΣΟ.Κ.. 
      Αγαπητοί συνάδελφοι του ΠΑ.ΣΟ.Κ., πρώτον, να ρωτήσω: Το χρέος του 1981, όταν ήρθατε στην εξουσία, μέχρι το 2004 που αναλάβαμε, δεν ήταν περίπου τέσσερις μήνες δουλειάς και μας το παραδώσατε δεκαέξι μήνες δουλειάς, χωρίς να τρώμε, χωρίς να πίνουμε, για να βγάλουμε το δημόσιο χρέος	; Επίσης, οι δημόσιοι υπάλληλοι -για τα «γαλάζια παιδιά» που λέτε εσείς σήμερα- ήταν τριακόσιες είκοσι επτά χιλιάδες το 1981 και όταν φύγατε το 2004 ήταν πεντακόσιοι ενενήντα έξι χιλιάδες. Επίσημα στοιχεία του κράτους. 
      Επίσης, κύριε Πρόεδρε, το έλλειμμα του 2004, όταν αναλάβαμε δηλαδή, από  2.000.000.000 ευρώ, που λέγατε ότι είναι το έλλειμμα, ήταν 15.000.000.000. Το έλλειμμα 1,2% δηλαδή ήταν 7,8%. Δηλαδή, μας έλειπαν 13.000.000.000 ευρώ μόνο για μια χρονιά, μόνο για το 2004. Τα είχατε υπογράψει, τα είχατε συμβασιοποιήσει, ήταν υποχρεώσεις, δεσμεύσεις της χώρας. Και τώρα εσείς οι ίδιοι σήμερα, αύριο, μεθαύριο θα καταγγέλλετε, εσείς –προσέξτε- που μόνοι σας είπατε ότι διαλύσατε τη χώρα, δεν είναι δική μου φράση, εσείς που συσσωρεύσατε τα χρέη, που σπαταλήσατε τους πόρους της Ευρωπαϊκής Ένωσης και που όλο το δανεισμό του κράτους τον κάνατε σκόρπια πράγματα. 
      Έτσι, λοιπόν, αν κάποιος, αγαπητοί συνάδελφοι, πάρει τους προϋπολογισμούς των προηγουμένων ετών και το τι λέγατε τότε, θα βρείτε τα εξής χαρακτηριστικά: Μιλάγατε σε ρυθμό καταιγίδας και λέγατε: νέοι φόροι, πρόστιμα, ποινές, κυρώσεις, ύφεση, νέα επιτήρηση. Αυτά λέγατε όλοι οι συνάδελφοι του ΠΑ.ΣΟ.Κ., αυτά περιμένατε και, όμως, κανένα από αυτά δεν ήρθε. Αυτή είναι η πραγματικότητα. Έτσι, λοιπόν, τώρα -σήμερα σας ακούω και αυτές τις ημέρες και τις επόμενες- οι πλαστογράφοι γίνονται τιμητές, οι κατηγορούμενοι έγιναν κατήγοροι, το παίζετε εισαγγελείς, βουλιάξατε τη χώρα, βγαίνετε και από πάνω και βεβαίως δεν σκίζετε και τα πτυχία σας. 
      Συγκεκριμένο παράδειγμα, για την απογραφή, επειδή ο γενικός εισηγητής του ΠΑ.ΣΟ.Κ. έκανε εκτενή αναφορά. Με όλο το σεβασμό: Ο κ. Παπαντωνίου έχει παραδεχθεί σε αίθουσα της Επιτροπής Οικονομικών ότι ποτέ το ΠΑ.ΣΟ.Κ. δεν έγραψε σαράντα πέντε πολεμικά αεροσκάφη με καμία μέθοδο απογραφής. Είναι στα Πρακτικά της Βουλής των Ελλήνων. Επίσης, με όλο το σεβασμό στα ονόματα, η κ. Βάσω Παπανδρέου την έχω ακούσει εγώ προσωπικά να λέει σε ραδιοφωνικό σταθμό της Αθήνας ότι «ναι, ποτέ δεν γράψαμε πάνω από 8.000.000.000 ευρώ με καμία μέθοδο απογραφής».
      Λίγο παρακάτω ακόμα για την πλαστογραφία που είπα παραπάνω. Ποιος μπορούσε να φανταστεί ότι θα βρίσκαμε μετά το 2004, που αναλάβαμε λογαριασμό, νέα τοκομερίδια, ομόλογα του κράτους προς την Κεντρική Τράπεζα της Ολλανδίας πάνω από 6.000.000.000 ευρώ –για όσους θυμούνται τη δραχμή πάνω από 2.000.000.000 δραχμές- τα οποία αντί για ομόλογα εμφανίζονταν ως νέα τοκομερίδια. Πλαστογραφία. Αυτό το ανέλαβε η χώρα και βεβαίως ούτε στο χρέος φαινόταν ούτε στα ελλείμματα και δεν μπορούσαμε να το βρούμε, γιατί ήταν κάτω από το χαλί. Έπρεπε να αναλάβουμε την Κυβέρνηση για να βρούμε τι γινόταν.
      Σήμερα οι ίδιοι του ΠΑ.ΣΟ.Κ. επιμένουν ότι όλα ήταν στο φως. Χρηστή διοίκηση, διαφανής, ότι ήταν ειλικρινείς και ότι έλεγαν την αλήθεια. Δηλαδή τώρα άρχισαν να έχουν μία άλλη λογική. Και σας ερωτώ. Εάν έτσι έχουν τα πράγματα ποιοι λένε ψέματα; Οι κοινοτικοί; Με άλλα λόγια οι υπηρεσίες της Ευρωπαϊκής Ένωσης αυτήν τη στιγμή ή και πριν παραπλανήθηκαν ή επιμένετε ότι παραπλανήθηκαν αυτοί και άρα παραπλανούν και μας τους Έλληνες. Έλεος! Δεν νομίζω ότι μπορεί να σταθεί αυτή η λογική.
      Κύριε Πρόεδρε, τα μηνύματα του Προϋπολογισμού είναι ξεκάθαρα. Είναι πολιτικά μηνύματα σαν αυτά που έστειλε ο Πρωθυπουργός από τη Θεσσαλονίκη στο παρελθόν. Την πρώτη χρονιά ο Πρωθυπουργός της χώρας, που δίνει το βηματισμό σε όλους μας, είπε τη λέξη «μεταρρυθμίσεις». Αυτό είχε πει στην ομιλία του υποκειμενικά μιλώντας. Το 2005 στη Διεθνή Έκθεση Θεσσαλονίκης ο Πρωθυπουργός μίλησε για ελληνική περιφέρεια. Φέτος μίλησε για σταθερότητα. Αυτός ο Προϋπολογισμός είναι ο Προϋπολογισμός της σταθερότητας που η οικονομία, όπως είπε ο Πρωθυπουργός είδε τον εαυτό της να μπαίνει, όπως είπε χαρακτηριστικά, στο αυλάκι. Αυτό το πιστοποιεί το γεγονός ότι βγαίνουμε από την επιτήρηση. Δεύτερον το πρώτο εννεάμηνο του 2006 η ανάπτυξη είναι στο 4,3%. Επίσης ο Προϋπολογισμός σήμερα είναι Προϋπολογισμός που έχει μόνο στοχευμένες προεκλογικές δεσμεύσεις. Δεν είναι για τις παροχές. Δεν είναι Προϋπολογισμός που θα κάνει πολιτική με δανεικά. Αυτά τελείωσαν. Η εποχή του ΠΑ.ΣΟ.Κ. τελείωσε. Αλλάξαμε περίοδο.
      Η ουσία είναι ότι μέσα από το νοικοκύρεμα δίνουμε στους αγρότες. Ξέρετε τι σημαίνουν 700, ευρώ που θα πάρουν συνολικά του χρόνου οι αγρότες και 1.400 το 2008. δηλαδή οι αγρότες θα πάρουν 500.000 δραχμές παραπάνω. Αυτή είναι μόνο αύξηση. Το ίδιο ισχύει στο Ε.Κ.Α.Σ. και στο επίδομα ανεργίας.
      Κύριε Πρόεδρε, ψηφίζω τον Προϋπολογισμό, γιατί θέλω η χώρα μου να προχωρήσει μπροστά, γιατί θέλω οι Έλληνες να περπατούν περήφανοι στο δρόμο, γιατί θέλω η Ελλάδα να μην είναι ψωροκώσταινα, αλλά να είναι πυρήνας της Ευρώπης, που να δείχνει σε άλλες χώρες πώς αλλάζει και πώς μ’ έναν καθαρό Πρωθυπουργό και μ’ ένα διαυγές μυαλό και με μία σταθερή πολιτική μπορούμε να προχωρήσουμε μπροστά. 
      Ευχαριστώ.
      ΑΓΓΕΛΟΣ ΤΖΕΚΗΣ: Κύριε Πρόεδρε, να σταματήσουμε τώρα.
      ΠΡΟΕΔΡΕΥΩΝ (Γεώργιος Σούρλας): Όταν είναι εγγεγραμμένοι ακόμα εκατόν εξήντα συνάδελφοι, δεν δικαιούμαστε να σταματάμε.
      Ο κ. Λωτίδης έχει το λόγο.
      ΛΑΖΑΡΟΣ ΛΩΤΙΔΗΣ: Σε ένδειξη διαμαρτυρίας να αποχωρήσετε, αγαπητοί συνάδελφοι, γιατί υποβάλλομαι σε δοκιμασία να μιλήσω στη 01.00΄.
      Εν πάση περιπτώσει, το χρέος όλων μας απέναντι στον ελληνικό λαό, που μας παρακολουθεί, όσοι μας παρακολουθούν, απέναντι στο Κοινοβούλιο και στους Έλληνες πολίτες πρέπει να το κάνουμε. Ακούγοντας χθες και σήμερα τους συναδέλφους της Νέας Δημοκρατίας να μιλούν για τη δημοσιονομική εξυγίανση της οικονομίας και για τη μείωση της ανεργίας δεν θέλω να κάνω ιδιαίτερες οικονομικές ή πολιτικές αναλύσεις, αλλά θα σας πω την ιστορία με το Χότζα. Νομίζω ότι την ξέρετε όλοι.
      Όταν επισκέφθηκε ένας χωρικός, ο οποίος είχε πρόβλημα στέγης, γιατί είχε ένα πολύ μικρό σπίτι -ένα κατάλυμα- τον Χότζα και ζήτησε ένα μεγαλύτερο κατάλυμα, τον ρώτησε o Χότζας «έχεις ζώα ως περιουσία»; «Βεβαίως έχω τέσσερα -πέντε ζώα». «Καθημερινά θα βάζεις από ένα μέσα στο σπίτι σου». «Μα, εδώ δεν χωράμε εμείς, η γυναίκα μου και τα παιδιά μου. Θα βάλω και τα ζώα μέσα»; «Όταν τα βάλεις όλα μέσα, έλα στη συνέχεια να με βρεις». Όταν τα έβαλε πράγματι όλα τα ζώα, επισκέφθηκε ξανά τον Χότζα ο φτωχός χωρικός και του είπε «τώρα δεν μπορούμε να κουνηθούμε». «Τώρα βγάλτα ένα-ένα». Στο τέλος είπε αφού έβγαλε τα ζώα: «τώρα είναι καλά». Αυτή η ιστορία ακριβώς αποτυπώνει τη μείωση του ελλείμματος, την οποία πέτυχε η Κυβέρνηση της Νέας Δημοκρατίας και τη μείωση της ανεργίας. Δεν χρειάζεται να πω τίποτα παραπάνω. 
      Κυρίες και κύριοι συνάδελφοι, σκεφτόμουν πριν ανέβω στο Βήμα τι τίτλο θα μπορούσε να βάλει κάποιος για να αποτυπώσει με ακρίβεια, με όση πιστότητα μπορεί, τα όσα συμβαίνουν τα τρία τελευταία χρόνια, που την ευθύνη της διακυβέρνησης της χώρας την έχει η Νέα Δημοκρατία. Κατέληξα αβίαστα στον εξής τίτλο: «Ήταν όλα ψέματα». 
      Έχω τη βεβαιότητα ότι στο ίδιο συμπέρασμα θα καταλήξουν και πολλοί εκ των συμπολιτών μας, οι οποίοι μας παρακολουθούν, ανεξάρτητα αν ψήφισαν ή όχι την Κυβέρνηση της Νέας Δημοκρατίας. Υπότιτλος: «Ό,τι είπατε, για ό,τι δεσμευθήκατε ήταν απλά προεκλογικές υποσχέσεις». Δεν κρατήσατε, αγαπητοί συνάδελφοι και κύριοι της Κυβέρνησης, ούτε μια από τις υποσχέσεις σας. 
      Αριθμός ένα, «1» -αριθμητικώς και ολογράφως- έτσι για δείγμα για να έχουμε να λέμε, για να έχετε να λέτε. Βεβαίως δεν είναι δυνατόν να το δεχθείτε αυτό, αλλά ας προσπαθήσουμε μαζί να δούμε ενδεικτικά κάποιες από τις κορυφαίες «δήθεν» δεσμεύσεις σας, τις οποίες δώσατε όλα τα προηγούμενα χρόνια, που ήσασταν αντιπολίτευση, αλλά και στην προεκλογική περίοδο.
      Είπε, ναι ή όχι, ο Πρωθυπουργός, αγαπητοί συνάδελφοι, ότι θα είναι τακτικός επισκέπτης του Συμβουλίου Υπουργών Γεωργίας στις Βρυξέλλες, προκειμένου να δώσει τη μάχη για τους Έλληνες αγρότες; Έχασε φαίνεται το δρόμο για τις Βρυξέλλες και για το Συμβούλιο Υπουργών Γεωργίας. Το αποτέλεσμα είναι οι αγρότες να βρίσκονται στο χειρότερο δυνατό σημείο.
      Είπε ή δεν είπε ο Πρωθυπουργός -και όχι απλά η Νέα Δημοκρατία, κύριοι συνάδελφοι- ότι θα μειώσει το Φ.Π.Α. για τα αγροτικά μηχανήματα στο 8%; Και αντί να το μειώσει, το αύξησε και το πήγε στο 19%. Είπε, ναι ή όχι, αγαπητοί συνάδελφοι της Κυβέρνησης, ότι θα εξοικονομήσει 10.000.000.000 από τους περιορισμούς των δημοσίων δαπανών; Και όχι μόνο δεν είχαμε περιορισμό των δημοσίων δαπανών κατά 10.000.000.000, αντίθετα είχαμε αύξηση των δημοσίων δαπανών, δημιουργώντας διακόσιους είκοσι καινούργιους φορείς, διογκώνοντας -αν θέλετε- το κράτος προκειμένου να βολέψουμε τα «δικά μας» παιδιά, ενταγμένοι δηλαδή στη λογική του κομματικοπολιτικού κράτους. 
      Είπε, ναι ή όχι, ο Πρωθυπουργός ότι θα αντιμετωπίσει τη διαφθορά; Τρία χρόνια μετά τι έγινε; Η Ελλάδα κατατάσσεται και όλο διολισθαίνει προς τα κάτω, στις τελευταίες θέσεις μεταξύ των χωρών για την αντιμετώπιση της διαφθοράς. Απείλησε από τον Μπαϊρακτάρη τους νταβατζήδες και από την απειλή αυτή έφτασε να ομολογεί κυνικά «Τι να κάνουμε; Όλοι τα παίρνουν». Είπε ή δεν είπε ότι θα δώσει αυξήσεις στους δημοσίους υπαλλήλους και τους μισθωτούς; Αντί για αυξήσεις έχουμε συνεχείς μειώσεις. 
      Είπε ή δεν είπε, αγαπητοί συνάδελφοι, ότι θα μονιμοποιήσει τις διακόσιες πενήντα χιλιάδες συμβασιούχους; Και όχι μόνο τους εξαπατήσατε και δεν το κάνατε, αλλά εξακολουθείτε να υποστηρίζετε ότι δεν υπάρχει τέτοια δέσμευση, παρά το ότι υπάρχει οπτικοακουστικό υλικό, που αποδεικνύει αυτόματα τη δέσμευση του Πρωθυπουργού και όχι απλά της Νέας Δημοκρατίας ή κάποιου στελέχους. Είπατε ή δεν είπατε ότι θα εξισώσετε τους τρίτεκνους με τους πολύτεκνους και σας κυνηγούν τώρα για να δουν πού είναι αυτή η υπόσχεσή σας; 
      Τρία χρόνια, αγαπητοί συνάδελφοι της Νέας Δημοκρατίας, αναμασάτε τα ίδια πράγματα. Για όλα φταίει το ΠΑ.ΣΟ.Κ., το κακό ΠΑ.ΣΟ.Κ., που υποτίθεται ότι ο ελληνικός λαός το καταδίκασε και έφερε εσάς, για να αλλάξετε κάπως τα πράγματα. Τρία χρόνια προσπαθείτε να μείνετε στην εξουσία, δημιουργώντας μια εικονική πραγματικότητα. Κυβερνάτε με τις δημοσκοπήσεις και με τις αναλύσεις στον Τύπο. Δεν έχετε να επιδείξετε ούτε ένα έργο. Ελάτε μαζί να περπατήσουμε την Περιφέρεια Δυτικής Μακεδονίας, ελάτε μαζί να περπατήσουμε το νομό, για να δούμε τα περιφερειακά έργα, αν  υπάρχει ένα έργο, που να σχεδιάστηκε από σας και να το οραματιστήκατε. Δεν έχετε δημιουργήσει ούτε καν μια μακέτα, όχι έργο! 
      Θα μπορούσε κάποιος να πει ότι είναι άξια μνείας η απόφασή σας να αυξήσετε εν μια νυκτί το Α.Ε.Π. κατά 25%, δηλαδή να καταστήσετε τους Έλληνες πλουσιότερους κατά 25%. Οι Έλληνες πολίτες μετράνε και ξαναμετράνε τα χρήματά τους και αναρωτιούνται, πώς έγιναν πλουσιότεροι κατά 25%! 
      Αγαπητοί συνάδελφοι, πού να πάμε στον τομέα της ηθικής! Θα μπορούσα να αναφέρω άπειρα παραδείγματα, όπου επανήλθαμε στον γνωστό για εσάς χώρο και τη γνωστή για σας λογική του «μπάρμπα στην Κορώνη» και των «κουμπάρων». Θα μου πείτε: Για τους «κουμπάρους» στην καθημερινότητα μιλάτε; Εδώ ολόκληρη η εξωτερική πολιτική μας εδράζεται στην κουμπαριά! Εκεί θα κολλήσουμε τώρα; Στους «κουμπάρους»; 
      Κυρίες και κύριοι συνάδελφοι, πρέπει να γνωρίζετε ότι η επικοινωνιακή διαχείριση μιας εικονικής πραγματικότητας έχει συγκεκριμένη ημερομηνία λήξης. Είπατε ψέματα, αγαπητοί συνάδελφοι. Άλλα είπατε και άλλα κάνετε. Και αυτό, βεβαίως, ο ελληνικός λαός δεν πρόκειται να σας το συγχωρήσει. 
      Και ο Πρωθυπουργός, αλλά και εσείς –με πρώτο τον Πρωθυπουργό Κωνσταντίνο Καραμανλή- επιλέξατε και κρατήσατε τα «όμορφα τα λόγια τα μεγάλα» για το μεσαίο χώρο και για την κοινωνία και τις πράξεις για τους πλουσιότερους, για τα συμφέροντα, τα οποία εσείς εκπροσωπείτε, στηρίζετε και σας στηρίζουν. 
      Είναι βέβαιο ότι, στα τρία χρόνια που κυβερνάτε, οι Έλληνες έγιναν φτωχότεροι. Όμως, αγαπητοί συνάδελφοι, «μια του κλέφτη, δυο του κλέφτη, τρεις και την κακή του μοίρα!», όπως λέει και ο λαός. Ψηφίστε τώρα τον τελευταίο σας Προϋπολογισμό και είναι βέβαιο ότι στις εκλογές, που θα γίνουν, με βεβαιότητα πια, το 2007 ο ελληνικός λαός θα σας εντάξει πρόωρα στο καθεστώς της πρόωρης συνταξιοδότησης! 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λωτίδη. 
      Κύριε Σαλαγιάννη και κύριε Καριπίδη, που είστε παρόντες, θα είστε οι πρώτοι ομιλητές στην αυριανή συνεδρίαση. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 01.10΄ λύεται η συνεδρίαση για σήμερα ημέρα Τρίτη 19 Δεκεμβρίου 2006 και ώρα 18.00΄, με αντικείμενο εργασιών του Σώματος νομοθετική εργασία: α) ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Μεταβολές στη φορολογία εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις» σύμφωνα με τη συμπληρωματική ημερήσια διάταξη που έχει διανεμηθεί και β) συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2007», σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                                 ΟΙ ΓΡΑΜΜΑΤΕΙΣ
Ολομέλεια 18/12/06                                                                    σελ.1

Τελευταία Αποθήκευση:	21/12/2006 11:31:00 μμ	Από:	M.papadatou
Εκτυπώθηκε:	21/12/2006 10:17:00 μμ

