(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
	
ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΞΔ’
Τετάρτη 14 Ιανουαρίου 2009 (απόγευμα)

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 8ο Γενικό Λύκειο Λάρισας και της ‘Ενωσης Παλαιών Προσκόπων Νίκαιας Κορυδαλλού, σελ.
3. Ανακοινώνεται ότι ο Πρόεδρος του Πανελλήνιου Σοσιαλιστικού Κινήματος κ. Γεώργιος Παπανδρέου και εκατό Βουλευτές του Κόμματός του κατέθεσαν πρόταση σύστασης ειδικής κοινοβουλευτικής επιτροπής για τη διενέργεια προκαταρκτικής επιτροπής περί «Ποινικής ευθύνης των Υπουργών»:
α) για την ενδεχόμενη τέλεση του αδικήματος της απιστίας σε βάρος του δημοσίου σε βαθμό κακουργήματος κατά παράβαση του άρθρου 390, εδάφιο β’ του Ποινικού Κώδικα κατά συναυτουργία από τους τότε Υπουργούς και Υφυπουργούς Ευάγγελο Μπασιάκο, Πέτρο Δούκα, Αλέξανδρο Κοντό και Γεώργιο Βουλγαράκη.
β) για την ενδεχόμενη ηθική αυτουργία, άρθρο 46 του Ποινικού Κώδικα του τότε Υπουργού Επικρατείας Θεόδωρου Ρουσόπουλου στην τέλεση κατά συναυτουργία του αδικήματος του άρθρου 390, εδάφιο β’ του Ποινικού Κώδικα από τους τότε Υπουργούς και Υφυπουργούς: Ευάγγελο Μπασιάκο, Πέτρο Δούκα, Αλέξανδρο Κοντό και Γεώργιο Βουλγαράκη.
γ) για την τυχόν συμμετοχή άλλων προσώπων ως συναυτουργών και συμμετοχών στις υπό στοιχεία α’ και β’ πράξης, άρθρο 45 του Ποινικού Κώδικα, σελ.
δ) Για την ενδεχόμενη ευθύνη των ως άνω τότε Υπουργών και Υφυπουργών για ηθική αυτουργία, άρθρο 446/9Α του Ποινικού Κώδικα στις πράξεις των εμπλεκομένων στην υπόθεση υπηρεσιακών παραγόντων και λοιπών συμπραττόντων, σελ.

Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση της Συμφωνίας Σταθεροποίησης και Σύνδεσης μεταξύ των Ευρωπαϊκών Κοινοτήτων και των κρατών-μελών τους αφ’ ενός, και της Δημοκρατίας της Αλβανίας αφ΄ετέρου, μετά του Πρωτοκόλλου Διόρθωσης αυτής», σελ.
2. Κατάθεση Εκθέσεως Διαρκούς Επιτροπής:
Η Διαρκής Επιτροπή Κοινωνικών Υποθέσεων καταθέτει την έκθεσή της στην πρόταση νόμου αρμοδιότητας του Υπουργείου Απασχόλησης και Κοινωνικής Προστασίας: «Διασφάλιση των αποθεματικών των Ασφαλιστικών Ταμείων και διεύρυνση των ασφαλιστικών-συνταξιοδοτικών δικαιωμάτων των εργαζομένων», σελ.

ΟΜΙΛΗΤΕΣ
Α. Επί του Κανονισμού:
ΠΑΠΑΔΗΜΗΤΡΙΟΥ Ε., σελ.
ΣΓΟΥΡΙΔΗΣ Π., σελ.

Β. Επί του σχεδίου νόμου του Υπουργείου Εξωτερικών:
Α’Ι’ΒΑΛΙΩΤΗΣ Κ., σελ.
ΑΝΑΓΝΩΣΤΟΠΟΥΛΟΣ Γ., σελ.
ΒΑΓΙΩΝΑΣ Γ., σελ.
ΒΑΛΗΝΑΚΗΣ Ι., σελ.
ΒΕΛΟΠΟΥΛΟΣ Κ., σελ.
ΒΟΡΙΔΗΣ Μ., σελ.
ΓΕΩΡΓΙΑΔΗΣ Α., σελ.
ΖΗΣΗ Ρ., σελ.
ΚΑ’Ι’ΛΗ Ε., σελ.

ΚΑΝΕΛΛΗ Λ., σελ.
ΚΑΝΕΛΛΟΠΟΥΛΟΥ Κ., σελ.
ΚΑΡΑΤΖΑΦΕΡΗΣ Γ., σελ.
ΜΠΕΓΛΙΤΗΣ Π., σελ.
ΠΑΓΚΑΛΟΣ Θ., σελ.
ΠΑΝΤΟΥΛΑΣ Μ., σελ.
ΠΑΥΛΙΔΗΣ Α., σελ.
ΠΛΕΥΡΗΣ Α., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΧΗΝΟΦΩΤΗΣ Π., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΞΔ΄
      Τετάρτη 14 Ιανουαρίου 2009 (απόγευμα)
      
      Αθήνα, σήμερα στις 14 Ιανουαρίου 2009, ημέρα Τετάρτη και ώρα 18.05΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
        ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
     Έχω την τιμή να ανακοινώσω στο Σώμα ότι ο Πρόεδρος του Πανελλήνιου Σοσιαλιστικού Κινήματος και Αρχηγός της Αξιωματικής Αντιπολίτευσης κ. Γεώργιος Παπανδρέου και εκατό Βουλευτές του Κόμματός του, κατέθεσαν πρόταση σύστασης ειδικής κοινοβουλευτικής επιτροπής για τη διενέργεια προκαταρκτικής εξέτασης κατά το άρθρο 86, παράγραφος 3 του Συντάγματος, τα άρθρα 153 και επόμενα του Κανονισμού της Βουλής και το άρθρο 5 του ν. 3126/2003 «Ποινική ευθύνη των Υπουργών». 
     Πρώτον, για την ενδεχόμενη τέλεση του αδικήματος της απιστίας σε βάρος του δημοσίου σε βαθμό κακουργήματος κατά παράβαση του άρθρου 390, εδάφιο β΄ του Ποινικού Κώδικα κατά συναυτουργία από τους τότε Υπουργούς και Υφυπουργούς Ευάγγελο Μπασιάκο, Πέτρο Δούκα, Αλέξανδρο Κοντό και Γεώργιο Βουλγαράκη. 
     Δεύτερον, για την ενδεχόμενη ηθική αυτουργία, άρθρο 46 του Ποινικού Κώδικα του τότε Υπουργού Επικρατείας Θεόδωρου Ρουσόπουλου στην τέλεση κατά συναυτουργία του αδικήματος του άρθρου 390, εδάφιο β΄ του Ποινικού Κώδικα από τους τότε Υπουργούς και Υφυπουργούς Ευάγγελο Μπασιάκο, Πέτρο Δούκα, Αλέξανδρο Κοντό και Γεώργιο Βουλγαράκη. 
     Τρίτον, για την τυχόν συμμετοχή άλλων προσώπων ως συναυτουργών και συμμετόχων στις υπό στοιχεία α΄ και β΄ πράξεις, άρθρο 45 του Ποινικού Κώδικα.
     Για την ενδεχόμενη ευθύνη των ως άνω τότε Υπουργών και Υφυπουργών για ηθική αυτουργία, άρθρο 446/9Α του Ποινικού Κώδικα στις πράξεις των εμπλεκομένων στην υπόθεση υπηρεσιακών παραγόντων και λοιπών συμπραττόντων. 
     Η πρόταση καταχωρίζεται στα Πρακτικά της σημερινής συνεδρίασης και θα διανεμηθεί στους συναδέλφους Βουλευτές και θα καθοριστεί συζήτηση με ειδική ημερήσια διάταξη. 
      (Στο σημείο αυτό ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ             καταθέτει για τα Πρακτικά το προαναφερθέν έγγραφο, το οποίο έχει ως εξής:
      ( Να φωτογραφηθούν οι σελ. 4 έως 156 )
             ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στην ημερήσια διάταξης της 
     ΝΟΜΟΘΕΤΙΚΗΣ ΕΡΓΑΣΙΑΣ
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας Σταθεροποίησης και Σύνδεσης μεταξύ των Ευρωπαϊκών Κοινοτήτων και των κρατών-μελών τους αφ’ ενός, και της Δημοκρατίας της Αλβανίας αφ’ ετέρου, μετά του Πρωτοκόλλου Διόρθωσης αυτής».
     Η διαδικασία είναι η συνήθης νομοθετική διαδικασία. Υπάρχουν οι εισηγητές των κομμάτων, οι οποίοι μπορούν να μιλήσουν σε χρόνο μέχρι και δεκαπέντε λεπτά ο κάθε εισηγητής και οι υπόλοιποι συνάδελφοι Βουλευτές να εγγραφούν στους δυο πρώτους ομιλητές και θα μιλήσουν στο χρόνο των επτά λεπτών, όπως προβλέπει ο Κανονισμός της Βουλής. 
     Η συμφωνία αυτή είναι μια σημαντική συμφωνία μεταξύ των δυο χωρών. 
     Καλώ στο Βήμα τον εισηγητή της Πλειοψηφίας κ. Γεώργιο Αναγνωστόπουλο.
     ΓΕΩΡΓΙΟΣ ΑΝΑΓΝΩΣΤΟΠΟΥΛΟΣ: Κυρίες και κύριοι συνάδελφοι, στο Ευρωπαϊκό Συμβούλιο της Κολωνίας το 1999, υιοθετήθηκε από τα κράτη-μέλη της Ευρωπαϊκής Ένωσης ένα πλαίσιο συνεργασίας με τα κράτη μη μέλη των δυτικών Βαλκανίων. Ο βασικός στόχος ήταν η σταθεροποίηση των χωρών της περιοχής μέσω της οικονομικής ανάπτυξης, του εκδημοκρατισμού και της εδραίωσης του κράτους δικαίου, η παγίωση των ειρηνικών σχέσεων μεταξύ τους, καθώς και με όλα τα γειτονικά κράτη και η μακροπρόθεσμη ενσωμάτωσή τους στις ευρωπαϊκές δομές.
     Η διαδικασία σταθεροποίησης και σύνδεσης αποτελεί το θεσμικό πλαίσιο των σχέσεων των χωρών των Δυτικών Βαλκανίων με την Ευρωπαϊκή Ένωση έως τη μελλοντική τους ένταξη. Ο ρυθμός της πορείας των χωρών των Δυτικών Βαλκανίων προς την Ευρωπαϊκή Ένωση θα εξαρτηθεί φυσικά από την ικανότητα κάθε χώρας να υλοποιήσει τις μεταρρυθμίσεις ανταποκρινόμενη στα κριτήρια που έθεσε το Ευρωπαϊκό Συμβούλιο της Κοπεγχάγης το 1993 και στους όρους που ετέθησαν από τη διαδικασία σταθεροποίησης και σύνδεσης.
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Συνεπώς η ενταξιακή πορεία των χωρών των Δυτικών Βαλκανίων κρίνεται όχι μόνο βάσει των κριτηρίων της Κοπεγχάγης, αλλά και των όρων της διαδικασίας σταθεροποίησης και σύνδεσης, όπως αυτοί περιέχονται στα συμπεράσματα των συμβουλίων γενικών υποθέσεων της 29ης Απριλίου 1997 και 21ης και 22ας Ιουνίου 1999 και στις τελικές διακηρύξεις των Συνόδων Κορυφής μεταξύ Ευρωπαϊκής Ένωσης και Δυτικών Βαλκανίων, που διεξήχθησαν στο Ζάγκρεμπ το Νοέμβριο του 2000 και στη Θεσσαλονίκη τον Ιούνιο του 2003.
      Αν και προβλέπονται ειδικοί όροι για κάθε χώρα των Δυτικών Βαλκανίων ανάλογα με τα χαρακτηριστικά της και το επίπεδο των σχέσεών της με την Ευρωπαϊκή Ένωση, έχουν καθοριστεί και γενικές αρχές και όροι που ισχύουν για όλες. 
      Ως γενικές αρχές σημειώνονται, πέραν των γνωστών πολιτικών κριτηρίων της Κοπεγχάγης που θεσπίστηκαν το 1993, ο σεβασμός των διεθνών υποχρεώσεων, η περιφερειακή συνεργασία και οι σχέσεις καλής γειτονίας. Οι αρχές αυτές αποτελούν κεντρικό στοιχείο της διαδικασίας σταθεροποίησης και σύνδεσης και εξειδικεύονται σε συγκεκριμένες υποχρεώσεις, στα κείμενα των συμφωνιών αυτών. Αποτελούν το πλέον προωθημένο στάδιο της διαδικασίας, το μόνο στο οποίο δεν έχουν εισέλθει ακόμα όλα τα κράτη των Δυτικών Βαλκανίων. Συνάπτονται μόνο αφού προηγουμένως έχει διαπιστωθεί η εκπλήρωση από το ενδιαφερόμενο αντισυμβαλλόμενο κράτος συγκεκριμένων προϋποθέσεων που έχουν τεθεί από την Ευρωπαϊκή Ένωση, οι οποίες αφορούν μεταξύ άλλων τον εκδημοκρατισμό, το κράτος δικαίου, τα ανθρώπινα δικαιώματα, την απελευθέρωση της οικονομίας και του εμπορίου και αφού προηγηθεί μελέτη σκοπιμότητας από την επιτροπή.
Σε αυτά τα πλαίσια, η Αλβανία απολαμβάνει ήδη από το 1992 καθεστώς αυτόνομο εμπορικών προτιμήσεων, καθώς και κοινοτικής χρηματοδοτικής αρωγής. 
    Το κύριο μέρος των διατάξεων της συμφωνίας είναι εμπορικού περιεχομένου, εξίσου σημαντικές, όμως, είναι οι ειδικές διατάξεις που περιλαμβάνονται και αφορούν θέματα δικαιοσύνης και ασφάλειας, συνεργασίας στους τομείς παιδείας, περιβάλλοντος, τουρισμού, επενδύσεων, πολιτισμού, ενέργειας, μεταφορών, κλπ.
     Οι δεσμοί μεταξύ Ευρωπαϊκής Ένωσης και Αλβανίας ενισχύονται. Σημειώνεται ότι στο προοίμιο της συμφωνίας μνημονεύεται ο σεβασμός των δικαιωμάτων των εθνικών μειονοτήτων ως μία εκ των θεμελιωδών αρχών της συμφωνίας. 
     Ειδικότερα, μεταξύ άλλων, όπως περιγράφεται στα άρθρα 2 έως 7, όπου περιέχονται οι γενικές αρχές που διέπουν το σύνολο της παρούσας συμφωνίας, η Αλβανία οφείλει πρωτίστως να σέβεται τις δημοκρατικές αρχές και τα ανθρώπινα δικαιώματα, όπως διακηρύσσονται στην Παγκόσμια Διακήρυξη των Ανθρωπίνων Δικαιωμάτων και ορίζονται στην Ευρωπαϊκή Σύμβαση για τα Ανθρώπινα Δικαιώματα στην τελική πράξη του Ελσίνκι και στο χάρτη των Παρισίων για μία νέα Ευρώπη. Οφείλει να τηρεί τις αρχές του διεθνούς δικαίου και του κράτους δικαίου, καθώς και τις αρχές της οικονομίας της αγοράς ως βάση της εσωτερικής και εξωτερικής πολιτικής των μερών και θεμελιώδη στοιχεία της συμφωνίας.
     Κυρίες και κύριοι συνάδελφοι, η Αλβανία αναλαμβάνει τη δέσμευση προώθησης των σχέσεων αυτών με τις άλλες χώρες της περιοχής, καθώς και της ανάπτυξης κοινών σχεδίων για την καταπολέμηση του εγκλήματος, της παράνομης μετανάστευσης, του λαθρεμπορίου ναρκωτικών, καθώς και της τρομοκρατίας. Αυτές οι δεσμεύσεις είναι προφανές πως έχουν ιδιαίτερη σημασία για την Ελλάδα που δέχεται και το μεγάλο αριθμό μεταναστών από τη γειτονική αυτή χώρα. 
     Για την πρόληψη και τον έλεγχο της παράνομης μετανάστευσης συμφωνείται η χωρίς διατυπώσεις επιστροφή των πολιτών των μερών που διαβιούν παράνομα στο έδαφος του άλλου μέρους, όπως ορίζει ειδικότερα η Συμφωνία επανεισδοχής Ευρωπαϊκής Ένωσης-Αλβανίας, που υπεγράφη στις 14 Απριλίου 2005.
     (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
     Προβλέπεται, επίσης, η συνεργασία για την καταπολέμηση της νομιμοποίησης προσόδων από παράνομες δραστηριότητες, όπως της εμπορίας ανθρώπων, της διαφθοράς, των παράνομων συναλλαγών σχετικά με προϊόντα, όπως τα βιομηχανικά απόβλητα και τα ραδιενεργά υλικά ή τα προϊόντα απομίμησης, αλλά και στον τομέα της τρομοκρατίας. 
     Κλείνοντας, θα ήθελα να αναφερθώ επιγραμματικά στα πολλαπλά οφέλη που θα αποκομίσει η χώρα μας από την εφαρμογή της εν λόγω συμφωνίας. Δημιουργείται προοδευτικά ζώνη ελευθέρων συναλλαγών για την ελεύθερη κυκλοφορία των ελληνικών προϊόντων στην Αλβανία. Καταργούνται τόσο οι δεσμοί προς αυτά όσο και οι ποσοτικοί περιορισμοί στην εισαγωγή ελληνικών βιομηχανικών, γεωργικών και αλιευτικών προϊόντων. Διευκολύνεται η ανάπτυξη δραστηριοτήτων από Έλληνες υπηκόους και από ελληνικές εταιρείες που εγκαθίστανται στη χώρα αυτή. Η οδική διαμετακόμιση αγαθών μέσω της Αλβανίας γίνεται πλέον χωρίς περιορισμούς, όσον αφορά στις χερσαίες μεταφορές που εκτελούνται από ελληνικά οχήματα. Η Αλβανία δεσμεύεται για την παροχή ευνοϊκής μεταχείρισης στα υπό ελληνική εκμετάλλευση πλοία, όσον αφορά στην πρόσβαση στους λιμένες, στις υποδομές και στις βοηθητικές ναυτιλιακές υπηρεσίες αυτών, στους επιβαλλόμενους φόρους και τέλη στις τελωνειακές διευκολύνσεις κ.λπ. Τέλος, δίνεται η δυνατότητα πρόσβασης σε ελληνικές εταιρείες, που δεν είναι εγκατεστημένες στην Αλβανία σε διαδικασία ανάθεσης συμβάσεων στη χώρα αυτή. 
     Με δεδομένο πως η χώρα μας είναι ένας βασικός επενδυτής στη γείτονα χώρα, τα οικονομικά οφέλη για τις ελληνικές επιχειρήσεις και την οικονομία μας κατ’ επέκταση είναι πολλαπλά, ειδικά σε μία κρίσιμη περίοδο για την παγκόσμια οικονομία όπως η τωρινή.
     Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Αναγνωστόπουλο.
     Από τις Κοινοβουλευτικές Ομάδες των κομμάτων μάς εστάλησαν επιστολές με τις οποίες ορίζονται Κοινοβουλευτικοί Εκπρόσωποι από τη μεν Νέα Δημοκρατία για την παρούσα Σύμβαση η κ. Κρινιώ Κανελλοπούλου, Βουλευτής Ηλείας, από το ΚΚΕ η κ. Κανέλλη, από το Λαϊκό Ορθόδοξο Συναγερμό ειδικός αγορητής ο κ. Άδωνις Γεωργιάδης και Κοινοβουλευτικός Εκπρόσωπος ο κ. Μαυρουδής Βορίδης. 
     Το λόγο έχει τώρα η Βουλευτής κ. Καϊλή.
     ΕΥΑ ΚΑΪΛΗ: Ευχαριστώ, κύριε Πρόεδρε.
     Κύριε Πρόεδρε, κυρίες και κύριοι συνάδελφοι, από το 2003 με την Ατζέντα της Θεσσαλονίκης ξεκίνησε η πορεία ένταξης των Βαλκανίων στην Ευρωπαϊκή Ένωση. Φθάνουμε, λοιπόν, σήμερα, έχοντας κάνει αρκετά βήματα, στη Συμφωνία Σταθεροποίησης και Σύνδεσης μεταξύ των ευρωπαϊκών κοινοτήτων και των κρατών-μελών τους από τη μία και της γειτονικής μας Αλβανίας από την άλλη, η οποία συμφωνία αντικαθιστά αυτή που υπήρχε μέχρι σήμερα, τη Συμφωνία για το Εμπόριο και την Εμπορική και Οικονομική Συνεργασία, προφανώς κυρίως οικονομικού χαρακτήρα. 
     Η νέα αυτή συμφωνία αποτελεί μία μεικτή συμφωνία που ονομάζεται και τρίτης γενιάς, διότι για να τεθεί σε ισχύ, απαιτείται η κύρωσή της από όλα τα κράτη-μέλη. Η συμφωνία αυτή αποτελεί την υλοποίηση ουσιαστικά της διαδικασίας σταθεροποίησης και σύνθεσης, του θεσμικού δηλαδή πλαισίου των σχέσεων των χωρών Δυτικών Βαλκανίων με την Ευρωπαϊκή Ένωση μέχρι τη μελλοντική τους ένταξη. Έχει μια προοπτική δεκαετίας η συγκεκριμένη συμφωνία.
     Η διαδικασία αυτή θέτει ως στόχους κυρίως τη σταθεροποίηση των χωρών της περιοχής, μέσω φυσικά της οικονομικής ανάπτυξης, αλλά προσθέτει και τον εκδημοκρατισμό, την εδραίωση του κράτους δικαίου, την παγίωση των ειρηνικών σχέσεων μεταξύ τους με όλα τα γειτονικά κράτη και τη μακροπρόθεσμη ενσωμάτωσή τους στις ευρωπαϊκές δομές.
     Η συμφωνία αυτή και συνολικά η διαδικασία σταθεροποίησης και σύνδεσης στην περιοχή των Δυτικών Βαλκανίων αποτελεί μία προσπάθεια μακράς πνοής, που αποβλέπει στη σταθεροποίηση και την οικονομική ανάπτυξη, ανάκαμψη και εκσυγχρονισμό της περιοχής σε όλους τους τομείς.
      Αυτό που μας ενδιαφέρει και ως γειτονική χώρα είναι η ουσιαστική και η εις βάθος ανάπτυξη. Όπως είναι φυσικό τα αποτελέσματα δεν μπορούν να γίνουν άμεσα ορατά, αλλά η διαδικασία δεν προβλέπει στο να διαχειριστεί κρίσεις ή επείγοντα περιστατικά, αλλά σε μια ριζική, σε βάθος χρόνου στην περιοχή, αλλαγή, ώστε οι γενεσιουργοί λόγοι των όποιων κρίσεων μπορούν να παρουσιαστούν, να εκλείψουν. 
      Πραγματικά η ευρωπαϊκή προοπτική παρέχει και ένα ισχυρό κίνητρο στην γείτονα χώρα ώστε να αλλάξει ριζικά και τις εσωτερικές της δομές για την πολιτική και οικονομική μεταρρύθμιση στην περιοχή και έχει ενθαρρύνει και τη συμφιλίωση μεταξύ των λαών της. Βλέπουμε πλέον πώς η ενταξιακή πορεία των Βαλκανίων δεν κρίνεται μόνο βάση των γνωστών κριτηρίων της Κοπεγχάγης του 1993, αλλά και με βάση τους όρους της διαδικασίας σταθεροποίησης και σύνδεσης, η οποία αν και εξειδικεύεται για κάθε χώρα σύμφωνα με την εκάστοτε συμφωνία, δεν παύει να διέπεται από τις γενικές αρχές του σεβασμού των διεθνών υποχρεώσεων, της περιφερειακής συνεργασίας, αλλά και της καλής γειτονίας που είναι πολύ σημαντικό για εμάς. Έτσι, λοιπόν, η σημασία αυτής της συμφωνίας εκφεύγει του πεδίου των οικονομοτεχνικών δεδομένων και κινείται σε μια πιο ουσιαστική ενσωμάτωση πλέον στην Ευρώπη. 
      Σ’ αυτό το πλαίσιο τώρα η Αλβανία αντιμετωπίζει μια σειρά προκλήσεων. Εδώ έρχεται και ο δικός μας ρόλος να προσπαθήσουμε, βάζοντας συγκεκριμένους όρους και προϋποθέσεις και ελέγχοντας τη διαδικασία αυτή, να είμαστε βέβαιοι ότι θα ακολουθηθεί και θα έρθει εις πέρας αυτή η ενταξιακή πορεία. Οι πιο σημαντικές είναι η διασφάλιση της εύρυθμης λειτουργίας των δημοκρατικών θεσμών, ο σεβασμός του κράτους δικαίου, η ενίσχυση των διοικητικών της ικανοτήτων, καθώς και της ικανότητάς της να εφαρμόζει τη νομοθεσία και τις μεταρρυθμίσεις, μεγαλύτερη συμβολή στη συμφιλίωση στην περιοχή, εντονότερη καταπολέμηση του οργανωμένου εγκλήματος –αναφέρθηκε προηγουμένως ιδιαίτερα ο συνάδελφος στο συγκεκριμένο θέμα, που είναι πολύ μεγάλο και σημαντικό, υπάρχει μεγάλη διαφθορά στην περιοχή- αλλά και η βελτίωση του επιχειρηματικού περιβάλλοντος και της ανταγωνιστικότητας της βιομηχανίας της. 
      Ωστόσο αν και η Ευρωπαϊκή Ένωση είναι διατεθειμένη να προσφέρει οποιαδήποτε δυνατή στήριξη, η πρόοδος στην περιοχή εξαρτάται κυρίως από την κάθε βαλκανική χώρα και τον τρόπο που θα μπορέσει να κάνει αυτές τις μεταρρυθμίσεις και να προσχωρήσει σε θεμελιώδεις αξίες και αρχές της Ευρωπαϊκής Ένωσης. 
      Όπως προείπα η συμφωνία αυτή δεν είναι πλέον αυστηρά οικονομική. Πέρα από την προοπτική εγκαθίδρυσης ζώνης ελεύθερων συναλλαγών μεταξύ της Κοινότητας και της Αλβανίας, πέρα από τη ρύθμιση της κυκλοφορίας των εργαζομένων και την ελευθερία εγκατάστασης θυγατρικών εταιρειών και υποκαταστημάτων η συμφωνία επιδιώκει τη δημιουργία ενός πλαισίου για την έναρξη πολιτικού διαλόγου πλέον με την Αλβανία, για την ενίσχυση της περιφερειακής συνεργασίας, όπως είπα, σε ένα ευρύ φάσμα τομέων, όπως τη δικαιοσύνη, την ελευθερία, την ασφάλεια, την παιδεία, το περιβάλλον, τον τουρισμό και τον πολιτισμό. Όλα αυτά, αν τα δει κανείς από την οπτική της Ελλάδας, αποκτούν ακόμα πιο μεγάλη σημασία. 
      Επίσης αυτή η συμφωνία μπορεί να βοηθήσει αποτελεσματικά και στην ευρύτερη περιοχή, σε σχέση με τη διατήρηση της ειρήνης και της σταθερότητας. Εμφανίζει ένα ειδικό βάρος επίσης και για μας, μέσω της σταθερότητας και στις υπόλοιπες χώρες. Τα αποτελέσματα και οι επιπτώσεις αυτής της γειτνίασης τα είχαμε υποστεί, αν θέλετε, σε πλήθος τομέων, από την εμπορική δραστηριότητα και ανάπτυξη επιχειρηματικών δράσεων μέχρι την κυκλοφορία των εργαζομένων και τη μετανάστευση. Το αναφέρω ξανά γιατί για την Ελλάδα είναι πολύ σημαντικό κομμάτι η κυκλοφορία εργαζομένων, η εγκατάσταση, η παροχή υπηρεσιών και η κυκλοφορία κεφαλαίων λόγω και των μικρών αποστάσεων και ειδικά στη Βόρειο Ελλάδα, επειδή οι αποστάσεις είναι μικρές, υπάρχουν άνθρωποι οι οποίοι ζουν εδώ και δουλεύουν εκεί. 
      Η συμφωνία αυτή, τώρα, δημιουργεί ένα καλό πλαίσιο ώστε να εισέλθουν σε μια νέα εποχή οι σχέσεις που έχουν αναπτυχθεί μεταξύ των δύο χωρών τόσο από πλευράς μετακίνησης εργατικού δυναμικού, όσο και από πλευράς μετακίνησης επενδυτικών πρωτοβουλιών. Ίσως, πέρα από τα οικονομικά, μεγαλύτερη προσοχή τώρα συγκεντρώνει –και λόγω προϊστορίας μεταξύ Αλβανίας και Ελλάδας- το θέμα της δικαιοσύνης, της ελευθερίας και της ασφάλειας. Για την πρόληψη και τον έλεγχο της παράνομης μετανάστευσης συμφωνείται η χωρίς διατυπώσεις επιστροφή των πολιτών των μερών που διαβιούν παράνομα στο έδαφος του άλλου μέρους, όπως ορίζει ειδικότερα η Συμφωνία παν-εισδοχής  Ευρωπαϊκής Ένωσης-Αλβανίας του 2005. Ωστόσο πρέπει εδώ να προσεχθεί ιδιαιτέρως η ανάγκη να μην αποτελέσει η έλλειψη πιο σαφών διατυπώσεων, αφορμή για αυθαιρεσίες στον τομέα επιστροφής των παρανόμως διαβιούντων στη χώρα. 
      Τα νούμερα των Αλβανών που βρίσκονται σήμερα στην Ελλάδα είναι μεγάλα και καθιστούν τις εν λόγω διατάξεις ζωτικής σημασίας για τη χώρα μας και επιβάλουν και την πολύ προσεχτική επίκλησή τους.
      Επίσης, ιδιαίτερα σημαντικό για την Ελλάδα είναι ότι προβλέπεται και η συνεργασία για την καταπολέμηση της νομιμοποίησης προσόδων από παράνομες δραστηριότητες, της εμπορίας ανθρώπων, της διαφθοράς, των παράνομων συναλλαγών σχετικά με προϊόντα, όπως τα βιομηχανικά απόβλητα και τα ραδιενεργά υλικά ή τα προϊόντα απομίμησης, της παρανόμου εμπορίας ναρκωτικών, του λαθρεμπορίου και της τρομοκρατίας –είναι σταυροδρόμι και η περιοχή αυτή, όπως και η χώρα μας- δραστηριότητες που πολλές εξ αυτών έχουν βρει έδαφος στην ελληνική επικράτεια δημιουργώντας πολλές φορές επεισόδια και κάνοντας τις σχέσεις μεταξύ των δύο χωρών τεταμένες.
      Τώρα, μαζί με τις προβλέψεις για την εμπορική και οικονομική συνεργασία και τη σταδιακή προσέγγιση της Αλβανίας στην οικονομική πραγματικότητα και τις απαιτήσεις της Ευρωπαϊκής Ένωσης, η ίδια Συνθήκη θίγει φυσικά και το ζήτημα των εθνικών μειονοτήτων. Στο προοίμιο της συμφωνίας μνημονεύεται ο σεβασμός των δικαιωμάτων των εθνικών μειονοτήτων ως μια εκ των θεμελιωδών αρχών της συμφωνίας, κάτι που είναι πολύ θετικό για τη συμφωνία αυτή.
      Συγκεκριμένα τονίζεται η δέσμευση των μερών να ενισχύσουν τις πολιτικές και οικονομικές ελευθερίες που αποτελούν το ίδιο το θεμέλιο της παρούσας συμφωνίας, καθώς και η δέσμευσή τους να σεβαστούν τα ανθρώπινα δικαιώματα και το κράτος δικαίου, συμπεριλαμβανομένων φυσικά και των δικαιωμάτων των εθνικών μειονοτήτων και τις δημοκρατικές αρχές μέσω ενός πολυκομματικού συστήματος με ελεύθερες και αδιάβλητες εκλογές. Η συμφωνία αναγνωρίζει επίσης και το ζήτημα με τα προβλήματα που έχουν αντιμετωπίσει κατά καιρούς στις εκλογές τους. Τα τοποθετεί, λοιπόν, έτσι σε καίρια θέση προκειμένου η μελλοντική ένταξη να είναι πραγματικά ουσιαστική και όχι επιφανειακή ή απλώς γεωγραφική. 
      Τώρα, με τη συμφωνία αυτή έρχονται στο προσκήνιο και μια άλλη σειρά θεμάτων που ανέφερα, όπως θέματα αναγνώρισης, εκπαίδευσης, γλωσσικά, αλλά και πολιτικής συμμετοχής. Τα ζητήματα αυτά έχουν ήδη αποτελέσει αντικείμενο συζήτησης στη βάση εκθέσεων της Ευρωπαϊκής Επιτροπής. Αναφέρονται σε Συμφωνίες και από τους διεθνείς παρατηρητές του Γραφείου για τους Δημοκρατικούς Θεσμούς και τα Ανθρώπινα Δικαιώματα του ΟΑΣΕ, καθώς και ψηφισμάτων του Ευρωπαϊκού Κοινοβουλίου. Αναφέρω κυρίως το ψήφισμα της 6ης Σεπτεμβρίου 2006, όπου αναφέρονται ρητά και ξεκάθαρα ως προϋποθέσεις. 
      Ευελπιστούμε, λοιπόν, ότι η συμφωνία αυτή θα αποτελέσει μια νέα βάση διαλόγου και συνεργασίας προκειμένου να αντιμετωπιστούν ακόμη καλύτερα και να καταφέρει αυτή η χώρα, κράτος-μέλος, να ταιριάξει στη ευρωπαϊκή της προοπτική, αφού αυτό επιθυμεί και αφού αυτό είναι μια ευκαιρία για τη χώρα αυτή.
      Να ολοκληρώσω, κυρίες και κύριοι συνάδελφοι, τονίζοντας ιδιαίτερα το ρόλο –γιατί όλα αυτά είναι καλά στα λόγια, αλλά έχουμε μπει σε μια διαδικασία πιο πρακτική, πρέπει να υπάρχουν και ορατά αποτελέσματα- του Συμβουλίου Σταθεροποίησης και Σύνδεσης που συγκροτείται βάση του άρθρου 116 και το οποίο αναλαμβάνει την τακτική παρακολούθηση της εφαρμογής της συμφωνίας αυτής και της προώθησης των μεταρρυθμίσεων από την πλευρά της Αλβανίας. 
      Για να μην καταστεί τώρα αυτή η συμφωνία κενό γράμμα, εμείς οφείλουμε και να το υπογραμμίσουμε και να το τονίσουμε και να τονίζουμε, ότι πρέπει να διασφαλιστεί πως δεν θα βασιστεί η ευρωπαϊκή πορεία της χώρας σε εικονικές καταστάσεις, αλλά ότι το συμβούλιο θα πραγματοποιεί επαρκώς και αποτελεσματικά το εποπτικό του έργο και ότι θα του παρέχονται φυσικά όλες οι διευκολύνσεις και οι απαραίτητες πληροφορίες για να καταφέρει να επιτευχθεί το έργο αυτό. 
      Η σημασία της ορθής λειτουργίας, αλλά και της ορθής πληροφόρησης, είναι πιο σημαντική αν σκεφτεί κανείς ότι στο πέμπτο έτος, περίπου δηλαδή στο μέσο της διαδικασίας, το συμβούλιο αυτό θα είναι που θα αξιολογήσει την πρόοδο που σημειώθηκε και θα αποφασίσει και τη μετάβαση στο δεύτερο στάδιο και τη διάρκεια του δεύτερου σταδίου –πόσος θα είναι ο χρόνος αυτός, αν χρειάζεται να επεκταθεί ή όχι- καθώς και ενδεχόμενες αλλαγές στο περιεχόμενο των διατάξεων που θα το διέπουν. 
      Το ΠΑΣΟΚ, λοιπόν, θα ψηφίσει υπέρ της κύρωσης της Συμφωνίας, αλλά οφείλουμε να υπογραμμίσουμε πως μια ενταξιακή πορεία δεν εξαντλείται μόνο στην πλήρωση οικονομοτεχνικών προϋποθέσεων. Η ουσιαστική σύγκλιση εμπεριέχει και την ανάγκη ενασχόλησης με θέματα που ανέφερα, όπως των μειονοτήτων, πάντα στη βάση της αρχής της καλής γειτονίας και των συγκλινόντων συμφερόντων των δύο χωρών στη βάση ενός ευρωπαϊκού μέλλοντος για τη γείτονα χώρα. Άλλωστε, αυτή η Συμφωνία είναι μία ευκαιρία για την Αλβανία. Όμως, οι ευκαιρίες έχουν και υποχρεώσεις. Δεν είναι μια απλή ένδειξη καλής θέλησης από την Ευρωπαϊκή Ένωση, αλλά είναι μία ουσιαστική διαδικασία βαθιά πολιτική. Θα ωφελήσει σε τρία επίπεδα, δηλαδή στο ευρωπαϊκό, στο βαλκανικό, αλλά και την πλευρά της Ελλάδας.
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Η Κοινοβουλευτική Εκπρόσωπος του Κ.Κ.Ε. κ. Κανέλλη έχει το λόγο. 
      ΛΙΑΝΑ ΚΑΝΕΛΛΗ: Οφείλω να ομολογήσω ότι συζητήσαμε ενδελεχώς αυτή τη Συμφωνία στην Επιτροπή. Λογικά κάποιος θα είχε λίγα πράγματα να προσθέσει. Αναρωτιέμαι εάν θα προτιμούσα να μιλήσω από κάτω και δεν θα ανέβαινα στο Βήμα, αν δεν μου θύμιζε ο προλαλήσας συνάδελφος της Νέας Δημοκρατίας μία ημερομηνία και έναν τόπο, τη Σύνοδο της Κολωνίας. Ξέρετε, κύριε συνάδελφε, τα media προσπαθούσαν στην Ελλάδα να σταματήσουν τον ήχο των βομβών που έπεφταν ακριβώς εκείνη την ημέρα στη Σερβία και διέλυαν τη Γιουγκοσλαβία. Γέμιζαν και το ελληνικό και το αλβανικό έδαφος με εμπλουτισμένο ουράνιο. Στο πολιτικό ρεπορτάζ των ημερών η μεγάλη ανακοίνωση ήταν το μενού των αρχηγών που έτρωγαν στην Κολωνία. Είναι παράξενο, το θυμάμαι. Το θυμάμαι περισσότερο απ’ όσο θυμάμαι τις λεπτομέρειες αυτής της συμφωνίας για το κρασί τάδε, τα υπόλοιπα των εντοσθίων τα οποία πρέπει να επεξεργαστεί κάποιος για τα τρίμματα του ελαφοντόδοντου και για το σπέρμα του ταύρου και για τον τρόπο που πρέπει αυτό να διασφαλιστεί. 
      Εάν δεν κάνω λάθος, το μενού ήταν παϊδάκια αρνίσια τυλιγμένα σε αμπελόφυλλο και σοκολάτα περιχυμένη πάνω σε αχλάδι. Αυτά ακούγαμε τότε για την Αλβανία. Και τα ακούγαμε αυτά τότε όχι για την Αλβανία, τα ακούγαμε για την Ευρωπαϊκή Ένωση την ίδια ώρα που ο πρωταγωνιστής των εξελίξεων στην περιοχή ήταν ο Ου Τσε Κα όπου είχε περάσει από τρεις ή τέσσερις διαβαθμίσεις των δυτικών ευρωπαϊκών χωρών και των μυστικών υπηρεσιών τους, πριν γίνει πρωταγωνιστής των εξελίξεων στην περιοχή. Είναι η ίδια εποχή στην οποία κατέφθανε εν μέσω αθλίων βομβαρδισμών και καταστροφής της υποδομής της πρώην Γιουγκοσλαβίας ο Ρότζερ Μουρ ως πράκτωρ 007 για να προσφέρει τη βοήθειά του στους μικρούς Κοσσοβάρους, οι οποίοι ήταν επιλεγμένοι από τα κανάλια, προσφερόμενοι προς υιοθεσία τότε ως Κοσσοβάροι Αλβανοί επιλεγμένοι ένας προς ένας, να έχουν γαλανά μάτια και ξανθά μαλλιά. Ούτε μισό μελαχροινό Κοσσοβαράκι δεν θα βρίσκατε εκείνη την ημέρα στη δυτική προπαγάνδα. 
      Ερχόμαστε εδώ τώρα να κυρώσουμε μία συμφωνία, μία χώρα που καμώνεται και υποκρίνεται ότι οι ευρωπαϊκές αξίες, έτσι ως έχουν αυτήν τη στιγμή, μόνο να επιβραδύνουν μπορούν οποιαδήποτε εξέλιξη του αλβανικού λαού. Είμαστε μία χώρα, η οποία έχει επτακόσιες χιλιάδες Αλβανούς υπό συνθήκες στην πλειονότητά τους μαύρης εργασίας μεγίστως συνεισφέροντες στην αύξηση του εθνικού προϊόντος στην Ελλάδα με μαύρη εργασία. Άκουσα και την έκκληση να μην γίνουν μαζικές αποχωρήσεις. Είχε δίκιο η συνάδελφος. Αλλά μην ανησυχείτε. Γιατί να φύγει σήμερα από εδώ κάποιος; Για να απολαύσει το άρθρο 77 της συμφωνίας που λέει ότι η Αλβανία πρέπει να εναρμονιστεί στη νομοθεσία της, την εργατική, με την Ευρωπαϊκή Ένωση; Δηλαδή, τι θα κερδίσει ο Αλβανός εργαζόμενος ακόμα και εδώ σήμερα υπό συνθήκες μαύρης εργασίας; Το έχετε σκεφτεί; Θα μπει στο ευρωπαϊκό κεκτημένο και στη διαδικασία του εξηνταπεντάωρου; Θα μπει στο εξηνταπεντάωρο. Θα μπει στην προσωρινή απασχόληση. 
      Άκουσα τους προλαλήσαντες να μιλάνε για το trafficking και για τη σκοτεινή πλευρά της εγκληματικότητας. Μα, τώρα κοροϊδευόμαστε; Έχουμε επίσημο νομιμοποιημένο ευρωπαϊκό trafficking εργαζομένων. Δεν ζούμε σε άλλη χώρα. Σήμερα, έτσι όπως έχουν τα εργασιακά δικαιώματα στην Ευρωπαϊκή Ένωση είναι εξαιρετικά εύκολο να αντιμετωπιστεί το φαινόμενο της ανεργίας με τη μεταφορά εργαζομένων. Η σύγχρονη γαλέρα στην Ευρωπαϊκή Ένωση μου θυμίζει πρωτοαποικιακά χρόνια. Όποιος έχει δει το Αρμιστάντ, ξέρει. Έφευγε η γαλέρα, πήγαινε εκεί. Έσφαζε, έπαιρνε μαύρους και τους πήγαινε να δουλέψουν στα βαμβακοχώραφα του αμερικάνικου νότου. Σήμερα, δεν το χρειάζεται κάποιος αυτό. Έχεις μια εταιρεία μεταφοράς προσωπικού, ενοικιαζομένων καθαριστριών. Και δεν νομίζω ότι βρήκε κάποια ευρωπαϊκή προοπτική η δύστυχη Κωνσταντίνα Κούνεβα που χαροπαλεύει αυτή τη στιγμή για να είμαστε και ρεαλιστές και τίμιοι με τον εαυτό μας. Τι είναι; Ενοικιαζόμενη εργάτρια είναι. 
      Το έζησαν οι Σλοβένοι. Τους συναντάμε, τους βλέπουμε. Φαντάζονταν έναν παράδεισο αντίστοιχο μ' αυτόν που ενδεχομένως φαντάζονταν οι κακώς ενημερωμένοι και πληροφορημένοι και εν πολλοίς σκοπίμως πολιτικώς παραπλανημένοι Έλληνες πολίτες υπέρ του ευρωπαϊκού ονείρου και υπέρ της ευρωπαϊκής προοπτικής. 
      Επενδύσεις στην Αλβανία; Βεβαίως θα γίνουν. Η Ελλάδα θα τις κάνει; Ο ελληνικός λαός θα τις εισπράξει; Έλεος! Όσο εισέπραξε το ελληνικό επιχειρηματικό κεφάλαιο από τη διείσδυση στα Βαλκάνια. Λέει κανένας ότι δεν εισέπραξε; Εγώ λέω ότι εισέπραξε πάρα πολύ. Και η «DANONE» έχει μετακομίσει από τη Γαλλία και έχει πάει εκεί και έχει εργαζόμενοι τριάντα και τριάντα πέντε χρόνια στη Γαλλία και του λέει: παιδί μου, θα απολυθείς τώρα, δεν γίνεται, περνάω κρίση. Αν θες δουλειά, 1.650 φράγκα μετά από τριάντα χρόνια ανειδίκευτος εργάτης στη «DANONE» στη Γαλλία. Πήγαινε στη Ρουμανία με 300. Αυτή είναι η ευρωπαϊκή προοπτική. Δεν είναι κάποια άλλη. Αυτή είναι η εναρμόνιση. Ό,τι έχει στοιχειωδώς μείνει από μία εργασιακή αντίληψη στην Αλβανία θα ξεμελιωθεί με αυτήν την ιστορία. Βεβαίως, θα πλουτίσει το κεφάλαιο. Δεν υπάρχει καμμία αμφιβολία επ’ αυτού. Επενδύσεις θα γίνουν. Ήδη, τις έχουμε αρχίσει. Εδώ είστε, κύριοι συνάδελφοι, τις περισσότερες φορές. Και το νατοϊκό λιμάνι του Αυλώνα πληρώσαμε και το φτιάξαμε. Συμμετείχε η ΕΛΛΑΣ γιατί, λέει, ήταν νατοϊκό. Πολύ σοβαρό πράγμα. Το χρειαζόμαστε. Θα το ξεπουλήσουν και αυτοί κάποια στιγμή. Αστακό θα το κάνουν. Να είστε βέβαιοι. Και δεν τα λέμε εμείς. Τα λένε οι στρατιωτικές εφημερίδες των Αμερικάνων ότι είναι καταλληλότερο από τη Σούδα για να φιλοξενεί πυρομαχικά, γιατί είναι πιο κλειστό και λόγω καιρικών συνθηκών. 
      Και στρατιωτικό νοσοκομείο φτιάξαμε στο Αργυρόκαστρο. Ήταν η ευρωπαϊκή προοπτική της Αλβανίας. Η Αλβανία τον Ιούνιο θα κάνει αίτηση να μπει στο ΝΑΤΟ. Θα επανέλθει, μάλλον, το αίτημα των Αμερικανών να μπει στο ΝΑΤΟ. Έχει να επιτελέσει ένα συγκεκριμένο ρόλο στα Βαλκάνια. Καμωνόμαστε τώρα εδώ ότι είναι θετική εξέλιξη και ευρωπαϊκή προοπτική να συμμετέχουν στις ευρωπαϊκές κοινότητες και στην Ευρωπαϊκή Ένωση τα δυτικά Βαλκάνια; Δεν ξέρουμε πώς δημιουργήθηκαν τα δυτικά Βαλκάνια με τη μορφή που συζητάμε τώρα; 
      Να δείτε τι άλλη βαρύτητα και τι άλλη μορφή θα πάρει το δράμα που λέγεται Κόσσοβο, μετά από τέτοια συμφωνία. Και να δείτε με ποιον τρόπο θα μπορούμε και δεν θα μπορούμε στην πραγματικότητα, να το χειριστούμε προς βλάβην των δικών μας συμφερόντων. Λέει κανένας όχι σε συνεργασία με γειτονικούς λαούς; Μπάρες θα έχουμε με γειτονικούς λαούς; Σε ποιο επίπεδο; Κάτω από ποια μορφή και κάτω από ποια ουσία; Α, θα τους προσφέρουμε πολλά πράγματα. Πάντως, στην καμεράτα τα καλύτερα βιολιά, οι καλύτεροι μουσικοί, είναι Αλβανοί σπουδαγμένοι στα κρατικά πανεπιστήμια και στα ωδεία της Αλβανίας. Θα βρείτε καταπληκτικούς μουσικούς, ικανούς να αναπαράγουν και το δυτικό ήχο τέλεια. 
	Μην καμωνόμαστε, λοιπόν, ότι θα τους προσφέρουμε σε υποκατάστατο αυτών των πραγμάτων με το άρθρο 100, γιατί θα μπούν στην Μπολόνια, μία ευκολότερη “EUROVISION”. Γιατί μέσα στην αβάστακτη ελαφρότητα της “EUROVISION”, αυτά τα δωδεκάρια που δίνονται, δίνονται με πολιτικά κριτήρια γειτνίασης, αλλά πώς; Με καταβολή πληρωμής ακόμα και στις εταιρείες τηλεφωνίας για να ψηφίσεις. Σ’ αυτά πρέπει να εκπαιδευτούν τώρα οι Αλβανοί.
	Για ποιο trafficking μιλάμε στα σοβαρά; Μας νοιάζει ξαφνικά να αντιμετωπίσουμε την κατάσταση και τα παρουσιάζουμε όλα εξωραϊσμένα, όταν είχαμε επίσημο trafficking πορνών στο Μουντιάλ της Γερμανίας, με προτίμηση τις ανατολικές χώρες και άρση των περιορισμών της Σένγκεν για να καλυφθούν ανάγκες των επισκεπτών; Θα μπούνε στην Μπολόνια; Θα θέλει χορηγό η κρατική ορχήστρα της Αλβανίας, δεν υπάρχει περίπτωση. Πώς θα τα βγάλει πέρα χωρίς χορηγό; 
	Πώς να συναινέσει κάποιος σ’ αυτό; Πρόκειται να προσφέρει κάτι στο λαό της Αλβανίας; Απολύτως τίποτα. Θα νομιμοποιήσει τις διαβαθμίσεις των όποιων εργατικών δυνάμεων της Αλβανίας προς όφελος και του ευρωπαϊκού κεφαλαίου. Θα επιτρέψει και τη χειραγώγηση της Αλβανίας και την πρόσδεσή της στο άρμα και του ΝΑΤΟ και της Ευρωπαϊκής Ένωσης, έτσι ώστε τα Βαλκάνια να είναι αυτό που χρειάζονται οι καινούριοι αποικιοκράτες. 
	Αν τη δείτε στη λεπτομέρειά της αυτήν τη συμφωνία, όπως και τις αντίστοιχες συμφωνίες, θα δείτε ότι βρωμάει, βρωμάει όσο και να το καπακώσετε με αρώματα περί αρχών αυτό το αποικιοκρατικό ευρωπαϊκό κεφάλαιο, έτσι όπως αναπτύχθηκε μαζί με τη βρώμα που συνόδευε την έλλειψη μπαχαρικών και την ανακάλυψη του τρίτου δρόμου, τις Κάτω Χώρες τριακόσια χρόνια πριν, όταν φτιάχνονταν τα χρηματιστήρια και οι ευρωπαϊκές αξίες του Άμστερνταμ. Βρωμάει!
	Εξασφαλίζει μία μοίρα αντίστοιχη με των Ελλήνων εργαζομένων που έφθασαν να ονειρεύονται σήμερα τα οκτάωρα. Τα ονειρεύονται! Είναι ιστορία pass? για να πετύχεις. Passe, πολύ παλαιϊκό πράγμα το οκτάωρο. Εδώ μιλάμε για διαχείριση του χρόνου εργασίας του εργαζόμενου από το αφεντικό. Θα του καθορίζει τι ώρα κοιμάται, τι ώρα ξυπνάει, πώς πηγαίνει, πώς γυρίζει. Αυτή είναι η πρόοδος. 
	Τι έχει ο λαός εκτός από την εργατική δύναμη και τη δύναμη της εργασίας του ως αξία; Τι έχει; Τι θα αποκτήσει; Φθηνότερα οικόπεδα στην Αλβανία; Βαυκαλίζουμε τον κόσμο. Τι θα κάνετε; Θα ελέγξετε τις παράνομες τράπεζες; Μα, κοροϊδευόμαστε; Βασική θεμελιώδης αρχή της Ευρωπαϊκής Ένωσης είναι οι off shore εταιρείες. 
      Τρία κράτη στην Ευρώπη είναι off shore, ζουν από τις off shore, ψωνίζονται από τις off shore. Το μεγάλο Δουκάτο του Λουξεμβούργου χωρίς 40.000 off shore δεν υπάρχει, μωρέ παιδιά. Συγγνώμη για την έκφραση «παιδιά», απευθύνομαι σε όλους τους εργαζόμενους, όχι σε σας. Υπάρχει Δουκάτο του Λουξεμβούργου χωρίς 40.000 off shore εταιρείες; Δεν υπάρχει. Εδώ οι απαγωγείς ζητάνε κατάθεση των λίτρων στις off shore. 
      Πού είναι η βελτίωση της ζωής και των συνθηκών; Σε κανέναν. Θα εμπλακούν σε περισσότερους πολέμους. Ξέρουμε από τις Βάσεις των Αμερικανών και στο Κόσσοβο και στη FYROM, θα έλθει και το Πρέσιβο σε λίγο και στην Αλβανία. 
      Οι Ναζί στην οικονομική τους έκθεση του 1936 μιλούσαν για τον «κήπο του Γ΄ Ράιχ». Ο κήπος ήταν τα Βαλκάνια, με δύο θεμελιώδεις βιομηχανικές πηγές, την Ολυμπιάδα και την Αλεξανδρούπολη, που είχε τον ορυκτό πλούτο. Η σύγχρονη Ευρώπη δεν θέλει κήπο, θέλει την αυλή για να την «πέσει» στον Καύκασο. 
	Πρέπει να αποδυναμώσουμε τον Αλβανό εργαζόμενο, τον Αλβανό φοιτητή με την Μπολόνια, για να κάθεται να συζητάει και αυτός ό,τι συζητάμε εμείς σήμερα ως πρόβλημα της παιδείας μέσα στα επόμενα δέκα χρόνια. 
	Βεβαίως θα καταψηφίσουμε τη συμφωνία στο άρθρο και στο σύνολο, όπως και τις αντίστοιχες, αλλά τουλάχιστον ας μην εξάγουμε αυτό το εμπόριο θεωρητικών ωραίων ιδεών, που στην πράξη δεν κάνουν τίποτε άλλο από το να εφαρμόζουν και να βάζουν όλους τους κανόνες πραγματικής υποδούλωσης των λαών της Ευρώπης από τη δράκα του κεφαλαίου που μπορεί να τους εκμεταλλεύεται νόμιμα και πανευρωπαϊκά.
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κυρία Κανέλλη.
	Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στην πρόταση νόμου αρμοδιότητας του Υπουργείου Απασχόλησης και Κοινωνικής Προστασίας «Διασφάλιση των αποθεματικών των Ασφαλιστικών Ταμείων και διεύρυνση των ασφαλιστικών – συνταξιοδοτικών δικαιωμάτων των εργαζομένων».
	Το λόγο έχει ο ειδικός αγορητής του Λαϊκού Ορθόδοξου Συναγερμού κ. Γεωργιάδης.
	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Για πολλά με έχουν κατηγορήσει στη ζωή μου, αλλά τέτοια κατηγορία δεν μου έχουν ξανακάνει, κύριε Υπουργέ. Ξέρετε την αγάπη και τη λατρεία που τρέφω σ’ αυτό το κόμμα του χάους και της αναρχίας. 
	Έρχομαι στη συζήτηση του σημερινού θέματος και θέλω να απευθυνθώ κατά πρώτο στη φιλτάτη και ευειδεστάτη ομιλήτρια και εισηγήτρια του ΠΑ.ΣΟ.Κ. Άκουσα με προσοχή, κυρία Καϊλή, την αναφορά σας στη συζήτηση επί του προϋπολογισμού, όπου αναφερθήκατε με ιδιαίτερα διαπρύσιο ύφος στην υποστήριξη των δικαιωμάτων των νέων να εκφράζουν την αντίρρησή τους για όλη αυτήν την καταπίεση την οποία αισθάνονται.
	Αναρωτιέμαι εσείς, του ΠΑ.ΣΟ.Κ., εκτός από την καταπίεση που ενδεχομένως αισθάνονται στην Ελλάδα οι νέοι, την καταπίεση που βροντοφωνάζουν ότι αισθάνονται οι Έλληνες Βορειοηπειρώτες και κατά τεκμήριο και πολλοί νέοι Βορειοηπειρώτες δεν την ακούτε; Σας ενδιαφέρει μόνο η καταπίεση η οποία φθάνει μέχρι τον Άγνωστο Στρατιώτη; Η καταπίεση που δεν φθάνει μέχρι εδώ δεν σας αγγίζει καθόλου ή τα ανθρώπινα δικαιώματα εκεί στο ΠΑΣΟΚ τα βλέπετε λίγο αλά καρτ; Γιατί αν τα βλέπετε αλά καρτ, υπάρχει θέμα. 
	Είμαι υποχρεωμένος, κύριε Υπουργέ, να σας πω αυτά που είπα και στην επιτροπή, αλλά με λίγο μεγαλύτερη έκταση χρόνου σήμερα για να τα ακούσει και ο ελληνικός λαός. 
	Εμείς είμαστε το Κοινοβούλιο των Ελλήνων, είμαστε η Βουλή των Ελλήνων. Σε κάποιους μπορεί να μην αρέσει, να έχουν έτσι μία διεθνιστική οπτική και η έννοια «Ελλάς» να αποτελεί μόνο μία θεωρητική έννοια, μια τυπική έννοια. Υπάρχουν, όμως, και άλλοι που πιστεύουμε ότι εμείς συναποτελούμε όλοι μαζί ένα κοινό έθνος, μια ομάδα ανθρώπων που έχει κάποια κοινά χαρακτηριστικά. 
      Όλα τα έθνη του κόσμου συνηθίζουν –έτσι είθισται, κύριε Πάγκαλε, στην ιστορία- να εκφράζουν τα μεγάλα εθνικά κέντρα, την αλληλεγγύη τους και την προστασία τους σε όσους τυχόν βρίσκονται εκτός των εθνικών συνόρων, του κυρίως εθνικού κορμού. Έτσι γίνεται σε όλη τη γη πλην της Ελλάδος επί εποχής Βαληνάκη και από ό,τι βλέπω και με τη συμμετοχή του ΠΑΣΟΚ. Γιατί το λέω αυτό; Θα είμαι πάρα πολύ συγκεκριμένος…
	ΘΕΟΔΩΡΟΣ ΠΑΓΚΑΛΟΣ: Δεν είμαι ακόμα Υπουργός… 
	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Εύχομαι να ξαναγίνετε, προς τα εκεί πάτε. 
	Οι Βορειοηπειρώτες έχουν κάποιες συλλογικές εκφράσεις. Έχουν κόμμα στην Αλβανία, το Κόμμα της Ομόνοιας. Έχουν συλλόγους, έχουν ομοσπονδίες, όπου πηγαίνουν, φερ’ ειπείν, με την Επιτροπή Αποδήμου Ελληνισμού και στην Αυστραλία και στην Αμερική. Πάντα συμμετέχουν στα συνέδρια εκπρόσωποι της  Ομοσπονδίας Βορειοηπειρωτών των εκεί περιοχών.
	Έρχεται, λοιπόν, στην ελληνική Βουλή, υπ’όψιν όλων των κομμάτων, αυτή εδώ η αίτηση, της οποίας την αρχή θέλω να διαβάσω για να ακούσει και ο κόσμος που βλέπει από την τηλεόραση. «Αίτημα της ομονοίας των οργανώσεων των εν Ελλάδι Βορειοηπειρωτών καθώς και των Πανηπειρωτικών Ομοσπονδιών Ελλάδας, Ευρώπης, Αμερικής και Αυστραλίας προς την Επιτροπή Εθνικής Άμυνας και Εξωτερικών Υποθέσεων». Έρχεται δηλαδή, κύριε Υπουργέ -για την περίπτωση που δεν το έχετε συνειδητοποιήσει- περίπου το σύνολο της οργανωμένης εκφράσεως του βορειοηπειρωτικού ελληνισμού απανταχού της γης. 
      Θέλω να το καταγγείλω –για να το ακούσουν από την τηλεόραση, γιατί τις επιτροπές δεν τις πολυβλέπουν, εσείς προφανώς το ξέρετε- και θέλω να μας δώσετε μια απάντηση. Σας το ανέφερα στην Επιτροπή έως και του σημείου να είμαι αγενής -και ζητώ συγγνώμη γι’ αυτό- και δεν ευαρεστηθήκατε να πείτε εσείς, ο Υφυπουργός Εξωτερικών της Ελλάδας, ποια είναι η απάντησή σας σε όλους αυτούς.
	Και μην βιαστείτε να πείτε κανένα αστείο για ακραίους κύκλους, διότι ο πρώτος πρώτος που υπογράφει –η πρώτη υπογραφή!- είναι ο κύριος Μπάμπης Καραθάνος, Πρόεδρος της Ομοσπονδίας Συλλόγων Ελλήνων Βορειοηπειρωτών «Ο Άγιος Κοσμάς». Αλλά ο κύριος Μπάμπης Καραθάνος, ο πρώτος που υπογράφει την έκκληση για να μην φέρετε εδώ στη Βουλή αυτή την κύρωση, δεν είναι απλώς ο Πρόεδρος της Ομοσπονδίας Συλλόγων Ελλήνων Βορειοηπειρωτών «Ο Άγιος Κοσμάς», αλλά είναι υποψήφιος με τη Νέα Δημοκρατία στη Β΄ Περιφέρεια Αθηνών, 3ος επιλαχών Βουλευτής του κόμματός σας και εξ όσων γνωρίζω και ευνοηθείς από το κόμμα σας. Οπότε αν τυχόν διανοείστε να μου πείτε ότι αυτή είναι κάποια έκκληση ακραίων κύκλων –το λέω μόνον και μόνο γιατί δεν απαντήσατε- τότε αυτομάτως θα έχετε παραδεχθεί ότι έχετε ακραία στοιχεία στην Νέα Δημοκρατία. Και ως γνωστόν, ο σεβαστός κύριος Πρωθυπουργός έχει ξεκαθαρίσει ότι δεν συνεργάζεται με τα άκρα. Άρα κάτι συμβαίνει εδώ. Άρα ακραίοι δεν είναι. Φαντάζομαι ότι δεν θα αμφισβητήσετε τη ρήση του κυρίου Πρωθυπουργού ότι δεν συνεργάζεται με τα άκρα. Και αφού συνεργάζεται με τον κ. Καραθάνο, που είναι ο πρώτος που υπογράφει, άρα δεν είναι άκρα. Άρα περιμένω  επιτέλους από τον Υπουργό Εξωτερικών της Ελλάδος, ή μάλλον Υφυπουργό,  -για να μην σας ανεβάσω σε μεγαλύτερη βαθμίδα- να μας πει τι απαντάει η Κυβέρνηση της Νέας Δημοκρατίας, κύριε εισηγητά, κύριε Αναγνωστόπουλε, στο 95% της οργανωμένης εκφράσεως των Βορειοηπειρωτών απανταχού της Γης. Ζητώ μια απάντηση. Ας μας πει ο κύριος Υφυπουργός: «Δεν με ενδιαφέρουν καθόλου. Αδιαφορώ. Δεν πάει να χτυπιούνται! Δεν το λαμβάνω υπ’όψιν. Δεν ξέρω να διαβάζω». Δεν ξέρω τι θα πει. Κάτι πρέπει να πει, όμως. Δεν μπορεί να σας ρωτάμε στο Κοινοβούλιο και να μην απαντάτε, όπως κάνατε στην επιτροπή, κατά την γνώμη μου, απρεπέστατα.
      Διαβάζω, λοιπόν, την πρώτη παράγραφο κύριε εισηγητά της Πλειοψηφίας, που κι εσείς δυστυχώς, αν και νέος Βουλευτής, δεν είχατε να πείτε μια κουβέντα για όλο αυτό, όπως και η κυρία Καϊλή. 
      ΕΥΑ ΚΑΪΛΗ: Το σχολιάσαμε…
      ΣΠΥΡΙΔΩΝ-ΆΔΩΝΙΣ ΓΕΩΡΓΙΑΔΗΣ: Δεν σας διέκοψα. Να ζητήσετε το λόγο επί προσωπικού.
      Ακούστε, λοιπόν: «Η Αλβανία, κατ’ ομολογίαν και των αρμοδίων ευρωπαϊκών οργάνων, συνεχίζει να μην τηρεί τα όσα κατά καιρούς υπογράφει για την ελληνική μειονότητα. Λαμβάνοντας υπ’όψιν όλα τα προαναφερθέντα…», κύριε συνάδελφε της Πλειοψηφίας, «…καλούμε την Επιτροπή Εθνικής Άμυνας και Εξωτερικών Υποθέσεων της Βουλής να μην φέρει το συγκεκριμένο σχέδιο νόμου προς κύρωση στη Βουλή, όχι, τουλάχιστον, προτού υπάρξουν σαφείς και χρονικά οριοθετημένες δεσμεύσεις από την πλευρά της Αλβανίας σε επίπεδο διμερούς διακρατικής συμφωνίας με την Ελλάδα, η οποία θα ρυθμίζει τα παραπάνω θέματα προς το συμφέρον της ελληνικής μειονότητας και του ελληνισμού γενικότερα». Και έχει όλα τα θέματα της καταπιέσεως που εξακολουθούν να αισθάνονται και να υφίστανται οι Έλληνες  Βορειοηπειρώτες από το αλβανικό κράτος. Και έχει όλες τις αποφάσεις του Συμβουλίου της Ευρώπης, του Ευρωπαϊκού Κοινοβουλίου, που επισημαίνουν ότι η Αλβανία αρνείται να σεβαστεί τα ανθρώπινα δικαιώματα των Ελλήνων Βορειοηπειρωτών.
      Και θέλω να θέσω στο Σώμα το εξής ερώτημα. Κύριε Πάγκαλε, κυρίως προς εσάς απευθύνομαι, που κάνατε και κάποια ιστορική ανάλυση εις την επιτροπή που θα είχε πολύ ενδιαφέρον να τη συζητήσουμε σε μια ειδική συνεδρίαση, για την οποία είδα και πολλές αντιρρήσεις. Αυτό δεν έχει σημασία.  Σε ποιους θα πάνε οι Βορειοηπειρώτες, κύριε Υπουργέ; Δηλαδή απ’ όλες τις κυβερνήσεις των χωρών-μελών της Ευρωπαϊκής Ενώσεως ποια κυβέρνηση και ποιο κοινοβούλιο περιμένουν οι Έλληνες Βορειοηπειρώτες να ακούσουν την έκκλησή τους; Περιμένουν φερ’ ειπείν να ακούσουν την έκκλησή τους οι Βουλευτές του Λουξεμβούργου; Περιμένουν να ακούσουν την έκκλησή τους οι Βουλευτές του Βελγίου; Περιμένουν να ακούσουν την έκκλησή τους οι Βουλευτές της Ολλανδίας; Ποιοι πρέπει, κατά τη γνώμη σας, να ακούσουν την έκκληση του 95% του οργανωμένου βορειοηπειρωτικού ελληνισμού πλην της Βουλής των Ελλήνων; 
      ΘΕΟΔΩΡΟΣ ΠΑΓΚΑΛΟΣ: Μου επιτρέπετε να απαντήσω;
      ΣΠΥΡΙΔΩΝ –ΑΔΩΝΙΣ ΓΕΩΡΓΙΑΔΗΣ:  Δεν σας επιτρέπω εγώ. Θα ζητήσετε το λόγο επί προσωπικού, μαζί με την κυρία  Καϊλή. 
	ΘΕΟΔΩΡΟΣ ΠΑΓΚΑΛΟΣ: Μην κάνετε, όμως, ρητορικές ερωτήσεις. Έχω απάντηση στην ερώτηση.  
	ΣΠΥΡΙΔΩΝ –ΑΔΩΝΙΣ ΓΕΩΡΓΙΑΔΗΣ: Όχι, κύριε Υπουργέ, δεν είναι ρητορική ερώτηση. Εγώ έχω πάρει αυτό το αίτημα. Θέλετε να σας πω τις υπογραφές; Θα σας τις διαβάσω όλες. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ ας μην κάνουμε διαλογική συζήτηση! Μην απευθύνεστε ατομικά στον καθένα, κύριε Γεωργιάδη. 
	ΣΠΥΡΙΔΩΝ –ΑΔΩΝΙΣ ΓΕΩΡΓΙΑΔΗΣ: Διαβάζω, λοιπόν. Η Νεολαία Βορειοηπειρωτών, η Ομοσπονδία Συλλόγων Ελλήνων Βορειοηπειρωτών «Ο Άγιος Κοσμάς», Βορειοηπειρωτικό Φόρουμ, Ένωση Χειμαρριωτών, Πανηπειρωτική Συνομοσπονδία Ελλάδος -άλλος πολιτευτής της Νέας Δημοκρατίας!- Πανηπειρωτική Ομοσπονδία Ευρώπης, Πανηπειρωτική Ομοσπονδία Αμερικής, Πανηπειρωτική Ομοσπονδία Αυστραλίας. Όλοι αυτοί συνυπογράφουν την έκκληση κυρίες και κύριοι συνάδελφοι, και λένε: «Παρακαλούμε τη Βουλή των Ελλήνων να μην κυρώσει ακόμη αυτήν τη συμφωνία» Και προσέξτε τι λένε. Λένε και κάτι άλλο. Λένε: «Εμείς δεν είμαστε αντίθετοι στο να μπει η Αλβανία στην Ευρωπαϊκή Ένωση». Και πράγματι κι εμείς ως λαός δεν είμαστε αντίθετοι. Λέμε, όμως, ότι είθισται στην Ευρώπη –είθισται, έτσι κάνουν όλα τα άλλα κράτη- πριν να ανοίξεις την πόρτα, κύριε Αναγνωστόπουλε, να ζητήσεις έγγραφη συμφωνία. Είναι αυτό που λέγανε οι παλαιοί έμποροι «ο πωλών τοις μετρητοίς και ο πωλών επί πιστώσει». Εσείς προφανώς θα πείτε ότι ανοίγουμε την πόρτα και περιμένουμε ότι στη διαδικασία εξευρωπαϊσμού της η Αλβανία θα αρχίσει να βελτιώνει όλα αυτά που λένε εδώ οι Βορειοηπειρώτες. Θέλω, όμως, να πω στην Κυβέρνηση ότι τις ίδιες περίπου, κατά τη γνώμη μας, θλιβερές ανοησίες λέγατε και για την Τουρκία. Και ήμασταν σ’ αυτό το Κοινοβούλιο που σας λέγαμε «μην ανοίγετε την πόρτα της  Τουρκίας γιατί η Τουρκία στην ιστορία της έχει αποδείξει  ότι ποτέ δεν δίνει αν δεν έχει να πάρει. Και θα πρέπει να πηγαίνετε με την Τουρκία –σας λέγαμε- βήμα βήμα. Μην σπεύδετε να κάνετε τις δημόσιες σχέσεις της Τουρκίας, όπως έκανε η κυρία Μπακογιάννη όταν την επομένη του φόνου του Ηλιάκη πήγε στην Κωνσταντινούπολη μην τυχόν και διανοηθεί κανείς να χρησιμοποιήσει το φόνο του ήρωα Ηλιάκη για να εμποδίσει την ενταξιακή πορεία της Τουρκίας». Και τι καταλάβατε με την ευμένεια που δείξατε προς την γείτονα; Καταφέρατε να κάνετε ΚΥΣΕΑ υπό τον Πρωθυπουργό και την ώρα που γινόταν η σύσκεψη να περνάνε τα τουρκικά F-4 σε ύψος εκατό ποδών από κατοικημένα ελληνικά εδάφη. Αυτό καταφέρατε! Τόσο μεγάλη επιτυχία είχε η πολιτική σας, αυτή που περίπου μας περιγράφετε και για την Αλβανία! Άρα, λοιπόν, για να κλείσω και να μην καταχραστώ το χρόνο, γιατί δεν χρειάζεται –τα πολλά λόγια είναι φτώχεια- ο λόγος που καταψηφίζουμε είναι πάρα πολύ συγκεκριμένος. Καταψηφίζουμε διότι το σύνολο του οργανωμένου βορειοηπειρωτικού ελληνισμού της γης ζητάει να μην ψηφίσουμε. Και δεν μπορούμε να καταλάβουμε πώς μπορεί η ελληνική Κυβέρνηση από τη μια και το ΠΑ.ΣΟ.Κ. από την άλλη, που είναι οι δυο συνένοχοι συνήθως σε όλα τα εγκλήματα, να λένε «ναι», χωρίς να απαντούν στους Βορειοηπειρώτες. Το πρώτο που πρέπει να κάνουν είναι να πουν: «πήραμε αυτό το αίτημα, το διαβάσαμε με προσοχή, αλλά δεν το λαμβάνουμε υπ’όψιν για έναν, δυο, τρεις, τέσσερις, πέντε λόγους». Ούτε αυτό δεν είχατε την ευγένεια να κάνετε λες και δεν σας το στείλανε! Εμείς αυτό το θεωρούμε απαράδεκτο, γιατί εμείς εξακολουθούμε να πιστεύουμε ότι αυτό το Κοινοβούλιο ως το Κοινοβούλιο των Ελλήνων, είναι ο εθνικός κορμός που εκφράζει κι έχει την υποχρέωση να προστατεύει τους Έλληνες απανταχού της γης.
      Σας ευχαριστώ πάρα πολύ. 
(Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Αναστάσιος Νεράντζης): Έχει ζητήσει το λόγο ο κ. Πάγκαλος. Κανονικά δεν έχετε το δικαίωμα ακόμη να μιλήσετε, αλλά αν θέλετε μια σύντομη παρέμβαση κύριε Πάγκαλε, να την κάνετε.
      ΘΕΟΔΩΡΟΣ ΠΑΓΚΑΛΟΣ: Γιατί δεν έχω το δικαίωμα, κύριε Πρόεδρε; Τελείωσε η συζήτηση; Όταν τελειώσει η εισήγηση των εισηγητών έχω το δικαίωμα να  πάρω τον λόγο.  
      ΠΡΟΕΔΡΕΥΩΝ (Αναστάσιος Νεράντζης):   Όχι. Δεν έχετε το δικαίωμα. Πρέπει να μιλήσουν οι έξι και μετά δικαιούστε. Αλλά έχετε το δικαίωμα παρεμβάσεως. Ορίστε έχετε το λόγο. 
       ΘΕΟΔΩΡΟΣ ΠΑΓΚΑΛΟΣ: Εν πάση περιπτώσει, δεν το καταλαβαίνω αυτό. Έτσι συνήθως γίνεται. 
      ΠΡΟΕΔΡΕΥΩΝ (Αναστάσιος Νεράντζης):  Είναι το άρθρο 64, κύριε Πάγκαλε. Μπορείτε να το δείτε με την ησυχία σας. 
      ΘΕΟΔΩΡΟΣ ΠΑΓΚΑΛΟΣ: Πότε, κατά τη γνώμη σας, έχω το δικαίωμα παρεμβάσεως;
      ΠΡΟΕΔΡΕΥΩΝ (Αναστάσιος Νεράντζης): Θα αγορεύσουν οι έξι πρώτοι ομιλητές επί του θέματος και μετά θα έχετε δικαίωμα πλήρους αγορεύσεως. Όμως, έχετε το δικαίωμα, με τη συναίνεση του Προεδρείου, να κάνετε παρέμβαση. Παρακαλώ ελάτε. 
      ΘΕΟΔΩΡΟΣ ΠΑΓΚΑΛΟΣ: Δύο πράγματα θέλω να πω, κύριε Πρόεδρε. 
      Το πρώτο είναι ότι η έννοια του «έθνους» καθορίζεται κατά ποικίλους τρόπους ανάλογα με την ιδεολογία και το σύνολο των παραστάσεων οι οποίες διέπουν τη συγκεκριμένη προσωπικότητα. Εμείς έχουμε από καιρό υιοθετήσει, τουλάχιστον στην παράταξή μας, τις βασικές αρχές του αιώνα των Φώτων, του Διαφωτισμού, οι οποίες είναι και αυτές της Αρχαίας Ελλάδος, και θεωρούμε ότι έθνος ελληνικό είναι όσοι συμμερίζονται τον πολιτισμό μας, τη γλώσσα μας και θέλουν να μένουν σ’ αυτήν τη χώρα και να τηρούν το Σύνταγμα και τους νόμους μας. 
      Δεν υπάρχει δηλαδή Έλλην με σύνθεση –όπως πίστευαν τα φασιστικά καθεστώτα και οι φασιστικές ιδεολογίες- αίματος διαφορετική από εκείνη των άλλων ανθρώπων. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ο Ηρόδοτος λέει «όμαιμον», κύριε Υπουργέ. 
      ΠΡΟΕΔΡΕΥΩΝ (Αναστάσιος Νεράντζης):  Παρακαλώ, κύριε Γεωργιάδη! Ας αφήσουμε τον Ηρόδοτο και ας επιτρέψουμε στον κ. Πάγκαλο να μιλήσει.
      ΘΕΟΔΩΡΟΣ ΠΑΓΚΑΛΟΣ: Δεν σας αμφισβητώ...
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Θα αλλάξουμε τον Ηρόδοτο;
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Γεωργιάδη! Δεν σας διέκοψε κανένας. Αφήστε τον κ. Πάγκαλο να ολοκληρώσει. Σας παρακαλώ. 
      ΘΕΟΔΩΡΟΣ ΠΑΓΚΑΛΟΣ:  Δεν σας αμφισβητώ το δικαίωμά σας να είστε σ’ αυτήν τη Βουλή και να εκφράζετε τη γνώμη και τη...
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: «Ο Ηρόδοτος» σας είπα!
      ΠΡΟΕΔΡΕΥΩΝ (Αναστάσιος Νεράντζης): Κύριε Γεωργιάδη, εξακολουθείτε να είστε εκτός Κανονισμού! Σας παρακαλώ!
      ΘΕΟΔΩΡΟΣ ΠΑΓΚΑΛΟΣ: Αν, όμως, φτάσουμε στη στιγμή, με την κάλυψη του Προεδρείου, να μπορείτε εσείς να με εμποδίσετε να πω εγώ τη γνώμη μου σ’ αυτή τη Βουλή, τότε...
      ΠΡΟΕΔΡΕΥΩΝ (Αναστάσιος Νεράντζης):  Για όνομα του Θεού!
      ΘΕΟΔΩΡΟΣ ΠΑΓΚΑΛΟΣ:  ...τα πράγματα είναι πάρα πολύ άσχημα! Και σας παρακαλώ να συναισθανθείτε το βάρος αυτής της διαπίστωσης που κάνω. 
      Το δεύτερο είναι ότι οι οργανώσεις αυτές υπάρχουν και ο καθένας έχει τη δυνατότητα να τους δίνει την εκτίμηση που θέλει, σχετικά με το ειδικό τους βάρος κ.λπ.. Ο κ. Γεωργιάδης μου έκανε μια απευθείας ερώτηση και, όπως συνήθως κάνουν οι ρήτορες, δεν εδέχθη την απάντηση που ήμουν έτοιμος να του προσφέρω εκείνη τη στιγμή. 
      Πού, λοιπόν, οι Έλληνες Βορειοηπειρώτες θα απευθυνθούν, πλην του ελληνικού Κοινοβουλίου; Και στο ελληνικό Κοινοβούλιο βεβαίως –και είμαστε πολύ ευτυχείς να μπορούμε να δίνουμε διέξοδο στις ιδέες τους, υπό τον όρο οι φορείς αυτοί να είναι αντιπροσωπευτικοί και οι ιδέες να είναι σωστές- αλλά βεβαίως και στο αλβανικό Κοινοβούλιο, όπου αυτήν τη στιγμή μετέχουν έντεκα Έλληνες Βουλευτές όλων των κομμάτων και υπάρχει και το κόμμα αυτό, το οποίο μετέχει, το Κόμμα των Ανθρωπίνων Δικαιωμάτων, αυτοτελώς και μάλιστα συγκροτεί για πολλοστή φορά την κυβερνητική πλειοψηφία με το Κόμμα του κ. Μπερίσα. 
      Δεν είναι, λοιπόν, τα πράγματα έτσι. Δεν είναι έρημοι οι Βορειοηπειρώτες, για να τους υιοθετήσουν μερικοί στην Ελλάδα και να τους καταστήσουν κτήμα τους, γιατί περί αυτού πρόκειται. 
      Το τρίτο που θέλω να πω είναι ότι αυτή η συμφωνία, σε σχέση με το παρελθόν, έχει την εξής πολύ ενδιαφέρουσα σημασία. Υπήρχε η Συμφωνία με την Αλβανία. Δεν ανακαλύπτει τώρα η Ευρωπαϊκή Ένωση την Αλβανία. Το 1992 υπεγράφη Συνθήκη Εμπορίου και Οικονομικών Σχέσεων, η οποία ισχύει μέχρι τώρα. 
      Αυτό όμως που υπάρχει σ’ αυτήν τη νέα συνθήκη –και είναι πολύ σημαντικό και το επεσήμανε η εισηγήτριά μας επανειλημμένως- είναι το κεφάλαιο που αφορά την ευρωπαϊκή πολιτική ολοκλήρωση, την τήρηση των σχετικών με τα ανθρώπινα δικαιώματα διατάξεων, την ανάγκη της Αλβανίας –εφόσον θέλει να είναι συνεπής με τη συνθήκη αυτή, την οποία έχει υπογράψει- να τηρήσει ό,τι αφορά το πολιτικό πλέον μέρος της ευρωπαϊκής της προοπτικής και πορείας, που βεβαίως αφορά άμεσα και τα δικαιώματα των Ελλήνων της Αλβανίας και τα δικαιώματά τους γενικά. 
      Θα σας πω και κάτι άλλο. Εφόσον, λοιπόν, κοπτόμεθα υπέρ των δικαιωμάτων των Αλβανών και παντός ανθρώπου ανά την υφήλιο, τι θα γίνει, κύριε Πρόεδρε, επιτέλους, με το κολοσσιαίο, τεράστιο σκάνδαλο της μη αναγνώρισης της ελληνικής υπηκοότητας σε εκατοντάδες χιλιάδες ανθρώπους, οι οποίοι ζουν σ’ αυτήν τη χώρα, έχουν γεννηθεί σ’ αυτή τη χώρα, ζουν εδώ είκοσι χρόνια; Μερικοί απ’ αυτούς δεν έχουν γνωρίσει άλλη πατρίδα! 
      Και η Ελλάδα, με επικεφαλής τη σημερινή Κυβέρνηση και με ευθύνη της Νέας Δημοκρατίας, επειδή διέπεται από ρατσιστικές και φυλετικές αντιλήψεις, δεν τους αναγνωρίζει το δικαίωμα, παρανόμως και παραβιάζοντας τις συνθήκες που η Ελλάδα έχει υπογράψει στο Συμβούλιο της Ευρώπης και στον Ο.Η.Ε., να έχουν την ελληνική υπηκοότητα! 
      Ας μας πει ο κύριος Υπουργός! Θα κάνουν –τέλος πάντων- κάτι, για να πάψει αυτό το αίσχος; 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Πάγκαλε.
      Ο Υφυπουργός κ. Βαληνάκης θέλει να κάνει μια σύντομη παρέμβαση. 
      Ορίστε, κύριε Υφυπουργέ, έχετε το λόγο. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Πρώτα-πρώτα, θα αναφερθώ στα όσα είπε ο κύριος συνάδελφος του ΛΑΟΣ. 
      Το υπόμνημα της Ομόνοιας και των βορειοηπειρωτικών σωματείων φυσικά έχει περιέλθει σε γνώση μας και είναι βέβαιο ότι οι ομογενείς μας εκφράζουν στα υπομνήματα αυτά τον προβληματισμό τους για το ποια πρέπει να είναι η πορεία των ελληνοαλβανικών σχέσεων και φυσικά για την προστασία των δικαιωμάτων τους. 
      Αυτά τα ζητήματα που θίγονται, έτσι όπως θίγονται, στο υπόμνημα, είναι υπαρκτά και ασφαλώς είναι σεβαστά και μπορώ να διαβεβαιώσω τη Βουλή ότι η Ελληνική Κυβέρνηση σε κάθε περίπτωση, τόσο διμερώς με την αλβανική πλευρά όσο και πολυμερώς σε όλους τους διεθνείς οργανισμούς –στο Συμβούλιο της Ευρώπης, στην Ευρωπαϊκή Ένωση, στον ΟΑΣΕ- θέτει τα ζητήματα αυτά μετ’ επιτάσεως και λαμβάνει, λοιπόν, σοβαρά υπ’ όψιν της, τις απόψεις της μειονότητας. 
      Πρόσφατα μάλιστα επισκέφθηκε την περιοχή ο συνάδελφος κ. Κασσίμης, ο οποίος κατέγραψε το ενδιαφέρον των ομογενών μας, το ενδιαφέρον της ομογένειας για τον εξευρωπαϊσμό της γειτονικής χώρας και άρα την προστασία των δικαιωμάτων τους κατά καλύτερο τρόπο μέσα απ’ αυτή την πορεία εξευρωπαϊσμού της γείτονος. 
      Θέλω, δηλαδή, να πω πολύ απλά πως –και αυτό είναι το ζήτημα, πέρα από τους δήθεν πατριωτικούς τόνους και τους λαϊκισμούς των εκφράσεων και τις πλειοδοσίες που ακούγονται εδώ μέσα- όσο πιο κοντά έρχεται η Αλβανία προς την Ευρωπαϊκή Ένωση τόσο πιο αποφασιστικά μπορούμε να υπερασπίσουμε, μπορούμε να διασφαλίσουμε τα συμφέροντα της μειονότητας.
      Άρα πρέπει να ερωτηθούν, λοιπόν, όλοι αυτοί που μιλούν με τον τρόπο αυτό. Αφού η Συμφωνία αυτή είναι ένα συμβόλαιο εξευρωπαϊσμού της Αλβανίας, θέλουμε το συμβόλαιο αυτό που δημιουργεί υποχρεώσεις για την Αλβανία, να αρχίσει να ισχύει ή όχι; Θέλουμε να υπάρχουν υποχρεώσεις για τη γείτονα χώρα ή όχι; Αυτό είναι το πραγματικό ερώτημα που τίθεται σήμερα.
      Εμείς, λοιπόν, ως υπεύθυνη Κυβέρνηση αυτής της χώρας, που χαράσσουμε την εξωτερική πολιτική και την υλοποιούμε με γνώμονα το συμφέρον της χώρας και με νηφαλιότητα, απαντούμε ναι, θέλουμε να υπάρξει αυτό το συμβόλαιο υποχρεώσεων της Αλβανίας. Αυτό είναι πολύ απλά το ερώτημα και έτσι θα προστατευθεί καλύτερα το συμφέρον της μειονότητας και τα δικαιώματα των ομογενών μας. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υφυπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, πενήντα κυρίες και κύριοι της Ένωσης Παλαιών Προσκόπων Νικαίας-Κορυδαλλού.
      Η Βουλή τους καλωσορίζει μετ’ αυτής δε κι εγώ, μια και είμαι μέλος της ενώσεως που εδρεύει στην περιφέρειά μου. 
      (Χειροκροτήματα από όλες τις πτέρυγες της Βουλής)
      Το λόγο έχει ο Βουλευτής Χαλκιδικής κ. Γεώργιος Βαγιωνάς για επτά λεπτά.  
      ΓΕΩΡΓΙΟΣ ΒΑΓΙΩΝΑΣ: Λίγο έλειψε, κύριε Πρόεδρε, να μην πάρω το λόγο, γιατί σε πολλά πράγματα καλύφθηκα. 
      Όμως, θα αναφερθώ σε μια συμφωνία που δεν έχει ενεργοποιηθεί ακόμα, για την οποία δούλεψε πολύ ο Αντιπρόεδρος της Βουλής κ. Γιώργος Σούρλας. Διότι η συμφωνία αυτή που δεν ενεργοποιήθηκε είναι να δημιουργηθούν νεκροταφεία στο νότιο τμήμα της Αλβανίας, στη Βόρειο Ήπειρο δηλαδή, στα οποία θα περισυλλεχθούν τα οστά ανθρώπων που πολέμησαν πριν από εξήντα οκτώ χρόνια και άφησαν την τελευταία τους πνοή εκεί για την ελευθερία τη δική μας, για να μην πούμε για την ελευθερία του κόσμου από το φασιστικό καθεστώς Ιταλίας-Γερμανίας. Και δεν είναι μικρός ο αριθμός των πεσόντων. Είναι οκτώ χιλιάδες παρά είκοσι τέσσερις Έλληνες. 
      Άρα, λοιπόν, πρέπει από τούτη τη στιγμή να ενεργοποιηθεί προς την κατεύθυνση αυτή η συμφωνία, να γίνει περισυλλογή των άταφων ή των προσωρινά (θαμένων) αυτών στρατιωτών και εν συνεχεία να δημιουργηθούν τα νεκροταφεία και να αποδοθούν οι τιμές, οι οποίες αρμόζουν στα ελληνικά ήθη και στη χριστιανική πίστη. 
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Εκτιμώ τη συντομία σας. 
      Ο κ. Μιχαήλ Παντούλας, Βουλευτής Ιωαννίνων, έχει το λόγο.
      ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, η κύρωση από την ελληνική Βουλή της Σύμβασης Σταθερότητας και Σύνδεσης μεταξύ της Ευρωπαϊκής Ένωσης και της Δημοκρατίας της Αλβανίας, φέρνει ουσιαστικά τη γείτονα χώρα ένα βήμα πιο κοντά προστά στην Ευρώπη. Η Ελλάδα χαίρεται ειλικρινώς γι’ αυτήν την εξέλιξη. 
      Είναι γνωστό ότι η ενταξιακή πορεία των χωρών των Δυτικών Βαλκανίων περιέχει –για τους γνωστούς σ’ όλους μας λόγους- το στοιχείο της υπό αίρεση διαδικασίας. Ως εκ τούτου η ενταξιακή πορεία της Αλβανίας δεν κρίνεται μόνο από τα κριτήρια του Ευρωπαϊκού Συμβουλίου της Κοπεγχάγης του 1999, όσο, κυρίως, από τους όρους της Διαδικασίας Σταθερότητας και Σύνδεσης, η οποία διέπεται από τις αρχές του σεβασμού των διεθνών υποχρεώσεων, της περιφερειακής συνεργασίας και της καλής γειτονίας. 
      Το γεγονός αυτό καθιστά την απόφαση της ελληνικής Βουλής εξόχως σημαντική. Η σύμβαση περιέχει προβλέψεις στους τομείς της πολιτικής, οικονομικής και θεσμικής σταθερότητας, ώστε η Αλβανία να μετατραπεί σε μια πλουραλιστική δημοκρατία με σεβασμό στο κράτος δικαίου. 
      Παραλλήλως, στο προοίμιο της συμφωνίας, μνημονεύεται με σαφή και καθαρό τρόπο ότι ο σεβασμός των δικαιωμάτων των εθνικών μειονοτήτων αποτελεί μία από τις θεμελιώδεις αρχές της υπό κύρωσης συμφωνίας.
     Η στιγμή είναι μοναδική, ίσως και ιστορική. Ο κάθε Βουλευτής ξεχωριστά, αλλά και η Εθνική Αντιπροσωπεία εν τω συνόλω της, ως εκφραστής του οικουμενικού ελληνισμού, καλούνται σήμερα να διαδηλώσουν τη σταθερή βούληση για την απόλυτη διασφάλιση των δικαιωμάτων της Ελληνικής Εθνικής Μειονότητας που διαβιοί στην Αλβανία και η οποία υπέστη τα πάνδεινα προκειμένου, στη μακρά ιστορική της διαδρομή, να διασφαλίσει την εθνική της συνείδηση και ταυτότητα.
     Το Ευρωπαϊκό Κοινοβούλιο με την απόφασή του, στις 6.9.2006, προσδιόρισε και τα χαρακτηριστικά των αποφάσεων των εθνικών κοινοβουλίων για την κύρωση της συγκεκριμένης Συμφωνίας. Το Ευρωκοινοβούλιο, ενώ επιδοκίμασε τη συμφωνία, ταυτοχρόνως έθεσε υπ’ όψιν του συμβουλίου και της επιτροπής, καθώς επίσης της κυβέρνησης και του κοινοβουλίου της Δημοκρατίας της Αλβανίας, είκοσι περίπου προϋποθέσεις μεταξύ των οποίων –και μάλιστα ονομαστικά- τη διασφάλιση των δικαιωμάτων της εθνικής ελληνικής μειονότητας στην Αλβανία. 
     Το παράδειγμα του Ευρωπαϊκού Κοινοβουλίου οφείλει να ακολουθήσει και το Ελληνικό Κοινοβούλιο. Τα θέματα που άπτονται των δικαιωμάτων των ομογενών μας στην Αλβανία έχουν ήδη τεθεί από τα ψηφίσματα και τις εκθέσεις των ευρωπαϊκών οργάνων και των διεθνών οργανισμών. Συγκεκριμένα, της Επιτροπής των Υπουργών Εξωτερικών του Συμβουλίου της Ευρώπης στις 11.5.2005, του Ευρωπαϊκού Κοινοβουλίου στις 6.9.2006, του Επιτρόπου της Ευρωπαϊκής Ένωσης για τα Ανθρώπινα Δικαιώματα στις 18.6.2008, της Ευρωπαϊκής Επιτροπής στις 5.11.2008 και των Διεθνών Παρατηρητών του ΟΑΣΕ από το 2000 μέχρι το 2007. Τίποτα περισσότερο και τίποτα λιγότερο.
     Την ελληνική Βουλή, όπως και την «Ομόνοια», την Οργάνωση του Ελληνισμού της Αλβανίας που πρώτη αυτή μεταξύ όλων των πολιτικών φορέων της Αλβανίας έθεσε το θέμα της ευρωπαϊκής ενσωμάτωσης της Αλβανίας, καλύπτουν  όσα περιέχονται στα σημαντικά αυτά κείμενα.
     Αναφέρω μερικά, όπως, για παράδειγμα, την κατάργηση των μειονοτικών ζωνών, την ελεύθερη απογραφή της μειονότητας με βασικό στοιχείο την εθνικότητα, τη γλώσσα και τη θρησκεία, τη χρήση των μειονοτικών γλωσσών στη διοίκηση, την καταπάτηση και υφαρπαγή των περιουσιών, την ελληνόγλωσση εκπαίδευση και τη δημιουργία μειονοτικών σχολείων όπου ζει ελληνισμός στην Αλβανία, την καταπάτηση των πολιτικών ελευθεριών, τη δημιουργία στρατιωτικών κοιμητηρίων για την τοποθέτηση των οστών των μαχητών του ’40, δηλαδή των υπερασπιστών της ελευθερίας, της αξιοπρέπειας και της δημοκρατίας των ευρωπαϊκών λαών και άλλα.
     Αυτά που σας διάβασα είναι όσα αναφέρονται στις εκθέσεις και στα ψηφίσματα των ευρωπαϊκών και των διεθνών οργανισμών.
     Κυρίες και κύριοι Βουλευτές, η Ελλάδα είναι η μόνη χώρα-μέλος της Ευρωπαϊκής Ένωσης που επιθυμεί ειλικρινώς την πλήρη ένταξη της Αλβανίας στους ευρωπαϊκούς θεσμούς. Η ικανοποίηση από την αλβανική πλευρά όσων θέτουν ως προαπαιτούμενα για μια τέτοια εξέλιξη οι διεθνείς και ευρωπαϊκοί οργανισμοί είναι βέβαιο ότι θα σμικρύνει τη χρονική απόσταση. 
     Οι πολιτικές δυνάμεις και το σύνολο του αλβανικού λαού εύχομαι να αξιοποιήσουν τη μοναδική ευκαιρία που τους δίνεται. Μόνο που οι ευκαιρίες γεννούν και υποχρεώσεις. Είμαι σίγουρος ότι η σύγχρονη και δημοκρατική Αλβανία δεν θα τις αρνηθεί. Αλλιώς αρνείται στην ουσία το ευρωπαϊκό κεκτημένο, το οποίο υποτίθεται ότι θέλει και η ίδια να κατακτήσει. 
     Στην περίπτωση της Αλβανίας παρατηρείται κάτι το εξαιρετικά ενδιαφέρον. Ενώ αυτή η χώρα αυτή τώρα, ουσιαστικά, αρχίζει τα πρώτα ευρωπαϊκά της βήματα, την ίδια στιγμή χιλιάδες Αλβανοί οικονομικοί μετανάστες ζουν και εργάζονται στην Ελλάδα, μεταφέροντας πλούτο από ένα μέλος της Ευρωπαϊκής Ένωσης σε μία τρίτη χώρα για την ανάπτυξη και προκοπή της. Αυτή είναι η ιδιαίτερη πατρίδα τους. 
      (Στο σημείο αυτό κτυπάει προειδοποιητικό το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Ταυτοχρόνως, Αλβανοί πολίτες αλλά ελληνικής εθνικής καταγωγής, οι Βορειοηπειρώτες, μέσω της παροχής της ελληνικής ιθαγένειας, της διπλής υπηκοότητας με τη σύμφωνη γνώμη της αλβανικής πλευράς, είναι ήδη Ευρωπαίοι πολίτες, πριν η Αλβανία γίνει μέλος της Ευρωπαϊκής Ένωσης. Αυτές οι δυο κατηγορίες πολιτών είναι βέβαιο ότι θα αποτελέσουν την εμπροσθοφυλακή της ευρωπαϊκής πορείας της γειτονικής χώρας και θα ανατρέψουν όλες τις υστερικές εθνικιστικές φωνές που υπάρχουν στη γείτονα χώρα.
      Η συγκεκριμένη εξέλιξη δημιουργεί ευθύνες και στη μητροπολιτική Ελλάδα. Στους ομογενείς μας Βορειοηπειρώτες, η Ελλάδα οφείλει να ενισχύσει την αυτοπεποίθηση, αλλά και τη διάθεση αξιοποίησης των ευκαιριών που ανοίγονται μπροστά τους. Το τοπίο πρέπει να είναι απολύτως καθαρό. 
      Είναι προφανές ότι η Ελλάδα με τη σημερινή της απόφαση δεν επιδιώκει τη γεωγραφική, αλλά την ουσιαστική ένταξη της Αλβανίας στην Ευρωπαϊκή Ένωση. Η κύρωση της συμφωνίας πρέπει να γίνει κατανοητό προς κάθε πλευρά ότι συνδέεται απολύτως με την ικανοποίηση όλων των θεμάτων που θέτει η Ελληνική Εθνική Μειονότητα της Αλβανίας και έχουν αποδεχθεί ήδη η Ευρωπαϊκή Ένωση και οι διεθνείς οργανισμοί. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτά τα σημαντικά κείμενα, κύριε Υφυπουργέ, πρέπει να συνοδεύουν την απόφαση της ελληνικής Βουλής και ταυτοχρόνως να δεσμεύουν διαχρονικά την Ελλάδα. 
      Σας καταθέτω και τα σχετικά έγγραφα για τα Πρακτικά της Βουλής, κύριε Πρόεδρε.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Πρόεδρος του Λαϊκού Ορθόδοξου Συναγερμού κ. Καρατζαφέρης.
     ΠΑΝΑΓΙΩΤΗΣ ΣΓΟΥΡΙΔΗΣ: Συγγνώμη, κύριε Πρόεδρε, αλλά ο Κανονισμός λέει ότι έχει το δικαίωμα να μιλήσει για τρία λεπτά. Σας παρακαλώ να εφαρμόσετε τον Κανονισμό διότι υπάγεται και ο κύριος Πρόεδρος στον Κανονισμό.
     ΠΡΟΕΔΡΕΥΩΝ (Αναστάσιος Νεράντζης): Έχετε ζητήσει το λόγο εσείς που επικαλείστε τον Κανονισμό, κύριε Σγουρίδη; Πρώτα, λοιπόν, θα ζητήσετε το λόγο από το Προεδρείο και μετά θα κάνετε αυτήν την παρατήρηση.
     ΠΑΝΑΓΙΩΤΗΣ ΣΓΟΥΡΙΔΗΣ: Μην παραβαίνετε εσείς τον Κανονισμό!
     ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, ακούσαμε την άποψή σας και κατεγράφη. Καθίστε κάτω.
     ΠΑΝΑΓΙΩΤΗΣ ΣΓΟΥΡΙΔΗΣ: Πρέπει να μιλήσουν έξι Βουλευτές...
     ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, καθίστε. Κατεγράφη η άποψή σας.
     ΠΑΝΑΓΙΩΤΗΣ ΣΓΟΥΡΙΔΗΣ: Να καταγραφεί η άποψή μου, παραβιάζετε τον Κανονισμό!
     ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, έχετε το λόγο.
     ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος Λαϊκού Ορθόδοξου Συναγερμού): Άκουσα με πάρα πολύ μεγάλη προσοχή και τις τοποθετήσεις του κυρίου Υπουργού, αλλά και τις τοποθετήσεις του κ. Πάγκαλου. Αισθάνομαι ότι ο πατριωτισμός είναι υπό διωγμόν. Τι ενοχλεί; Μπορεί κάποιοι από σας να έχουν απεμπολήσει την έννοια, να έχετε απομακρυνθεί από την έννοια, να σας φοβίζει η έννοια. Όμως, αυτό δεν σημαίνει ότι εμείς ή κάποιοι άλλοι δεν έχουμε δικαίωμα να υπερασπιζόμαστε τον πατριωτισμό! Δεν μπορώ να καταλάβω! Αμέσως ψόγος; Πατριωτισμός, λαϊκισμός! Ο κ. Πάγκαλος μας μίλησε για φασισμό! Πρέπει να καταλάβει ο κ. Πάγκαλος ότι εμείς στο δικό μας γονίδιο, στο DNA, δεν έχουμε ούτε φασίστες ούτε δικτάτορες! 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Αυτό πρέπει να το καταλάβει! Και πάνω απ’ όλα δεν έχουμε ούτε ρατσιστές ούτε προδότες αγωνιστών απελευθερωτικών αγώνων! Και να θυμίσω στο ΠΑΣΟΚ –το οποίο πολλές φορές έχει επιλεκτική μνήμη- ποιοι πούλησαν τον Οτσαλάν, ποιοι πούλησαν τον ήρωα του κουρδικού αγώνα! Και με τι τίμημα τον πούλησαν! Και πού τον πούλησαν! Στις ορδές των Αμερικάνων και των Τούρκων! 
     Κάποιοι δεν πρέπει να μιλάνε εδώ μέσα για τέτοια θέματα γιατί απέναντί τους είναι η ιστορία, είναι η αμείλικτη ιστορία, η τρέχουσα πολιτική ιστορία! Διότι ακόμα ο Οτσαλάν είναι στα κάτεργα των τούρκικων φυλακών, γιατί υπήρξε η κυβέρνηση Σημίτη με Υπουργό Εξωτερικών τον κ. Πάγκαλο! 
     Και βεβαίως, η σύλληψη του Οτσαλάν απελευθέρωσε τούρκικες δυνάμεις για να έρθουν προς την πλευρά του Αιγαίου και να πιέζουν και να εκβιάζουν εμάς –αυτή ήταν η πολιτική σας!- γιατί με τον Οτσαλάν ελεύθερο πολλές τούρκικες δυνάμεις των Ενόπλων Δυνάμεων βεβαίως ήταν απασχολημένες στην περιοχή. 
     Απελευθερώθηκαν, λοιπόν, απ’ αυτό το καθήκον τους και έχουν έρθει απέναντι εδώ, εις το Αιγαίο, για να κάνουν τον καμπόσο πάνω από το Αγαθονήσι και το Φαρμακονήσι! Και εμείς να ποιούμε τη νήσσα! Και πετάνε πάνω από το ελληνικό έδαφος και μας βάζουν και νότες! Και εμείς σιωπητήριο! Γιατί; Γιατί πρέπει να είμαστε καλοί και εύκολοι! 
     Και αυτό είναι το πρόβλημα σας, κύριε Βαλυράκη. 
     ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Δεν είπατε το όνομά μου σωστά, κύριε συνάδελφε.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος Λαϊκού Ορθόδοξου Συναγερμού): Συγγνώμη για το «Βαλυράκης», αλλά είναι κατά το «Λάος»-«Λαός». 
      (Γέλωτες από την πλευρά του Λαϊκού Ορθόδοξου Συναγερμού)
      Ακούστε μας, λοιπόν, κύριε Υπουργέ. Κατ’ αρχάς, μετά από οκτώ χρόνια έπρεπε να έχετε μάθει το όνομα ενός κόμματος κοινοβουλευτικού. Το ότι δεν μπορείτε οκτώ χρόνια να μάθετε το όνομα ενός κόμματος που είναι στο ελληνικό Κοινοβούλιο, αυτό καταδεικνύει ότι δεν έχετε τη δυνατότητα να παρακολουθήσετε τίποτα. Τίποτα!
      Εν πάση περιπτώσει, ακούστε, κύριε Υπουργέ, είσαστε εύκολοι. Εμείς δεν είπαμε να μη μπει η Αλβανία στην Ευρωπαϊκή Ένωση. Και το θέλουμε και το στηρίζουμε. Αλλά δεν έχετε ακούσει τίποτα για προενταξιακές διαδικασίες; Εμείς γιατί κάναμε έξι έως επτά χρόνια «πουσάπς» τότε για να μπούμε στην Ευρώπη, μ’ αυτόν τον θεσμικό ρόλο που είχαμε στην Ευρώπη, με τη συμμετοχή μας στους αγώνες της Ευρώπης, που πολεμήσαμε στο πλευρό της Ευρώπης; Όταν κάποιοι άλλοι πολεμούσαν κόντρα στην Ευρώπη, εμείς, λοιπόν, κάναμε «πουσάπς». Θυμάμαι τότε τι τράβηξε ο Καραμανλής για να μας βάλει μέσα. Και αν δεν ήταν και οι προσωπικές γνωριμίες του μεγάλου Καραμανλή, ίσως δεν θα είχαμε μπει τότε. Και τρέχαμε και δεν φθάναμε και κάθε μέρα κάναμε «πουσάπς». Εσείς είστε εύκολοι, χύμα, άντε να περάσουν, να μπουν μέσα. 
      Ξεχάσατε, κύριε Υπουργέ, το «κάζο» που έκαναν στον Πρόεδρο της Δημοκρατίας, Βορειοηπειρώτης ο ίδιος, στον Κάρολο Παπούλια, όταν πήγαν επάνω και οργανωμένες ομάδες τσάμηδων υπό την κάλυψη των μυστικών υπηρεσιών της Αλβανίας προσπάθησαν να μειώσουν το κύρος και το εύρος του Έλληνα Προέδρου της Δημοκρατίας; Τα ξεχάσατε αυτά; Τα αγνοήσατε αυτά; Εμείς δεν είπαμε να μη μπουν στην Ευρώπη, αλλά βάλτε προσχώματα, κάντε τους λίγο δύσκολη τη ζωή. Τι είναι; Οργανωμένα σωματεία είναι. Έξω από τη Βουλή τώρα είναι όλοι οι Βορειοηπειρώτες, έξω είναι. Πείτε μου έναν κλάδο, ένα σωματείο Βορειοηπειρωτών που να λέει «όχι» σ’ αυτά που λέμε εμείς. Εμείς δεν σας λέμε να μη μπουν, αλλά σφίξτε τους λίγο! Να δείξει το ελληνικό Κοινοβούλιο ότι δεν είμαστε όλοι έτοιμοι να τρέξουμε προς τα εκεί. Εάν δεν υπήρχαμε, έπρεπε να μας εφεύρετε, να ακούσουν και ένα «όχι»! Αυτή η ευκολία έχει φέρει τα πράγματα εδώ που τα έχει φέρει και με τη FYROM και με την Τουρκία και με την Αλβανία. Μπαίνουν στην Ευρώπη. Έχετε ξεκαθαρίσει πλήρως, κύριε Υπουργέ, το θέμα των τσάμηδων, της περιουσίας. Ή έρχονται από την πίσω πόρτα; Μήπως έρχονται από την πίσω πόρτα, άλλη πόρτα της Ευρωπαϊκής Ένωσης πέρα από εκείνη των Βρυξελών; Μήπως σας έρχονται πίσω από το Λουξεμβούργο; Ελπίζω να κατανοείτε τι σας λέω. Έχουμε εξασφαλίσει τα ανθρώπινα δικαιώματα; 
      Εγώ δεν σας λέω, κύριε Υπουργέ, να κάνετε τίποτα περισσότερο. Κάντε ό,τι κάνουν οι Τούρκοι για τους μουσουλμάνους της Θράκης. Ενώ για μας είναι Έλληνες της Αλβανίας. Κάντε τα ίδια. Κάνετε τα ίδια; Γιατί, λοιπόν, δέχεστε να είστε υποδεέστεροι εκείνων οι οποίοι διαρκώς ζητούν και ζητούν και μας κατηγορούν για όλα αυτά τα πλείστα προνόμια που έχουμε δώσει; Ή αμφισβητεί κάποιος μέσα στην Αίθουσα ότι έχουμε δώσει περισσότερα προνόμια και απ’ ό,τι στους χριστιανούς Έλληνες στους μουσουλμάνους Έλληνες. Δεν έχει δώσει η ελληνική πολιτεία την δυνατότητα να μπαίνουν στο δημόσιο περισσότεροι; Δεν είναι ρατσιστικό αυτό εις βάρος των χριστιανών Ελλήνων; Το απεδέχθημεν. Πείτε μου, λοιπόν, κάτι που έχει κάνει η Αλβανία για τους Έλληνες που ζουν εκεί. 
      Επομένως, λοιπόν, ενώ εμείς κάνουμε και σωστά κάνουμε και πρέπει να κάνουμε για τις μειονότητες που έχουμε στη χώρα, οι άλλοι διεκδικούν ακόμα περισσότερα, ενώ εμείς δεν διεκδικούμε τίποτα για τις δικές μας ομογένειες τη στιγμή που η Αλβανία τους κρατά ομήρους. Και αυτό νομίζω ότι είναι και προβληματικό και προσβλητικό, κύριε Υπουργέ. Πρέπει να αντιληφθείτε ότι η εν γένει εξωτερική πολιτική σας είναι ιδιαίτερα βλαπτική για τον τόπο. Ένα στάδιο και μία λεωφόρος πάλι πήραν ονόματα του Μεγάλου Αλεξάνδρου και του Φιλίππου. Και ταυτοχρόνως δεν είμαι σίγουρος ότι γίνονται οι πρέπουσες κινήσεις και αντιλαμβάνεστε πόσο δέσμιος είναι ο λόγος μου για να υπερασπιστώ τις ανάγκες της εξωτερικής πολιτικής, ότι η απόκρουση στην Ευρωπαϊκή Ένωση θα είναι η δέουσα και η πρέπουσα. Και θα τα συζητήσω αυτά με τον Πρωθυπουργό εδώ στην Αίθουσα, εάν την Παρασκευή δεχθεί να απαντήσει στην ερώτηση που έχω καταθέσει. Σας λέω μόνο μία φράση κλειδί, για να προετοιμάσω και τον Πρωθυπουργό, «δεύτερη φάση». Και δεν λέω τίποτα παραπάνω σήμερα.  Επιφυλάσσομαι να ακούσω τον υπεύθυνο λόγο του Πρωθυπουργού επί του θέματος των Σκοπίων. 
      Ποια είναι η πολιτική σας, λοιπόν, εδώ στο Αιγαίο; Πείτε μου, ποια είναι η πολιτική στην Κύπρο πέρα από το κρυφτούλι; Η εισήγηση, η συμβουλή ποια είναι; Δεν σας είπα να ανατρέψετε τον διάλογο και την πολιτική την οποία αναπτύσσει ο υπεύθυνος Πρόεδρος της Κυπριακής Δημοκρατίας. Ποιες ιδέες του δώσατε; Τι βγάλατε από τη δεξαμενή των ιδεών σας; Τι έχετε βγάλει από το σεντούκι των πληροφοριών να του δώσετε; Γνωρίζω πάρα πολύ καλά, κύριε Υπουργέ, ότι αισθάνεται έρημος και μόνος ο Πρόεδρος της Κυπριακής Δημοκρατίας. 
      Και την πατήσατε προχθές με τους Ρώσους. Κερδίσατε μόνο τις εντυπώσεις ότι να, η Ρωσία ρωτάει την Ελλάδα για την οικονομική ζώνη κάτω από το Καστελόριζο και σπεύσατε πομπωδώς να πείτε ότι «εμείς δώσαμε την άδεια». Εφόσον δώσαμε την άδεια και η άδεια ζητήθηκε από εμάς, άρα, λοιπόν, υπάρχει μία αναγνώριση de facto από τη Ρωσία ότι αυτά τα νερά ανήκουν στην Ελλάδα. Δεν μπήκατε όμως στον κόπο να ρωτήσετε, τι άσκηση θα κάνετε Ρώσοι στην περιοχή; Απλώς διέλευση ενός αεροπλανοφόρου που θα πάει εκεί; Και έγιναν κοινά γυμνάσια Τουρκίας και Ρωσίας. Δηλαδή μ’ άλλα λόγια παίρνοντας και κλέπτοντας την άδεια η Ρωσία από σας, έκανε γυμνάσια η Τουρκία στα νερά που δεν μπορούσε να κάνει. Αυτή είναι η επιπολαιότητα σας στην εξωτερική πολιτική. Και σας φοβόμαστε. Γιατί, βεβαίως, μία πληγή στην οικονομία μπορεί να διορθωθεί αύριο κάτω από κάποιες συνθήκες ή από κάποια επιχορήγηση, αλλά τα λάθη στον εθνικό τομέα είναι ολέθρια, κοστίζουν και μπορεί να συνοδεύουν την πορεία της χώρας για ολόκληρες δεκαετίες. 
      Διαφωνούμε πλήρως με την άσκηση εξωτερικής πολιτικής. Διαφωνούμε πλήρως μ’ εκείνους που ασκούν αυτήν την πολιτική. Διαφωνούμε πλήρως με τον τρόπο που αντιμετωπίζετε τη γειτονιά μας. κανείς από εμάς δεν θέλει πόλεμο, πόλεμο θέλουν μόνο οι τρελοί. Και ο πόλεμός είναι το έσχατο μέσο. Όμως από εκεί και πέρα να δέχεται η Ελλάδα καθημερινώς ραπισμούς από τις γειτονικές χώρες νομίζω ότι αυτό είναι προσβλητικό. Και είναι προσβλητικό απέναντι στο αίμα εκείνων που έχυσαν το αίμα τους για να μείνει ελεύθερος αυτός ο τόπος και προγενέστερα και πριν από λίγα χρόνια, σ’ εκείνους που τόλμησαν να πουν το «όχι». Αλλά τι να περιμένει κάποιος από μία πολιτεία που πάνω στην κρατική τηλεόραση –δεν μιλάω για την ιδιωτική όπου και εκεί θα μπορούσατε εμμέσως να παρέμβετε- που πεθαίνει ο ήρωας του σύγχρονου «όχι», ο Τάσσος Παπαδόπουλος, να δείχνει δεκαπέντε δευτερόλεπτα την κηδεία του και να δείχνει την κηδεία ενός ανθρώπου της νύχτας που δολοφονήθηκε σε ζωντανές συνδέσεις επί τρεις ημέρες! Αυτή είναι η νοοτροπία για το πώς δομείτε την ελληνική κοινωνία. Δομείτε μία κοινωνία ανασφαλή στις ακριτικές περιοχές της χώρας, εδώ στο κέντρο της Αθήνας, με την εγκληματικότητα να έχει φθάσει σε δυσθεώρητα ύψη. Χθες είχαμε τέσσερις δολοφονίες σε μία ημέρα στην Αθήνα, που αυτό δεν έχει συμβεί ποτέ άλλοτε! Έχω την αίσθηση ότι οι εικόνες αυτές συμβαίνουν στο Σικάγο! Ο οποιοδήποτε καίει οποιονδήποτε θέλει, οποτεδήποτε θέλει, ο οποιοσδήποτε απαγάγει τον οποιονδήποτε θέλει να απαγάγει κι εσείς δεν μπορείτε να οργανώσετε την πολιτεία αυτή! Είναι ανασφαλής ο Έλληνας πολίτης! Πέραν του ότι ο ‘Ελληνας πολίτης βρίσκεται σε οικτρά οικονομική κατάσταση, γιατί δεν μπορείτε να αντιμετωπίσετε τα πραγματικά περιστατικά. Οδηγείται ξανά αυτήν η χώρα σε επιτήρηση οικονομική και είμαστε η μόνη χώρα της Ευρώπης που μπαινοβγαίνει σε επιτήρηση. 
      Όταν, λοιπόν, η χώρα μπαινοβγαίνει σε επιτήρηση, όταν δεν έχει τη δυνατότητα να είναι υπερήφανη και αξιοπρεπής η χώρα, πώς θα ασκήσετε εξωτερική πολιτική; Πώς θα πάτε στην Ευρώπη και θα τους ζητήσετε το κάτι περισσότερο, όταν καθημερινώς πάτε και παρακαλάτε «μη μας βάλετε σε επιτήρηση»; 
      Έχετε καταστήσει παντελώς αναξιόπιστη τη χώρα και αυτό είναι ένα έγκλημα το οποίο δεν θα σας το επιτρέψει ο ελληνικός λαός. Η μόνη προσφορά που μπορείτε να κάνετε προς το έθνος είναι να «πέσετε» το ταχύτερο δυνατόν. Σχεδιάζετε εκλογές ανεξαρτήτως τι έλεγε σήμερα ο κ. Αντώναρος. Άκουσα σήμερα τον κ. Αντώναρο στο press room να λέει όχι εμείς, οι άλλοι μιλάνε για εκλογές. Και έξω από την Αίθουσα σαράντα Βουλευτές της Νέας Δημοκρατίας με έπιασαν και μου λένε «Πρόεδρε, πάμε σε εκλογές, τι λες;». Πηγαίνετε σε εκλογές επιτέλους για να δώσετε την ευκαιρία στον ελληνικό λαό να αναδείξει τις νέες υγιείς δυναμικές εκείνες παρουσίες που θα μπορέσουν να βγάλουν τον τόπο από το τέλμα. Και ο Λαϊκός Ορθόδοξος Συναγερμός απέδειξε κοινοβουλευτικά τους δεκαπέντε μήνες, ότι είναι μία από τις υγιέστερες εκφράσεις του ελληνικού Κοινοβουλίου. Και όπως έδειξε, κατέδειξε και θα δείχνει υγεία στο Κοινοβούλιο, θα δείξει υγεία και ρώμη στην Κυβέρνηση αύριο το πρωί με την εντολή του ελληνικού λαού. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
       ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Πρόεδρε. 
      Ο κύριος Υφυπουργός έχει το λόγο. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε Πρόεδρε, μας είπατε πολλά τα τελευταία λεπτά, αλλά θέλω να υπογραμμίσω για μία ακόμη φορά, γιατί φαίνεται επειδή δεν ήσασταν εδώ, δεν το ακούσατε, ότι μαθήματα πατριωτισμού η παράταξή μας δεν δέχεται. Και θα ήθελα να σας παρακαλέσω να σταματήσει αυτή η ιστορία. 
      Η παράταξή μας και μιλάω για τον τομέα της εξωτερικής πολιτικής και μάλιστα για τα πέντε χρόνια αυτά που έχω την τιμή να υπηρετώ, έχει να επιδείξει ένα πολύ σημαντικό έργο στον τομέα της εξωτερικής πολιτικής. Θέλετε να σας πω για το σχέδιο Ανάν; 
      ΟΛΟΙ ΟΙ ΒΟΥΛΕΥΤΕΣ ΤΟΥ ΛΑΟΣ: Ωραία! Μπράβο! 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Θέλετε να σας πω για το Δ΄ Κοινοτικό Πλαίσιο Στήριξης; Θέλετε να σας πω για την απόφαση του ΝΑΤΟ πέρυσι σχετικά με την ενταξιακή προοπτική της πρώην Γιουγκοσλαβικής Δημοκρατίας της Μακεδονίας; Θέλετε να πω για τους αγωγούς; 
      Η Κυβέρνησή μας τα τελευταία χρόνια εφαρμόζει και υλοποιεί ένα πρόγραμμα εξωτερικής πολιτικής το οποίο κάνει την Ελλάδα να αισθάνεται υπερήφανη. Και όχι μόνο αυτό, αλλά η Ελλάδα για πρώτη φορά στη σύγχρονη ιστορία της, έχει τη δυνατότητα να επηρεάζει μ’ αυτήν τη δύναμη που έχει την προοπτική των Βαλκανίων της Νοτιοανατολικής Ευρώπης. Όταν υποστηρίζουμε τον εξευρωπαϊσμό της γειτονιάς μας, της Νοτιοανατολικής Ευρώπης, δίνουμε τη δυνατότητα σ’ αυτήν την περιοχή να προχωρήσει προς την Ευρώπη υπό τον όρο συγκεκριμένων συμφωνιών,  υπό τον όρο συγκεκριμένων προϋποθέσεων, υπό τον όρο συγκεκριμένων κριτηρίων που πρώτη φορά επί των δικών μας ημερών μπήκαν στα κείμενα της Ευρωπαϊκής Ένωσης. Και αυτό δεν έγινε τυχαία. Δεν έγινε να περνάμε το χρόνο μας μεταξύ τυρού και αχλαδιού! Αλλά όταν λέτε ότι αισθάνεστε ότι η Ελλάδα είναι υποδεέστερη ότι είμαστε εύκολοι, να μην ξεχνάτε ότι αυτές τις μάχες τις δώσαμε και τις κερδίσαμε όλα αυτά τα χρόνια τρέχοντας δεξιά και αριστερά σ’ όλο τον κόσμο για να υποστηρίξουμε τα εθνικά δίκαια. Δεν δεχόμαστε, λοιπόν, μαθήματα πατριωτισμού. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε...
      ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, κατά παρέκκλιση μιλήσατε. Δεν έχετε το λόγο τώρα! Είδατε ότι ετέθη θέμα. Τι θα κάνουμε τώρα; Υπάρχει σειρά. Σας παρακαλώ, κύριε Πρόεδρε. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Να απαντήσω στις προσβολές του κυρίου Υπουργού. 
      ΠΡΟΕΔΡΕΥΩΝ (Αναστάσιος Νεράντζης): Μα θα περιμένετε στη σειρά σας! 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ένα λεπτό, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, έχετε το λόγο για ένα λεπτό. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ένα λεπτό θέλω, δεν θέλω παραπάνω. 
      Κύριε Υπουργέ, δεν είχα σκοπό εγώ να φέρω σε δύσκολη θέση τον Πρωθυπουργό. Εσείς γιατί το κάνατε; Αύριο, λοιπόν, στις 3.30΄ η ώρα το μεσημέρι, στηθείτε στο Tele City να ακούσετε το διάγγελμα του Καραμανλή που έλεγε τα συν στο σχέδιο Ανάν, είναι περισσότερα από τα «όχι» και γι’ αυτό συστήνουμε το «ναι». Θα ακούσετε, λοιπόν, τι έλεγε ο Καραμανλής. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
       Και βεβαίως, για να δείτε ποια είναι η εξωτερική σας πολιτική, ας τολμήσει να πάει η κ. Μπακογιάννη κάτω! Ας πάει η κ. Μπακογιάννη στην Κύπρο για να δείτε πώς την έχουν στα όπα-όπα! Κοροϊδευόμαστε; Όπου μας ακούσατε, πήγατε καλά, αλλά δυστυχώς μας ακούτε λίγο. Φροντίστε να μας ακούσετε περισσότερο, όπως μας ακούσατε με τη Ρεπούση και με το βέτο, για να πάτε καλύτερα. 
      Όσον αφορά την παράταξή μας, είμαστε δύο στην παράταξη: εμείς και εσείς. Το ποιον θεωρεί ο ελληνικός λαός «πατριώτη», το ξέρετε πάρα πολύ καλά. Λυπάμαι, αλλά δεν έχετε αίσθηση και έννοια τι σημαίνει «πατριωτισμός». Θα σας στείλω, λοιπόν, τον «πατριωτικό παρεμβατισμό», την ιδεολογία μας, για να καταλάβετε πώς εμείς εννοούμε τον πατριωτισμό. 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Πρόεδρε. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κατά τα άλλα, κύριε Βαληνάκη, συνεχίστε εσείς τα «πάρε-δώσε» με τον Αμερικάνο, σκύψτε και άλλο στον Αμερικάνο και εκλιπαρείτε την κυρία Κοντολίζα Ράις ή την αυριανή νέα Υπουργό, να δεχθεί σε ραντεβού την κυρία Υπουργό σας! Αυτοί είστε! 
      (Χειροκροτήματα από την πτέρυγα του Λαϊκού Ορθόδοξου Συναγερμού)
       ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε Πρόεδρε...
      ΠΡΟΕΔΡΕΥΩΝ (Αναστάσιος Νεράντζης): Κύριε Βαληνάκη, σας παρακαλώ τώρα! Θα μιλήσετε στο τέλος, απαντώντας σ’ όλους. Δεν οδηγεί πουθενά αυτή η συζήτηση. Περιμένουν και Βουλευτές να μιλήσουν. 
      Ο Βουλευτής του ΛΑΟΣ κ. Πλεύρης έχει το λόγο. 
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κύριε Πρόεδρε. 
      Κύριοι συνάδελφοι, μπορεί να περηφανεύεται η Κυβέρνηση της Νέας Δημοκρατίας για την πατριωτική της πολιτική. Θα ήθελα, όμως, να δω τι θα απαντούσε στο γεννήτορα της Νέας Δημοκρατίας, ο οποίος δάκρυζε και έλεγε ότι δεν υπάρχει σύνθετη ονομασία στο σκοπιανό και εσείς είστε η πρώτη Κυβέρνηση που φέρατε σε διαπραγμάτευση τη σύνθετη ονομασία! Γι’ αυτόν τον πατριωτισμό είστε υπερήφανοι; 
       (Χειροκροτήματα από την πτέρυγα του Λαϊκού Ορθόδοξου Συναγερμού)
       Ή, μήπως, είστε υπερήφανοι για το βιβλίο της κ. Ρεπούση που αρνούνταν την καταστροφή της Σμύρνης; Ή είστε υπερήφανοι για το Θάνο το Βερέμη που έχετε μέσα στο Παιδαγωγικό Ινστιτούτο και λίγο πολύ λέει ότι ο Κολοκοτρώνης ήταν σφαγέας; Γι’ αυτά τα πράγματα είστε υπερήφανοι; Ή είστε υπερήφανοι που δεν έχετε κάνει ακόμη ανδριάντα του Μεγάλου Αλεξάνδρου στην Αθήνα; Ή είστε υπερήφανοι που αφήσατε μόνο του τον Τάσσο τον Παπαδόπουλο στο σχέδιο Ανάν και λυπηθήκατε που είπε «όχι» στο σχέδιο Ανάν; 
      Μαθήματα πατριωτισμού δεν ήρθε εδώ πέρα κανένας να σας κάνει. Δεν αντιλαμβάνομαι, όμως, για ποιο λόγο θα πρέπει στα θέματα αυτά εάν δεν συμφωνούμε με τη δική σας πολιτική, να είμαστε δήθεν πατριώτες, κύριε Υπουργέ; Γιατί αυτό είπατε, όταν μιλήσατε. Μας είπατε «δήθεν πατριώτες». Εσείς αμφισβητείτε το δικό μας πατριωτισμό. Εμείς λέμε ότι διαφωνούμε, ότι βλέπετε κάποια πράγματα διαφορετικά. Θεωρούμε ότι η πολιτική, η οποία ασκείται είναι ενδοτική. Είναι κακό δηλαδή να το θεωρούμε αυτό; Πρέπει να είμαστε «δήθεν πατριώτες», για να το θεωρούμε αυτό; 
      Και σας ερωτώ γιατί εδώ έχουμε απτά παραδείγματα, κύριε Υπουργέ: την πολιτική την οποία ακολουθείτε με την Αλβανία, την ακολουθήσατε με την Τουρκία. Ανοίξατε την πόρτα στην Ευρωπαϊκή Ένωση και λέτε ότι από τις ενταξιακές διαπραγματεύσεις, ουσιαστικά θα βελτιωθεί και η Τουρκία θα αποκτήσει ευρωπαϊκό προφίλ. Τι πετύχατε τόσο καιρό; Ούτε η Θεολογική Σχολή της Χάλκης, το αυτονόητο δεν έχει ανοίξει. Τι πετύχατε; Πείτε ένα πράγμα που πετύχατε τόσα χρόνια από την Τουρκία, για να δικαιολογεί τη στάση σας να ανοίξετε την πόρτα στην Ευρώπη! Κανένα. Αυτή είναι η πραγματικότητα. Και είναι πολύ λυπηρό, διότι επί διακυβερνήσεώς σας, έχουν αυξηθεί και οι παραβιάσεις που γίνονται στο Αιγαίο. Έχει αυξηθεί και το θράσος της Τουρκίας. Και η Τουρκία μέχρι σήμερα δεν αναγνωρίζει την Κύπρο, χώρα της Ευρωπαϊκής Ένωσης! Συνεπώς δεν πετύχατε τίποτα. 
      Τι λέμε εμείς; Εμείς λέμε αυτό που θεωρούμε αυτονόητο, κύριε Υπουργέ. Θέλει η Αλβανία να μπει στην Ευρωπαϊκή Ένωση; Όχι ξεκινάμε και βλέπουμε την πορεία της! Ξεκινάει αυτή τις πράξεις τις συγκεκριμένες που θα διασφαλίσουν τα δικαιώματα της ελληνικής μειονότητας στη Βόρειο Ήπειρο και όταν δούμε ότι έχουν διασφαλιστεί πλήρως αυτά τα δικαιώματα, τότε θα συζητήσουμε το ενδεχόμενο να μπει η Αλβανία στην Ευρωπαϊκή Ένωση. Αυτό θεωρούμε εμείς εξωτερική πολιτική. 
      Κύριε Υπουργέ, ίσως είναι κάποια πράγματα τα οποία δεν τα γνωρίζετε και μου κάνει εντύπωση που δεν τα γνωρίζετε ή δεν θέλετε να τα πείτε. Το ξέρετε ότι σήμερα υπάρχουν εδώ στην Ελλάδα αδέλφια μας Βορειοηπειρώτες, οι οποίοι έχουν καταδικαστεί στην Αλβανία, επειδή έψελναν τον Εθνικό Ύμνο; Έχουν καταδικαστεί στην Αλβανία, επειδή σήκωναν την ελληνική σημαία και μέχρι σήμερα ισχύουν αυτές οι καταδίκες; 
      (Χειροκροτήματα από την πτέρυγα του Λαϊκού Ορθόδοξου Συναγερμού)
       Το ξέρετε ότι αν ο πρόεδρος των Χιμαριωτών πάει αυτήν τη στιγμή στην Αλβανία θα συλληφθεί για να εκτίσει ποινή φυλάκισης τρία χρόνια; Γι’ αυτήν την πολιτική υπερηφανεύεστε; 
Έψαλλε τον Εθνικό Ύμνο, σήκωσε την ελληνική σημαία στις περίφημες εκλογές του 2003, πριν πέντε χρόνια, της βίας και της νοθείας, όπου έγινε ο χαμός πάνω στην Αλβανία. Έκανε αυτές τις δύο πράξεις μπροστά σε Αλβανούς που είχαν τα όπλα. 
      Και απορώ, πραγματικά, με τον Κοινοβουλευτικό Εκπρόσωπο του ΠΑΣΟΚ κ. Πάγκαλο, ο οποίος επέλεξε τη συγκεκριμένη ημέρα που συζητάμε για τα δικαιώματα των Ελλήνων Βορειοηπειρωτών να θέσει το θέμα εάν τυχόν μπορούν να παίρνουν υπηκοότητα όσοι γεννιούνται στην Ελλάδα. 
      Και έδωσε και έναν ορισμό του έθνους, που, πραγματικά, πρέπει να τον μελετήσουμε. Χαίρω, κύριε Νεράντζη, που βρίσκεστε εσείς στο Βήμα που γνωρίζετε πολύ καλά τα της Αρχαίας Ελλάδος, γιατί ο Ηρόδοτος στο Ιστορία Δ 147 λέει «Όμαιμον, ομόρθησκον, ομότροπον, ομόγλωσσον Έλληνες όντες» και είναι η απάντηση των Αθηναίων προς το Μαρδόνιο μετά τη Ναυμαχία της Σαλαμίνος το 479 π.χ.. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Συνεπώς να μην μας κάνουν μαθήματα τι είναι και τι δεν είναι έθνος, γιατί στον ορισμό του έθνους, ακούστε τι ακούσαμε. Ακούσαμε ότι είναι όποιος θέλει να βρίσκεται σ’ ένα μέρος, να έχει γεννηθεί σ’ αυτό το μέρος, να το αγαπάει σαν πατρίδα του και να σέβεται τους νόμους και το Σύνταγμα. 
      Και ερωτώ: Εάν κάποιος τα έχει κάνει όλα αυτά και δεν σέβεται τους νόμους και το Σύνταγμα, δεν ανήκει σ’ αυτό το έθνος; Δηλαδή το εάν κάποιος τηρεί τους νόμους, τον κατατάσσει στο έθνος ή δεν τον κατατάσσει στο έθνος; Αυτά όλα είναι αστεία. 
      Εκεί, λοιπόν, που θέλουμε να καταλήξουμε, κύριε Υπουργέ, είναι ότι δεν χρειάζονται ούτε φωνές ούτε ταμπελοποίηση. Και αυτήν την ταμπελοποίηση εσείς την κάνατε, εσείς και ο κ. Πάγκαλος, που μίλησε για ρατσισμό, μίλησε για φασισμό, εσείς που μιλήσατε για λαϊκισμό. Εμείς δεν σας είπαμε τέτοιες εκφράσεις. Εσείς τις είπατε. Εμείς ερχόμαστε εδώ και λέμε ότι η πολιτική που ακολουθείτε με την Αλβανία, είναι ίδια με την πολιτική που ακολουθήσατε με την Τουρκία και απέτυχε παταγωδώς. 
      Εδώ υπάρχει κάτι πολύ σημαντικό. Σε κάποια Βαλκάνια που, είτε το βλέπετε είτε δεν το βλέπετε, βράζουν και ψάχνουν κάποιοι λαοί να ανακαλύψουν μειονότητες, γιατί εδώ έχουμε ανακάλυψη μειονοτήτων, εμείς έχουμε υπαρκτή ελληνική μειονότητα στη Βόρεια Ήπειρο και δεν της συμπεριφερόμαστε όπως πρέπει. Αυτοί οι άνθρωποι είναι λογικό να έρθουν να ζητήσουν τη βοήθεια του ελληνικού Κοινοβουλίου και όχι του αλβανικού κοινοβουλίου, όπως είναι ο κ. Πάγκαλος. Εάν, όμως, αυτό δεν μπορείτε να το καταλάβετε, τότε προφανώς δεν μπορείτε να προασπίσετε και τα δικαιώματα αυτών των ανθρώπων.
      (Χειροκροτήματα από την πτέρυγα του Λαϊκού Ορθόδοξου Συναγερμού) 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ  τον κ. Πλεύρη.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Δεν σχολιάσατε, κύριε Πρόεδρε, τον Ηρόδοτο, που είστε ιδιαιτέρως αρχαιομαθής. 
      ΠΡΟΕΔΡΕΥΩΝ (Αναστάσιος Νεράντζης): Δεν έχει ανάγκη δικών μου σχολίων ο Ηρόδοτος. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Αξιοποιήστε τα αληθές και το λανθασμένο του κ. Πάγκαλου. 
      ΠΡΟΕΔΡΕΥΩΝ (Αναστάσιος Νεράντζης): Τον σχολίασαν οι αιώνες και μάλιστα σημαντικά. 
      Το λόγο έχει ο συνάδελφος στον Νομό Κορινθίας κ. Μπεγλίτης
      ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, μετά το ρητορικό κρεσέντο πλειοδοσίας στον πατριωτισμό από την πλευρά του Προέδρου και των Βουλευτών του ΛΑΟΣ, πιστεύω ότι θα πρέπει να επανέλθουμε σ’ ένα ήρεμο κλίμα συζήτησης ενός σημαντικού κατά την άποψή μου κειμένου, όπως είναι αυτό της Συμφωνίας Σταθεροποίησης και Σύνδεσης της Ευρωπαϊκής Ένωσης με την Αλβανία. Δυστυχώς η συζήτηση αυτή συμπίπτει με μια συγκυρία τόσο στην Ευρωπαϊκή Ένωση όσο και στην Ελλάδα πλήρους αδιαφορίας γενικότερα για τα Βαλκάνια. Μια συγκυρία κόπωσης σε σχέση με τη στρατηγική της διεύρυνσης στην Ευρωπαϊκή Ένωση και μια πολιτική συγκυρία στην Ελλάδα απουσίας ενός στρατηγικού σχεδίου για το ρόλο της Ελλάδας στα Βαλκάνια.
      Είναι γεγονός, κυρίες και κύριοι συνάδελφοι, ότι το 2003 για πρώτη φορά η χώρα μας, για πρώτη φορά η Ευρωπαϊκή Ένωση διαμόρφωσαν και ανέδειξαν μια ολοκληρωμένη στρατηγική στήριξης της ευρωπαϊκής πορείας των χωρών των Δυτικών Βαλκανίων. Όλοι γνωρίζουμε τα σημαντικά αποτελέσματα του Ευρωπαϊκού Συμβουλίου της Θεσσαλονίκης τον Ιούνιο του 2003 σε σχέση με την υποστήριξη, πολιτική, οικονομική, θεσμική των χωρών των Δυτικών Βαλκανίων και της ευρωπαϊκής τους προοπτικής. Πρόκειται για μια στρατηγική την οποία η Ελλάδα δεν πρέπει σε καμμία περίπτωση να εγκαταλείψει. Είναι προς όφελος των εθνικών συμφερόντων της χώρας μας να συνεχίσουμε την υποστήριξη και την εμβάθυνση αυτής της στρατηγικής.
      Το Νοέμβριο του 2007 η Κυβέρνηση της Νέας Δημοκρατίας διατύπωσε ένα κείμενο πέντε σημείων για τη βαλκανική πολιτική της χώρας και τη βαλκανική πολιτική της Ευρωπαϊκής Ένωσης. Δεν θέλω να ασκήσω κριτική. Βρισκόταν στην ευθεία γραμμή, στη συνέχεια της στρατηγικής της Θεσσαλονίκης του 2003. Έμεινε, όμως χωρίς συνέχεια, χωρίς ολοκληρωμένες επί μέρους πολιτικές για να γίνουν πράξη αυτές οι γενικές κατευθυντήριες γραμμές της βαλκανικής πολιτικής της χώρας.
      Σήμερα η Ελλάδα με απουσία στρατηγικού σχεδίου καταναλώνει ένα σημαντικό κεφάλαιο, ένα βαλκανικό κεφάλαιο στην εξωτερική μας πολιτική, που με πολύ κόπο, με πολύ προσπάθεια, ορισμένες φορές με πισωγυρίσματα είχαμε διαμορφώσει τα τελευταία δέκα περίπου χρόνια ως χώρα στην περιοχή των Δυτικών Βαλκανίων.
      Κυρίες και κύριοι συνάδελφοι, σήμερα στην Ευρωπαϊκή Ένωση –και αυτό πρέπει όλοι να το γνωρίζουμε, όταν συζητάμε τέτοια κρίσιμα, στρατηγικού χαρακτήρα ζητήματα- υπάρχει ένα σοβαρό πρόβλημα, μια βαθιά κρίση στρατηγικού προσανατολισμού. Η κόπωση της διεύρυνσης είναι ένα απ’ αυτά τα χαρακτηριστικά που χαρακτηρίζουν αυτήν την κρίση στρατηγικού προσανατολισμού. Σήμερα η Ευρωπαϊκή Ένωση βρίσκεται σε μια βαθιά υπαρξιακή κρίση. Σήμερα η Ευρωπαϊκή Ένωση δεν έχει την αξιοπιστία υπεράσπισης της ευρωπαϊκής προοπτικής και της μελλοντικής ένταξης των χωρών των Δυτικών Βαλκανίων στην ευρωπαϊκή οικογένεια, στους ευρωπαϊκούς θεσμούς. Μια εξέλιξη καθ’ όλα αρνητική και για την ίδια την Ευρωπαϊκή Ένωση, αλλά και για τη χώρα μας. Γι’ αυτό η σημερινή συζήτηση θα έπρεπε να αποτελέσει μια αφορμή, μια αφετηρία για μια γενικότερη συζήτηση της βαλκανικής πολιτικής της χώρας, τα επόμενα χρόνια στο βαλκανικό χώρο. 
      Δεν έγινε αυτό. Από τη μια πλευρά είχαμε πλειοδοσία σε υπερπατριωτισμό. Από την άλλη, από την πλευρά της Κυβέρνησης είχαμε μια γραφειοκρατική διεκπεραίωση μιας σημαντικής συμφωνίας, μια συμφωνία που εμπεριέχει από τη μια πλευρά κίνητρα υποστήριξης και προώθησης της ευρωπαϊκής προοπτικής της Αλβανίας, και από την άλλη περιέχει σημαντικούς μηχανισμούς ελέγχου της συμπεριφοράς της Αλβανίας στην πορεία της για την Ευρωπαϊκή Ένωση. 
      Πρέπει να μην απαξιώσουμε αυτούς τους μηχανισμούς ελέγχου. Πρέπει να τους αξιοποιήσουμε στην ευρωπαϊκή πορεία της Αλβανίας και για την υπεράσπιση των δικαιωμάτων της ελληνικής εθνικής μειονότητας, μακριά από ρητορείες, μακριά από λαϊκισμούς. Έχουμε εργαλεία στα χέρια μας για να υπερασπιστούμε τα εκπαιδευτικά δικαιώματα της ελληνικής εθνικής μειονότητας, τα δικαιώματα γλώσσας στη Δημόσια Διοίκηση, τα δικαιώματα περιουσίας των Χειμαριωτών για τους οποίους απόψε κόπτεται το ΛΑΟΣ, τα πολιτικά δικαιώματα της ελληνικής εθνικής μειονότητας, τα δικαιώματα της ΟΜΟΝΟΙΑΣ και του κόμματος Ανθρωπίνων Δικαιωμάτων. Μέσα από αυτούς τους μηχανισμούς μπορούμε να υπερασπιστούμε καλύτερα τα δικαιώματά τους, τη φωνή τους στην πολιτική ζωή της Αλβανίας.
      Κυρίες και κύριοι συνάδελφοι, είναι, πράγματι, γεγονός που κανείς δεν μπορεί να αμφισβητήσει, το επιβεβαιώνει και η τελευταία αξιολογική έκθεση της επιτροπής το Νοέμβριο του 2008, ότι έχουν γίνει σημαντικά βήματα προόδου στην Αλβανία τα τελευταία χρόνια, τόσο για την πλήρωση των πολιτικών κριτηρίων, όσο και την πλήρωση των οικονομικών και κοινωνικών προϋποθέσεων που θέτει η Ευρωπαϊκή Ένωση.
      Βεβαίως, μένουν πολλά ακόμα να γίνουν. Και εκεί πρέπει να δουλέψει η Ελλάδα, διαμορφώνοντας τη δική της στρατηγική και αξιοποιώντας το ευρωπαϊκό πλαίσιο, το συμβατικό πλαίσιο των σχέσεων με την Αλβανία. Το 2005 είχαμε τις κοινοβουλευτικές εκλογές στην Αλβανία. Έγιναν σοβαρές παρεκτροπές από το δημοκρατικό πλαίσιο. Υπονομεύθηκε το πολιτικό καθεστώς της ελληνικής μειονότητας. Όλα αυτά κατεγράφησαν από τον ΟΑΣΕ. 
      Το 2009 είναι χρονιά νέων κοινοβουλευτικών εκλογών στην Αλβανία. Καλούμε την Κυβέρνηση να αξιοποιήσει το θεσμικό πλαίσιο της Ευρωπαϊκής Ένωσης, να αξιοποιήσει την Προεδρία στον ΟΑΣΕ, για να εγγυηθούμε την ομαλή διεξαγωγή, τις ομαλές διαδικασίες των κοινοβουλευτικών εκλογών στην Αλβανία, να υπερασπιστούμε τα πολιτικά δικαιώματα της ελληνικής εθνικής μειονότητας. 
	Καλούμε την Κυβέρνηση να αναλάβει πρωτοβουλίες και να σχεδιάσει μια νέα συνεργασία με την Αλβανία, αξιοποιώντας πάντα το ευρωπαϊκό θεσμικό πλαίσιο, να προτείνει κοινά προγράμματα «αδελφοποίησης» για την παροχή ευρωπαϊκής τεχνογνωσίας, know how, σ’ εκείνα τα ζητήματα που υπολείπονται ακόμα η αλβανική κυβέρνηση και οι αλβανικοί θεσμοί. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Στο ζήτημα της καταπολέμησης του οργανωμένου εγκλήματος, του εκδημοκρατισμού και της αναδιάρθρωσης του δικαστικού συστήματος, σ’ όλα εκείνα τα ζητήματα που μας αφορούν και εμάς άμεσα, στην καταπολέμηση της λαθρομετανάστευσης και, κυρίως, στην αξιοποίηση της συμφωνίας επανεισδοχής της Ευρωπαϊκής Ένωσης με την Αλβανία. Αυτό το τελευταίο είναι ιδιαίτερα σημαντικό για την Ελλάδα, αυτήν την περίοδο, με την αύξηση της λαθρομετανάστευσης, όχι μόνο από την πλευρά της Τουρκίας, αλλά και από την πλευρά των βαλκανικών χωρών.
	Καλούμε την Κυβέρνηση και το Υπουργείο Εξωτερικών να αξιοποιήσουν το θεσμικό πλαίσιο της Ευρωπαϊκής Ένωσης για να διευκολύνουν τη διαδικασία χορήγησης θεωρήσεων εισόδου από την Αλβανία, ακαδημαϊκών, διανοουμένων, φοιτητών, επιχειρηματιών. 
	(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Αναστάσιος Νεράντζης): Ολοκληρώστε σας παρακαλώ. 
	ΠΑΝΑΓΙΩΤΗΣ ΜΠΕΓΛΙΤΗΣ: Να ανοίξουμε τις σχέσεις μας με την Αλβανία, να ανοίξουμε τις σχέσεις μας με τους λαούς των Δυτικών Βαλκανίων. Δεν έχουμε να φοβηθούμε τίποτα. Μία φοβική Ελλάδα, μία εσωστρεφής Ελλάδα έχει να χάσει στα Βαλκάνια, έχει να χάσει στην περιοχή της Νοτιοανατολικής Μεσογείου. 
	Τελειώνω με μία πρόταση-απάντηση στον Πρόεδρο του ΛΑΟΣ κ. Καρατζαφέρη που αναφέρθηκε στις κυβερνήσεις του ΠΑΣΟΚ.…
	ΠΡΟΕΔΡΕΥΩΝ (Αναστάσιος Νεράντζης): Πρέπει να ολοκληρώσετε, κύριε Μπεγλίτη. Έχετε υπερβεί κατά πολύ το χρόνο.
	ΠΑΝΑΓΙΩΤΗΣ ΜΠΕΓΛΙΤΗΣ: Τελειώνω, κύριε Πρόεδρε.
	Σ’εκείνη την τραυματική εμπειρία που ζήσαμε όλοι στην υπόθεση Οτσαλάν.
	Η ιστορία,κυρίες και κύριοι συνάδελφοι, φοβάμαι ότι θα καταγράψει τον κ. Οτσαλάν και όλους εκείνους τους ακραίους κύκλους, ως τους νεκροθάφτες του μεγάλου λαϊκού δημοκρατικού κινήματος του κουρδικού λαού. Αυτό ας το σκεφθούμε κάποια στιγμή.
	Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
       	ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων τριάντα  έξι μαθήτριες και μαθητές και τρεις συνοδοί - καθηγητές από το 8ο  Γενικό Λύκειο Λάρισας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Βουλευτής του Λαϊκού Ορθόδοξου Συναγερμού κ. Κωνσταντίνος Αϊβαλιώτης.
	ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ κύριε Πρόεδρε.
	Σ’ ένα όψιμο καραμανλικό κρεσέντο ο κ. Ρουσόπουλος αμφισβήτησε, φυσικά εκτός μικροφώνου, αυτά που είπε ο Πρόεδρός μας, σχετικά με την άποψη του κ. Καραμανλή για το σχέδιο Ανάν. 
	Να θυμίσω, λοιπόν, ότι ο κ. Καραμανλής είπε ότι τα συν είναι περισσότερα από τα πλην και ότι ανοίγει ένα παράθυρο ευκαιρίας. Αύριο, λοιπόν, να στηθεί μπροστά στο ΤΗΛΕΑΣΤΥ στις τρεισήμισι η ώρα ο κ. Ρουσόπουλος, να δει τον Αρχηγό του να επαινεί το σχέδιο Ανάν, όπως φυσικά έκανε και ο Αρχηγός του ΠΑΣΟΚ. Αυτά για να θυμόμαστε ότι σ’ αυτήν τη χώρα και ο Πρόεδρος της Νέας Δημοκρατίας κ. Καραμανλής και ο Πρόεδρος του ΠΑΣΟΚ, ήταν υπέρ του σχεδίου Ανάν. Ο μόνος Έλληνας πολιτικός Αρχηγός που ήταν εναντίον ήταν ο Γιώργος Καρατζαφέρης στην Ελλάδα και ο αείμνηστος Πρόεδρος Τάσσος Παπαδόπουλος στην Κύπρο και γι’ αυτό και τον συνόδευσε ο στίχος «του αντρειωμένου ο θάνατος, θάνατος δεν λογιέται». Γι’ αυτό έγινε μύθος ο Τάσσος Παπαδόπουλος. Αυτά προς γνώση και συμμόρφωση.
	Πήγα στα όργανα της Ευρωπαϊκής Ένωσης πριν δεκαέξι περίπου χρόνια, όταν κυβερνούσε ο κ. Μητσοτάκης. Είδα, λοιπόν, στις Βρυξέλλες να έρχονται Υπουργοί της κυβέρνησης Μητσοτάκη, του Ανδρέα Παπανδρέου, του Σημίτη, του κ. Καραμανλή. Όλα αυτά, λοιπόν, τα δεκαέξι χρόνια που πέρασαν θυμάμαι να προσπαθούμε, όσοι από εμάς είχαμε ευαισθησία για τους Βορειοηπειρώτες, στα όργανα της Ευρωπαϊκής Ένωσης και να λέμε τα ίδια πράγματα. Ό,τι λέγαμε το 1993 για τους βορειοηπειρώτες, λέγαμε και μέχρι πρόσφατα, όσο ήμουν στις Βρυξέλλες. 
      Πάνω, λοιπόν, από 330.000.000 ευρώ είναι τα ελληνικά δάνεια και η αναπτυξιακή βοήθεια προς την Αλβανία, χώρια οι ελληνικές επενδύσεις και χώρια το 1,1 δισεκατομμύρια ευρώ τα οποία πήραν οι Αλβανοί χωρίς να ακουστεί το παραμικρό βέτο ούτε από εσάς, τη Νέα Δημοκρατία, ούτε από το ΠΑΣΟΚ.  Από κανέναν λοιπόν βέτο και οι Αλβανοί παίρνανε ένα σωρό χρήματα. Αναφέρω  επίσημα στοιχεία της Κομισιόν, 1,1 δισεκατομμύρια είναι η δωρεάν και η δανειακή βοήθεια προς την Αλβανία από την Ευρωπαϊκή Ένωση, που πλήρωσαν και οι Έλληνες.
      Δεν θα πω, λοιπόν, κανένα δικό μου σχόλιο πλέον, θα αφήσω να μιλήσουν τα έγγραφα. 
      Ψευτομακεδονικό πρακτορείο ειδήσεων της Βαρντάσκα, 19 Σεπτεμβρίου 2008. Κοινή στρατιωτική άσκηση των δυνάμεων της Βαρντάσκα και της Αλβανίας και μάλιστα στο στρατόπεδο του Ίλιντεν. Αυτή είναι, λοιπόν, η χώρα, η Αλβανία, η οποία κάνει κοινά γυμνάσια με τη Βαρντάσκα, τα Σκόπια δηλαδή, αυτή είναι λοιπόν η χώρα η οποία θέλουμε να ενταχθεί στα όργανα της Ευρωπαϊκής Ένωσης. Κάνουν, λοιπόν, κοινά στρατιωτικά γυμνάσια εναντίον ποίου; Δεν ξέρω. Το καταθέτω στα Πρακτικά. Είναι επίσημο έγγραφο από το ψευτομακεδονικό πρακτορείο ειδήσεων της Βαρντάσκα. 
           (Στο σημείο αυτό ο Βουλευτής κ. Κωνσταντίνος Αϊβαλιώτης                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Δεν μιλάει ο Αϊβαλιώτης, δεν μιλάει ο Λαϊκός Ορθόδοξος Συναγερμός, μιλάνε τα επίσημα έγγραφα, τα δικά σας, των ημερών του ΠΑΣΟΚ και του Ευρωπαϊκού Κοινοβουλίου, μόνο. Θα τα καταθέτω στα Πρακτικά. Δεν κάνω κανένα δικό μου σχόλιο.
	Ένωση Χειμαρριωτών «Η ΧΕΙΜΑΡΡΑ». Τα ξημερώματα της Παρασκευής διακόσιοι άνδρες των ειδικών σωμάτων της αλβανικής Αστυνομίας –της Παρασκευής που πέρασε, όχι πριν δέκα χρόνια, τώρα- έκαναν έφοδο, προκλήθηκαν συμπλοκές, υπήρξαν τραυματισμοί και συλλήψεις δεκατεσσάρων ομογενών. Και όλα αυτά για μία έκταση επτακοσίων στρεμμάτων, οι τίτλοι ιδιοκτησίας των οποίων ανήκαν σε κατοίκους ενός χωριού της Βορείου Ηπείρου, μέχρι το 1945, αλλά αφαιρέθηκαν από το τυραννικό καθεστώς του Χότζα. Μετά το 1990 η γη δεν επιστράφηκε στους νόμιμους ιδιοκτήτες, οι οποίοι όλως τυχαίως ήταν Έλληνες. 
	Αυτά από την Ένωση Χειμαρριωτών «Η ΧΕΙΜΑΡΡΑ», πρόεδρος ο κ. Μπελέρης, Κούτουλας ο κ. γενικός γραμματέας. Το καταθέτω στα Πρακτικά.
	(Στο σημείο αυτό ο Βουλευτής κ. Κωνσταντίνος Αϊβαλιώτης                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Έρχομαι στο επόμενο. Β2 Διεύθυνση Οικονομικών Σχέσεων του Υπουργείου Εξωτερικών. Ορίστε τα χρήματα τα οποία μας χρωστάνε οι Αλβανοί. Δεν τα παίρνουμε, τους ενισχύουμε συνεχώς, προσπαθούμε να τους βοηθήσουμε και έχουμε τη συμπεριφορά που έχουμε. Πόσα είναι αυτά τα χρήματα; Τριακόσια τριάντα εκατομμύρια ευρώ συνολικά, χώρια οι ξένες επενδύσεις στην Αλβανία, χώρια οι εννέα χιλιάδες νέες θέσεις εργασίας που έχουμε δημιουργήσει, χώρια τα μεταναστευτικά εμβάσματα, που το 2007 ήταν 1.000.000.000 ευρώ σχεδόν. 
	Το καταθέτω επίσης στα Πρακτικά από το Υπουργείο Εξωτερικών της Κυβέρνησής σας. 
	(Στο σημείο αυτό ο Βουλευτής κ. Κωνσταντίνος Αϊβαλιώτης                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Ευρωπαϊκό Κοινοβούλιο. Ερώτηση Γιώργου Καρατζαφέρη. Προκλητικές δηλώσεις του Αλβανού πρωθυπουργού. Μέχρι και τον αγώνα των εθνικών ομάδων της πρωταθλήτριας Ευρώπης της Εθνικής Ελλάδας και της Αλβανίας, εκμεταλλεύτηκαν αυτοί οι φασίστες. Αυτό είναι η Αλβανία σήμερα, αυτή είναι η χώρα την οποία τόσο πολύ εναγκαλίζεσθε. Κάνει, λοιπόν, δηλώσεις ο Αλβανός πρωθυπουργός για ρατσισμό και ξενοφοβία. 
	Καταθέτω την ερώτηση στα Πρακτικά. 
	(Στο σημείο αυτό ο Βουλευτής κ. Κωνσταντίνος Αϊβαλιώτης                         καταθέτει για τα Πρακτικά την προαναφερθείσα ερώτηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Κλείσιμο μειονοτικών σχολείων στην Αλβανία. Ευρωπαϊκό Κοινοβούλιο, ερώτηση Γιώργου Καρατζαφέρη. «Το αλβανικό κράτος σταμάτησε ακόμη και τα κονδύλια για τη σύνταξη βιβλίων, ενώ οι εκλεγμένοι και οι μη φορείς της ελληνικής εθνικής μειονότητας δεν μπορούν να αντιδράσουν. Σκοπεύει η Κομισιόν να αντιδράσει σ’ αυτήν τη ρατσιστική αντιμετώπιση της ελληνικής μειονότητας;». Απάντηση του Επιτρόπου κ. Πάτεν: «Η Κομισιόν θα εξετάσει το θέμα». 
	Τα καταθέτω επίσης.
	(Στο σημείο αυτό ο Βουλευτής κ. Κωνσταντίνος Αϊβαλιώτης                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Άλλη ερώτηση, στις 27 Σεπτεμβρίου 2004. «Η πολεοδομία Τιράνων κατεδαφίζει κτήρια και τουριστικά θέρετρα στην πόλη της Χειμάρας, τα οποία όλως τυχαίως ανήκουν σε Έλληνες». Ρωτάει ο Γιώργος Καρατζαφέρης: «Σκοπεύει να επιβάλει κυρώσεις στην Αλβανία; Πόσα χρήματα έχει πάρει μέχρι τώρα η Αλβανία;». Απαντάει το Συμβούλιο: «Διακόσια τριάντα εκατομμύρια ευρώ μέχρι το 2005. Η Ευρωπαϊκή Ένωση εκφράζει την ανησυχία της». Την ανησυχία της ελληνικής Κυβέρνησης δεν βλέπουμε. Ευρωπαϊκό Κοινοβούλιο 2005. 
	(Στο σημείο αυτό ο Βουλευτής κ. Κωνσταντίνος Αϊβαλιώτης                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Έρχομαι στην επόμενη ερώτηση της 6ης Ιουνίου 2005. Απογραφή των μειονοτήτων που διαβιούν στην Αλβανία. Προσέξτε. Αυτήν τη στιγμή, αν σας ρωτήσω πόσοι είναι οι Έλληνες που διαβιούν στην Αλβανία, δεν ξέρετε. Και ξέρετε γιατί δεν ξέρετε; Δεν ξέρετε γιατί έχει τεθεί το θέμα και από Ευρωβουλευτές της Νέας Δημοκρατίας, αναφέρω τα ονόματα του Γιάννη Μαρίνου και του Σταύρου Ξαρχάκου στο παρελθόν, πήρε τη σκυτάλη ο Πρόεδρος του Λαϊκού Ορθόδοξου Συναγερμού, μόλις έγινε Ευρωβουλευτής, υπέβαλε τέσσερις ερωτήσεις για την απογραφή των μειονοτήτων που διαβιούν στην Αλβανία. Ουδέποτε το θέσατε σαν όρο, παρ’ ότι ήταν όρος στα πλαίσια της εταιρικής σχέσης  με την Αλβανία. 
	Ερώτηση λοιπόν. Απογραφή των μειονοτήτων, Γιώργος Καρατζαφέρης, 6 Ιουνίου 2005. «Η Αλβανία είχε αναλάβει την υποχρέωση να διενεργήσει μέχρι τις 31.12.2003 σοβαρή απογραφή όλων των μειονοτήτων. Διενήργησε αυτήν την απογραφή;». Απάντηση: «Το Συμβούλιο έχει πλήρη επίγνωση του θέματος προκειμένου να εξασφαλιστεί ο σεβασμός των μειονοτήτων. Ένα από τα μέτρα αυτά είναι η συλλογή ακριβών στοιχείων. Δεν σημειώθηκε ωστόσο συναίνεση ούτε ως προς τη μέθοδο, ούτε ως προς την ακρίβεια των εκτιμήσεων». Αυτό σημαίνει ότι δεν υπάρχει απογραφή. Αυτά το 2005, παραμονές ελληνικών εκλογών. 
	(Στο σημείο αυτό ο Βουλευτής κ. Κωνσταντίνος Αϊβαλιώτης                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Ο Πρόεδρος του Λαϊκού Ορθόδοξου Συναγερμού επανέρχεται τον Ιούνιο του 2007 και ζητάει απογραφή. Πάλι, λοιπόν, δεν κάνει απογραφή η Ευρωπαϊκή Επιτροπή, πάλι δεν το ζητάει η Κυβέρνησή σας για να απελευθερωθούν τα κονδύλια για την Αλβανία. Τα απελευθερώνετε χωρίς να πάρετε και το ελάχιστο, την απογραφή των Ελλήνων της Αλβανίας.
	(Στο σημείο αυτό ο Βουλευτής κ. Κωνσταντίνος Αϊβαλιώτης                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Τσάμηδες. Γιώργος Καρατζαφέρης. «Κατά τη διάρκεια της κτηνώδους ναζιστικής και φασιστικής κατοχής στην Ελλάδα οι λεγόμενοι «Τσάμηδες» συνεργάστηκαν με τις δυνάμεις κατοχής. Η Αλβανία έχει ενημερωθεί από την Κομισιόν ότι θα πρέπει να σταματήσει αμέσως η εθνικιστική δράση των Τσάμηδων;». Απάντηση της Κομισιόν: «Η Κομισιόν ενθαρρύνει την Αλβανία να διατηρήσει θετικές σχέσεις με τους γείτονές της». 
	(Στο σημείο αυτό ο Βουλευτής κ. Κωνσταντίνος Αϊβαλιώτης                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Πάλι δεν εκμεταλλευτήκατε το θέμα των Τσάμηδων, παρ’ ότι ο Πρόεδρος του Λαϊκού Ορθόδοξου Συναγερμού σας σφυρίζει πέναλτι για να βάλετε γκολ.
	Κατόπιν όλων αυτών θα είχε ενδιαφέρον να μας λέγατε πού βλέπετε τη σταθεροποίηση.
     Αυτό εδώ το τούβλο, αυτό το νομοσχέδιο κοιτάξτε πόσο παχύ είναι, μιλάει για σταθεροποίηση και σύνδεση. Βλέπετε κάποια σταθεροποίηση; Βλέπετε κάποια σύνδεση με τα ισχύοντα στην Ευρωπαϊκή Ένωση; Κυρώσεις για ρατσιστική συμπεριφορά ο δικός σας κώδικας αξιών δεν προβλέπει; Αυτή είναι η σχέση που δεν έχετε με τα άκρα; Το πρόβλημα των σχέσεων με την Αλβανία δεν αφορά τα σπέρματα τεύτλων. Ακούστε τι αναφέρει αυτό το τούβλο, αυτό το νομοσχέδιο. Σπέρματα τεύτλων, καραμέλες γεμισμένες με σοκολάτα και τα αυγά. Αυτό είναι το πρόβλημα των σχέσεών μας με την Αλβανία; Λυπάμαι που θα το πω, αλλά μ’ όλα αυτά που συμβαίνουν και τα αυγά έρχονται με μαθηματική ακρίβεια και φοβάμαι ότι θα είναι αυγά Τουρκίας.
      (Χειροκροτήματα από την πτέρυγα του Λαϊκού Ορθόδοξου Συναγερμού)
     ΠΡΟΕΔΡΕΥΩΝ (Αναστάσιος Νεράντζης): Ο κ. Πολατίδης έχει το λόγο.
     ΗΛΙΑΣ ΠΟΛΑΤΙΔΗΣ: Υπάρχει ένα θέμα, κύριε Υπουργέ. Τελικά σε κάθε νομοσχέδιο να προσπαθούμε να βρούμε τη φιλοσοφική διάσταση που κρύβει. Το βάρος που δίνουμε σε ορισμένες έννοιες πολύ βασικές για μας και δεχόμαστε και κριτική γι’ αυτό, όπως είναι η έννοια του έθνους, ακριβώς τοποθετεί και εσάς που έχετε μια ιστορία για τη μετατροπή του Ιδρύματος του ΕΛΙΑΜΕΠ από ένα ίδρυμα προαγωγής των ελληνικών συμφερόντων σ’ ένα ίδρυμα προαγωγής της νέας τάξης πραγμάτων και τον κ. Παγκάλο, ο οποίος εδώ μας έδωσε έναν ορισμό. 
     Θα δώσω, λοιπόν, κάποιον ορισμό του έθνους βάζοντας μέσα την παράμετρο του πρώτου άρθρου του Συντάγματος το οποίο λέει ότι η εξουσία  πηγάζει από το λαό και ασκείται υπέρ αυτού και του έθνους. Άρα, δεν μπορεί να είναι έθνος αυτά που μας είπε ο κ. Πάγκαλος. Δεν μπορεί να είναι έτσι. Ερχόμαστε τώρα να δούμε ότι υπάρχουν δυο είδη εθνών. Το παλιό έθνος αυτό που το λέμε βαρβαριστί plated solid nation, μία οικογένεια που ζει σε μια συγκεκριμένη γεωγραφική περιοχή και αυτά που λένε πάλι βαρβαριστί constitution al nation, δηλαδή, ένα σύνολο ανθρώπων που απλώς συμφωνούν σε κάποιες ιδέες. 
     Ο κ. Ούεσλι Κλαρκ, ο χασάπης της Γιουγκοσλαβίας κατά την περίοδο των βομβαρδισμών, ο διοικητής του ΝΑΤΟ είπε μετά το πέρας των βομβαρδισμών και τη διάλυση της Γιουγκοσλαβίας όταν τον ρωτήσανε ποιος ήταν ο σκοπός για να κάνει ό,τι έκανε, είπε ότι η ιδέα αυτού του λεγόμενου έθνους-οικογένεια, του εθνικού κράτους που υπήρχε τον προηγούμενο αιώνα –εννοούσε τον 20ο αιώνα που τότε τελείωνε- είναι μια ιδέα με την οποία πρέπει να τελειώνουμε. Πρέπει να πάμε σ’ αυτά τα constitution al nation που θέλει η νέα τάξη πραγμάτων τα οποία είναι κάποιες εταιρείες όπου όλοι είναι εναλλάξιμοι. Αυτό το είδος έθνους θέλετε και εσείς και το αδελφό σας κόμμα του ΠΑΣΟΚ ή μάλλον οι ιδεολογικοί σας καθοδηγητές. Και για να το πάω ακόμα παραπέρα, στην ουσία και οι δυο έχετε μετατραπεί σε ιδεολογικές συνιστώσες του ΣΥΡΙΖΑ ελαφρώς πιο νεοφιλελεύθερες. Με τον ορισμό του έθνους τον οποίον δίνουμε εμείς, είναι προφανές ότι ως μέλος αυτής της οικογένειας που είναι οι Βορειοηπειρώτες και που το Σύνταγμα στο οποίο όλοι την πρώτη ημέρα που γίναμε Βουλευτές δώσαμε όρκο να το τηρούμε και να το υπηρετούμε, λέει ότι πρέπει το ελληνικό Κοινοβούλιο και το ελληνικό κράτος να νοιάζεται για τα μέλη του ελληνικού έθνους. Αυτό εσείς δεν το κάνετε διότι προφανώς, δίνετε τυπικά τον όρκο και δεν έχετε ποτέ σκοπό να τηρήσετε οτιδήποτε απ’ αυτά που λέει το Σύνταγμα.
     Εμείς σε αντίθεση με εσάς, τα παίρνουμε τοις μετρητοίς. Έχουμε τις κακές συνήθειες και να διαβάζουμε το Σύνταγμα και να το παίρνουμε τοις μετρητοίς και να προσπαθούμε να το τηρήσουμε. Έρχομαι στο θέμα της συνθήκης. Είναι μια ευκαιρία επιτέλους αυτή η συνθήκη να αναγκάσουμε –εντός ή εκτός εισαγωγικών βάλτε τη λέξη- να τηρήσει η Αλβανία αυτά που δεν έχει τηρήσει. Η προσέγγιση την οποία κάνετε και σας το είπαμε, είναι λαθεμένη. Και αναφερθήκαμε στο θέμα της Τουρκίας για να σας δείξουμε ότι η προσέγγιση που κάνετε τώρα είναι εξίσου λανθασμένη. Φυσικά με την Κυβέρνηση της Νέας Δημοκρατίας υπάρχει και το εξής φαινόμενο. Έχουμε διάλογο κωφών. Απευθύνουμε ορισμένες ερωτήσεις και δεν δίνετε ποτέ απάντηση ή απαντάτε σαν να είμαστε όχι μόνο κωφοί, αλλά να μην ξέρουμε και νοηματική γλώσσα. Απαντάτε ό,τι να ΄ναι. 
     Έκανα μια ερώτηση στο Υπουργείο Εξωτερικών. Όταν αναγνωρίσατε, τυπικά έχετε αναγνωρίσει το καθεστώς του Κοσσυφοπεδίου, ρώτησα αν ισχύουν οι δηλώσεις του κ. Μητσοτάκη το 1993, τα περίφημα έξι σημεία που ένα απ’ αυτά έλεγε πως ό,τι ζητήσουν οι Αλβανοί για το Κοσσυφοπέδιο, αυτό ακριβώς θα ζητήσει και η Ελλάδα για τη Βόρειο Ήπειρο. Φυσικά η Αλβανία είναι το ισχυρό μέρος. Είναι το κράτος το οποίο μπορεί να απαιτεί και να κάνει ορισμένα πράγματα, ενώ η Ελλάδα είναι ο καρπαζοεισπράκτορας. Επιτρέψτε μου αυτήν την άσχημη έκφραση. Είμαι πολύ δυσαρεστημένος που αναγκάζομαι να τη χρησιμοποιήσω. Όλα αυτά τα φληναφήματα που λέτε περί δήθεν ισχυρής Ελλάδος του κ. Σημίτη και του κ. Καραμανλή, αφορούν την Ελλάδα που δέχεται τη μία καρπαζιά μετά την άλλη όχι από την «ισχυρή Τουρκία» αλλά από τα Σκόπια και από την Αλβανία. Η πολιτική σας είναι αδιέξοδη. Σας ζητάμε το αυτονόητο. Να τηρήσετε αυτό που λέει το Σύνταγμα. Να λάβετε υπ’ όψιν τις ανάγκες των μελών του ελληνικού έθνους που αυτήν τη στιγμή δεν βρίσκονται μέσα στο ελληνικό κράτος. Είναι πολύ απλό και είναι μια ευκαιρία να μην επαναλάβετε τα τόσα λάθη που έχετε κάνει εσείς και οι προκάτοχοί σας στο ΠΑΣΟΚ στις σχέσεις της Ευρωπαϊκής Ένωσης με την Τουρκία. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
     ΠΡΟΕΔΡΕΥΩΝ (Αναστάσιος Νεράντζης): Η κ. Ζήση έχει το λόγο.
     ΡΟΔΟΥΛΑ ΖΗΣΗ: Κύριε Πρόεδρε, νομίζω ότι οι Έλληνες όλοι έχουν στο DNA τους τον πατριωτισμό. Η σημερινή συζήτηση για τη συμφωνία που κυρώνεται δεν είναι συζήτηση για να ορίσουμε τι είναι έθνος, φυλή, κράτος κ.λπ. Αλλά είναι μια συζήτηση για να προσδιορίσουμε και τη δική μας θέση σε σχέση με τη γειτονιά μας, σε σχέση με τις ευρωπαϊκές δομές, σε σχέση με την πορεία της ευρωπαϊκής οικογένειας. Ακούστηκαν πάρα πολλά τα οποία πολλές φορές μας κάνουν να σκεπτόμαστε ότι δεν μπορούμε να προχωρήσουμε με εμμονές και ιδεοληψίες ως μία χώρα ευνομούμενη, ως μία χώρα που σέβεται το Διεθνές Δίκαιο, μία χώρα της Ευρωπαϊκής Ένωσης που πρέπει και θέλει να παίξει ένα ρόλο εγγυήτριας χώρας στον Νοτιοανατολική Ευρώπη.
     Μιλήσαμε για προενταξιακές διαδικασίες της Αλβανίας. Θέλω να πω ότι αυτές οι προενταξιακές διαδικασίες με τη μικρή ή τη μεγάλη τους κλίμακα έγιναν τα προηγούμενα χρόνια και συνεχίζουν να γίνονται έτσι ώστε να πληρωθούν εκείνα τα κριτήρια οικονομικά, πολιτικά, κοινωνικά που μπορούν να της δώσουν την ευκαιρία της υποψηφιότητας για την πορεία της στις ευρωπαϊκές δομές. 
     Όταν ήμουν Υφυπουργός Διεθνών Οικονομικών Σχέσεων την περίοδο 1999-2000 είχα την τιμή να παρακολουθήσω και να ζήσω από κοντά την πολιτική της Κυβέρνησης Σημίτη που είχε ένα συγκεκριμένο σχέδιο για τα Βαλκάνια και για τη Νοτιοανατολική Ευρώπη, ένα σχέδιο και μια στρατηγική βασισμένη στη συνεργασία, στις συνέργειες, στην ευρωπαϊκή προοπτική. Υπήρξαν και τότε διμερείς συμφωνίες με τη γείτονα χώρα που αφορούσαν στα οικονομικά και εμπορικά ζητήματα και όχι μόνο. Έγιναν πάρα πολλά βήματα αφού η Ελλάδα πέρα από τις δικές της πρωτοβουλίες για οικονομική βοήθεια της γείτονος χώρας συμμετείχε ενεργά στο σχέδιο ανασυγκρότησης των Βαλκανίων με ένα μεγάλο οικονομικό πρόγραμμα δεσμεύοντας πολλά χρήματα, αρχικά 180.000.000.000 δραχμές. Είχε δε δημιουργήσει επιτροπές εμπειρογνωμόνων που παρακολουθούσαν την πορεία αυτών των έργων, αυτής της συνεργασίας. 
      Πολλά πράγματα έγιναν στη γείτονα χώρα με δική μας συνεργασία και τότε οι ελληνικές επιχειρήσεις ξεκίνησαν με ασφάλεια να δημιουργούν υποδομές στις γειτονικές μας χώρες. Όμως αυτό που είναι το κυρίαρχο -και που πιστεύω ότι το έχετε κατανοήσει, κύριε Πρόεδρε και εσείς, δυστυχώς όμως κάποιοι συνάδελφοι εδώ και συγκεκριμένα από το ΛΑΟΣ σήμερα δεν το έχουν κατανοήσει- είναι ότι, για να προχωρήσει η δική μας χώρα και να αναπτυχθεί και να γίνει ισχυρή χώρα, η χώρα πραγματικά που θα παίζει καθοριστικό ρόλο στο σταυροδρόμι των τριών ηπείρων και σ’ όλα τα θέματα, θα πρέπει να διασφαλίσουμε στην εξωτερική μας πολιτική και γενικότερα στην πολιτική μας, ως χώρα, ένα περιβάλλον ασφαλές, το περιβάλλον της γειτονιάς μας, ένα περιβάλλον ειρήνης, ένα περιβάλλον προόδου, ένα περιβάλλον που σέβεται τελικά όλες τις αρχές του Ευρωπαϊκού Δικαίου, τις αρχές της περιβαλλοντικής αλληλεγγύης, τα ανθρώπινα δικαιώματα, όλες αυτές τις αρχές που συνιστούν, αν θέλετε, το Ευρωπαϊκό αλλά και το Ελληνικό Δίκαιο. 
      Πιστεύω, λοιπόν, ότι η κύρωση αυτής της Συμφωνίας Σταθεροποίησης και Σύνδεσης με τη γειτονική χώρα επιβεβαιώνει την καλή μας συνεργασία μέχρι σήμερα, η οποία συνεργασία θα αποτελέσει και την αφορμή -αφού υπάρχουν και εποπτικοί μηχανισμοί ελέγχου αυτής της πορείας- και μια καλή αρχή για τη στήριξη αυτών που ειπώθηκαν σήμερα εδώ, των πολιτικών κοινωνικών δικαιωμάτων και της ελληνικής μειονότητας στην Αλβανία. 
      Η δική μου εμπειρία, από τα χρόνια που ασχολήθηκα μ’ αυτά τα θέματα στην Κυβέρνηση, έχει δείξει ότι είχαμε μια πάρα πολύ καλή συνεργασία ως χώρα με την ελληνική μειονότητα σ’ όλα τα ζητήματα, γιατί τα αιτήματα υπήρχαν πάντα. Υπήρχαν αιτήματα πολύ σοβαρά και τουλάχιστον σ’ ό,τι αφορά τις υποδομές που ζητούσαν, νομίζω ότι όλα αυτά έγιναν και γίνονται. Μιλώ για τις κινητές νοσοκομειακές μονάδες, μιλώ για τους δρόμους, για τις μεταφορές και για άλλα θέματα που αφορούσαν φορολογίες κλπ.
      Σήμερα, λοιπόν, μ’ αυτήν τη συμφωνία συνεχίζεται η διεύρυνση, αν θέλετε, της εξασφάλισης των πολιτικών δικαιωμάτων και των όρων και βεβαίως από εκεί και ύστερα κάθε συμφωνία είναι μια προοπτική, αλλά είναι και μια δέσμευση της γείτονας χώρας. Είναι μια ευκαιρία, αλλά είναι και μια υποχρέωση. 
      Ιδού πεδίον δόξης λαμπρόν μ’ αυτήν τη συνεργασία που αναπτύσσουμε να δείξει η γείτονα χώρα ότι μπορεί πραγματικά να ανταποκριθεί σ’ αυτήν τη μεγάλη προοπτική, που της δίνεται η ευκαιρία και με τη δική μας κύρωση αυτής της συμφωνίας. 
      Σίγουρα, κυρίες και κύριοι συνάδελφοι, κύριε Πρόεδρε, αυτή η συμφωνία θα πρέπει να δώσει και από την πλευρά της Ελλάδας όχι μόνο τα νομοτεχνικά και γραφειοκρατικά στοιχεία, αλλά να δώσει και εκείνο το στίγμα που η ίδια η συμφωνία βέβαια προβλέπει και η ίδια η προοπτική στις ευρωπαϊκές δομές, το στίγμα –και το επαναλαμβάνω- για το σεβασμό στο Ευρωπαϊκό Δίκαιο, για τις συστάσεις και τα ψηφίσματα του Συμβουλίου της Ευρώπης, για τις προσαρμογές σ’ αυτά τα ψηφίσματα και για το σεβασμό των μειονοτήτων, κάτι που είναι υποχρέωση και της Αλβανίας, αλλά είναι υποχρέωση και της δικής μας χώρας σε ό,τι αφορά τους μετανάστες, σε ό,τι αφορά τη δική μας ευνομούμενη πολιτική απέναντι στο χώρο των μειονοτήτων και κυρίως των μεταναστών από την Αλβανία. 
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Εμείς κυρώνουμε και συμφωνούμε μ’ αυτήν την κύρωση, πιστεύοντας όμως ότι η ελληνική Κυβέρνηση, ως οφείλει, με την εντολή που έχει από τον ελληνικό λαό, θα σταματήσει –ας μου επιτραπεί η έκφραση- να παίζει με τα τεχνοκρατικά και τα γραφειοκρατικά ζητήματα και να ανοίξει πραγματικά τα φτερά της χώρας μας στις προοπτικές και στις προσδοκίες που αξιώνει ο ελληνικός λαός, που είναι ευρωπαϊκός λαός και ένας περήφανος λαός για την ιστορία του αλλά και γι’ αυτή την προοπτική του. 
      Σας ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Βελόπουλος. 
      ΚΥΡΙΑΚΟΣ ΒΕΛΟΠΟΥΛΟΣ: Εγώ θα διαφωνήσω με όλους τους συναδέλφους Βουλευτές του Λαϊκού Ορθόδοξου Συναγερμού, κύριε Βαληνάκη, και το εννοώ. Δεν θεωρώ ότι υπάρχουν περισσότερο πατριώτες από εσάς εδώ στο Κοινοβούλιο. Είμαι πεπεισμένος για τη διάθεση που έχετε να αγωνιστείτε για την πατρίδα και τα εθνικά της δίκαια.
      Και επειδή είμαι πεπεισμένος και πιστεύω ότι δεν είστε ενημερωμένος, θα ήθελα να μου το αποδείξετε αυτό. Και είναι απλή απόδειξη. Θα σας προκαλέσω. Έχω μπροστά μου, κύριε Βαληνάκη, βιογραφικά δύο καθηγητών που πάτε να τους κάνετε καθηγητές τώρα στο πανεπιστήμιο. Τα ονόματά τους: Αλεξάνδρα Ιωαννίδου και κάποιος κύριος, Γερμανός, μ’ ένα όνομα λίγο περίεργο, Κρίστιαν Φος. 
      Ακούστε, κύριοι συνάδελφοι, τους καθηγητές που πληρώνει ο ελληνικός λαός τι λένε στα συγγράμματά τους και να δείτε πώς σας κοροϊδεύουν κιόλας. Η κυρία αυτή, που είναι σύζυγος και ενός πρέσβη –δεν θα πω ποιου- λέει τα εξής: Ως κύριο επιστημονικό αντικείμενο έχει την προβολή της μακεδονικής γλώσσας και της μακεδονικής μειονότητας στη Μακεδονία –η κυρία αυτή, η καθηγήτρια, που θα την κάνετε τώρα- μαζί με άλλες γλωσσικές μειονότητες, όπως τουρκική, αρβανίτικη, βλάχικη, πομάκικη, τσιγγάνικη. Τις επόμενες μέρες θα την κάνετε καθηγήτρια, κύριε Υπουργέ, αν δεν το ξέρετε. Έχω και το ΦΕΚ εδώ μπροστά. 
      Ακούστε και άλλα. Υπηρέτησε στο Υπουργείο Εξωτερικών επί ΠΑΣΟΚ….
      ΤΗΛΕΜΑΧΟΣ ΧΥΤΗΡΗΣ: Ε, και; 
      ΚΥΡΙΑΚΟΣ ΒΕΛΟΠΟΥΛΟΣ: Να μην το λέω; Βιογραφικό είναι. Πειράζει που υπηρέτησε στο ΠΑΣΟΚ; 
      …και επιστημονική σύμβουλος ζητημάτων –ακούστε- στο ΚΕΜΟ, κύριε Χυτήρη, στο Κέντρο Ερευνών Μειονοτικών Ομάδων στην Ελλάδα. Αυτή την κυρία λοιπόν, θα την τοποθετήσει η Νέα Δημοκρατία για να διδάξει τα παιδιά μας αυτά που γράφει στα συγγράμματά της. Θέλετε να ακούσετε τι γράφει; Ακούστε. 
      Η κυρία αυτή έκανε συνέδριο για τους Τσάμηδες μέσα στο Πάντειο Πανεπιστήμιο. Το καταλάβαμε; Συνέδριο για τους Τσάμηδες στο Πάντειο Πανεπιστήμιο! Αυτήν την κυρία θα την κάνουν καθηγήτρια οι κύριοι της Νέας Δημοκρατίας. 
      Και συνεχίζω και προκαλώ τον Υπουργό…
      ΠΡΟΕΔΡΕΥΟΥΣΑ (Έλσα Παπαδημητρίου): Περιμένω…
      ΚΥΡΙΑΚΟΣ ΒΕΛΟΠΟΥΛΟΣ: Κυρία Πρόεδρε, μην περιμένετε τίποτα. Θα τα ακούσετε όλα. 
      ΠΡΟΕΔΡΕΥΟΥΣΑ (Έλσα Παπαδημητρίου): …τη σχέση με τη σύμβαση, κύριε συνάδελφε. 
      ΚΥΡΙΑΚΟΣ ΒΕΛΟΠΟΥΛΟΣ: Εδώ επιτελούμε εθνικό έργο. Αν θέλετε να ενημερώσουμε το Κοινοβούλιο, θα το ενημερώσω. 
      Ο Γερμανός πλαστογράφησε όλες τις μεταφράσεις του. Εκεί που γράφει για Μακεδόνες τους Σκοπιανούς, τους λέει Σλαβομακεδόνες. Εκεί που λέει για Μακεδονία του Αιγαίου, το λέει Αιγαιακή Μακεδονία. Ο κύριος, λοιπόν, αυτός με πλαστογραφημένα διδακτορικά έρχεται να γίνει καθηγητής στο Τμήμα Σλαβικών Σπουδών εδώ, στην Αθήνα. Είναι στο Εθνικό Καποδιστριακό Πανεπιστήμιο Αθηνών. Κάνει τις μεταφράσεις από τα γερμανικά στα ελληνικά με πλαστά στοιχεία. 
      Κύριε Υπουργέ, έχω όλα τα στοιχεία εδώ. Τα καταθέτω στα Πρακτικά όλα, την Εφημερίδα της Κυβερνήσεως, τα βιογραφικά τους, τις έρευνές τους, για να μην κοπιάσετε πολύ.
      (Στο σημείο αυτό ο Βουλευτής κ. Κυριάκος Βελόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θέλω αύριο να μου πείτε αν τους κάνετε καθηγητές, αν θα πάτε στο Υπουργείο Παιδείας στον Υπουργό και θα του πείτε να αποτραπεί αυτή η επιλογή. Και τότε να είστε βέβαιος ότι θα πω ότι όχι απλά είστε πατριώτης, αλλά είστε περισσότερο πατριώτης και απ’ όλους εμάς, γιατί κάνατε το χρέος πράξη. Θα το δω, κύριε Υπουργέ; Θα το δούμε αυτό; Εκτός αν συμφωνείτε με τις απόψεις των κυρίων αυτών, των δήθεν καθηγητών με τα πλαστά στοιχεία που ήρθαν να γίνουν καθηγητές.
      Στους συντρόφους του ΠΑΣΟΚ –και το λέω με πολύ αγάπη, κύριε Χυτήρη- εγώ θα κάνω ένα πράγμα. Μου αρέσει να διαβάζω. Δεν είναι εδώ ο Αλέκος Παπαδόπουλος, ο Υπουργός σας. Διαβάστε το βιβλίο για την Ήπειρο, τίποτε άλλο. Όποιος διαβάζει το βιβλίο για την Ήπειρο του Αλέκου Παπαδόπουλου τη δεκαετία του 1980, βλέπει ότι είστε σε πλήρη αναντιστοιχία μ’ αυτά που έλεγε ο Ανδρέας Παπανδρέου, μ’ αυτά που έλεγε ο Αλέκος Παπαδόπουλος και μ’ αυτά που λέει ο Σημίτης, οι εκσυγχρονιστές και ο κ. Μπεγλίτης σήμερα. 
      Συμφωνείτε με τη real politic. Δεν χρειάζεται πολύ μυαλό. Η real politic έχει γίνει επιστήμη στην Ελλάδα. Είναι συγκεκριμένη ομάδα ανθρώπων από τα δύο μεγαλύτερα κόμματα που συμφωνούν στη real politic, αλλά αυτή η real politic εμένα δεν με βρίσκει απολύτως σύμφωνο. 
      Δεν υπάρχει η real politic. Υπάρχει κάποια στιγμή και το συναίσθημα. Έχετε ξεριζώσει το συναίσθημα, έχετε ξεριζώσει το φρόνημα από την πολιτική. Αυτό είναι λάθος. Ο πολιτικός πρέπει να έχει και συναίσθημα, πρέπει να σκέφτεται και την παράδοση, το είδος και το έθος. 
      Αυτό που προκαλεί εντύπωση είναι ότι ένα κορυφαίο στέλεχος του ΠΑ.ΣΟ.Κ., ο κ. Μπεγλίτης, μιλάει για το άνοιγμα εμπορικών σχέσεων με την Αλβανία, να γίνουμε καλοί γείτονες, να τους στηρίξουμε οικονομικά. Κύριοι, πού τα λέτε αυτά; Τα Σκόπια εμείς τα στηρίζουμε κατά 75% ελληνικά κεφάλαια και μας «φτύνουν» καθημερινά. Διεκδικούν Μακεδονία του Αιγαίου, δίνουν ονόματα όπως Αλέξανδρος και Φίλιππος.
Δηλαδή ακόμα πιστεύετε στο αφελές επιχείρημα –«η διείσδυση η οικονομική», έλεγε ο Κύρκος, ο αριστερός αυτός πατριώτης κάποτε- ότι θα τους εξαγοράσουμε με πέντε σούπερ μάρκετ;  Όχι πέντε, εκατόν εβδομήντα πέντε κάναμε. Στείλαμε τον ΟΤΕ, την Εθνική, την Alpha Bank,  πήγανε εκεί, και τι κερδίσαμε; Να σας πω εγώ τι κερδίσαμε. Ένα ψευτοβέτο στο Βουκουρέστι για το πρόθεμα, όχι για το όνομα «Μακεδονία»! Αυτά πρέπει να λέμε. Και ας σταματήσουν τα πασαλείμματα της Νέας Δημοκρατίας! Ακούστε, κύριε Υπουργέ. Ακούστε γιατί τα πράγματα είναι σοβαρότερα από ό,τι τα λέτε. Εγώ θα σας πω κάτι. Το ξαναλέω. Πιστεύω ότι είστε πατριώτης. Το εννοώ αυτό. Περιμένω βέβαια την απόδειξη αύριο μεθαύριο, για να το επιβεβαιώσω κιόλας. Λέω λοιπόν: τα σχολεία τα ελληνικά. Τι παθαίνουν οι Έλληνες της Βορείου Ηπείρου; Εγώ τολμώ να πω «Βορείου Ηπείρου», κύριοι. Γιατί φοβάστε και λέτε «νότια Αλβανία» οι περισσότεροι; Δεν κατάλαβα. Δεν είναι Βόρειος Ήπειρος; Δέχεστε τον όρο «Βόρεια Μακεδονία» και δεν θέλετε να πείτε «Βόρειος Ήπειρος». Αυτό είναι που με ενοχλεί! 
(Χειροκροτήματα από την πτέρυγα του ΛΑΟΣ)
      Δέχεστε το «Βόρεια Μακεδονία» και δεν δέχεστε το «Βόρειος Ήπειρος». Ε αυτό είναι ενοχλητικό, είναι προσβλητικό για μένα που είμαι από τη Μακεδονία, όπως και για όλους τους Έλληνες βέβαια,  φαντάζομαι, πλην των κυβερνώντων της Νέας Δημοκρατίας. Ακούστε. Ξέρετε ότι κάνανε σχολείο στην Καλαμπάκα πρόσφατα, αλβανικό σχολείο στην Καλαμπάκα, με την «ομπρέλα» του δημάρχου; Το λέω κι εδώ μέσα. Έρχονται και άλλα παρόμοια. Καλός είναι ο εξελληνισμός, καλός είναι ο πολυπολιτισμός, αλλά καμιά φορά να προσέχουμε τι κάνουμε. Ακούστε, η Αλβανία δεν είναι κανένα κράτος ευρωπαϊκό. Εμπόριο ναρκωτικών, εμπόριο όπλων! Έχουν εργοστάσιο παραγωγής κοκαΐνης. Αυτή είναι η αλήθεια. Ποιους πάτε να βάλετε στην Ευρώπη; Κύριε Χηνοφώτη, έχω άδικο; Ήσασταν  Υπουργός Δημοσίας Τάξεως. Δεν είναι η Αλβανία η χώρα με το μεγαλύτερο εμπόριο ναρκωτικών; Συμφωνεί ο κ. Χηνοφώτης. Πού τους πάτε τους ανθρώπους στην Ευρωπαϊκή Ένωση; Πού τους πηγαίνετε; Εδώ, κύριοι συνάδελφοι, ο πρώην Υπουργός Δημοσίας Τάξεως συμφωνεί ότι η Αλβανία έχει εργοστάσιο παραγωγής κοκαΐνης. Πού τους πηγαίνουμε; Έχουν όπλα, γίνεται λαθρεμπόριο όπλων. Δεν τα ξέρετε αυτά; Αβρόχοις ποσί; Δεν γίνονται αυτά τα πράγματα.
      Και το ψευτοεπιχείρημα ότι αν θα γίνουν Ευρωπαίοι θα κάνουν την ευρωπαϊκή πολιτική πράξη, είναι άλλο παραμύθι, κύριε Βαληνάκη! Η Τσεχία δεν είναι στην Ευρωπαϊκή Ένωση; Η Πολωνία δεν είναι; Αυτοί είναι αμερικανόδουλοι, δεν είναι Ευρωπαίοι. Θα βάλετε και άλλους αμερικανόδουλους – γιατί η Αλβανία είναι αμερικανόδουλη έτσι κι αλλιώς- στην Ευρωπαϊκή Ένωση. 
      Και για να κλείσω εδώ, διότι ξέρω ότι πιέζει ο χρόνος, ακούστε κύριε Υπουργέ. Κάντε τουλάχιστον εκεί τα νεκροταφεία στην Αλβανία –είναι υποχρεωμένη η αλβανική Κυβέρνηση- των αγωνιστών του ’40 και ελάτε εδώ να τους βάλουμε και στην Ευρωπαϊκή Ένωση. Κύριε Υπουργέ, θα το ξαναπώ για ακόμη μία φορά. Αν τα πιστεύετε αυτά που λέτε –εγώ δεν πιστεύω ότι τα πιστεύετε- τότε ή κάτι δεν πάει καλά ή είστε σε άλλη χώρα.
      Και κλείνω λέγοντας ότι είπατε ότι κάνετε εξωτερική πολιτική. Και την κάνετε την εξωτερική πολιτική μεταξύ τυρού και αχλαδιού. Σ’ αυτό συμφωνώ. Κάνετε εξωτερική πολιτική μεταξύ σφύρας και άκμονος, όπου «σφύρα» η Αμερική κι όπου αν θέλετε το γνωστό το αμόνι, ο «άκμονας», ξέρετε ποιο είναι, κύριε Υπουργέ; Η Τουρκία, γιατί εκεί είναι το μεγάλο πρόβλημα. Και κυρίως δεν βλέπετε μπροστά σας και χάνετε κάθε αίσθηση εθνικού δικαίου! 
(Χειροκροτήματα από την πτέρυγα του ΛΑΟΣ)
 	ΠΡΟΕΔΡΕΥΟΥΣΑ ('Ελσα Παπαδημητρίου): Κύριε Χηνοφώτη, είδα ότι σηκώσατε το χέρι σας για να ζητήσετε το λόγο. Προφανώς έχετε προσωπικό θέμα.
 	ΠΑΝΑΓΙΩΤΗΣ ΧΗΝΟΦΩΤΗΣ:  Όχι, δεν πρόκειται περί προσωπικού θέματος. 
 	ΠΡΟΕΔΡΕΥΟΥΣΑ ('Ελσα Παπαδημητρίου):  Δεν μπορείτε να έχετε το λόγο αλλιώς. 
      ΠΑΝΑΓΙΩΤΗΣ ΧΗΝΟΦΩΤΗΣ: Αν μου επιτρέπετε εσείς, κυρία Πρόεδρε, θα ήθελα να πάρω το λόγο. Ειδάλλως μπορώ να περιμένω να μιλήσω στο τέλος. 
 	ΠΡΟΕΔΡΕΥΟΥΣΑ ('Ελσα Παπαδημητρίου):  Εγώ θεώρησα ότι σηκώσατε το χέρι γιατί με την αναφορά που σας έγινε έχετε προσωπικό θέμα. Σ’ αυτή τη βάση μπορείτε να μιλήσετε. 
	ΠΑΝΑΓΙΩΤΗΣ ΧΗΝΟΦΩΤΗΣ: Σωστό. Επ’ αυτού, ναι. Η αναφορά που ετέθη από τον κ. Βελόπουλο για το θέμα διακίνησης είναι ορθή, αλλά κι από την άλλη πλευρά αυτό το οποίο ελέχθη από πλευράς του Υφυπουργού Εξωτερικών κ. Βαληνάκη σε προηγούμενη ομιλία του επ’ αυτού του θέματος νομίζω ότι και αυτό θα πρέπει να ληφθεί υπόψη. Αυτό το οποίο θα ήθελα να πω, επιτρέψτε μου στο τέλος, αν υπάρχει χρόνος, γιατί δεν έχω εγγραφεί στους ομιλητές, είναι για μία πρόταση, η οποία ενδεχομένως θα μπορέσει να δράσει επ’ ωφελεία διαφόρων απόψεων που ακούστηκαν σ’ αυτήν την Αίθουσα. 
      Ευχαριστώ. 
 	 ΠΡΟΕΔΡΕΥΟΥΣΑ ('Ελσα Παπαδημητρίου):  Αν μπορείτε να μιλήσετε τώρα, έχετε το λόγο για δυο λεπτά. Δεν έχω δικαίωμα να σας δώσω το λόγο…
      ΠΑΝΑΓΙΩΤΗΣ ΧΗΝΟΦΩΤΗΣ: Κυρία Πρόεδρε, σας ευχαριστώ πολύ. Θα είμαι πάρα πολύ σύντομος. 
      Είναι γεγονός αναμφισβήτητο ότι όλοι ενδιαφερόμεθα για το συμφέρον της ελληνικής μειονότητας, η οποία διαβιοί στη Βόρειο Ήπειρο και η οποία αριθμεί τουλάχιστον τριακόσιες δέκα χιλιάδες άτομα. 
      Στη συνέχεια, άλλο δεδομένο: Έχει ολοκληρωθεί το κείμενο της Συμφωνίας από πλευράς Ευρωπαϊκής Ένωσης.
       Τρίτο δεδομένο: Γίνεται μνεία του σεβασμού των δικαιωμάτων των μειονοτήτων στο προοίμιο και ενδεχομένως επαγωγικώς στα συνοδεύοντα παραρτήματα, πρωτόκολλα. Ενδεχόμενο αμφισβήτησης στο απώτερο μέλλον του προοιμίου: Μερικές φορές διάφορες άλλες χώρες χρησιμοποιούν τέτοιου είδους επιχειρήματα, χωρίς όμως νομικά να έχουν καμμία υπόσταση. Εννοώ και στα πλαίσια των διεθνών σχέσεων. Και επίσης το θέμα των πρωτοκόλλων και των Παραρτημάτων το έχουμε  δει στο παρελθόν στην αμφισβήτηση για την ABM treaty (antiballistic missile treaty), μεταξύ της τότε Ένωσης Σοβιετικών  Σοσιαλιστικών Δημοκρατιών και των Ηνωμένων Πολιτειών της Αμερικής. Ο ένας έλεγε για το κύριο μέρος κι ο άλλος έλεγε για τα συνοδεύοντα πρωτόκολλα.
       Έρχομαι εγώ τώρα εδώ και προτείνω, και βέβαια αυτό είναι προς θεώρηση ή προς υιοθέτηση, κατά περίπτωση, των αρμοδίων. Ενδεχομένως να συνεπάγεται και μια καθυστέρηση, εφόσον η πρότασή μου γίνει αποδεκτή. Μία επαναδιατύπωση του μοναδικού άρθρου, του άρθρου πρώτου, όπου θα πρέπει να επαναδιατυπωθεί ως  «με βάση ότι στο προοίμιο της συμφωνίας μνημονεύεται ο σεβασμός των δικαιωμάτων των εθνικών μειονοτήτων ως μια εκ των θεμελιωδών αρχών της συμφωνίας» –συνεχίζει μετά ως έχει- «κυρώνονται και έχουν την ισχύ…» Αυτό τι σημαίνει; Σημαίνει ότι τουλάχιστον η Ελλάδα αποκτά και το ηθικό δικαίωμα, το έρεισμα προκειμένου, εφόσον τεθούν θέματα για την ελληνική μειονότητα στην Αλβανία, να μπορέσει να επικαλεστεί και διμερώς χωρίς παράλληλα να ανακόπτει την πορεία κυρώσεως της συγκεκριμένης συμφωνίας. 
      Ευχαριστώ. 
      ΠΡΟΕΔΡΕΥΟΥΣΑ ('Ελσα Παπαδημητρίου): Κύριε Υπουργέ, έχει κυρωθεί η σύμβαση. Δεν νομίζω ότι μπορεί να γίνει καμμία αλλαγή. Θα δούμε, σε μια αναθεώρηση ίσως. 
	Το λόγο έχει η Κοινοβουλευτική Εκπρόσωπος της Νέας Δημοκρατίας, η φίλη μου κ. Κρινιώ Κανελλοπούλου. 
	ΚΡΙΝΙΩ ΚΑΝΕΛΛΟΠΟΥΛΟΥ: Ευχαριστώ, κυρία Πρόεδρε. 
      Κυρίες και κύριοι συνάδελφοι, δεν υπάρχει αμφιβολία και νομίζω ότι συμφωνούμε όλοι, τουλάχιστον όσοι δεχόμαστε την Ευρωπαϊκή Ένωση, ότι σταθερός στόχος της εξωτερικής μας πολιτικής είναι και πρέπει να είναι η ευρωπαϊκή προοπτική των δυτικών Βαλκανίων. Κυρίες και κύριοι συνάδελφοι, αν ο στόχος μας είναι η οικονομική ανάπτυξη, η ευημερία, η ασφάλεια, η σταθερότητα για την περιοχή μας, αν επιζητούμε τις σχέσεις καλής γειτονίας, το σεβασμό των ανθρωπίνων δικαιωμάτων, των ελευθεριών, εάν θέλουμε η περιοχή μας να είναι πραγματικά μια περιοχή ειρήνης, δημοκρατίας και ανάπτυξης δεν νομίζω ότι υπάρχει καλύτερος δρόμος από τη στρατηγική της ευρωπαϊκής προοπτικής. Και η κύρωση της Συμφωνίας Σταθεροποίησης και Σύνδεσης μεταξύ Ευρωπαϊκής Ένωσης και Αλβανίας που συζητούμε σήμερα είναι οπωσδήποτε ένα ακόμη βήμα προς αυτήν την κατεύθυνση. 
      Κύριοι συνάδελφοι, οι σχέσεις της Αλβανίας με την Ευρωπαϊκή Ένωση δεν είναι καινούργιες. Μέχρι σήμερα διέπονται ήδη από την συμφωνία του 1992, με την οποία η Αλβανία απολάμβανε ήδη ένα καθεστώς ευνοϊκότερης εμπορικής και οικονομικής συνεργασίας. Η Συμφωνία Σταθεροποίησης και Σύνδεσης που υιοθετήθηκε από το Ευρωπαϊκό Συμβούλιο το 1999 αποτελεί σήμερα το θεσμικό πλαίσιο των σχέσεων μεταξύ Ευρωπαϊκής Ένωσης και δυτικών Βαλκανίων ως την οριστική μελλοντική τους ένταξη. 
      Οι σχέσεις, δηλαδή, Αλβανίας και Ευρωπαϊκής Ένωσης θωρακίζονται πλέον και θεσμικά με τη σύμβαση αυτή και η Ελλάδα θεωρώ ότι δεν μπορεί παρά να υποστηρίξει την ευρωπαϊκή προοπτική της Αλβανίας. Άλλωστε οι δεσμοί Ελλάδας και Αλβανίας έχουν μακρά ιστορία. Να θυμίσω συνεργασίες που υπήρξαν μεταξύ των δύο χωρών; Να θυμίσω τον καθοριστικό ρόλο που έπαιξε η Ελλάδα στη δημιουργία ακόμα και των σύγχρονων Ενόπλων Δυνάμεων στην Αλβανία, στη σύνθεση του Συντάγματος, την έντονη δράση της Ελλάδας -αναφέρθηκε προηγουμένως και από την κ. Ζήση- στις υποδομές, σε δρόμους, σε νοσοκομεία; Είναι γνωστό ότι οι ελληνικοί επενδυτές είναι οι περισσότεροι στη χώρα αυτή. Και βέβαια έχουμε και την ύπαρξη της ελληνόφωνης κοινότητας στην Αλβανία. Η φιλία, δε, των δυο χωρών βελτιώνεται συνεχώς και ιδιαίτερα τα τελευταία χρόνια. Να θυμίσω την επίσκεψη του Αλβανού Προέδρου στην Αθήνα το Νοέμβριο του 2007 αλλά και την επίσκεψη της Ελληνίδας Υπουργού Εξωτερικών στα Τίρανα το Μάρτη του 2008. Η Ελλάδα, λοιπόν, όχι απλώς στηρίζει την ευρωπαϊκή προοπτική της Αλβανίας αλλά και των δυτικών Βαλκανίων αλλά και έπαιξε και παίζει και σημαντικό ρόλο προς αυτήν την κατεύθυνση.
      Να θυμίσω ότι ήταν επί εποχής της Ελληνικής Προεδρίας το 2003 που η Ευρωπαϊκή Ένωση υιοθέτησε την ατζέντα που καθορίζει τη διαδικασία της σταδιακής σύγκλισης των δυτικών Βαλκανίων και της Ευρωπαϊκής Ένωσης στη Θεσσαλονίκη τον Ιούνιο του 2003.
      Το Νοέμβριο του 2007 η Κυβέρνηση επανήλθε με νέα πρωτοβουλία καταθέτοντας νέα πρόταση, αποδεικνύοντας ταυτόχρονα και τον ηγετικό ρόλο που μπορεί και πρέπει να παίξει η χώρα μας στα Βαλκάνια και προς την πορεία της ένταξης στην Ευρωπαϊκή Ένωση των χωρών της περιοχής αυτής. Αν και δεν μου αρέσει καθόλου η συζήτηση περί πατριωτισμού και ποιος είναι περισσότερο πατριώτης από τον άλλον, θεωρώ ότι δεν μπορεί να υπάρξει καλύτερη απάντηση απ’ αυτό. 
      Βεβαίως, η πορεία της Αλβανίας αλλά και γενικότερα των Βαλκανίων προς την ένταξη θα εξαρτηθεί και από την ικανότητα και τους όρους που έχουν τεθεί –και έχουν τεθεί συγκεκριμένα- από το Ευρωπαϊκό Συμβούλιο στην Κοπεγχάγη το 1993, δηλαδή, την περιφερειακή συνεργασία, τις σχέσεις καλής γειτονιάς, το κράτος δικαίου, το σεβασμό στα ανθρώπινα δικαιώματα και την οικονομική ανάπτυξη. 
      Αυτό σημαίνει, κύριοι συνάδελφοι, ότι και η Αλβανία –όπως άλλωστε και οι άλλες χώρες της περιοχής- έχει και υποχρεώσεις και θα αναγκαστεί να προβεί σε μεταρρυθμίσεις, με στόχο τη λειτουργία των δημοκρατικών θεσμών και την οικονομική ανάπτυξη, κάτι που θεωρώ πως μόνο ωφέλιμο μπορεί να αποβεί και για την περιοχή μας. 
      Εννοείται, λοιπόν, ότι δεν είναι αυτόματη η ένταξη, όπως ισχυρίστηκαν κάποιοι από το ΛΑΟΣ. Αντίθετα, μιλάμε αυτήν τη στιγμή για τη διαδικασία, μιλάμε δηλαδή για τις προϋποθέσεις της ένταξης, η οποία δεν είναι ακόμα δεδομένη. Αντιθέτως, θέτουμε τις προϋποθέσεις για να μπορεί η περιοχή μας, δηλαδή η περιοχή των Βαλκανίων να είναι σε καλύτερη κατάσταση απ’ ό,τι είναι σήμερα.
      Οι στόχοι της συμφωνίας που συζητούμε κατ’ αρχάς είναι και η σταθεροποίηση της οικονομικής ανάπτυξης και η ενίσχυση του εκδημοκρατισμού και του κράτους δικαίου. 
      Προβλέπονται όμως και άλλα ζητήματα, τα οποία άπτονται και αυτά του συμφέροντος της χώρας μας, όπως η πάταξη της διαφθοράς, του οργανωμένου εγκλήματος. Μίλησε κάποιος προηγουμένως για τρομοκρατία και για οργανωμένο έγκλημα. Μα και αυτών ακόμα η αντιμετώπιση προβλέπεται καλύτερα με τη σύμβαση αυτή. Τα ναρκωτικά, η τρομοκρατία είναι θέματα που έχουν επιπτώσεις στη χώρα μας. 
      Επομένως, υπάρχουν και άμεσα οφέλη. Υπάρχουν και οικονομικά οφέλη. Δημιουργείται προοδευτικά μια ζώνη ελεύθερων συναλλαγών για την ελεύθερη κυκλοφορία των ελληνικών προϊόντων στην Αλβανία. Καταργούνται οι δασμοί και οι ποσοτικοί περιορισμοί στην εισαγωγή ελληνικών προϊόντων. Γίνεται πιο εύκολη η κυκλοφορία κεφαλαίων, η εγκατάσταση εργαζομένων, η εγκατάσταση εταιρειών, θέματα που όπως καταλαβαίνετε αποκτούν για τη χώρα μας ιδιαίτερη σημασία. 
      Η Ελλάδα, ως γνωστόν, είναι σήμερα ο μεγαλύτερος επενδυτής στην Αλβανία και θεωρώ ότι πρέπει να υπάρξουν συνεργασίες και των δύο χωρών σε όλους τους τομείς. 
      Τέλος, θέλω να τονίσω ότι προϋπόθεση για τη σύμβαση καθίσταται ο σεβασμός των μειονοτήτων. Προβλέπεται η ελεύθερη δημιουργία σχολείων, ελευθερία στην εκπαίδευση, θρησκευτική ελευθερία, ανθρώπινα δικαιώματα. Άρα, λοιπόν, μιλάμε για οφέλη και για την ελληνική μειονότητα. 
      Νομίζω, λοιπόν, ότι η κύρωση της σύμβασης είναι προς όφελος και της ελληνικής μειονότητας, αντίθετα απ’ ό,τι ακούστηκε σ’ αυτήν την Αίθουσα σήμερα.  Θεωρώ, λοιπόν, κυρία Πρόεδρε, ότι και για τις διμερείς σχέσεις Ελλάδος-Αλβανίας και για την ελληνική μειονότητα, αλλά και για την ανάπτυξη και ασφάλεια της περιοχής, δεν υπάρχει αμφιβολία ότι πρέπει να κυρώσουμε σήμερα αυτήν τη συμφωνία. 
      Και μπορεί, κύριε Μπεγλίτη, να υπάρχει σήμερα ευρωσκεπτικισμός –δεν το αρνούμαι- από εμάς όμως εξαρτάται πώς θα τον ξεπεράσουμε. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ. 
      Κύριοι συνάδελφοι, είχε ζητήσει ο κ. Παυλίδης το λόγο και του είχε αρνηθεί.  Ο κ. Βορίδης με διαβεβαίωσε ότι ο κ. Ροντούλης είχε εμπλοκή στην κάρτα του. 
      Μπορώ να δώσω από τέσσερα λεπτά στον καθένα, με την έγκρισή σας. 
      Ορίστε, κύριε Ροντούλη. Έχετε το λόγο για τέσσερα λεπτά και σε χαμηλούς τόνους.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε. 
      Κυρία Κανελλοπούλου, σας άκουσα με μεγάλη προσοχή. Κάνατε ένα λεκτικό ατόπημα. Μιλήσατε για ελληνόφωνη μειονότητα. Φοβάστε να πείτε την αλήθεια; Δεν είναι ελληνόφωνη. Είναι ελληνικότατη μειονότητα, βάσει διεθνών συνθηκών. Θεωρώ ότι δεν το είπατε εσκεμμένα και πρόκειται περί λεκτικού ατοπήματος και γι’ αυτό επιτρέψτε μου να το διορθώσω, χωρίς καμμία προσωπική αιχμή. 
      Κυρία Πρόεδρε, συζητάμε την πορεία της Αλβανίας προς τις δομές της Ευρωπαϊκής Ένωσης. Θα πρέπει όμως να γνωρίζουμε πως, σε ό,τι αφορά τη δομή του αλβανικού κράτους, η Αλβανία ακολουθεί το σύστημα του κεντρικού προγραμματισμού –να το πω έτσι- δηλαδή όλες οι αποφάσεις λαμβάνονται στα Τίρανα. 
      Οποιεσδήποτε αποφάσεις αφορούν τη συγκοινωνία –για παράδειγμα-, την ευημερία, την ανάπτυξη, την οικονομία των τοπικών κοινωνιών δεν ρυθμίζονται από μία Τοπική Αυτοδιοίκηση, όπως εμείς την έχουμε στο μυαλό μας, αλλά ρυθμίζονται απευθείας από τους κεντρικούς μηχανισμούς των Τιράνων. 
      Γιατί το λέω αυτό; Διότι μία σημαντική διεκδίκηση, ένα σημαντικό αίτημα, κύριε Υφυπουργέ, που θα μπορούσε να τεθεί από την ελληνική πλευρά είναι το εξής: Θα πρέπει επιτέλους να αλλάξει η δομή διοίκησης του αλβανικού κράτους. Θα πρέπει μέσω των μηχανισμών της Ευρωπαϊκής Ένωσης να ασκηθεί μία πίεση, προκειμένου να διευρυνθούν οι αρμοδιότητες και οι εξουσίες της Τοπικής Αυτοδιοίκησης. 
      Επιτρέψτε μου να πω ότι αυτή είναι μια σημαντική παράμετρος, προκειμένου και να μη φεύγουν Βορειοηπειρώτες από τα σπίτια, από τη γη τους, από τις ρίζες τους, αλλά θα είναι και ένα κίνητρο, προκειμένου να επιστρέφουν, να θέλουν να επιστρέψουν. 
      Άρα, λοιπόν, θα μου επιτρέψετε να πω ότι το σχετικό νομικό πλαίσιο που διέπει αυτήν τη στιγμή τους μηχανισμούς της Τοπικής Αυτοδιοίκησης της Αλβανίας θα πρέπει να αλλάξει. Θεωρήστε και αντιληφθείτε, κύριε Υφυπουργέ, ότι είναι ένα κομβικότατο σημείο, προκειμένου ο ελληνισμός της εκεί περιοχής να παραμείνει, να αναπτυχθεί, να ευημερήσει και πραγματικά να ριζώσει στην πατρογονική του γη. 
      Θεωρώ ότι η ελληνική Κυβέρνηση, μέσω της Ευρωπαϊκής Ένωσης, μπορεί να ασκήσει μια πίεση στην κατεύθυνση αυτή. Είναι μία πίεση στην κατεύθυνση του εκδημοκρατισμού του συνόλου της αλβανικής κοινωνίας. Δηλαδή, δεν θα πρέπει να το δούμε στενά ως κάτι που συμφέρει, αν θέλετε, την ελληνική μειονότητα. Συμφέρει η αποκέντρωση –και αυτή είναι και η λογική της Ευρωπαϊκής Ένωσης- όλη την κοινωνία της Αλβανίας.
      Ευχαριστώ πολύ, κυρία Πρόεδρε. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ. 
      Κύριε Παυλίδη, έχετε το λόγο για τέσσερα λεπτά. 
      ΑΡΙΣΤΟΤΕΛΗΣ ΠΑΥΛΙΔΗΣ:  Κυρία Πρόεδρε, ευχαριστώ που μου δίδετε το λόγο, έστω και κατ’ επιείκειαν. 
      Αυτά που θα πω να μη θεωρηθούν ότι είναι απόψεις επιτιθέμενες προς την κυβερνητική απόφαση να κυρώσουμε αυτήν τη σύμβαση. Κύριοι συνάδελφοι, την ψηφίζω. Γνωρίζω το τι γίνεται.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Γιατί την ψηφίζετε; Αφού διαφωνείτε, γιατί την ψηφίζετε; 
      ΑΡΙΣΤΟΤΕΛΗΣ ΠΑΥΛΙΔΗΣ: Αφήστε με να μιλήσω. 
      Γνωρίζω το τι συμβαίνει. Είναι μια προσπάθεια όσο το δυνατόν να έρθει εγγύτερα προς τα δυτικά στάνταρς η Αλβανία. Είναι μια ακόμα προσπάθεια, κυρία Πρόεδρε. Εσείς έχετε ζήσει προηγούμενες προσπάθειες από άλλες θέσεις και μάλιστα εντός του Συμβουλίου της Ευρώπης. 
      Κύριε Υφυπουργέ, είμαι εξ αυτών οι οποίοι εψήφισαν την ένταξη της Αλβανίας εις το Συμβούλιο της Ευρώπης εδώ και χρόνια, μετά από περιπέτειες και μετά από τη δίκη των πέντε –αν την ενθυμείστε- την οποία επλήρωσαν ιδιώτες σε μεγάλη έκταση.
      Για την ιστορία αναφέρω: Αγγελάκος Ευάγγελος-εφοπλιστής, σήμερον Δήμαρχος Οινουσών, έφερε νομομαθείς. Γιάννης Χατζηπατέρας-Πρόεδρος του Committee. Εγώ, νεαρός, κάπου στο περιθώριο, όχι μετέχων, αλλά συνεργαζόμενος με όσους εστήριξαν εκείνον τον αγώνα των πέντε, τον οποίο η κυρία Πρόεδρος τον έζησε εκ του σύνεγγυς.
      Ξέρουμε τι γίνεται στην Αλβανία. Και έπρεπε να ξέρουν και οι Αλβανοί ότι γνωρίζομεν! Και είμεθα η χώρα, η οποία έκανε κίνηση πρωτοφανή. Ήρε το εμπόλεμον με την Αλβανία μονομερώς, άνευ αντικρίσματος. 
      Τότε είχαμε και νομικό ζήτημα αν πρέπει να περάσει από τη Βουλή ή όχι. Τελικώς, δεν επέρασε. Όμως, δεν συνεζητήθη θέμα –που θεωρώ υποχρέωση στο Κοινοβούλιο να ακουστεί και να καταγραφεί στα Πρακτικά- για τους Τσάμηδες. Ως Υπουργός Ναυτιλίας συνόδευσα τον τότε Πρωθυπουργό, τον κ. Μητσοτάκη, στην Αλβανία, στα Τίρανα. Έξω από το γραφείο του Πρωθυπουργού, του Μέξη, οι Τσάμηδες, με πανό! Ευτυχώς, ο Πρωθυπουργός το ξέκοψε! Είστε εγκληματίες πολέμου, με αποφάσεις των διεθνών οργανισμών! 
      Πάντως, το θέμα υπάρχει και οι Έλληνες οι διαβιούντες στην Αλβανία, το ζουν καθημερινώς! Να βγει, λοιπόν, από το Κοινοβούλιο άποψη που να λέει «κύριοι, γνωρίζουμε τι σκέπτεστε, δεν είμαστε αδαείς!». Μπορεί τότε να ήρθη μονομερώς το εμπόλεμον χωρίς αντίκρισμα μία επίσημος δήλωση παραιτήσεως από αξιώσεις Τσάμηδων, έστω και φραστική, αλλά εμείς, τα μέλη του Κοινοβουλίου, γνωρίζουμε τι γίνεται και γνωρίζουμε και στα της Εκκλησίας υπό τον Αναστάσιον πώς συμπεριφέρθηκε.
      Παρόλα αυτά, ψηφίζουμε αυτήν τη σύμβαση, η οποία λέει ότι πρέπει να προηγηθεί μία μελέτη σκοπιμότητος από την επιτροπή για το αν προχώρησε η Αλβανία. Και μιλάμε για μία Αλβανία, η οποία είναι με το νέο Μπερίσα. Υπάρχει ο παλαιός Μπερίσα και ο νέος Μπερίσα. Εν τω μεταξύ, τον ζήσαμε στο Συμβούλιο της Ευρώπης ως συνάδελφο….
      ΠΡΟΕΔΡΕΥΟΥΣΑ (Έλσα Παπαδημητρίου): Κοινός μας φίλος.
      ΑΡΙΣΤΟΤΕΛΗΣ ΠΑΥΛΙΔΗΣ: Κοινός φίλος. Έγινε φίλος υπό το νόημα ότι υπάρχει ένα αντίκρισμα στη φιλία.
      Το μήνυμα, λοιπόν, είναι το εξής: Γείτονες Αλβανοί, κυρώνουμε τη σύμβαση, με την προοπτική και εσείς να ανταποκριθείτε. 
      Ο κ. Βαληνάκης και εγώ στην εκλογική μας περιφέρεια έχουμε Έλληνες εξ Αλβανίας, οι οποίοι ζητούν από τους παράδες μας, από το ΕΣΟΑΒ, να δώσουμε πέντε δεκάρες για να γίνει ένας δρόμος σε ένα χωριό που λέγεται Καρόκι, που ήταν εκεί μία εκκλησία. Το Υπουργείο Εξωτερικών έχει κάνει διαβήματα. Όποιον δρόμο είδατε εσείς, κυρία Πρόεδρε, άλλον τέτοιον δρόμο είδαν και οι συμπατριώτες μας. 
      Να φύγει το μήνυμα «χειρονομίες θα κάμετε, κύριοι της Αλβανίας, κύριε Μπερίσα, κύριε Πόλο, κύριε τάδε». Πώς τα θέλετε; Όλα δικά σας; Τη χειρονομία την κάνουμε, αλλά μη νομίζετε ότι δεν ξέρουμε και τι γίνεται. 
      Μεθαύριο θα έχουμε εκλογή Προέδρου, την άνοιξη. Θα πάμε παρατηρητές διά των διαφόρων οργανισμών, του ΟΑΣΕ ή άλλου οργανισμού του Συμβουλίου της Ευρώπης. Δεν πάμε για χωροφύλακες, αλλά πάμε για να τηρήσουμε αρχές, ανθρώπινα δικαιώματα, ελευθερία του εκλέγειν, ελευθερία του εκλέγεσθαι και άλλα που είναι καταγεγραμμένα διεθνώς. 
      Ψηφίζω, λοιπόν και εγώ αυτήν, γιατί τη θεωρώ σαν καλή χειρονομία εκ μέρους της ελληνικής Κυβερνήσεως. Άλλωστε, αυτό για τα Βαλκάνια το είχε χρεωθεί ο Κώστας Καραμανλής ενόσω ήμασταν Αντιπολίτευση εκ μέρους του Ευρωπαϊκού Λαϊκού Κόμματος –τα λέω καλά; -με εξαιρετικές κινήσεις για να τους φέρει όσο γίνεται πιο κοντά προς την Ευρώπη. 
      Σήμερα, ήρθε η ώρα η Κυβέρνηση να κάνει και αυτό το βήμα. Επαναλαμβάνω, όμως, το εξής: Να γνωρίζουσι ότι γνωρίζομεν, να γνωρίζουσι ότι αξιούμεν και να γνωρίζουσι ότι η ανταπόκριση πρέπει να είναι σύντομη, θετική και μέσα στα πλαίσια της ευρωπαϊκής αντιλήψεως. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Παυλίδη.
      Θα κλείσει ο Κοινοβουλευτικός Εκπρόσωπος του  ΛΑ.Ο.Σ. κ. Βορίδης.
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Θα ήθελα και τη δευτερολογία μου εγώ, κυρία Πρόεδρε, επειδή είμαι εισηγητής.
      ΕΥΑ ΚΑΪΛΗ: Και εγώ το ίδιο θα ήθελα, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Θα δευτερολογήσουν, λοιπόν και οι εισηγητές και θα κλείσουμε.
      Ορίστε, κύριε Βορίδη, έχετε το λόγο.
      ΜΑΥΡΟΥΔΗΣ ΒΟΡΙΔΗΣ: Ευχαριστώ πολύ, κυρία Πρόεδρε.
      Κυρίες και κύριοι συνάδελφοι, ακούσαμε από τον κύριο Υπουργό ότι η Κυβέρνηση δεν δέχεται μαθήματα πατριωτισμού. Και υποθέτω ότι εννοούσατε ότι αποπειραθήκαμε εμείς, κύριε Υπουργέ, να δώσουμε στην Κυβέρνηση μαθήματα πατριωτισμού. 
      Δεν  μπαίνουμε στον κόπο. Και δεν μπαίνουμε στον κόπο, γιατί για να δώσεις μαθήματα σε κάποιον, πρέπει να έχεις την πεποίθηση ότι είναι δεκτικός μαθήσεως. Αν κάποιος είναι ανεπίδεκτος, γιατί να χάνεις το χρόνο σου σε τελευταία ανάλυση;
      Γιατί, όμως, είστε ανεπίδεκτοι; Διότι δεν μπορείτε να έρχεστε και να λέτε σ’ αυτήν την Αίθουσα ότι υπερασπίζεστε την πατρίδα –επομένως, κατά την αντίληψή μας, το εθνικό κράτος- εσείς που διά του στόματος του τέως Υπουργού Δικαιοσύνης, του κ. Χατζηγάκη, έχετε υποστηρίξει ως Κυβέρνηση ότι το εθνικό κράτος είναι παρωχημένο και δεν έχει νόημα πλέον η ύπαρξή του και μεταβαίνουμε σε άλλες πολιτικές μορφές. Εσείς που φέρατε προς έγκριση και ψήφιση το Ευρωσύνταγμα, το οποίο εκχωρεί ουσιαστικά εθνική κυριαρχία. Εσείς που δια στόματος του Υπουργού Εσωτερικών κ. Παυλόπουλου έχετε μιλήσει για τη γονιμοποιητική δράση της μετανάστευσης. Εσείς που έχετε κατ’ επανάληψη υπερασπιστεί τον πολυπολιτισμό ως πρότυπο λειτουργίας μίας κοινωνίας.
      Ας τα διευκρινίσουμε. Εμείς δεν έχουμε αντίρρηση να τα πιστεύετε όλα αυτά. Είναι δικαίωμά σας. Όμως, δεν μπορείτε να έρχεστε εδώ και να λέτε ότι όλα αυτά τα οποία λέτε σε ένα επίπεδο αρχών, σε ένα επίπεδο ιδεολογικό, σε ένα επίπεδο θεωρητικό, ταυτόχρονα ότι είναι και πατριωτισμός! Δεν γίνονται όλα! Τουλάχιστον υπάρχουν άλλα συνεπή κόμματα, τα οποία λένε αυτό που πιστεύουν. Λένε ότι είναι μέρος αυτής της νέας τάξης. Δεν είναι κακό. Μπορεί να το υπερασπιστεί κάποιος.
      Υπ’ αυτήν την έννοια είναι πολύ σημαντικό σ’ αυτήν την Αίθουσα ο καθένας να μιλάει γι’ αυτό που πραγματικά είναι, διότι αυτό είναι η πεμπτουσία της δημοκρατίας. Εάν πραγματικά λέτε αυτό που πιστεύετε, έχει τη δυνατότητα ο ελληνικός λαός να επιλέξει πραγματικά. Εάν, όμως, εσείς έρχεστε και μασκαρεύεστε τώρα σε κάτι που δεν είστε, τότε πραγματικά εκεί ακολουθείτε τεχνικές εξαπατήσεως. 
      Και να μιλήσω για τα δύο σας περίφημα επιτεύγματα. Όσον αφορά το θέμα του βέτο, διερωτώμαι πρώτον, αν θα το είχατε άραγε θέσει, εάν δεν υπήρχε ο Λαϊκός Ορθόδοξος Συναγερμός στη Βουλή. Έχω μία απορία. Και ένα δεύτερον είναι το εξής: Σε τι άραγε θέσατε βέτο; Θέσατε βέτο στη χρήση του ονόματος «Μακεδονία»; Μα, αφού αυτό το αποδεχθήκατε. Έχετε αποδεχθεί τη σύνθετη ονομασία. Βέτο έχετε θέσει μόνο ως προς το πρόθεμα, μόνο ως προς το συνθετικό. Εκεί έχετε διαφωνία με τους Σκοπιανούς. Έχετε συμφωνήσει ότι θα υπάρχει σύνθετη ονομασία. Έχετε συμφωνήσει ότι το ένα συνθετικό είναι το «Μακεδονία» και έχετε μια διαφωνία ως προς το ποιο θα είναι το πρώτο συνθετικό. Αυτό είναι το βέτο. Για να συνεννοούμαστε.
      Εμείς δεν είπαμε αυτό. Εμείς είμαστε οι μόνοι σ’ αυτήν την Αίθουσα που έχουμε υποστηρίξει ότι δεν πρέπει να υπάρξει οποιαδήποτε λύση, οποιαδήποτε ονομασία, από τη στιγμή που επιμένουν να χρησιμοποιούν το όνομα «Μακεδονία». 
      Πάμε τώρα στο ζήτημα της Αλβανίας. Τι έρχεστε και λέτε; Ακούστε κάτι για να το διευκρινίσουμε. Εμείς δεν είμαστε οπαδοί μίας περίκλειστης Ελλάδος που περιστοιχίζεται από εχθρούς, αλλά διευκρινίζουμε το εξής: Οι αρχές της καλής γειτονίας δεν μπορούν να εφαρμόζονται μονομερώς. Μόνο εμείς θα είμαστε υποδειγματικοί γείτονες και όλοι οι άλλοι θα ασελγούν επί των δικαιωμάτων μας; 
      Υπήρξε τοποθέτηση του δικού σας κ. Κουμουτσάκου στην πρόσφατη κρίση. Τι αντελήφθη από την κρίση τώρα με τις υπερπτήσεις των Τούρκων ο κ. Κουμουτσάκος και τι είπε; Είπε «το αντιμετωπίζουμε με προβληματισμό». Προβληματίστηκε. 
      Επιτρέψτε μου. Εάν έθετα το ερώτημα αυτό σε ένα παιδάκι της Α΄ λυκείου, υποθέτω ότι και αυτό θα προβληματιζόταν από την τουρκική επιθετικότητα. 
      Όμως, δεν έμεινε εκεί ο κ. Κουμουτσάκος, αλλά είχε και μία περαιτέρω λύση. Συνέστησε ψυχραιμία. 
      Άρα, προβληματισμός και ψυχραιμία είναι η εξωτερική μας πολιτική, την ίδια ώρα που έρχονται οι γείτονές μας και σύμμαχοί μας στο ΝΑΤΟ και αμφισβητούν την εδαφική κυριαρχία μας επί κατοικημένης περιοχής. Αυτό συνιστάτε. Το ίδιο κάνετε αντιστοίχως εδώ, διότι υπάρχει ένα αρχιτεκτόνημα της εξωτερικής σας πολιτικής –όχι μόνο υμών, αλλά και του ΠΑΣΟΚ, εδώ είστε απολύτως σύμφωνοι, όπως και σε πολλά άλλα πράγματα- το οποίο είναι ότι αν εμείς είμαστε σε επίπεδο διεθνούς κοινότητας υποδειγματικοί, ότι αν εμείς τηρούμε τα πάντα, τότε κάποιος θα μας εκτιμήσει, κάποιος θα μας πει «μπράβο» και κάποιος εν πάση περιπτώσει θα αναγνωρίσει τα δίκαιά μας. 
      Σ’ αυτήν την κατεύθυνση, σ’ αυτήν την επιλογή ήταν, κύριε Υπουργέ και η επιλογή της Κυβερνήσεώς σας σε σχέση με την Τουρκία. Τι κάνουμε όλα αυτά τα χρόνια με την Τουρκία; Είμαστε οι πρωταγωνιστές του ευρωπαϊκού δρόμου και της ευρωπαϊκής πορείας της Τουρκίας. Αυτή είναι η επιλογή.
      Ερώτηση θα κάνω που νομίζω ότι πολύ ωραία ετέθη από προλαλήσαντα συνάδελφό μου και συναγωνιστή μου του ΛΑΟΣ: Μπορείτε να μας πείτε ένα –εγώ δεν θέλω δύο- αποτέλεσμα της συγκεκριμένης πολιτικής; Ένα αποτέλεσμα απτό. Μη μου πείτε ότι βελτιώθηκαν οι σχέσεις, αλλά να μου πείτε κάτι απτό. 
      Ένα ζήτημα που έχουμε και το οποίο πρακτικά λύθηκε. Εγώ να πω και ήσσονος σημασίας, κάτι μικρό. Ένα! Μα, κανένα! 
      Ερώτηση: Και αν είχαμε τη σκληρή στάση που προτείνουμε εμείς, τι άραγε επρόκειτο να χάσουμε, τι επρόκειτο να μας συμβεί; Γιατί μετά από τόσα χρόνια αυτής της αποτυχημένης συνταγής δεν επιλέγετε κάτι διαφορετικό; Έχουμε τις κουμπαριές, έχουμε τις ζεμπεκιές, έχουμε όλες τις άλλες λοιπές ανοησίες που αποτελούν την εξωτερική πολιτικής της Ελλάδας και κατά τα λοιπά δεν έχουμε ένα συγκεκριμένο αποτέλεσμα. Βγαίνουμε και πρωταγωνιστούμε και παριστάνουμε –αν είναι δυνατόν- εμείς τους Ηρακλειδείς σε τελευταία ανάλυση της Ευρωπαϊκής πορείας της Τουρκίας την ώρα που απαξιώνει η ίδια πλήρως την πολιτική της απέναντι σε μας. Τα ίδια ακριβώς με την Αλβανία. 
      Επιτρέψτε μου να πω, αυτοί που πρέπει τώρα να βοηθήσουμε την ένταξή τους στην Ευρώπη είναι εκείνοι οι οποίοι έχουν θέσει όλα τα ζητήματα, μιλάνε για Τσάμηδες, είναι εκείνοι οι οποίοι προωθούν συστηματικά την παράνομη μετανάστευση, είναι εκείνοι οι οποίοι αποτελούν κέντρο παραγωγής και διακίνησης ναρκωτικών και προς την Ελλάδα, είναι εκείνοι οι οποίοι καταπατούν τα εκπαιδευτικά δικαιώματα της μειονότητας, είναι εκείνοι που αν κάποιος Βορειοηπειρώτης τολμήσει να κάνει το εξής θρασύ, να πει τον Ελληνικό Ύμνο –μα, ελληνική μειονότητα είναι- να σηκώσει την Ελληνική Σημαία, του βάζουν τρία χρόνια φυλακή και του απαγορεύουν να επιστρέψει στην πατρίδα του. Είναι εκείνοι οι οποίοι όχι μόνο δεν σταματούν εκεί, αλλά πλέον εγείρουν και με μεθοδευμένο και με φαλκιδευμένες αποφάσεις της δήθεν αλβανικής δικαιοσύνης ή για να το πω σωστά, της αλβανικής δήθεν δικαιοσύνης, ιδιοκτησιακά ζητήματα. Σε αυτούς, λοιπόν, τι έρχεστε εσείς και μας λέτε; Έρχεστε και λέτε, όχι, να ακολουθήσουν την ευρωπαϊκή πορεία –αυτό αν κατάλαβα καλά ήταν το επιχείρημα του κ. Παυλίδη, ο οποίος διαφωνώντας συμφώνησε- και μ΄ αυτόν τον τρόπο, ναι, τα κάνουν όλα αυτά, ναι πράγματι δεν συμμορφώνονται, ναι, μέχρι χθες έκαναν εκλογές βίας και νοθείας, ναι, πράγματι φέρονταν μ΄ αυτόν τον άσχημο τρόπο στη μειονότητα, αλλά ξεκινώντας αυτήν τη διαδικασία αίφνης θα συμμορφωθούν και θα μπορούμε να τους ελέγξουμε. 
      Να αντιπροτείνω κάτι, κύριε Υπουργέ; Πάρτε το πίσω αυτό. Και να κάνουμε το εξής: Να πάμε έτσι έτοιμα και ωραία στους Αλβανούς και να τους πούμε: Εδώ είναι αυτό, μονογραμμένο, όποια στιγμή θέλουμε το προχωράμε. Για φτιάξτε μερικά πραγματάκια που μας ενδιαφέρουν. Για αφήστε να προχωρήσουν τα εκπαιδευτικά δικαιώματα των Βορειοηπειρωτών. Για καθίστε να διαφυλάξετε τις περιουσίες τους. Κάντε το αυτό, να έχουμε να μιλάμε. Μην το υπογράψετε. Αύριο το πρωί να γίνουν πέντε πραγματάκια τα οποία είναι σχεδόν αυτονόητα. Δεν τους είπαμε τίποτα τρομερό. Να γίνουν πέντε πραγματάκια και το συζητάμε αυτό εδώ, ερχόμαστε να το υπογράψουμε. Αποσύρετέ το. Γιατί πρέπει να ξεκινήσουμε αυτήν τη διεργασία και να ψάχνουμε να βρούμε; Γιατί πρέπει να μπούμε σ΄ αυτήν τη διαδικασία; Γιατί σε τελευταία ανάλυση αυτό που εσείς ισχυρίζεστε ότι είναι το πλεονέκτημά μας, εσείς δεν το χρησιμοποιείτε; Δεν το χρησιμοποιείτε έναντι της Τουρκίας, δεν το χρησιμοποιείτε έναντι της Αλβανίας, το χρησιμοποιήσατε κολοβά ως προς τους Σκοπιανούς; Γιατί, λοιπόν, αυτήν την περίφημη ισχυρή Ελλάδα με τη διεθνή παρουσία, που είναι σημαντικός παίκτης στη διεθνή σκηνή, αυτά που λέτε εσείς ότι έχετε κάνει τη χώρα μας να είναι, δεν τα χρησιμοποιείτε αυτά τα πλεονεκτήματα κάπου, για να καταλάβει και ο ελληνικός λαός για ποιο λόγο συμβαίνουν όλα αυτά; 
      Σ’ αυτήν την περίφημη κυρίαρχη Ελλάδα εγώ εκείνο που ακούω είναι ότι πέρασε τώρα τουρκικό πλοίο έξω ουσιαστικά από το Λαύριο και εκείνο το οποίο κάνουμε είναι να το παρακολουθούμε, όπως αντιστοίχως παρακολουθούμε και τις παραβιάσεις επί χρόνια, όπως αντιστοίχως κάνουμε γενικώς διαβήματα στους διεθνείς οργανισμούς. 
      Εγώ ρωτώ συγκεκριμένα, υπάρχει ένα όριο; Η Κυβέρνησή σας έχει χαράξει ένα όριο; Έχει πει ότι από ένα σημείο και μετά δεν θα ανεχτούμε κάτι περισσότερο; 
      Για να τελειώνουμε, λοιπόν, τα ζητήματα αυτά, διαλέξτε, γιατί είναι σημαντικό και το εκλογικό σώμα να ξέρει. Εμείς έχουμε άποψη για την Κυβέρνησή σας και είναι ξεκάθαρη. Αλλά είναι σημαντικό το εκλογικό σώμα να γνωρίζει το πώς στέκεστε εσείς όχι στο επίπεδο των γενικών προθέσεων, έτσι γενικώς στον πατριωτισμό όλοι καλοί και πατριώτες είμαστε, αλλά στο επίπεδο των συγκεκριμένων πολιτικών, στο επίπεδο των συγκεκριμένων θέσεων, στο επίπεδο των συγκεκριμένων τοποθετήσεων, που ουσιαστικά έχουν ένα νόημα ή διαφυλάσσουν ή δεν διαφυλάσσουν αυτό για το οποίο αγωνίστηκαν οι παππούδες μας, οι πατεράδες μας, οι επαναστάτες του ’21 να φτιάξουν, το εθνικό ελληνικό κράτος, αυτό είναι το κριτήριο του πατριωτισμού. Ποιος το υπερασπίζεται, ποιος το συντηρεί, ποιος το διαφυλάσσει και απομειώνει την κυριαρχία; Απλό κριτήριο αλλά σημαντικό να εφαρμόζεται, προκειμένου να ξέρουμε όλοι που στεκόμαστε πέρα από ρητορείες και πέρα από γενικόλογες τοποθετήσεις. 
      Ευχαριστώ πολύ. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Εκ των εισηγητών, αγορητών έχει ζητήσει το λόγο για να δευτερολογήσει ο κ. Γεωργιάδης και η κυρία Καϊλή. 
      ΠΑΝΑΓΙΩΤΗΣ ΣΓΟΥΡΙΔΗΣ: Δικαιούμαι κι εγώ να δευτερολογήσω, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου):  Κύριε Σγουρίδη, δεν έχετε πρωτολογήσει. Θέλετε να δευτερολογήσετε; Βλέπω στον κατάλογό μου «απών». Εντάξει, μπορείτε να δευτερολογήσετε. 
      Να προηγηθεί τότε ο κ. Σγουρίδης, για ένα τετράλεπτο, σας παρακαλώ;
      ΠΑΝΑΓΙΩΤΗΣ ΣΓΟΥΡΙΔΗΣ: Όχι, θα πάω με τη σειρά μου, γιατί αυτό επιτάσσει ο Κανονισμός κι εγώ σέβομαι τον Κανονισμό. Θα μιλήσουν πρώτα οι εισηγητές και κατόπιν οι δευτερολογίες. 
      ΠΡΟΕΔΡΕΥΟΥΣΑ (Έλσα Παπαδημητρίου): Η κ. Καϊλή έχει το λόγο. 
      ΕΥΑ ΚΑΪΛΗ: Κυρία Πρόεδρε, ακούσαμε τον κ. Βορίδη να κλείνει την ομιλία του λέγοντας ότι φαίνεται ποιος είναι περισσότερο πατριώτης από το ποιος είναι εκείνος που υπερασπίζεται το εθνικό συμφέρον. Δεν φαίνεται μόνο από αυτό, φαίνεται και από το πώς το υπερασπίζεται. Είναι βέβαια ένα θέμα που είναι πρόσφορο το έδαφος εδώ για λαϊκισμό, αλλά να μην το ταυτίζουμε με τον πατριωτισμό. Είναι άλλο το ένα και άλλο το άλλο. Αυτό νομίζω ότι μπορεί να κριθεί από την προσωπική πορεία του καθενός και να μην το γενικεύσουμε, δεν είναι απαραίτητο. 
      Λέτε προφορικά, λοιπόν, να πάρουμε το κείμενο στα χέρια μας, να πάμε στην Αλβανία και να ζητήσουμε τι; Να εφαρμόσουν κάποια πράγματα. Βασικοί κανόνες διπλωματίας: Από τη στιγμή που μπορούμε να έχουμε ένα κείμενο το οποίο γράφει ρητώς και σαφώς και αναφέρεται σε θέματα ελληνικής μειονότητας και ανθρωπίνων δικαιωμάτων, εμείς δεν θέλετε να το υπογράψουμε, θέλετε να πάμε προφορικά και να ζητήσουμε να κάνουν κάποια βήματα προς αυτήν την κατεύθυνση. Γιατί να το κάνουμε αυτό, όταν έχουμε ένα κείμενο το οποίο οι ίδιοι υπογράφουν, οι ίδιοι βάζουν πάνω από το κεφάλι τους ένα συμβούλιο το οποίο θα ελέγχει την πορεία αυτή κι εμείς θα το αρνηθούμε. 
      Ξέρετε, ο κ. Γεωργιάδης αναφέρθηκε και προσωπικά σε μένα, γιατί είμαστε και στην ίδια επιτροπή και αναφέρθηκα πολλές φορές στην ομιλία μου για την ελληνική μειονότητα και για τα ανθρώπινα δικαιώματα και πολύ λιγότερο από ό,τι στην οικονομική διάσταση του συγκεκριμένου συμφώνου. 
      Κύριε Γεωργιάδη, δεν είναι τηλεοπτικοί όροι εδώ αλλά είναι καθαρά πολιτικοί οι όροι. Επειδή, λοιπόν, δεν ακούστηκε ίσως όσο στην Επιτροπή, αναφερθήκαμε πολύ συγκεκριμένα για όλα τα  θέματα τα οποία γνωρίζουμε ότι υπάρχουν, για τα προβλήματα που έχουν οι Έλληνες στην Αλβανία και το ερώτημα είναι το εξής: Ποια λύση θα βοηθήσει και θα κάνει τη ζωή τους λίγο καλύτερη; Το να μην προχωρήσει αυτή η διαδικασία, θα ωφελήσει κάποιον;
      Είπατε ότι σας έχει έλθει ένα κείμενο που το έχουν υπογράψει το 55% των οργανωμένων Βορειοηπειρωτών. Του ποιου; Σε αριθμό. Γιατί σε ποσοστά μία χαρά παίζουμε και φτιάχνουμε τεχνητές πλειοψηφίες όσο θέλετε. Εδώ με την ανεργία τα έχουμε αλλάξει τα ποσοστά! Ας μιλήσουμε, λοιπόν, για συγκεκριμένους αριθμούς. 
      Δυστυχώς, αυτή η ρητορική κρύβει τον κίνδυνο να χαρακτηριστεί ανεύθυνη, γιατί; Ευτυχώς βέβαια δεν θα έχουμε ποτέ την ευκαιρία να δούμε τις επιπτώσεις που μπορεί να υπάρχουν στους Έλληνες εκεί εάν δεν προχωρήσει η διαδικασία, αλλά προφανώς όταν είσαι σ΄ ένα κόμμα που ξέρεις ότι αυτά που λες δεν θα εφαρμοστούν, έχεις και την άνεση να μιλάς χωρίς να σκέφτεσαι αν αυτό μπορεί να εφαρμοστεί στην πραγματικότητα και να έχει επιπτώσεις στις ζωές κάποιων ανθρώπων. 
      Αυτό που ζητάμε, αυτό που λέμε και ο λόγος για τον οποίο συμφωνούμε, είναι γιατί έχουμε ένα κείμενο στο οποίο πλέον γραπτά ορίζονται οι προϋποθέσεις, οι στόχοι και οι τρόποι με τους οποίους θα προχωρήσει η Αλβανία στην ενταξιακή της πορεία. 
      Μίλησε ο Πρόεδρός σας για το πώς γίνεται λέει να προχωράμε στην ένταξη, όταν δεν τηρούνται κάποιες προϋποθέσεις. Δεν μιλάμε σήμερα για ένταξη. Μιλάμε για μια διαδικασία η οποία θα κρατήσει, τουλάχιστον, δέκα χρόνια. Στα πέντε χρόνια υπάρχει συμβούλιο το οποίο θα ελέγχει και θα αναφέρει αν και πόσος καιρός επιπλέον θα χρειαστεί, αν πληρούνται οι προϋποθέσεις και αν όχι. Δεν μιλάμε για ένταξη σήμερα της Αλβανίας στην Ευρωπαϊκή Ένωση. Υπάρχει προφανώς μια παρεξήγηση.
      Τώρα, τα πολιτικά και τα ανθρώπινα δικαιώματα είπαμε ότι τα αναφέραμε. Δεν έχω να αναφέρω κάτι άλλο. Το θέμα και για μένα είναι κυρίως να απαντηθεί αν υπογράφοντας αυτήν τη διαδικασία και συμφωνώντας όλα τα κόμματα, είναι καλό για την Ελλάδα, είναι καλό για τα Βαλκάνια και είναι καλό για την Ευρώπη. Η ερώτησή μου θα είναι καλό να απαντηθεί και από εσάς. Θα είναι καλύτερα να σταματήσει αυτή η διαδικασία ή θα είναι καλύτερα να δεσμευθεί η Αλβανία υπογράφοντας ένα τέτοιο κείμενο το οποίο αναφέρει, γράφει και μιλάει για ελληνική μειονότητα και για ανθρώπινα δικαιώματα;
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία Καϊλή. 
      Ο κ. Γεωργιάδης έχει το λόγο. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ξεκινώ, απαντώντας στην αξιότιμη κυρία συνάδελφο την κ. Καϊλή, η οποία μάλλον δεν έχει διαβάσει καλά αυτά που μας έστειλαν. Ούτε εμείς υποστηρίξαμε να σταματήσει η διαδικασία ούτε το 95% των οργανωμένων εκφράσεων των Βορειοηπειρωτών. Επειδή δε, θέσατε και το ερώτημα πόσοι είναι στον αριθμό, είναι μια ένσταση που εγώ την ακούω, δηλαδή σε αριθμό πόσοι είναι αυτοί που είναι οργανωμένοι, είπατε. Γιατί εδώ είναι το 95% των οργανώσεών τους, των ομοσπονδιών τους, των συλλόγων τους, το κόμμα τους, όλοι είναι εδώ. Ξέρετε δεν σας είδα με την ίδια θέρμη να κοιτάτε πόσοι είναι αυτοί που ψηφίζουν τις καταλήψεις στα πανεπιστήμια που υποστηρίξατε. Πόσοι είναι; Στους δώδεκα χιλιάδες φοιτητές της Φιλοσοφικής πόσοι είναι που έκαναν κατάληψη; Πενήντα άτομα. Άρα, αν θέλετε να βάλουμε αυτό το ποσοτικό κριτήριο, αγαπητή κ. Καϊλή, να το βάλουμε σ΄ όλα αυτό το κριτήριο, όχι μόνο όπου μας συμφέρει, τα καλά και συμφέροντα, όπου είναι για το χάος δεν μας ενδιαφέρει πόσοι το ψηφίζουν, όπου είναι για το καλό μάς ενδιαφέρει. 
      Άρα, λοιπόν, επανέρχομαι: το 95% των οργανώσεων αυτών που έχουν φτιαχτεί για να αντιπροσωπεύουν τους Έλληνες της Βορείου Ηπείρου, έρχομαι να κάνω μια έκκληση και έρχομαι, κύριε Υπουργέ, σε σας γιατί καμμιά φορά, κύριοι συνάδελφοι της Νέας Δημοκρατίας, αισθάνομαι ότι πλήττεται η νοημοσύνη μας. Απαντήσατε τόση ώρα, κύριε Υπουργέ, και ακόμη στο πρώτο ερώτημα δεν έχετε απαντήσει. Ποιο είναι το ερώτημα; Και θέλω να το ακούσει ο κ. Μπαντουβάς που έχει και ευαισθησίες. Το ερώτημα δεν είναι εάν θέλουμε να προχωρήσει η ευρωπαϊκή προοπτική της Αλβανίας ή όχι, στο οποίο μας απαντήσατε. Όλοι είπαμε φαντάζομαι πλην του Κομμουνιστικού Κόμματος Ελλάδος, για τους δικούς του λόγους του ευρωμονόδρομου, ότι θέλουμε να προχωρήσει η ευρωπαϊκή προοπτική της Αλβανίας. Άρα γιατί μας απαντάτε σ’ αυτό; Δεν σας ρωτήσαμε αυτό. Μας απαντάτε σε κάτι που δεν σας έχουμε ρωτήσει. 
      Τι μας λένε οι Βορειοηπειρώτες; Μας είπαν: θέλουμε να προχωρήσει η ευρωπαϊκή προοπτική της Αλβανίας, αλλά να μην το κυρώσετε τον Ιανουάριο, καθυστερήστε το τρεις τέσσερις μήνες. Και μιλάμε γι’ αυτήν την κύρωση. Η κύρωση, λοιπόν, για όσους δεν το γνωρίζουν, σημαίνει ότι από αύριο θα αρχίσουν να ρέουν στην Αλβανία λεφτά. Άρα, το να μην προχωρήσεις στην κύρωση, είναι μια συγκεκριμένη πίεση στην Αλβανία. Αφού κάνεις αυτήν και πάρεις τα πέντε δέκα που σου ζητάμε, τώρα έλα μετά από πέντε χρόνια στην επόμενη φάση και πάρε και τα άλλα δέκα. Αυτό λέμε. 
      Άρα, λοιπόν, κύριε Υπουργέ, κάνω το ερώτημα, λιτό και σαφές, για να το καταλάβουν και οι συνάδελφοι, ιδιαίτερα ο κ. Μπαντουβάς που τον εκτιμώ. Τι μας λένε οι Βορειοηπειρώτες; Λένε, Έλληνες, ελληνική Κυβέρνηση, ελληνικά κόμματα, Βουλή των Ελλήνων, δεν σας λέμε σταματήστε την ευρωπαϊκή προοπτική της Αλβανίας στο οποίο συνεχώς μας απαντάτε, ενώ δεν έχει τεθεί αυτό το θέμα, αλλά δώστε μας την ευκαιρία, καθυστερώντας την κύρωση, να μπορούμε να πάμε στο αλβανικό κοινοβούλιο –απαντώ και στον κ. Πάγκαλο, αν και είναι απών- και να τους πούμε ανοίξτε τα σχολεία μας που δεν μας ανοίγετε στη Χιμάρα για να προχωρήσει το ελληνικό Κοινοβούλιο σε αυτήν την κύρωση και να πάρετε τα λεφτά. Άρα, αυτό που πρέπει να μας πείτε, κύριε Υπουργέ, είναι τί θα σας πείραζε να κυρώσετε αυτό το κείμενο τρεις μήνες μετά; Αυτό είναι το ερώτημα. Όλα τα άλλα στα οποία απαντάτε είναι εκτός θέματος, διότι δεν ετέθησαν από κανέναν μας. 
      Θέλω και ένα σχόλιο στη φράση σας «δήθεν πατριώτες». Ακούστε, για να τα ξεκαθαρίσουμε, κύριε Υπουργέ. Εσείς εκπροσωπείτε μια Κυβέρνηση που ο Πρωθυπουργός σας, τον οποίο φαντάζομαι δεν αμφισβητείτε –φαντάζομαι θα τον αμφισβητήσουν πολλοί από τους λεγόμενους αντάρτες - Βουλευτές τις επόμενες βδομάδες αλλά όχι και οι Υπουργοί- είπε σ’ αυτό το Κοινοβούλιο ότι δεν αμφισβητεί τον πατριωτισμό κανενός. Το έχει πει πέντε, έξι φορές. Ο κ. Καραμανλής είπε «δεν αμφισβητώ τον πατριωτισμό κανενός σε αυτήν την Αίθουσα». Έρχεστε εσείς και αμφισβητείτε τον Καραμανλή και αμφισβητείτε το δικό μου πατριωτισμό; Αντίθετα, εγώ που δεν ψηφίζω Καραμανλή, μπορώ κυρίως ως ιστορικός να σας βεβαιώσω ότι αυτό που είπε ο κ. Πρωθυπουργός είναι εντελώς λανθασμένο, γιατί ουδέποτε στην ιστορία υπήρξε κοινωνία που ήταν όλοι πατριώτες και όλοι το ίδιο πατριώτες. Αντίθετα, σε όλες τις κοινωνίες υπάρχουν πατριώτες, λιγότερο πατριώτες, απάτριδες, δοσίλογοι και προδότες. Στην Αρχαία Ελλάδα είχαμε το Λεωνίδα, αλλά είχαμε και τον Εφιάλτη. Στη Βασιλεύουσα είχαμε τον Παλαιολόγο, αλλά είχαμε και αυτόν που άνοιξε την κερκόπορτα. Στην Κατοχή είχαμε την αντίσταση, αλλά είχαμε και τους δοσίλογους. Σήμερα έχουμε τους δημοκράτες πολίτες, αλλά έχουμε και τους κουκουλοφόρους που υποστηρίζουν τους τρομοκράτες και ορισμένοι και σ’ αυτήν την Αίθουσα με δηλώσεις τους. Πώς είμαστε όλοι πατριώτες; Βεβαίως και δεν είμαστε όλοι πατριώτες. Και επειδή ακριβώς δεν είμαστε όλοι πατριώτες –αυτό διδάσκει η Ιστορία, ήταν προφανώς ένα ρητορικό τέχνασμα του κυρίου Πρωθυπουργού που θα έπαιρνε μηδέν σε τάξη ιστορίας, αν το έλεγε- οφείλουμε όλοι μας ανά πάσα στιγμή να αποδεικνύουμε τον πατριωτισμό μας και όχι απλά να το λέμε.
      Το ερώτημα, λοιπόν, προς την Κυβέρνηση την οποία εκπροσωπείτε -και κλείνω με αυτό-  είναι λιτό και σαφές. Μη μου απαντήσετε, σας παρακαλώ πολύ, για την ευρωπαϊκή προοπτική της Αλβανίας. Είμαστε υπέρ, είμαστε πεπεισμένοι. Τέλος. Απαντήστέ μου: τι θα σας πείραζε να κυρώνατε αυτή τη Συμφωνία τρεις μήνες μετά; Αυτό είναι το ερώτημα.
      Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού) 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Γεωργιάδη.
      Ο κ. Σγουρίδης έχει το λόγο για τέσσερα λεπτά.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, γνωρίζετε όλοι ότι είμαι από τους πλέον υπομονετικούς, αλλά και τους πιο συνεπείς Βουλευτές μέσα σ’ αυτήν εδώ την Αίθουσα. Μπορώ να περιμένω ώρες να έρθει η σειρά μου, σύμφωνα με τον Κανονισμό της Βουλής και σύμφωνα με αυτά που επιτάσσει η κοινοβουλευτική τάξη, αλλά κάποια στιγμή υπάρχουν και όρια. Ο Κανονισμός είναι για να προστατεύει τους αδύνατους. Δεν πρέπει να υπερισχύει πάντα το δίκαιο του ισχυρότερου, αλλά το δίκαιο του Κανονισμού. Και εν προκειμένω οφείλω να σας ενημερώσω, αν και το Προεδρείο απ’ ό,τι γνωρίζω έχει συνέχεια, ότι όταν διαμαρτυρήθηκα πως και οι Αρχηγοί κομμάτων υπόκεινται στον κανόνα ότι ολιγόλεπτη παρέμβαση δικαιούνται πριν τελειώσουν οι έξι Βουλευτές, το εννοούσα. Ή τουλάχιστον επειδή σ’ αυτή τη θέση στην οποία κάθεστε εσείς, εθήτευσα και εγώ έντεκα χρόνια, σε αντίθετη περίπτωση του Κανονισμού ζητούσαμε την ομόφωνη απόφαση του Σώματος. Και σίγουρα η ομόφωνη απόφαση του Σώματος θα ήταν να δώσει στον Αρχηγό τον κ. Καρατζαφέρη το λόγο. 
      Επίσης, θέλω να σας υπενθυμίσω, αγαπητοί συνάδελφοι, μέσα σ’ αυτήν εδώ την Αίθουσα ότι πάλεψα πολύ για να υπάρχει απευθείας μετάδοση των συζητήσεων της Βουλής μέσα απ’ αυτό το κανάλι της Βουλής. Και δεν μπορώ να καταλάβω πώς είναι δυνατόν να υπάρχουν διαφορετικές μεταχειρίσεις σε Βουλευτές. Σε άλλους λέμε «Σγουρίδης. Απών. Διαγράφεται» και άλλους…
      ΠΡΟΕΔΡΕΥΟΥΣΑ (Έλσα Παπαδημητρίου): Δεν έχετε διαγραφεί, κύριε Σγουρίδη. Απών είδα και γι’ αυτό μιλάτε. Μιλάτε επειδή δεν διαγραφτήκατε από το συνάδελφό μου κ. Νεράντζη. 
      ΠΑΝΑΓΙΩΤΗΣ ΣΓΟΥΡΙΔΗΣ: Όχι, πρέπει να ξέρετε –διαβάστε τον Κανονισμό- ότι επί της αρχής ενός νομοσχεδίου δικαιούσαι να μιλήσεις και σε δευτερολογία, εάν είσαι απών στην πρωτολογία. Διαβάστε τον Κανονισμό. Έτσι, λοιπόν, παίρνω το λόγο, σύμφωνα με τον Κανονισμό. 
      ΠΡΟΕΔΡΕΥΟΥΣΑ (Έλσα Παπαδημητρίου): Εγώ δεν το έχω δει πουθενά στον Κανονισμό. 
      ΠΑΝΑΓΙΩΤΗΣ ΣΓΟΥΡΙΔΗΣ: Διαβάστέ το. 
      ΠΡΟΕΔΡΕΥΟΥΣΑ (Έλσα Παπαδημητρίου): Αναγνωρίζω ότι έχετε εννιάμισι χρόνια μεγαλύτερη πείρα από μένα. Θα το ψάξω. 
      ΠΑΝΑΓΙΩΤΗΣ ΣΓΟΥΡΙΔΗΣ: Η δευτερολογία σού ανήκει, διότι στην πρωτολογία μπορεί να τύχει κάποιο συμβάν, που σε αναγκάζει να είσαι έξω. Ανεξάρτητα απ’ αυτό, οφείλω να πω ότι για πολλά πράγματα ευτυχώς που υπάρχει το κανάλι της Βουλής και μπορούν να γίνονται γνωστά. 
      Έρχομαι τώρα στο νομοσχέδιο και θα κάνω δύο σχόλια.
      ΠΡΟΕΔΡΕΥΟΥΣΑ (Έλσα Παπαδημητρίου): Εκκινώ τώρα το χρόνο σας. 
      ΠΑΝΑΓΙΩΤΗΣ ΣΓΟΥΡΙΔΗΣ: Πρώτο σχόλιο: Σίγουρα μια συμφωνία ανάμεσα σε έναν υπερεθνικό σχηματισμό και σε μία μικρή χώρα που μόλις βγήκε από την απομόνωση –δεκαπέντε χρόνια έχει που βγήκε από την απομόνωση- όπως και να τη δει ένα τρίτο μάτι, είναι ετεροβαρής και μπορώ να πω ότι είναι και λεόντεια εις βάρος του αλβανικού κράτους. 
      Όμως, πρέπει να καταλάβουμε ότι όπως και στην εσωτερική τάξη, όπως και στο εξωτερικό δίκαιο τα πάντα κρίνονται στη βάση κόστους-οφέλους. Τα πάντα κρίνονται στη βάση των προτεραιοτήτων. Σίγουρα, η Αλβανία δέχθηκε να μπει σε αυτήν τη Συμφωνία, γιατί τη συνέφερε μακροπρόθεσμα. 
      Το δεύτερό μου σχόλιο είναι το εξής: Απ’ αυτήν τη Συμφωνία, την οποία κυρώνουμε σήμερα στο Κοινοβούλιο, η Ελλάδα έχει όφελος για δύο λόγους. Πρώτον, για το θέμα της καλής γειτονίας με μία γείτονα χώρα όπως είναι η Αλβανία, της οποίας το πολιτικό σύστημα επειδή ακόμα δεν έχει ισορροπήσει, μπορεί να έχει και εξάρσεις εθνικιστικές ή και διεκδικήσεις. Όμως, το μακροπρόθεσμο όφελος της Ελλάδας είναι μια Αλβανία η οποία είναι δημοκρατική, δεν έχει έλλειμμα, μια Αλβανία η οποία είναι ανεπτυγμένη, μια Αλβανία που βρίσκεται στην πορεία ένταξής της στην Ευρωπαϊκή Ένωση. 
      Το δεύτερο όφελος της Ελλάδας είναι ότι έχουμε σήμερα εδώ στη χώρα μας, νομίμως πιστεύω, πάνω από πεντακόσιες χιλιάδες Αλβανούς, οι οποίοι εργάζονται. Θα έλεγα ότι γύρω στις οκτακόσιες χιλιάδες είναι οι μετανάστες που βρίσκονται στην Ελλάδα οι οποίοι προέρχονται είτε από τις Φιλιππίνες είτε από χώρες της Μέσης Ανατολής είτε από την Αλβανία, τη Ρουμανία ή τη Βουλγαρία. 
      Έτσι, λοιπόν, πρέπει να έχουμε, όσο το δυνατόν, μέσα από συμφωνίες βρει εκείνες τις διόδους, για να μπορέσουμε να αξιοποιήσουμε αυτό το δυναμικό. Η Ελλάδα δεν έχασε από τους οικονομικούς μετανάστες. Αρκεί να σας πω ότι παρ’ όλο που ο μηνιαίος μισθός τους δεν φτάνει πάνω από 900 ευρώ, κάθε μετανάστης έχει καταθέσεις στις ελληνικές τράπεζες πάνω από 10.000 ευρώ. Αυτό με στατιστικά στοιχεία των οργανισμών και των τραπεζών. Άρα, αυτό σημαίνει ότι ακόμη και έτσι να το δούμε, υπάρχει οικονομικό όφελος. Και φανταστείτε ότι στέλνουν πάνω από το 50% αυτών που παίρνουν στη γείτονα χώρα ή σε οποιαδήποτε άλλη χώρα. 
      Άκουσα και κάποιες απόψεις και από τον Κοινοβουλευτικό μας Εκπρόσωπο περί ιθαγενειών, περί υπηκοότητας κ.λπ.. Ένα πράγμα ζητούν αυτοί οι άνθρωποι: ίσες ευκαιρίες και να εφαρμοστεί το Διεθνές Δίκαιο. Ούτε ιθαγένειες θέλουν ούτε υπηκοότητες. Θέλουν ίσες ευκαιρίες, για να μπορούν και να επιχειρούν και να εργάζονται. 
      Κλείνω με δύο σχόλια. Πρώτον, το καλό και το κακό είναι μια φιλοσοφική έννοια. Επειδή ακριβώς ο καθένας μπορεί να θεωρεί κάτι καλό και κάποιος άλλος να το θεωρεί κακό, υπάρχει η δημοκρατία και στη δημοκρατία αποφασίζουν οι πολλοί. 
      Το δεύτερό μου σχόλιο είναι ότι την αμφισβήτηση του πατριωτισμού μόνο η ιστορία μπορεί να την κάνει. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Εγώ σας ευχαριστώ, κύριε Σγουρίδη. 
      Κύριε Υπουργέ, έχετε το λόγο. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κυρίες και κύριοι συνάδελφοι, έχουμε επανειλημμένα τονίσει ότι σταθερό στόχο της ελληνικής εξωτερικής πολιτικής αποτελεί η σταδιακή μετατροπή των Βαλκανίων σε μία πραγματικά ευρωπαϊκή γειτονιά, δηλαδή σε μία περιοχή ειρήνης, δημοκρατίας, ευημερίας και σταθερότητας, με απόλυτο σεβασμό των ανθρωπίνων δικαιωμάτων, των θρησκευτικών ελευθεριών και της προστασίας των μειονοτήτων σε μία περιοχή, όπου θα κυριαρχούν οι σχέσεις ευρωπαϊκής καλής γειτονίας, συνεργασίας και ευημερίας. Έχουμε ένα ολοκληρωμένο σχέδιο για την επίτευξη του στόχου αυτού και παίρνουμε όλες τις πρωτοβουλίες που απαιτούνται. 
      Ταυτόχρονα, η επιλογή μας αυτή απολαμβάνει της υποστήριξης της μεγάλης πλειοψηφίας των πολιτικών δυνάμεων στην Ελλάδα. Η ευρωπαϊκή  προοπτική των χωρών της περιοχής, που σημαίνει εκπλήρωση των ευρωπαϊκών κριτηρίων και προϋποθέσεων, λειτουργεί ως ο πιο ισχυρός καταλύτης για τη θετική, ειρηνική και αναπτυξιακή πορεία της γειτονιάς μας. Η χώρα μας διαδραματίζει σημαντικό ρόλο σε αυτή τη διαδικασία. Χαρακτηριστικά υπενθυμίζω την ατζέντα της Θεσσαλονίκης, αλλά και την ελληνική πρόταση των πέντε σημείων του Νοεμβρίου του 2007. 
      Κυρίες και κύριοι συνάδελφοι, στο πλαίσιο αυτό η Αλβανία, όπως και οι άλλες χώρες της περιοχής, προετοιμάζεται για την πορεία της προς την Ευρωπαϊκή Ένωση μέσω ενός πλέγματος υποχρεώσεων, που καλείται να λάβει υπό μορφή μεταρρυθμίσεων και προκειμένου να φτάσει στους μείζονες στόχους, που είναι η εύρυθμη λειτουργία των δημοκρατικών θεσμών και η εγκαθίδρυση οικονομίας της αγοράς. 
      Ο συνδυασμός κινήτρου και αιρεσιμότητας προς επίτευξη των μεταρρυθμίσεων αποτελεί τη μέθοδο που εν τέλει χρησιμοποιεί η Ευρωπαϊκή Ένωση στις σχέσεις της με τις τρίτες χώρες. Το γεγονός ότι η Αλβανία αποτελεί χώρα με ευρωπαϊκή προοπτική ενισχύει τις απαιτήσεις της Ευρωπαϊκής Ένωσης. Η παρούσα θεσμική θωράκιση των διμερών σχέσεων Ευρωπαϊκής Ένωσης-Αλβανίας υπό τη μορφή ολοκληρωμένης Συμφωνίας Σταθεροποίησης και Σύνδεσης αποτελεί σταθμό στην πορεία αυτή της Αλβανίας προς την Ευρωπαϊκή Ένωση. 
      Ως κύριοι στόχοι της συγκεκριμένης Συμφωνίας Σύνδεσης καθορίστηκαν εξ αρχής η ενίσχυση της δημοκρατίας, η δημιουργία κατάλληλου πλαισίου για τον πολιτικό διάλογο Ευρωπαϊκής Ένωσης-Αλβανίας, η προώθηση αρμονικών οικονομικών σχέσεων μεταξύ των δύο πλευρών, καθώς και η ενίσχυση της ευρύτερης περιφερειακής συνεργασίας. 
      Οι υποχρεώσεις που καλείται να αναλάβει η Αλβανία σε εφαρμογή της παρούσας Συμφωνίας, είναι κομβικής σημασίας για την περιφερειακή συνεργασία και ιδίως για τις σχέσεις καλής γειτονίας. Πέραν της εντατικοποίησης του πολιτικού διαλόγου με την Ευρωπαϊκή Ένωση και τα κράτη-μέλη της, καθώς και της σημαντικότατης υποχρέωσης για συνεργασία, η Αλβανία δεσμεύεται για ολόκληρη σειρά ριζικών τομών, όπως είναι η προοδευτική εγκαθίδρυση ζώνης ελευθέρων συναλλαγών, η ελευθερία στην κυκλοφορία εργαζομένων, η εγκατάσταση εταιρειών, η παροχή υπηρεσιών και διακίνησης κεφαλαίων, η σταδιακή εναρμόνιση της εθνικής νομοθεσίας με την κοινοτική, η προσήλωση στην ενίσχυση δικαϊικών θεσμών και ασφαλώς η καθιέρωση στενών πολιτικών συνεργασίας μεταξύ των μερών. 
      Συνολικά οι υποχρεώσεις που δημιουργεί η εν λόγω Συμφωνία στα μέρη, καθώς και οι προβλεπόμενοι μηχανισμοί που τη συνοδεύουν προς επίλυση τυχόν προβλημάτων που ανακύπτουν, δημιουργούν ένα καίριο πλέον πλαίσιο, το οποίο ισχυροποιεί και τις διμερείς σχέσεις των κρατών-μελών έναντι της Αλβανίας, λαμβάνοντας συμπληρωματικά υπ' όψιν και τους λοιπούς μηχανισμούς που προβλέπονται στο πλαίσιο της διαδικασίας σταθεροποίησης και σύνδεσης, αλλά γενικότερα την αιρεσιμότητα που καταγράφεται στα επίσημα κείμενα της Ένωσης. 
	Η συμφωνία αυτή επιτρέπει στη χώρα αυτή να αποδείξει ότι η πρόοδος που επικαλείται είναι ουσιαστική και οι προσπάθειες που καταβάλλει έχουν συγκεκριμένα και απτά αποτελέσματα. Τα οφέλη από την παραπέρα προσέγγιση της Αλβανίας με την Ευρωπαϊκή Ένωση που σηματοδοτεί η υπογραφή της συμφωνίας είναι σαφή και συγκεκριμένα. Πρώτον, η αναγνώριση της ευρωπαϊκής προοπτικής της γείτονος ενισχύει τις απαιτήσεις της Ευρωπαϊκής Ένωσης. Η Αλβανία καλείται να υλοποιήσει σειρά μεταρρυθμίσεων, που πέρα από τις θετικές συνέπειες για όλους τους Αλβανούς πολίτες θα αποβούν προς όφελος της σταθερότητας στην περιοχή. Ασφαλώς μία τέτοια ευρωπαϊκή πορεία στο πλαίσιο των υπαρχόντων μηχανισμών προαπαιτεί πρόοδο σε ζητήματα ευνόητης, αλλά και ζωτικής σημασίας για τη χώρα μας, όπως η ορθή και σύμφωνα με τα διεθνή πρότυπα διεξαγωγή των εκλογών, η ορθή λειτουργία της δικαιοσύνης, η πάταξη της διαφθοράς και του οργανωμένου εγκλήματος, η καταπολέμηση της λαθρομετανάστευσης, η προστασία των ξένων επενδύσεων και πρωτίστως βεβαίως ο σεβασμός των μειονοτήτων και κάθε πτυχής δραστηριότητάς τους, ειδικότερα ως προς την εκπαίδευση, τη θρησκευτική ελευθερία, την ιδιοκτησία και την εκπροσώπησή της στους πολιτειακούς θεσμούς.
	Επιπλέον, οι υποχρεώσεις που καλείται να αναλάβει η Αλβανία σε εφαρμογή της παρούσας συμφωνίας είναι κομβικής σημασίας για την περιφερειακή συνεργασία και ιδίως για τις σχέσεις καλής γειτονίας.
	Δεύτερον, όπως προανέφερα η συμφωνία δημιουργεί ένα καίριο πλαίσιο που ισχυροποιεί και τις διμερείς σχέσεις των κρατών-μελών έναντι της Αλβανίας. Οι διμερείς μας σχέσεις είναι πολύ καλές και βαίνουν βελτιούμενες. Χαρακτηριστικό παράδειγμα αποτελεί η πρόσφατη μονογραφή διμερούς συμφωνίας για τα στρατιωτικά κοιμητήρια των πεσόντων κατά τον ελληνοϊταλικό πόλεμο στην Αλβανία μετά από επίπονες και συστηματικές προσπάθειες. Αυτό το ανθρωπιστικό ζήτημα εξέχουσας ιστορικής και συναισθηματικής σημασίας για ολόκληρο τον ελληνικό λαό βαίνει σε αίσια έκβαση και αναμένουμε πολύ σύντομα να υπογραφεί το κείμενο της συμφωνίας. Η διευθέτηση αυτής της πολυετούς εκκρεμότητας δίνει ασφαλώς νέα ώθηση στη σχέση μας με την Αλβανία και προσβλέπουμε σε αντίστοιχη πρόοδο και σε άλλα διμερή ζητήματα, όπως στις συνομιλίες για την οριοθέτηση των θαλασσίων ζωνών, συμπεριλαμβανομένης και της υφαλοκρηπίδας μεταξύ Ελλάδας και Αλβανίας και στην υπογραφή της σχετικής συμφωνίας.
	 Η εμπέδωση του κράτους-δικαίου, σε συνδυασμό με τη σωστή λειτουργία της οικονομίας της αγοράς που επίσης είναι προαπαιτούμενο για την ένταξη της Αλβανίας, στην Ευρωπαϊκή Ένωση, θα αποβεί προς όφελος και των διμερών οικονομικών σχέσεων και δη των ελληνικών επιχειρήσεων στην Αλβανία οι οποίες αντιμετωπίζουν προβλήματα με το νομοθετικό πλαίσιο αλλά και με την πρακτική των αλβανικών αρχών. Σας υπενθυμίζω με την ευκαιρία ότι η Ελλάδα είναι ο μεγαλύτερος ξένος επενδυτής και δεύτερος εμπορικός εταίρος της Αλβανίας μετά την Ιταλία.
	Τρίτον, άρρηκτα συνδεδεμένο με το προηγούμενο και κομβικής σημασίας είναι βέβαια η κατάσταση της ελληνικής εθνικής μειονότητας. Η Ευρωπαϊκή Ένωση και με τις δικές μας κατάλληλες παρεμβάσεις έχει καταστήσει σαφές στην αλβανική πλευρά ότι ο δρόμος προς την Ευρώπη περνάει μέσα από την εμπέδωση του κράτους-δικαίου και του σεβασμού των ανθρωπίνων δικαιωμάτων, συμπεριλαμβανομένων και των δικαιωμάτων της μειονότητας. Η Αλβανία γνωρίζει ότι η ευρωπαϊκή πορεία της δεν συνεπάγεται μόνο προνόμια, αλλά και σαφείς υποχρεώσεις, από την υλοποίηση των οποίων εξαρτάται η περαιτέρω πρόοδος της ευρωπαϊκής προοπτικής της. Η υλοποίηση δε αυτών των δεσμεύσεων είναι ασφαλώς προς όφελος των ομογενών μας. 
	Κυρίες και κύριοι συνάδελφοι, θέλω να επαναλάβω με τον πλέον κατηγορηματικό τρόπο ότι η κατάσταση της ελληνικής εθνικής μειονότητας στην Αλβανία αποτελεί αναμφισβήτητα βαρόμετρο στις σχέσεις Ελλάδας-Αλβανίας. Όλα τα ζητήματα της μειονότητας εγείρονται σταθερά στην αλβανική πλευρά, ιδίως στο πλαίσιο της ευρωπαϊκής προοπτικής της χώρας και των συναφών δεσμεύσεών της. Τονίζεται δε πάντα η ανάγκη πλήρους σεβασμού και εφαρμογής των μειονοτικών δικαιωμάτων σε ολόκληρη την επικράτεια της Αλβανίας και όχι αποκλειστικά και μόνο στις αυθαίρετα προσδιορισμένες από το αλβανικό κράτος μειονοτικές περιοχές. Παράλληλα, το ελληνικό κράτος δεν παραλείπει να μεριμνά  έμπρακτα για την ενίσχυση των ομογενών μας και συντρέχει με τον κατά περίπτωση καταλληλότερο τρόπο στην επίλυση των ζητημάτων, που αφορούν στην εν γένει κατάστασή της. Και σε πολυμερές επίπεδο η Ελλάδα θέτει τα προβλήματα της μειονότητας με όρους προστασίας και σεβασμού των ανθρωπίνων δικαιωμάτων, όχι μόνο στην Ευρωπαϊκή Ένωση, αλλά και στο Συμβούλιο της Ευρώπης και στον ΟΑΣΕ. 
	Στεκόμαστε έμπρακτα δίπλα στην ελληνική μειονότητα, στην αντιμετώπιση των πολλών και σύνθετων, είναι αλήθεια, ζητημάτων που αντιμετωπίζει. Ακούμε τις απόψεις τους και τις σεβόμαστε. Η μέριμνά μας για τις ανάγκες της μειονότητας είναι διαρκής. Στο εκπαιδευτικό κατόπιν συμφωνίας με το αλβανικό Υπουργείο Παιδείας με το Υπουργείο Εξωτερικών και με το Υπουργείο Παιδείας μεταφράστηκαν, εκτυπώθηκαν και διανεμήθηκαν δωρεάν από το ελληνικό κράτος σχολικά εγχειρίδια στην ελληνική γλώσσα για τους ελληνομειονοτικούς μαθητές της Αλβανίας. Στο περιουσιακό, σύνθετο πρόβλημα που αφορά στο σύνολο της γειτονικής χώρας επισημαίνουμε σταθερά και αδιάλειπτα, τόσο στην αλβανική πλευρά, όσο και στους εταίρους μας στους διεθνείς οργανισμούς, τη μειονοτική πτυχή που εμφανίζεται να έχει το όλο ζήτημα. Το Υπουργείο Εξωτερικών και δια των διπλωματικών μας αρχών στην Αλβανία βρίσκεται σε άμεση επαφή με τους εκπροσώπους της μειονότητας, των οποίων τις προσπάθειες στηρίζουμε αμέριστα με στόχο την οριστική και δίκαιη λύση των υποθέσεων που αφορούν στις περιουσίες τους.
	Εν κατακλείδι, πιστεύουμε ότι περαιτέρω προσέγγιση της Αλβανίας στην Ευρωπαϊκή Ένωση, η δέσμευσή της σε κανόνες ευρωπαϊκής συμπεριφοράς, υπό τις προϋποθέσεις που ανέφερα και με την πλήρωση των κριτηρίων που τίθενται είναι προς όφελος και των διμερών μας σχέσεων και των συμφερόντων και δικαιωμάτων της ελληνικής εθνικής μειονότητας εκεί. Όταν αυτό το συμβόλαιο εξευρωπαϊσμού της Αλβανίας ισχύσει, τότε αρχίζουν να τρέχουν και οι συγκεκριμένες υποχρεώσεις της Αλβανίας.
	Τέλος, δύο λόγια για τους συναδέλφους που νομίζουν ότι μπορούν να μονοπωλούν τον πατριωτισμό. Τα μεγάλα λόγια και οι αφοριστικές κραυγές ισοπέδωσης και οι πλειοδοσίες πατριωτισμού δεν χωρούν στην εξωτερική πολιτική. Είναι απαράδεκτοι οι απαξιωτικοί χαρακτηρισμοί, οι μικροκομματικοί λαϊκισμοί που ακούστηκαν σ’ αυτήν την Αίθουσα. Δεν μπορώ να ακολουθήσω σ’ αυτόν τον δρόμο και σας τους επιστρέφω. 
      Εμείς υλοποιούμε μια επιτυχημένη εξωτερική πολιτική με σχέδιο, με πρόγραμμα. Διαπραγματευόμαστε σκληρά και προασπίζουμε τα εθνικά συμφέροντα. Κάνουμε νυχθημερόν το χρέος μας και το κάνουμε καλά, γιατί η χώρα μας είναι ασφαλής, είναι ισχυρή, είναι δύναμη αλλαγής της γειτονιάς της, είναι δύναμη εξευρωπαϊσμού της νοτιοανατολικής Ευρώπης την ίδια ώρα που ξέρει να λέει όχι, όταν το απαιτούν οι εθνικές περιστάσεις. Τελικά φυσικά διαφέρουμε, κύριοι συνάδελφοι του Λαϊκού Ορθόδοξου Συναγερμού. Μία λέξη συμπυκνώνει αυτή τη διαφορά: Υπευθυνότητα. Δηλαδή αυτή που εμείς δείχνουμε ως Κυβέρνηση και αυτή που εσείς ποδοπατάτε ως Αντιπολίτευση.
	Θέτοντας όλα αυτά υπόψη του Σώματος εισηγούμαστε την ψήφιση του σχεδίου νόμου. 
(Χειροκροτήματα από την πτέρυγα της Νέας Δημοκρατίας) 
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
     Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση της Συμφωνίας Σταθεροποίησης και Σύνδεσης μεταξύ των Ευρωπαϊκών Κοινοτήτων και των κρατών-μελών τους αφ’ ενός, και της Δημοκρατίας της Αλβανίας αφ’ ετέρου, μετά του Πρωτοκόλλου Διόρθωσης αυτής». 
     Ερωτάται το Σώμα: Γίνεται δεκτό το νομοσχέδιο επί της αρχής, των άρθρων και στο σύνολο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
     ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το νομοσχέδιο του Υπουργείου Εξωτερικών: «Κύρωση της Συμφωνίας Σταθεροποίησης και Σύνδεσης μεταξύ των Ευρωπαϊκών Κοινοτήτων και των κρατών-μελών τους αφ’ ενός, και της Δημοκρατίας της Αλβανίας αφ’ ετέρου, μετά του Πρωτοκόλλου Διόρθωσης αυτής» έγινε δεκτό σε μόνη συζήτηση κατ’ αρχήν, κατ’ άρθρο και στο σύνολο, κατά πλειοψηφία και έχει ως εξής:
     (Να μπει το ν/σ σελ. 302α)
     ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΟΥΣΑ (Έλσα Παπαδημητρίου): Παρεσχέθη η ζητηθείσα εξουσιοδότηση.
     Χαιρετίζουμε την εδώ παρουσία του Πρέσβη της Αλβανίας.  
     Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.39΄ λύεται η συνεδρίαση για αύριο ημέρα Πέμπτη 15 Ιανουαρίου 2009 και ώρα 09.30΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Προώθηση της συμπαραγωγής δυο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις», σύμφωνα με την ημερήσια διάταξη που έχει διανεμηθεί. 
     Ο  ΠΡΟΕΔΡΟΣ 					ΟΙ ΓΡΑΜΜΑΤΕΙΣ
Τελευταία Αποθήκευση:	19/1/2009 12:35:00 μμ	Από:	L.venetikidou
Εκτυπώθηκε:	19/1/2009 12:13:00 μμ

