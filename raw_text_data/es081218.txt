(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΝΣΤ’
Πέμπτη 18 Δεκεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί του Κανονισμού, σελ.
3. Συλλυπητήρια αναφορά για το θάνατο της πρώην Βουλευτή Αγγελικής Λαΐου, σελ.
4. Επί προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2.  Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των Προϋπολογισμών ορισμένων ταμείων και υπηρεσιών οικονομικού έτους 2009», σελ.
2. Κατάθεση Εκθέσεων Διαρκών Επιτροπών:
α. Η Διαρκής Επιτροπή Εθνικής ‘Αμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής ‘Αμυνας:
i. «Κύρωση του Μνημονίου Κατανόησης (Memorandum of Understanding) μεταξύ του Υπουργείου Εθνικής ‘Αμυνας της Ελληνικής Δημοκρατίας και του Ομοσπονδιακού Υπουργείου ‘Αμυνας της Ομοσπονδιακής Δημοκρατίας της Γερμανίας και του Υπουργείου ‘Αμυνας της Δημοκρατίας της Ουγγαρίας και του Υπουργείου ‘Αμυνας της Δημοκρατίας της Ιταλίας και του Υπουργού ‘Αμυνας του Βασιλείου των Κάτων Χωρών και του Υπουργού Εθνικής ‘Αμυνας της Δημοκρατίας της Πολωνίας και του Υπουργείου Εθνικής ‘Αμυνας της Ρουμανίας και του Υπουργείου ‘Αμυνας του Βασιλείου της Ισπανίας και του Τουρκικού Γενικού Επιτελείου και της Ανώτατης Διοίκησης των Συμμαχικών Δυνάμεων Ευρώπης (SHAPE), που αφορά τη επάνδρωση»-παρακαλώ να γραφεί «στελέχωση» -«χρηματοδότηση και υποστήριξη του Επιτελείου του Σώματος Ανάπτυξης του ΝΑΤΟ στην Ελλάδα (Headquarters NATO Deployable Corps –Greece- HQ NDC-GR), καθώς και των συνημμένων σε αυτό Πράξεων Προσχώρησης του Υπουργείου ‘Αμυνας της Δημοκρατίας της Βουλγαρίας και της Υπουργού ‘Αμυνας της Γαλλικής Δημοκρατίας», σελ.
ii. «Κύρωση του Μνημονίου Κατανόησης (Memorandum of Understanding) μεταξύ του Υπουργείου Εθνικής ‘Αμυνας της Ελληνικής Δημοκρατίας και του Υπουργείου ‘Αμυνας της Δημοκρατίας της Γεωργίας για τη συνεργασία της Ελληνικής Υδρογραφικής Υπηρεσίας και της Εθνικής Υδρογραφικής Υπηρεσίας της Γεωργίας», σελ.
β. Η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμων του Υπουργείου Μεταφορών και Επικοινωνιών:
i. «Κύρωση της Συμφωνίας για την ίδρυση ενός σιδηροδρομικού δικτύου υψηλής απόδοσης στη Νοτιοανατολική Ευρώπη», σελ.
ii. «Κύρωση των Πράξεων του ΧΧΙΙΙ Παγκόσμιου Ταχυδρομικού Συνεδρίου (Βουκουρέστι 2004)», σελ.
iii. «Κύρωση της Ευρωμεσογειακής Συμφωνίας Αεροπορικών Μεταφορών μεταξύ της Ευρωπαϊκής Κοινότητας και των Κρατών-Μελών της αφ’ ενός, και του Βασιλείου του Μαρόκου, αφ’ ετέρου», σελ.


ΟΜΙΛΗΤΕΣ
Α.  Επί του Κανονισμού:
ΒΕΝΙΖΕΛΟΣ Ε., σελ.
ΠΑΠΑΔΗΜΗΤΡΙΟΥ Ε., σελ.

Β. Επί προσωπικού θέματος:
ΑΒΡΑΜΟΠΟΥΛΟΣ Δ., σελ.
ΦΛΩΡΙΔΗΣ Γ., σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΑΒΡΑΜΟΠΟΥΛΟΣ Δ., σελ.
ΑΗΔΟΝΗΣ Χ., σελ.
ΑΝΑΓΝΩΣΤΟΠΟΥΛΟΣ Γ., σελ.
ΑΠΟΣΤΟΛΑΚΟΣ Γ., σελ.
ΑΥΓΕΝΑΚΗΣ Ε., σελ.
ΒΕΝΙΖΕΛΟΣ Ε., σελ.
ΒΟΛΟΥΔΑΚΗΣ Μ., σελ.
ΓΕΙΤΟΝΑΣ Κ., σελ.
ΓΡΗΓΟΡΑΚΟΣ Λ., σελ.
ΔΑΜΑΝΑΚΗ Μ., σελ.
ΔΙΑΜΑΝΤΟΠΟΥΛΟΥ Α., σελ.
ΔΕΡΜΕΝΤΖΟΠΟΥΛΟΣ Α., σελ.
ΚΑΛΑΦΑΤΗΣ Σ., σελ.
ΚΑΝΤΑΡΤΖΗΣ Α., σελ.
ΚΑΡΑΝΙΚΑΣ Η., σελ.
ΚΑΣΣΙΜΗΣ Θ., σελ.
ΚΑΤΣΕΛΗ Λ., σελ.
ΚΕΓΚΕΡΟΓΛΟΥ Β., σελ.
ΚΕΛΕΤΣΗΣ Σ., σελ.
ΚΕΦΑΛΟΓΙΑΝΝΗ Ο., σελ.
ΚΟΛΛΙΑΣ Κ., σελ.
ΚΟΛΛΙΑ-ΤΣΑΡΟΥΧΑ Μ., σελ.
ΚΟΝΤΟΓΙΑΝΝΗΣ Γ., σελ.
ΚΟΥΒΕΛΗΣ Φ., σελ.
ΛΕΓΚΑΣ Ν., σελ.
ΛΕΟΝΤΑΡΙΔΗΣ Θ., σελ.
ΛΙΑΠΗΣ Μ., σελ.
ΛΙΑΣΚΟΣ Α., σελ.
ΜΕ’Ι’ΜΑΡΑΚΗΣ Ε., σελ.
ΜΠΑΝΙΑΣ Ι., σελ.
ΝΤΟΛΙΟΣ Γ., σελ.
ΠΑΝΤΟΥΛΑΣ Μ., σελ.
ΠΑΤΡΙΑΝΑΚΟΥ Φ., σελ.
ΠΟΛΑΤΙΔΗΣ Η., σελ.
ΡΕΠΠΑΣ Δ., σελ.
ΡΟΝΤΟΥΛΗΣ Α., σελ.
ΣΑΜΠΑΖΙΩΤΗΣ Δ., σελ.
ΣΗΜΙΤΗΣ Κ., σελ.
ΣΙΔΗΡΟΠΟΥΛΟΣ Α., σελ.
ΣΚΟΠΕΛΙΤΗΣ Σ., σελ.
ΣΚΟΥΛΑΚΗΣ Ε., σελ.
ΤΖΑΒΑΡΑΣ Κ., σελ.
ΤΡΥΦΩΝΙΔΗΣ Γ., σελ.
ΦΙΛΙΝΗ Α., σελ.
ΧΑΡΑΛΑΜΠΟΥΣ Χ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΝΣΤ΄
      Πέμπτη 18 Δεκεμβρίου 2008
      Αθήνα, σήμερα στις 18 Δεκεμβρίου 2008, ημέρα Πέμπτη και ώρα 18.06΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τη Γραμματέα της Βουλής κ. Όλγα Κεφαλογιάννη, Βουλευτή Ρεθύμνης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Δήμος Λαγκαδά Θεσσαλονίκης ζητεί τη μετεγκατάσταση της Διεθνούς Έκθεσης Θεσσαλονίκης στην περιοχή «Μεράς» που βρίσκεται στα όρια των Δήμων Λαγκαδά και Μυγδονίας.
2) Ο Βουλευτής Τρικάλων κ. ΧΡΗΣΤΟΣ ΧΑΪΔΟΣ κατέθεσε αναφορά με την οποία ο Σύλλογος Υπαλλήλων Νομαρχιακής Αυτοδιοίκησης Τρικάλων ζητεί την αναπροσαρμογή του επιδόματος του Ν.2768/98, αναλογικά με το καταβληθέν επίδομα στους υπαλλήλους των Περιφερειών.
3) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ - ΘΕΟΔΩΡΙΔΟΥ κατέθεσε αναφορά με την οποία οι υπάλληλοι του Τμήματος Συγκοινωνιών και ΚΤΕΟ της Νομαρχιακής Αυτοδιοίκησης Πέλλας ζητεί να μην καταργηθεί η αποζημίωση που λαμβάνουν για το έργο της εξέτασης των υποψηφίων οδηγών.
4) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ ΚΟΥΒΕΛΗΣ κατέθεσε αναφορά με την οποία οι κ.κ. Δημήτριος και Ιωάννα Μακαρατζή ζητούν την αξιοκρατική επιλογή εκπαιδευτικών για τα σχολεία της δευτεροβάθμιας εκπαίδευσης.
5) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία συμβασιούχοι της Σχολής Ανθρωπιστικών και Πολιτιστικών Σπουδών του Πανεπιστημίου Πελοποννήσου διαμαρτύρονται για τον αποκλεισμό τους από την προκήρυξη για πρόσληψη εποχικού προσωπικού από το πιο πάνω Πανεπιστήμιο.
6) Η Βουλευτής Β΄ Θεσσαλονίκης κ. ΛΙΤΣΑ ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία η Ομοσπονδία Επαγγελματιών-Βιοτεχνικών και Εμπορικών Σωματείων Νομού Ροδόπη ζητεί τη μείωση του φόρου για τις μικρές επιχειρήσεις, την οικονομική στήριξη του ΟΑΕΕ κ.λπ..
7) Ο Βουλευτής Πιερίας κ. ΙΩΑΝΝΗΣ ΑΜΟΙΡΙΔΗΣ κατέθεσε αναφορά με την οποία το Αλεξάνδρειο Τεχνολογικό Εκπαιδευτικό Ίδρυμα Θεσ/νίκης διαμαρτύρεται για την έλλειψη προσωπικού από το πιο πάνω Ίδρυμα.
8) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμαρχος Νίκαιας Νομού Λάρισας ζητεί την εφαρμογή του Κ.Ο.Κ. ώστε να ομαλοποιηθεί η κυκλοφορία σε παραπλεύρους οδούς του δήμου του.
9) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία ο Δήμος Κλειτορίας Αχαΐας ζητεί να τεθεί σε λειτουργία το οίκημα που παραχώρησε ο δήμος του για τη λειτουργία του αγροτικού ιατρείου.
10) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία ο κ. Κων/νος Θανόπουλος ζητεί τη μετατροπή Φ.Δ.Χ. αυτοκινήτου του κοινού φορτίου σε βυτιοφόρο Δ.Χ. μεταφοράς υγρών καυσίμων.
11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Υπαλλήλων ΟΠΑΠ αποσπασμένων στη Γενική Γραμματεία Αθλητισμού ζητεί τη μετατροπή της εργασιακής σχέσης των μελών του από ορισμένου σε αορίστου χρόνου.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Συλλόγων Γονέων Δήμου Ιεράπετρας διαμαρτύρεται για τις ελλείψεις εκπαιδευτικών από το ειδικό δημοτικό σχολείο Ιεράπετρας.
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί την επίλυση εργασιακού προβλήματος των μελών της.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Νίκος Αλαμπάνος, απόφοιτος Ε.Σ.Τ.Α. διαμαρτύρεται για την κατάργηση του ειδικού καθεστώτος που διέπει την ιεραρχική εξέλιξη.
15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αξιωματικών Πυροσβεστικού Σώματος διαμαρτύρεται για τον αποκλεισμό συνδυασμού αξιωματικών από τη διαδικασία εκλογής αντιπροσώπων στο υπηρεσιακό συμβούλιο μεταθέσεων.
16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία κάτοικοι των Νομών Αχαϊας, Ηλείας και Αιτωλ/νίας διαμαρτύρονται για την αύξηση των διοδίων της Εθνικής Οδού Πατρών-Κορίνθου.
17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την αποκατάσταση του αγροτικού οδικού δικτύου των τοπικών διαμερισμάτων Καλού Νερού και Πρίνας.
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ιωάννης Λουκάκης ζητεί την επίλυση συνταξιοδοτικού του προβλήματος.
19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το 1ο ΕΠΑΛ Άνω Λιοσίων ζητεί την έναρξη των εργασιών για την αποπεράτωση του κτιρίου του πιο πάνω σχολείου.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί έκτακτη επιχορήγηση για την εκτέλεση έργων σχολικής στέγης στο νομό του.
21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αξιωματικών Πυροσβεστικού Σώματος ζητεί τη χορήγηση στα μέλη του της τρίτης δόσης του δασικού επιδόματος.
22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί την ίδρυση νέων Τμημάτων ΤΕΙ στο νομό του.
23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία εργαζόμενοι στο χώρο της κλειστής φυλακής Πατρών ζητούν τη λήψη μέτρων για τη βελτίωση της ποιότητας ζωής των κρατουμένων στην πιο πάνω φυλακή.
24) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ - ΘΕΟΔΩΡΙΔΟΥ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί τη λήψη μέτρων για την ουσιαστική επανίδρυση και αναβάθμιση της Ελληνικής Αστυνομίας κ.λπ..
25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Καραδήμος Γαβριήλ ζητεί την άμεση αποπεράτωση και λειτουργία του ειδικού σχολείου στον Δήμο Αγίου Αθανασίου Θεσσαλονίκης.
26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αξιωματικών Πυροσβεστικού Σώματος ζητεί την αποκατάσταση των καταστροφών στα πυροσβεστικά μέσα που έγιναν τις τελευταίες ημέρες κ.λπ..
27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ζαχαρίας Καψαλάκης, αιρετός ΑΠΥΣΠΕ Κρήτης ζητεί να καλυφθούν οι κενές θέσεις εκπαιδευτικών που υπάρχουν στα ειδικά σχολεία της Κρήτης.
28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το παράρτημα της Κρήτης του Γεωτεχνικού Επιμελητηρίου Ελλάδας διαμαρτύρεται για την καταστρατήγηση των διατάξεων του π.δ/γματος 164/2004 από τον ΟΠΕΚΕΠΕ κ.λπ..
29) Οι Βουλευτές Λασιθίου κ. ΜΙΧΑΛΗΣ ΚΑΡΧΙΜΑΚΗΣ και Έβρου κ. ΓΕΩΡΓΙΟΣ ΝΤΟΛΙΟΣ κατέθεσαν αναφορά με την οποία ο κ. Κοσμίδης Κοσμάς, εκπαιδευτικός Β/θμιας εκπαίδευσης διαμαρτύρεται για την πλήρωση θέσεων στα ΕΛΤΑ του Νομού Έβρου, από υποψηφίους χωρίς εμπειρία.
30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συλλόγων Επαγγελματιών Γεωπόνων διαμαρτύρεται για την παραβίαση της νομοθεσίας, στην προκήρυξη του προγράμματος για τα μικρά σχέδια βελτίωσης της αιγοπροβατοτροφίας κ.λπ.. 
31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ζητεί να διερευνηθεί καταγγελία για τη μη τήρηση της ιατρικής δεοντολογίας στο Πανεπιστημιακό Νοσοκομείο της Πάτρας κ.λπ..
32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Σπουδαστών και Αποφοίτων Ι.Ε.Κ. Ειδικότητας «Φύλακας Μουσείων και αρχαιολογικών χώρων» ζητεί την προκήρυξη θέσεων τακτικού προσωπικού για την τακτοποίηση των αποφοίτων της ειδικότητας αυτής.
33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συνταξιούχων Οργανισμών Τοπικής Αυτοδιοίκησης διαμαρτύρεται για την καθυστέρηση της καταβολής οφειλόμενης διαφοράς στα μέλη του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10356/14-4-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./779/9-5-2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 10356/14.4.2008 ερώτησης του Βουλευτή κ. Μανόλη Στρατάκη και σύμφωνα με τα στοιχεία που έθεσαν υπ΄όψιν μας οι αρμόδιες Υπηρεσίες του Υπουργείου Πολιτισμού, σας γνωρίζουμε τα εξής:
      Στο πλαίσιο του Ε.Π. «Πολιτισμός» έχουν ενταχθεί τα παρακάτω έργα:
      - «Επέκταση – επισκευή - εκσυγχρονισμός Αρχαιολογικού Μουσείου Ηρακλείου (οικοδομικές και Η/Μ εργασίες - διαμόρφωση περιβάλλοντος χώρου - μεταφορά και φύλαξη εκθεμάτων)», με προϋπολογισμό 21.888.530,05 ευρώ (Φορείς Υλοποίησης: 13η Εφορεία Βυζαντινών Αρχαιοτήτων, Διεύθυνση Εκτέλεσης έργων Μουσείων και Πολιτιστικών Κτηρίων και Αρχαιολογικό Μουσείο Ηρακλείου). Το έργο αφορά σε εργασίες επέκτασης, επισκευής και εκσυγχρονισμού του Αρχαιολογικού Μουσείου Ηρακλείου και στη σύνδεσή του με Ο.Κ.Ω. (ύδρευση και ΔΕΗ). Στο πλαίσιο του έργου πραγματοποιήθηκε επίσης σωστική ανασκαφή στο χώρο επέκτασης του μουσείου και μεταφέρθηκαν τα εκθέματα προς φύλαξη μέχρι να ολοκληρωθούν οι οικοδομικές και Η/Μ εργασίες.
      - «Εκπόνηση μελετών οργάνωσης - εξοπλισμού νέων αποθηκών και διαμόρφωσης περιβάλλοντος χώρου στο Αρχαιολογικό Μουσείο Ηρακλείου», με προϋπολογισμό 60.000 ευρώ και φορέα υλοποίησης το Αρχαιολογικό Μουσείο Ηρακλείου.
      Το Υπουργείο Πολιτισμού καταβάλλει κάθε δυνατή προσπάθεια για την εξεύρεση των απαραίτητων κονδυλίων ώστε να συνεχιστεί απρόσκοπτα η μουσειολογική μελέτη που βρίσκεται σε εξέλιξη αλλά και για να προχωρήσει η συντήρηση του αρχαιολογικού υλικού που ήδη επιλέγεται για την επανέκθεση.
      Στόχος μας είναι η ολοκλήρωση της κτηριακής ανακαίνισης του μουσείου και η τμηματική επαναλειτουργία του.
      Παράλληλα, για την προώθηση της μουσειολογικής - μουσειογραφικής μελέτης, το μουσείο έχει προχωρήσει στην ηλεκτρονική καταγραφή των ευρημάτων τόσο εκείνων που περιλαμβάνονταν στην παλαιά έκθεση του μουσείου, όσο και εκείνων που φυλάσσονται στις αποθήκες. Σύμφωνα με τα στοιχεία των αρμοδίων υπηρεσιών έχουν καταγραφεί ηλεκτρονικά μέχρι στιγμής 1500 αντικείμενα. Θα ακολουθήσει η επιλογή και ταξινόμηση των αντικειμένων βάσει της εγκεκριμένης μουσειολογικής προμελέτης.
      Ο Υπουργός
      ΜΙΧΑΛΗΣ ΛΙΑΠΗΣ»
      2. Στην με αριθμό 10331/14-4-2008 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./774/9-5-2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 10331/14.4.2008 ερώτησης του Βουλευτή κ. Aπόστολου Κατσιφάρα και σύμφωνα με τα στοιχεία που έθεσαν υπ΄όψιν μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      1. Το Υπουργείο Πολιτισμού για το χρονικό διάστημα 2004 έως σήμερα για έργα που αφορούν την Πάτρα και σύμφωνα με τα στοιχεία που έθεσε υπ΄όψιν μας η Διεύθυνση Οικονομικών του ΥΠ.ΠΟ. έχει δώσει από Εθνικούς Πόρους τα παρακάτω ποσά:
      - Ανοικτό Θέατρο Πάτρας, 1.277.000 ευρώ.
      - Υπόλοιπες πολιτιστικές υποδομές και αστικές παρεμβάσεις απαιτούμενες για την ανάδειξη της Πάτρας ως Πολιτιστικής Πρωτεύουσας Ευρώπης 2006, 8.980.000 ευρώ.
      	- Μετατροπή Παλαιού Δημοτικού Νοσοκομείου σε Εκθεσιακό Μουσειακό Χώρο, 422.000 ευρώ
      	- Ανάπλαση - Αξιοποίηση περιοχής Camping Έλους Αγυιάς, 610.000 ευρώ
      	- Δημιουργία Ευρωμεσογειακού Πολιτιστικού Κέντρου Κατασκευή Μεγάρου Μουσικής και Θεάτρου στου Λαδόπουλου, 400.000 ευρώ
      	- Λειτουργία Φορέα Υλοποίησης Εκδηλώσεων Προγράμματος «Πάτρα -Πολιτιστική Πρωτεύουσα της Ευρώπης 2006», 1.500.000 ευρώ
      	- Ολοκλήρωση Σκηνής κύριας αίθουσας και λοιπών χώρων τμήματος 1ου 	Συνεδριακού Πολιτιστικού Κέντρου Πανεπιστημίου Πατρών, 3.000.001 ευρώ
      	- Μετατροπή παλαιών αποθηκών ΑΣΟ σε πολιτιστικό πολυχώρο, 864.000 ευρώ
      	- Επιχορήγηση του Οργανισμού Πολιτιστικής Πρωτεύουσας της Ευρώπης 2006 Α.Ε. για την λειτουργία φορέα υλοποίησης εκδηλώσεων προγράμματος «Πάτρα - Πολιτιστική Πρωτεύουσα της Ευρώπης 2006», 22.300.000 ευρώ
      2. Το έργο «Μελέτη και κατασκευή του νέου Μουσείου Πατρών και διαμόρφωση περιβάλλοντος χώρου», έχει ενταχθεί στο Ε.Π. «Πολιτισμός», με φορέα υλοποίησης τη ΔΕΕΜΠΚ και προϋπολογισμό 25.574.549,61 ευρώ, από τα οποία τα 25.310.463,93 ευρώ είναι ο συγχρηματοδοτούμενος προϋπολογισμός του έργου και το υπόλοιπο καλύπτεται από εθνικούς πόρους. Το φυσικό αντικείμενο του έργου αφορά στη μελέτη και την κατασκευήτου νέου Μουσείου Πάτρας συνολικής επιφάνειας 7.400 μ², βασικές εργασίες διαμόρφωσης περιβάλλοντος χώρου (εκσκαφές - επιχώσεις, σκυροδέματα, ασφαλτικά, δίκτυα ύδρευσης και αποχέτευσης, ηλεκτρικές εγκαταστάσεις ισχυρών ρευμάτων, τοποθέτηση φωτιστικών), την οργάνωση της έκθεσης του Μουσείου και την προμήθεια των προθηκών και των ειδικών κατασκευών που θα απαιτηθούν για την υλοποίηση της μουσειολογικής μελέτης. Φορέας υλοποίησης των υποέργων ορίστηκε το Τ.Δ.Π.Ε.Α.Ε..
      	Όσον αφορά στην έκθεση τα υποέργα είναι τα εξής:
      	7? Υ/Ε: «Προμήθεια προθηκών - ειδικών κατασκευών Νέου Μουσείου Πατρών», με προϋπολογισμό 1.650.000 ευρώ και
      	8 ? Υ/Ε: «Οργάνωση έκθεσης Μουσείου», με προϋπολογισμό 1.625.000 ευρώ.
      Ο Φορέας Υλοποίησης (Τ.Δ.Π.Ε.Α.Ε.) έχει ήδη επιχορηγηθεί κατά το έτος 2007 για τα δύο υποέργα με το ποσό των 2.500.000 ευρώ, από τα οποία έχει δαπανηθεί έως 31.12.2007 ποσό ύψους 1.374.405,50 ευρώ, απομένει ποσό 1.125.594 ευρώ προς απορρόφηση. Το ποσό των 750.000 ευρώ που υπολείπεται από το συνολικό προϋπολογισμό των δύο υποέργων θα πιστωθεί κατά το τρέχον έτος, αμέσως μόλις εγκριθεί από την Διεύθυνση Προγράμματος Δημοσίων Επενδύσεων του Υπουργείου Οικονομίας και Οικονομικών η πρόταση χρηματοδότησης του Υπουργείου Πολιτισμού (ΣΑΕ 014/3).
      3. Έχει ήδη υπογραφεί απόφαση επιχορήγησης για το ΔΗ.ΠΕ.ΘΕ. Πάτρας, με το ποσό των 55.000 ευρώ, καλύπτοντας το μεγαλύτερο μέρος του συνολικά οφειλόμενου ποσού των 65.000 ευρώ για το 2007, σύμφωνα με την προγραμματική σύμβαση. Παράλληλα έχει ήδη δρομολογηθεί και η διαδικασία υπογραφής της παράτασης ισχύος της προγραμματικής σύμβασης με το ΔΗ.ΠΕ.ΘΕ. Πάτρας μέχρι 31.12.2008.
      Τέλος, από 1.1.2009 θα τεθούν νέες βάσεις λειτουργίας των ΔΗ.ΠΕ.ΘΕ. από το Εθνικό Κέντρο Θεάτρου και Χορού, στην αρμοδιότητα του οποίου έχει υπαχθεί η αξιολόγηση και αναμόρφωση του θεσμού.
      Ο Υπουργός
      ΜΙΧΑΛΗΣ ΛΙΑΠΗΣ»
      3. Στην με αριθμό 3487/19-12-2007 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 362/11-2-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      1. Για την ενημέρωσή σας επί της εξέλιξης των εργασιών και της πορείας χρηματοδότησης των έργων της Ερώτησης, επισυνάπτονται τα με αρ. πρ. 14439/3.12.2007, 9630/21.12.2007 & 3157/20.12.2007 σχετικά έγγραφα της Ειδικής Υπηρεσίας Διαχείρισης Επιχειρησιακού Προγράμματος, της Δ/νσης Σχεδιασμού & Ανάπτυξης και της Δ/νσης Δασών, της Περιφέρειας Στερεάς Ελλάδας αντίστοιχα.
      2. Σχετικά με το έργο «Κατασκευή φράγματος Σέττα-Μανίκια Ν. Ευβοίας», αρμοδιότητας της Περιφέρειας Στερεάς Ελλάδας (Π.Σ.Ε), η μέχρι σήμερα ανάμειξη του ΥΠΕΧΩΔΕ, αφορούσε στη χρηματοδότησή του, που αρχικά ήταν από τα συγχρηματοδοτούμενα της ΣΑΕ 072/2 του ΠΕΠ Στερεάς Ελλάδας και στη συνέχεια, μετά το πέρας του Β΄ ΚΠΣ, εντάχθηκε για την αποπληρωμή του στη ΣΑΕ 072 (Εθνικοί πόροι), με προϋπολογισμό 1.188.370 €. Η ολοκλήρωση του παραπάνω έργου, απαιτεί δημοπράτηση νέας εργολαβίας, η οποία πρέπει να ενταχθεί στη ΣΑΕΠ της Περιφέρειας Στερεάς Ελλάδας, λόγω αρμοδιότητας.
      3. Για το έργο της Ύδρευσης του Δήμου Κονίστρων Ν. Ευβοίας, δεν ήταν εφικτή η χρηματοδότηση, διότι δεν υπήρχαν επαρκείς πιστώσεις για το έτος 2007, στο ενάριθμο έργο της ΣΑΕ 076.
      4. Τέλος, σχετικά με το πρόγραμμα Βιώσιμης Ανάπτυξης και Περιβάλλον, επισυνάπτεται το με αρ. πρ. 1345/9.11.2007 έγγραφο του ΕΤΕΡΠΣ/ΥΠΕΧΩΔΕ.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 8771/24.10.2008 ερώτηση του Βουλευτή κ. Μαυρουδή Βορίδη δόθηκε με το υπ’ αριθμ. ΑΣ1145/10/11/2008 έγγραφο από τον Υφυπουργό Εξωτερικών η ακόλουθη απάντηση:
      «Το Υπουργείο Εξωτερικών, διά μέσου και των Διπλωματικών Αρχών μας στην Αλβανία, παρακολουθεί στενά, συστηματικά και αδιάλειπτα όλο το φάσμα των ζητημάτων που αφορούν στην μειονοτική εκπαίδευση στην Αλβανία και παρεμβαίνει κατάλληλα και στο μέτρο του δυνατού προς κάλυψη των εκάστοτε αναγκών εκπαίδευσης της ελληνικής μειονότητος, τόσο στις αναγνωρισμένες από το αλβανικό κράτος μειονοτικές ζώνες, όσο και σε ολόκληρη την Αλβανία.
      Η παροχή δημόσιας μειονοτικής εκπαίδευσης παραμένει, βεβαίως, κατ' εξοχήν υποχρέωση και ευθύνη του αλβανικού κράτους. Υπάρχουν και σχετικές διεθνείς δεσμεύσεις της χώρας, την εφαρμογή των οποίων παρακολουθούμε και εκτιμούμε αναλόγως. Ο σεβασμός των δικαιωμάτων της μειονότητος και η υλοποίηση των συναφών διεθνών δεσμεύσεων και υποχρεώσεων της αλβανικής πλευράς συνιστά κριτήριο για την ευρωπαϊκή πορεία της χώρας και βαρόμετρο των διμερών σχέσεών μας.
      Στον χώρο της Ελληνικής Εθνικής Μειονότητος στην Αλβανία λειτουργούν, σήμερα, σε όλες τις βαθμίδες, περίπoυ 30 σχολικές μονάδες με περίπoυ 160 διδασκάλους και 1.050 μαθητές. Η όποια μείωση του αριθμού των ελληνομειονοτικών μαθητών και των δημοσίων μειονοτικών σχολείων στην Αλβανία, αντικατοπτρίζει πραγματικότητες που καθένας γνωρίζει και για τις οποίες, προφανώς, ουδόλως ευθύνεται η Ελληνική Πολιτεία.
      Το Υπουργείο Εξωτερικών σε συνεργασία με το Υπουργείο Εθνικής Παιδείας και Θρησκευμάτων έχουν αναλάβει σημαντικές πρωτοβουλίες, όπου διαπιστώνεται ανάγκη άμεσης συνδρομής. Τα όποια κενά και ελλείψεις σε σχολικά κείμενα στα μειονοτικά σχολεία έχουν υπάρξει τα τελευταία χρόνια -για τα οποία ευθύνεται αποκλειστικά η αλβανική πλευρά- αποδίδονται στην αλλαγή του εκπαιδευτικού συστήματος εκεί και στις δυσκολίες που επικαλείται η αλβανική πλευρά ότι αντιμετωπίζει αναφορικά με την μετάφραση και εκτύπωση των εν λόγω βιβλίων στην ελληνική.
      Μετά τη διαπίστωση αυτή και ως' αποτέλεσμα συνεχών παραστάσεων των διπλωματικών μας Αρχών, η αλβανική πλευρά ζήτησε την αρωγή της Ελληνικής Πολιτείας για τη μετάφραση και εκτύπωση των σχολικών βιβλίων που προορίζονται για τα δημόσια μειονοτικά σχολεία, χωρίς αυτό να αναιρεί τη σχετική υποχρέωση του αλβανικού κράτους.
      Έτσι, μετά από πρωτοβουλία του Υπουργείου Εξωτερικών, το οποίο εξασφάλισε τα δικαιώματα και τις εγκεκριμένες ελληνικές μεταφράσεις των βιβλίων, το ΥΠΕΠΘ, μέσα σε ελάχιστο χρονικό διάστημα, ολοκλήρωσε τη διαδικασία εκτύπωσης του συνόλου των αντιτύπων που χρειάζονται τα ελληνικά μειονοτικά σχολεία της Αλβανίας για το έτος 2008-2009. Αυτές τις ημέρες 22 τίτλοι βιβλίων, που εκτυπώθηκαν στην Ελλάδα, έχουν φτάσει στα σχολεία της μειονότητος, ενώ άλλοι δύο τίτλοι θα φθάσουν εντός ολίγων ημερών.
      Επίσης, η Ελληνική Πολιτεία στηρίζει με διάφορους τρόπους την υλικοτεχνική υποδομή των δημοσίων μειονοτικών σχολείων προσφέροντας εξοπλισμό, χάρτες, εξωσχολικά βιβλία, εγκυκλoπαίδειες και ηλεκτρονικούς υπολογιστές. Εξ άλλου, τελευταίως, σε συνεργασία με το ΥΠΕΠΘ, έχει ενισχύσει τα δημόσια μειονοτικά σχολεία με τρεις εκπαιδευτικούς εξ Ελλάδος, οι οποίοι κάνουν φροντιστηριακά μαθήματα στους μαθητές της μειονότητος, κυρίως στο μάθημα «Έκθεση-Έκφραση», το οποίο δεν διδάσκεται στα σχολεία αυτά, ενώ στηρίζουν και συνδράμουν τους ομογενείς διδασκάλους στο έργο τους.
      Ως προς το θέμα των κτιριακών υποδομών, έχει γίνει σημαντικό έργο και οι προσπάθειες συνεχίζονται. Υπάρχει σχετικός προγραμματισμός και τα τελευταία δύο έτη γίνονται ενέργειες στην κατεύθυνση αυτή. Στις πόλεις των Αγίων Σαράντα και του Αργυροκάστρου, οι οποίες αποτελούν τον πυρήνα της μειονοτικής εκπαίδευσης, εξετάζεται η εκ βάθρων ανακαίνιση των υπαρχόντων κτιρίων ή και η εξ υπαρχής κατασκευή σχολικών κτιρίων για την στέγαση των ελληνο-μειονοτικών μαθητών. Στους Αγ. Σαράντα αναζητείται κατάλληλο οικόπεδο για αγορά, ενώ στο Αργυρόκαστρο γίνεται προσπάθεια, σε συνεννόηση με την Αρχιεπισκοπή, για κατασκευή σύγχρονου διδακτηρίου. Επίσης, κλιμάκιο της ΥΔΑΣ και του ΟΣΚ έχει επισκεφθεί τις σχολικές εγκαταστάσεις στις μειονοτικές περιοχές και έχει καταγράψει τις ανάγκες με σκοπό την βελτίωση των αντικειμενικά δυσμενών συνθηκών.
      Εν κατακλείδι, σας διαβεβαιώ ότι η βελτίωση της εν γένει κατάστασης της ελληνικής μειονότητος στην Αλβανία αποτελεί σταθερή και υψηλή προτεραιότητα της εξωτερικής πολιτικής μας σε σχέση με την γείτονα. Ειδικότερα, πρώτιστο μέλημά μας παραμένει, και τούτο απoδεικνύεται έμπρακτα από τις πρωτοβουλίες μας, η πολύπλευρη και ουσιαστική συμβολή μας στην βελτίωση της εκπαίδευσης των ελληνο-μειονοτικών μαθητών στην Αλβανία.
      Ο Υφυπουργός
      ΘΕΟΔΩΡΟΣ Π. ΚΑΣΙΜΗΣ»
     5. Στην με αριθμό 10976/22.4.2008 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./833/16.5.2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 10976/22.4.2008 ερώτησης του Βουλευτή κ. Μιλτιάδη Βέρρα, σύμφωνα με τα στοιχεία που έθεσαν υπ΄όψιν μας οι αρμόδιες υπηρεσίες και σε ό,τι αφορά το Υπουργείο Πολιτισμού, σας γνωρίζουμε τα εξής:
      Η Ενοποίηση των αρχαιολογικών χώρων της Πάτρας έχει απασχολήσει από παλιά την αρμόδια εφορεία του Υπουργείου Πολιτισμού. Στο πλαίσιο αυτό είχε προταθεί η απαλλοτρίωση της ζώνης σ' όλη τη διαδρομή του αρχαίου Υδραγωγείου της Πάτρας, το οποίο ξεκινά από την Κοινότητα Ρωμανού και καταλήγει στο Κάστρο της πόλης. Πλησίον του Κάστρου υπάρχει το Ρωμαϊκό Ωδείο, ενώ στα δυτικά του έχει ενταχθεί από το Υπουργείο Πολιτισμού, σε πρόγραμμα σταδιακών απαλλοτριώσεων το Ρωμαϊκό Αμφιθέατρο ή Στάδιο.
      Η διαδρομή αυτή μπορεί να αποτελέσει τον πυρήνα ενός διευρυμένου αρχαιολογικού περιπάτου, που θα διαπερνά την πόλη από τον Άγιο Ανδρέα μέχρι το Κάστρο και το αρχαίο Υδραγωγείο. Σ' αυτό πρέπει να ενταχθεί και ο αναλημματικός τοίχος ρωμαϊκών χρόνων στα Ψηλαλώνια (μήκους περίπου 70μ.), καθώς και αρκετά από τα απαλλοτριωμένα οικόπεδα, με σημαντικές αρχαιότητες, σε διάφορα σημεία της πόλης.
      Η γέφυρα των ρωμαϊκών χρόνων, μέσα σε οικοδομικό τετράγωνο, μικρό τμήμα του οποίου παραμένει ακόμα σε εκκρεμότητα για την ολοκλήρωση της απαλλοτρίωσης, μαζί με το Νέο Μουσείο της Πάτρας, αποτελούν μια άλλη ενότητα βγαίνοντας από την. πόλη. Τρίτη εκτός της πόλης ενότητα, είναι το αρχαιολογικό πάρκο, όταν ολοκληρωθούν οι ανασκαφικές και λοιπές εργασίες, στη Βούντενη Πατρών.
      Προκειμένου, όμως, να καταστεί δυνατή η υλοποίηση της ενοποίησης των αρχαιολογικών χώρων της Πάτρας, απαιτείται αρχαιολογική και οικονομικοτεχνική μελέτη, το κόστος της οποίας θα μπορούσε να αναλάβει ο Δήμος, δεδομένου ότι οι περισσότερες παρεμβάσεις θα γίνουν μέσα στον οικοδομικό ιστό της σύγχρονης πόλης.
      Η «Ενοποίηση Αρχαιολογικών Χώρων Α.Ε.» με τα έργα τα οποία υλοποίησε την τελευταία δεκαετία στο ιστορικό κέντρο της Αθήνας απέκτησε αξιοσημείωτη τεχνογνωσία, η οποία μπορεί να αξιοποιηθεί και σε άλλες περιοχές της Ελλάδας.
      Ο Υπουργός
      ΜΙΧΑΛΗΣ ΛΙΑΠΗΣ»
     6. Στην με αριθμό 11000/22.4.2008 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./835/16.5.2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 11000/22.4.2008 ερώτησης της Βουλευτού κ. Μαρίας Δαμανάκη και σύμφωνα με τα στοιχεία που έθεσαν υπ΄όψιν μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Στο Ηρώδειο από 7ετίας εκτελούνται εργασίες συντήρησης, στερέωσης και αναστήλωσης από συνεργεία της Επιστημονικής Επιτροπής του Ηρωδείου που εποπτεύονται από το ΤΔΠΕΑΕ, εργασίες οι οποίες συνεχίζονται και σήμερα, θα συνεχισθούν μέχρι την έναρξη του Φεστιβάλ, καθώς και μετά την λήξη του έως το τέλος του 2008.
      Το πρόγραμμα των εν εξελίξει εργασιών περιλαμβάνει την αναστήλωση των πώρινων στηθαίων της Ανατολικής και Δυτικής παρόδου και της μαρμάρινης κουπαστής τους, την τοποθέτηση μαρμάρινων εδωλίων πάνω στις κεκλιμένες θολωτές παρόδους, καθώς και συντήρηση του αρχαίου θραυσμένου υλικού στο κάτω διάζωμα του κοίλου.
      Από τα παραπάνω είναι φανερό ότι η «απαράδεκτη και τραγική» εικόνα που παρουσίαζε το Ηρώδειο κατά την επίσκεψη της κας Βουλευτού είναι η εικόνα ενός εργοταξίου, όπου εκτελούνται εκτεταμένης αναστηλωτικής φροντίδας εργασίες, η δε «εικόνα απόλυτου βανδαλισμού του μνημείου και σκουπίδια παντού», στην πραγματικότητα είναι τα απολαξεύματα της αναστηλωτικής εργασίας για την διαμόρφωση της τελικής ορατής επιφάνειας την επονομαζόμενη στα αρχαία χρόνια λατύπη, αφού και οι αρχαίοι κατασκευαστές χρησιμοποιούσαν την ίδια μέθοδο λάξευσης.
      Και βεβαίως σε ουδεμία περίπτωση το μνημείο είναι «αφύλακτο», εφόσον επί καθημερινής βάσεως εργάζονται σ' αυτό συνεργεία της Επιτροπής και επιπλέον το Ελληνικό Φεστιβάλ ανέθεσε τη φύλαξη του Μνημείου επί 24ώρου βάσεως σε ιδιωτική Εταιρεία φύλαξης από τις 29-4-2008, λόγω έναρξης των εργασιών προετοιμασίας για τις καλλιτεχνικές εκδηλώσεις Ιουνίου-Ιουλίου.
      Ο Υπουργός
      ΜΙΧΑΛΗΣ ΛΙΑΠΗΣ»
     7. Στην με αριθμό 10953/21.4.2008 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./828/16.5.2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 10953/21.4.2008 ερώτησης της Βουλευτού κ. Μαρίας Δαμανάκη και σύμφωνα με τα στοιχεία που έθεσαν υπ΄όψιν μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Το Υπουργείο Πολιτισμού προκειμένου να καλύψει τις ανάγκες των υπηρεσιών του σε φυλακτικό προσωπικό (αυξημένες κατά τους θερινούς μήνες) προβαίνει κάθε χρόνο σε προσλήψεις έκτακτου προσωπικού εξασφαλίζοντας την δια του ΑΣΕΠ πρόσληψη φυλάκων.
      Τα κενά των οργανικών θέσεων των Μουσείων και Χώρων του Υπουργείου Πολιτισμού είναι 658 θέσεις ημερήσιου φυλακτικού προσωπικού και 224 νυχτοφυλάκων.
      Ειδικότερα, στο Εθνικό Αρχαιολογικό Μουσείο, υπηρετούν:
      α) πενήντα (50) μόνιμοι υπάλληλοι του κλάδου ΔΕ Φύλαξης-Πληροφόρησης σε σύνολο εκατόν τεσσάρων (104) θέσεων που έχουν κατανεμηθεί στον εν λόγω χώρο
      β) δύο (2) μόνιμοι υπάλληλοι του κλάδου ΥΕ Ημερησίων Φυλάκων
      γ) τέσσερις (4) μόνιμοι υπάλληλοι του κλάδου ΔΕ Νυκτοφυλάκων Αρχαιοτήτων, σε σύνολο δώδεκα (12) θέσεων που έχουν κατανεμηθεί στον εν λόγω χώρο.
      δ) ένας (1) μόνιμος υπάλληλος του κλάδου ΥΕ Νυκτοφυλάκων Αρχαιοτήτων. Για την πλήρωση των κενών οργανικών θέσεων μόνιμου φυλακτικού προσωπικού, σας ενημερώνουμε ότι ήδη έχει εγκριθεί, με την αριθμ. ΔIΠΠ/Φ/ΕΓΚΡ.11/89/21377πε/15-2-2007 Απόφαση του ΥΠ.ΕΣ.Δ.Δ.Α., η πλήρωση εκατό (100) κενών οργανικών θέσεων του Κλάδου ΔΕ Φύλαξης - Πληροφόρησης και εκατό (100) κενών οργανικών θέσεων του Κλάδου ΔΕ Νυκτοφυλάκων Αρχαιοτήτων του Υπουργείου Πολιτισμού. Επίκειται η προκήρυξη και η πλήρωση των ανωτέρω κενών θέσεων, μέσω ΑΣΕΠ.
      Επίσης, σας γνωρίζουμε ότι, στο πλαίσιο του προγραμματισμού προσλήψεων μόνιμου προσωπικού έτους 2008, με το αριθμ. ΥΠ.ΠΟ./ΔIΟIΚ/Α1/19896/11-4-2008 έγγραφο του Υπουργού Πολιτισμού έχουν ζητηθεί από το Υπουργείο Εσωτερικών, προς πλήρωση οι κατωτέρω θέσεις:
      - Τετρακόσιες πενήντα (450) θέσεις του κλάδου ΔΕ Φύλαξης Πληροφόρησης και 
      - Διακόσιες είκοσι (220) θέσεις του κλάδου ΔΕ Νυκτοφυλάκων Αρχαιοτήτων.
      Ο Υπουργός
      ΜΙΧΑΛΗΣ ΛΙΑΠΗΣ»
      8. Στις με αριθμό 111393/7.5.2008 και 11477/8-5-2008 ερωτήσεις των Βουλευτών Ε. Νασιώκα, Αστερίου Ροντούλη, Αθανασίου Πλεύρη, Σπυρίδωνος – Άδωνι Γεωργιάδη δόθηκε με το υπ’ αριθμ. 7017/4/8330/29-5-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Ε. Νασιώκας, Α. Ροντούλής, Α. Πλεύρης και Σ.-Α. Γεωργιάδης, σε ό,τι μας αφορούν, σας γνωρίζουμε ότι, για την αντιμετώπιση της μάστιγας των τροχαίων ατυχημάτων στη χώρα μας, μετά την ολοκλήρωση του πενταετούς προγράμματος με την επωνυμία «Στρατηγικό σχέδιο για τη βελτίωση της οδικής ασφάλειας στην Ελλάδα 2001-2005» (ΚΑΘ’ ΟΔΟΝ 2001-2005), του οποίου τα αποτελέσματα ήταν θετικά, αφού από το 2000 και μετά υφίσταται μία σταδιακή μείωση των τροχαίων ατυχημάτων και των παθόντων από αυτά, η Κυβέρνηση προχώρησε στην κατάρτιση ενός νέου Στρατηγικού Σχεδίου Οδικής Ασφάλειας για τα έτη 2006-2010, το οποίο αναπτύσσεται από το Υπουργείο Μεταφορών και Επικοινωνιών. Με το Σχέδιο αυτό ορίζονται κατευθύνσεις για τη βελτίωση της οδικής ασφάλειας στη χώρα μας με αντίστοιχα προγράμματα δράσεων, η υλοποίηση των οποίων αποτελεί ευθύνη του κάθε Υπουργείου.
      Από την Ελληνική Αστυνομία τίθενται κεντρικοί στόχοι, τόσο σχετικά με το ποσοστό μείωσης των νεκρών όσο και με τους ελέγχους των παραβάσεων. Επιπλέον τίθενται και περιφερειακά επιμέρους στόχοι ελέγχων ειδικών κατηγοριών οχημάτων, ανάλογα με τις επικρατούσες τοπικές κυκλοφοριακές ιδιαιτερότητες. Στόχος του νέου αυτού Σχεδίου είναι η μείωση των νεκρών από τροχαία ατυχήματα κατά 50% έως το 2010, σε σχέση με τον αριθμό των νεκρών του έτους 2000, (για την Ελλάδα 2.037 άτομα) όπως είναι και ο ευρωπαϊκός στόχος.
      Σύμφωνα με τα ανωτέρω και δεδομένου ότι, σε ό,τι αφορά το Υπουργείο μας, στα συγκεκριμένα μέτρα που λαμβάνει η Κυβέρνηση περιλαμβάνεται η αυστηρότερη και συστηματικότερη αστυνόμευση του οδικού δικτύου της χώρας, κυρίως των σημείων που έχουν χαρακτηρισθεί ως υψηλής επικινδυνότητας και η ενίσχυση των Υπηρεσιών Τροχαίας, προχωρήσαμε στη συγκρότηση Τροχαίας Αυτοκινητοδρόμων, καθώς και στην ίδρυση Ομάδων Ελέγχου και Πρόληψης Ατυχημάτων (Ο.Ε.Π.Τ.Α.) σε κάθε Αστυνομική Διεύθυνση. Η ολοκλήρωση της ανάπτυξης του θεσμού των Τμημάτων Τροχαίας Αυτοκινητοδρόμων και η λειτουργία των Ο.Ε.Π.Τ.Α. αποτελούν τους δύο βασικούς υποστηρικτικούς πυλώνες στην εναλλακτική μορφή δράσης των Υπηρεσιών Τροχαίας, με στόχο τον έλεγχο, την πρόληψη και την αντιμετώπιση των τροχαίων ατυχημάτων σ' ολόκληρο το βασικό εθνικό δίκτυο της χώρας αλλά και το υπόλοιπο εθνικό, υπεραστικό και αστικό δίκτυο.
      Πέραν αυτών, πραγματοποιήθηκε πρόσφατα (27-05-2008) στο Υπουργείο μας, υπό την προεδρία του υπογράφοντος, η 3η ευρεία σύσκεψη για θέματα οδικής ασφάλειας στη συνέχεια των προηγούμενων της 21-01-2008 και 02-04-2008. Στη σύσκεψη συμμετείχαν ο Γενικός Γραμματέας Δημόσιας Τάξης, η ηγεσία της Ελληνικής Αστυνομίας, εκπρόσωποι των Υπουργείων Μεταφορών και Επικοινωνιών, Εθνικής Παιδείας και Θρησκευμάτων, Υγείας και Κοινωνικής Αλληλεγγύης, καθώς και αξιωματικοί της Διεύθυνσης Τροχαίας του Αρχηγείου της Ελληνικής Αστυνομίας και της Διεύθυνσης Τροχαίας Αττικής.
      Κατά τη διάρκεια της σύσκεψης αξιολογήθηκαν τα αποτελέσματα του προγράμματος «Στρατηγικό Σχέδιο Βελτίωσης Οδικής Ασφάλειας 2006-2010», ενώ έγινε ανασκόπηση και ανάλυση της εξέλιξης των θεμάτων που τέθηκαν και αποφασίστηκαν στις δύο προηγούμενες συσκέψεις. Παράλληλα, αξιολογήθηκαν τα αποτελέσματά τους και αποφασίστηκαν συγκεκριμένες προτεραιότητες και περαιτέρω ενέργειες για τη βελτίωση των συνθηκών οδικής ασφάλειας στη χώρα μας.
      Ειδικώς, αξιολογήθηκαν οι ενέργειες επί θεμάτων για τα οποία υπήρξε άμεση υλοποίηση μέτρων επί των αποφασισθέντων στις προηγούμενες συσκέψεις και κυρίως:
      - Στην αποστολή των στατιστικών στοιχείων της Διεύθυνσης Τροχαίας του Αρχηγείου της Ελληνικής Αστυνομίας στο Υπουργείο Μεταφορών και Επικοινωνιών με διάκριση, ανά οδικό δίκτυο (εθνικό - περιφερειακό) και της εξέτασης χρηματοδότησης από το εν λόγω Υπουργείο, μελέτης στατιστικής επεξεργασίας τους.
      - Στον προγραμματισμό σε συνεργασία με το Υπουργείο Μεταφορών και Επικοινωνιών της εκπαίδευσης αξιωματικών που θα πραγματοποιούν διαλέξεις στα σχολεία.
      - Στη συνεργασία του Υπουργείου Μεταφορών και Επικοινωνιών και του Αρχηγείου της Ελληνικής Αστυνομίας για δημιουργία κοινής ιστοσελίδας με σκοπό την ταχεία και ουσιαστική ενημέρωση των πολιτών για θέματα οδικής κυκλοφορίας (ροής οχημάτων, παροχής πληροφοριών τροχαίας, χρήσιμων δεδομένων κυκλοφορίας, μηνυμάτων κυκλοφοριακής αγωγής κ.α.).
      - Στην ενημέρωση και αποτίμηση εφαρμογής του Σ.Ε.Σ.Ο..
      - Στην ταυτοποίηση στατιστικών στοιχείων Ε.Σ.Υ.Ε. και Διεύθυνσης Τροχαίας του Αρχηγείου της Ελληνικής Αστυνομίας.
      	- Στη συνεργασία με το Εθνικό Μετσόβιο Πολυτεχνείο, καθώς και στη διαπίστωση περί της πολύ καλής συνεργασίας με το Ε.Κ.Α.Β., σε υλοποίηση του Μνημονίου Συνεργασίας που έχει υπογραφεί από τον Μάιο του έτους 2007.
      Για την ενημέρωση του αστυνομικού προσωπικού καταρτίστηκε εγκόλπιο με αποσπάσματα του Στρατηγικού Σχεδίου Βελτίωσης Οδικής Ασφάλειας 2006-2010, το οποίο θα διανεμηθεί στις αστυνομικές Υπηρεσίες και στις αστυνομικές Σχολές, προκειμένου το αστυνομικό προσωπικό να συνεισφέρει στην αντιμετώπιση των τροχαίων ατυχημάτων και στη βελτίωση της οδικής ασφάλειας.
      Ειδικότερα, κατά τη διάρκεια της σύσκεψης, δόθηκε έμφαση στις διαπιστώσεις που προκύπτουν από τη μελέτη των οδικών τροχαίων ατυχημάτων. Από τη μελέτη των στοιχείων προέκυψε, ότι το διάστημα από 01-01-2008 έως 27-05-2008, συγκριτικά με την αντίστοιχη περσινή περίοδο, υπήρξε μείωση των θανατηφόρων τροχαίων ατυχημάτων κατά 8,5% και των θυμάτων κατά 9,6%.
      Πέραν αυτών, στη σύσκεψη αυτή τονίσαμε εκ νέου ότι στόχος, σύμφωνα με το «Στρατηγικό Σχέδιο Βελτίωσης Οδικής Ασφάλειας 2006-2010», είναι η μείωση κατά 50% του αριθμού των θανάτων που προκαλούνται από τροχαία ατυχήματα. Το τροχαίο ατύχημα αποτελεί πολυπαραγοντικό φαινόμενο που απασχολεί επί μακρόν και κρίνεται αναγκαία η συνδρομή κάθε εμπλεκόμενου φορέα για την αντιμετώπισή του. Με εντολές της φυσικής και πολιτικής ηγεσίας της Αστυνομίας έχει δοθεί έμφαση στον συστηματικό και διαρκή έλεγχο του οδικού δικτύου με σκοπό την πρόληψη τροχαίων ατυχημάτων καθώς και της αναζήτησης των αιτιών, ιδίως σε ατυχήματα εκτροπής και παρασύρσεως πεζών.
      Επίσης, αναφερθήκαμε στην αναγκαιότητα της διασύνδεσης του Ενιαίου Κέντρου Επιχειρήσεων Τάξης και Ασφάλειας, το οποίο πρόκειται να λειτουργήσει από 15-06-2008, με το Εθνικό Κέντρο Επιχειρήσεων Υγείας και στην προετοιμασία κοινής άσκησης των συναρμοδίων φορέων με σενάριο την αντιμετώπιση ατυχήματος μείζονος κλίμακας.
      Η επόμενη σύσκεψη έχει προγραμματιστεί να πραγματοποιηθεί το τελευταίο δεκαήμερο του Ιουνίου.
      Πέραν αυτών, στο πλαίσιο εφαρμογής του εν λόγω νέου Στρατηγικού Σχεδίου και ειδικότερα για το επιμέρους πρόγραμμα που αφορά το Υπουργείο μας (Επιτήρηση για την οδική ασφάλεια) και της Πολιτικής Δημόσιας Τάξης και Ασφάλειας που εφαρμόζουμε για το τρέχον έτος, καθώς και του Τριετούς Προγράμματος Στρατηγικού και Επιχειρησιακού Σχεδιασμού Δράσεων Ελληνικής Αστυνομίας 2008-2010 περιλαμβάνονται σχέδια δράσης, με στόχους και προτεραιότητες.
      Στο πλαίσιο αυτό, οι αρμόδιες Υπηρεσίες μας σε ολόκληρη τη χώρα με βάση τα ανωτέρω προγράμματα, αστυνομεύουν το οδικό δίκτυο, καθημερινά και σε 24ωρη βάση, με εποχούμενες περιπολίες, καθώς και πεζούς τροχονόμους, ενώ διενεργούνται τροχονομικοί έλεγχοι και από τα ειδικά συνεργεία, για τη βεβαίωση, κυρίως, των επικίνδυνων παραβάσεων. Κατά τις ημέρες που η κυκλοφορία είναι αυξημένη, λαμβάνονται πρόσθετα τροχονομικά μέτρα, ενώ σημαντική είναι και η δραστηριότητα των Ομάδων Ελέγχου και Πρόληψης Τροχαίων Ατυχημάτων.
      Επισημαίνεται ότι οι Υπηρεσίες μας, κατά τις περιόδους των μεγάλων εορτών του έτους και τις μαζικές εξόδους των κατοίκων των μεγάλων πόλεων, σύμφωνα με τις λεπτομερείς εντολές και οδηγίες που τους δίδονται, λαμβάνουν εντονότερα μέτρα τροχονομικής αστυνόμευσης σε όλο το εθνικό και επαρχιακό οδικό δίκτυο της χώρας. Στο πλαίσιο δε αυτό και κατά την περίοδο των εορτών του Πάσχα και της Πρωτομαγιάς του τρέχοντος έτους και συγκεκριμένα κατά το χρονικό διάστημα από 18-4 έως 4-5-2008, οι Υπηρεσίες της Ελληνικής Αστυνομίας έλαβαν αυξημένα μέτρα τροχαίας σε όλο το οδικό δίκτυο της χώρας με σκοπό την ασφαλή μετακίνηση των πολιτών και την πρόληψη των τροχαίων ατυχημάτων, ενώ ιδιαίτερη έμφαση δόθηκε στα σημεία εκείνα του οδικού δικτύου που παρατηρείται συχνότητα πρόκλησης τροχαίων ατυχημάτων και ιδιαίτερες κυκλοφοριακές συνθήκες. Συγκεκριμένα τα εν λόγω μέτρα περιελάμβαναν:
      α. Αστυνόμευση του οδικού δικτύου κατά τομέα με περιπολικά και μοτοσικλέτες.
      β. Αυξημένη αστυνομική παρουσία και ενισχυμένη αστυνόμευση των σημείων του οδικού δικτύου που παρατηρείται συχνότητα πρόκλησης τροχαίων ατυχημάτων.
      γ. Αυξημένα μέτρα τροχαίας στις εισόδους-εξόδους μεγάλων αστικών κέντρων που παρατηρείται μεγάλη κίνηση οχημάτων.
      δ. Ρύθμιση της κυκλοφορίας με πεζούς τροχονόμους σε βασικές διασταυρώσεις για την αποφυγή κυκλοφοριακής συμφόρησης.
      ε. Συγκρότηση συνεργείων γενικών και ειδικών τροχονομικών ελέγχων (ιδιαίτερα για τη βεβαίωση επικίνδυνων παραβάσεων, όπως υπερβολική ταχύτητα, οδήγηση υπό την επήρεια αλκοόλ, αντικανονικό προσπέρασμα, κ.λπ.).
      στ. Αυξημένα μέτρα τροχαίας σε χώρους που παρατηρείται μαζική διακίνηση επιβατών (αεροδρόμια, λιμάνια, σταθμοί κ.λπ.)
      ζ. Παρουσία τροχονόμων στους Σταθμούς Διοδίων της χώρας για τη διευκόλυνση της κυκλοφορίας και την παροχή συμβουλών στους οδηγούς και διανομή ενημερωτικών φυλλαδίων με χρήσιμες συμβουλές και οδικούς χάρτες.
      η. Παράλληλα, τα ελικόπτερα της Ελληνικής Αστυνομίας πραγματοποιούσαν συνεχείς πτήσεις και επιτηρούσαν το βασικό οδικό δίκτυο της χώρας και κυρίως το οδικό δίκτυο Π.Α.Θ.Ε., σε συνεργασία με τις επίγειες δυνάμεις.
      Για την υλοποίηση των εν λόγω μέτρων, κατά την χρονική περίοδο από 18-04 έως 04-052008 διατέθηκαν συνολικά 48.508 αστυνομικοί διαφόρων βαθμών, ενώ σημειώνεται ότι παρατηρήθηκε μεγαλύτερη έξοδος οχημάτων σε σύγκριση με την αντίστοιχη περυσινή εορταστική περίοδο.
      Σε ό,τι αφορά τα τροχαία ατυχήματα, σας γνωρίζουμε ότι, σύμφωνα με τα υφιστάμενα στην αρμόδια Υπηρεσία μας στατιστικά στοιχεία, κατά τη φετινή περίοδο των εορτών του Πάσχα, αλλά και της Πρωτομαγιάς, δηλαδή το χρονικό διάστημα 24-04-2008 έως και 04-05-2008, σε σχέση με την αντίστοιχη εορταστική περίοδο του Πάσχα του παρελθόντος έτους, σημειώθηκε μείωση στο σύνολο των τροχαίων ατυχημάτων κατά 9% και των παθόντων κατά 4,5%, ενώ κατά την χρονική περίοδο 18-04 έως 04-05-2008, σημειώθηκε μικρή αύξηση των αντίστοιχων δεικτών. Επισημαίνεται ότι τα στατιστικά στοιχεία των τροχαίων ατυχημάτων της φετινή ς περιόδου αναφέρονται σε δύο εορταστικές περιόδους του Πάσχα και της Πρωτομαγιάς, ενώ κατά την περυσινή περίοδο αναφέρονταν μόνο στην εορταστική περίοδο του Πάσχα. Πάντως, τα αποτελέσματα της εφαρμογής του νέου Στρατηγικού Σχεδίου Οδικής Ασφάλειας και των σχεδίων δράσεων των Υπηρεσιών Τροχαίας για την οδική ασφάλεια για το πρώτο τετράμηνο του τρέχοντος έτους, σε σχέση με το αντίστοιχο χρονικό διάστημα του παρελθόντος έτους, κρίνονται σε γενικές γραμμές ικανοποιητικά, τόσο ως προς τις επιμέρους προτεραιότητες δράσεων όσο και ως προς τους τεθέντες στόχους, καθώς παρατηρείται μείωση σε ποσοστό 8,1% του συνόλου των τροχαίων ατυχημάτων και κατά 9,5% του συνόλου των παθόντων από τροχαία ατυχήματα σε ολόκληρη τη χώρα.
      Τα στατιστικά στοιχεία των τροχαίων ατυχημάτων αναρτώνται στο διαδικτυακό τόπο του Υπουργείου μας και επομένως ο κάθε ενδιαφερόμενος έχει πρόσβαση σε αυτά, ενώ οι όποιες καθυστερήσεις που μπορεί να σημειώθηκαν οφείλονται κυρίως στη μεταβλητότητα που υφίστανται τα στοιχεία αυτά, τα οποία εξελίσσονται από τη μία στιγμή στην άλλη. Στο σημείο αυτό πρέπει να σημειώσουμε ότι στα στατιστικά στοιχεία δεν συμπεριλαμβάνονται τυχόν θανόντες από σοβαρούς τραυματισμούς κατά το επόμενο 30ήμερο εκ του δυστυχήματος. Συνεπώς τα αναφερόμενα περί σκόπιμης απόκρυψης, μη δημοσιοποίησης Κ.Ο.Κ. δεν ανταποκρίνονται στην πραγματικότητα.
      Σε κάθε περίπτωση, για τα αποτελέσματα αυτά κανείς δεν μπορεί να εφησυχάζει, αλλά πρέπει όλοι να εντείνουμε τις προσπάθειές μας και η Πολιτεία και οι πολίτες, ώστε να μειωθούν τα οδικά ατυχήματα. Απαιτείται η υπεύθυνη στάση όλων μας για τη συνολική αντιμετώπιση του σοβαρότατου αυτού κοινωνικού προβλήματος. Χρέος μας αποτελεί η δραστική μείωση των ατυχημάτων.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      9. Στις με αριθμό 9001 και 9003/24-3-2008 ερωτήσεις των Βουλευτών κυρίων Φίλιππου Σαχινίδη και Βασιλείου Έξαρχου δόθηκε με το υπ’ αριθμ. 1041421/2414/0024/8-4-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της υπ’ αριθμ. 9001/24-3-2008 ερώτησης του Βουλευτού κ. Φiλιππoυ Σαχινίδη, καθώς και της υπ’ αριθμ. 9003/24-3-2008 ερώτησης του βουλευτή κ. Βασίλη Έξαρχου, ως προς τη λειτουργία της Δ.Ο.Υ. Αγιάς, σας γνωρίζουμε τα ακόλουθα:
      Η οργανική σύνθεση της ΔΟΥ Αγιάς, προβλέπει την ύπαρξη δεκαπέντε (15) εφοριακών υπαλλήλων ενώ ο ανώτατος αριθμός κάλυψης, όπως αυτός προκύπτει βάσει του άρθρου 10 του ΠΔ 344/95 και ισχύει πανελληνίως, λόγω της γενικότερης έλλειψης προσωπικού, (για το έτος 2008 το ποσοστό είναι 82% επί των οργανικών θέσεων), είναι δώδεκα (12) υπάλληλοι. Στην άνω ΔΟΥ σήμερα υπηρετούν οργανικά επτά (7) υπάλληλοι και ένας εξ αυτών είναι αποσπασμένος σε άλλη ΔΟΥ. Παράλληλα στην ΔΟΥ αυτή υπηρετεί ένας ακόμη υπάλληλος αποσπασμένος από άλλη υπηρεσία του Υπουργείου Οικονομίας και Οικονομικών. Το Υπουργείο, προσπαθώντας για την καλύτερη λειτουργία της Δ.Ο.Υ. Αγιάς και την άμεση στελέχωσή της, στο μέτρο του δυνατού, έχει ηδη αποφασίσει την άμεση απόσπαση ενός ακόμη υπαλλήλου στη συγκεκριμένη Δ.Ο.Υ., ενώ σε εύλογο χρονικό διάστημα πρόκειται να τοποθετηθούν και άλλοι υπάλληλοι.
      Ως προς την πλήρωση της θέσης του προϊσταμένου, θα πρέπει να σημειωθεί ότι η αρμόδια υπηρεσία του Υπουργείου θα προβεί στην επιλογή αυτή, σύμφωνα με τα άρθρα 84 και 85 ν. 3528/2007, στο προσεχές χρονu<ό διάστημα, όπου θα πραγματοποιηθούν οι γενικότερες επιλογές και τοποθετήσεις προϊσταμένων, με βάση τα αντικειμενικά κριτήρια που ορίζει ο νόμος.
Ο Υφυπουργός
ΑΝΤΩΝΙΟΣ ΜΠΕΖΑΣ»
     10. Στην με αριθμό 8852/19-3-2008 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. βαθμός προτερ. 35968/ΙΗ έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8852/19-3-2008, την οποία κατέθεσε ο Βουλευτής κ. Θεοδ. Καράογλου και στα θέματα της αρμοδιότητάς μας σας γνωρίζουμε τα ακόλουθα:
     Ι. Οι μαθητές στην αρχή κάθε σχολικής χρονιάς καταθέτουν υποχρεωτικά στη σχολική μονάδα, τα ατομικά δελτία υγείας σφραγισμένα και υπογεγραμμένα από τους υπεύθυνους ιατρούς σύμφωνα με την αριθμ. 58410/Γ4 Υ.Α. (ΦΕΚ 859/2005) που καθορίζει τον τύπο, το περιεχόμενο και τον τρόπο ενημέρωσης του Ατομικού Δελτίου Υγείας (Α.Δ.Υ) και την εγκύκλιο του ΥΠΕΠΘ με αριθμ. 49722/Γ4/14-05-07.
     Το ΥΠ.Ε.Π.Θ. μελετά τρόπους ώστε να υπάρξουν περισσότερο εξειδικευμένες εξετάσεις και να εκμηδενιστούν όσο είναι δυνατό πιθανοί κίνδυνοι για τους μαθητές.
     ΙΙ. Το Π.Ι., ιδιαίτερα ευαισθητοποιημένο σε ζητήματα που αφορούν στην Πρόληψη και Προαγωγή της Υγείας των μαθητών, έχει εντάξει τα θέματα πρόληψης των Καρδιαγγειακών νοσημάτων στο πλαίσιο των προγραμμάτων της Αγωγής Υγείας, στο βασικό άξονα «Κατανάλωση και Υγεία». Στον άξονα αυτόν εμπεριέχονται θέματα: Καρδιαγγειακά Νοσήματα, Παχυσαρκία, Διατροφή και διατροφικές συνήθειες, Στοματική Υγιεινή, Γενετικά Τροποποιημένα Προϊόντα κ.α..
     Επίσης, το Π.Ι. έχει εγκρίνει (Πράξη 12/02-06-2000 του Σ.Σ.) τα εκπαιδευτικά πακέτα «Καρδιαγγειακά Νοσήματα-Φυσική Άσκηση», που αφορούν στα επίπεδα μαθητών 11-14 ετών και 15-18 ετών, του ΥΠ.Ε.Π.Θ., το οποίο βρίσκεται στις σχολικές βιβλιοθήκες ως βοηθητικό και υποστηρικτικό υλικό των εκπαιδευτικών που υλοποιούν προγράμματα πρόληψης καρδιαγγειακών νοσημάτων.
     Σκοπός των προγραμμάτων της Αγωγής Υγείας είναι η ανάπτυξη προσωπικών και κοινωνικών δεξιοτήτων για επιλογές που προασπίζουν και προάγουν την ψυχική, σωματική και κοινωνική υγεία των μαθητών, με την υιοθέτηση θετικών στάσεων και συμπεριφορών.
     Τα προγράμματα αυτά υλοποιούνται σε όλες τις βαθμίδες της Εκπαίδευσης, Πρωτοβάθμιας και Δευτεροβάθμιας (Νηπιαγωγείο, Δημοτικό, Γυμνάσιο, Λύκειο), έχουν εγκριθεί από το Π.Ι. με τις Πράξεις 17/4-12-2001 του Τμήματος Α/θμιας, 21/24-09-2001 του Τμήματος Β/θμιας και 24/6-09-2001 του Τμήματος Τ.Ε.Ε. και έχουν διαβιβαστεί στα σχολεία μέσω του ΥΠ.Ε.Π.Θ. με τα αριθμ.Φ11.2/818/78436/Γ1/25-7-2002, Γ2/6006/7-11-2001, Γ2/43520/25-4-2002 (ΦΕΚ 543/τ.Β΄/1-5-2002). Επίσης, έχουν ενταχθεί στο Διαθεματικό Ενιαίο Πλαίσιο Προγραμμάτων Σπουδών (ΦΕΚ 304/τ.Β΄/13-03-2003) και στην Ευέλικτη Ζώνη.
     III. Επιπρόσθετα, έχουν ιδρυθεί Συμβουλευτικοί Σταθμοί Νέων (Σ.Σ.Ν.) σε όλες τις Διευθύνσεις Εκπαίδευσης όλων των Νομών της χώρας.
     Σε κάθε Συμβουλευτικό Σταθμό Νέων, σύμφωνα με το Π.Δ. για τη δημιουργία οργανικών θέσεων στους πρώτους 16 (δεκαέξι) Συμβουλευτικούς Σταθμούς Νέων, προβλέπονται 1 (ένας) Παιδοψυχίατρος ή Ψυχίατρος, 2 (δύο) Ψυχολόγοι και 2 (δύο) Κοινωνικοί Λειτουργοί (Κοινωνικής Εργασίας).
     Το YΠ.Ε.Π.Θ. τροποποιεί το σχετικό Π.Δ. ώστε να δημιουργηθούν και οι σχετικές οργανικές θέσεις για τους υπόλοιπους Συμβουλευτικούς Σταθμούς Νέων.
Ο Υφυπουργός
ΑΝΔΡΕΑΣ ΛΥΚΟΥΡΕΝΤΖΟΣ»)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του κρατικού προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2009».
      Κυρίες και κύριοι συνάδελφοι, σας παρακαλώ τα επτά λεπτά να γίνουν σεβαστά από όλους. Είναι εγγεγραμμένοι εκατόν ενενήντα εννέα Βουλευτές και θα προσπαθήσουμε να μιλήσουν όσο το δυνατόν περισσότεροι. 
      Παρακαλείται η κ. Κεφαλογιάννη Όλγα να έρθει στο Βήμα. 
      ΟΛΓΑ ΚΕΦΑΛΟΓΙΑΝΝΗ: Κυρίες και κύριοι συνάδελφοι, η συζήτηση για την ψήφιση του προϋπολογισμού του 2009 διεξάγεται σε μία δύσκολη κοινωνικοπολιτική συγκυρία για την παγκόσμια κοινότητα και για ολόκληρη την Ευρώπη, σε μια κρίσιμη στιγμή και για την Ελλάδα, μεσούσης μιας πρωτόγνωρης οικονομικής κρίσης που ξέσπασε αιφνιδιαστικά, μεταδόθηκε διαδοχικά σε όλον τον κόσμο και είναι ακόμα άγνωστο το πόσο θα διαρκέσει, ωστόσο, έχει ήδη προξενήσει ορατές ζημιές στα χρηματοπιστωτικά συστήματα, σε μεγάλες αυτοκινητοβιομηχανίες, στην αγορά ενέργειας και ακινήτων, στον τουρισμό και σε πολλούς ακόμα νευραλγικούς για τα κράτη παραγωγικούς τομείς. 
      Στην Ελλάδα, βέβαια, βιώνουμε και άλλα πρωτοφανή γεγονότα και θα ήθελα να μου επιτρέψετε να καταδικάσω τα συνεχιζόμενα επεισόδια στο κέντρο της Αθήνας, γεγονότα που πλήττουν σφόδρα το μέλλον του τόπου μας. Κάποιοι παίζουν με τη φωτιά. Κάποιοι δεν έχουν καταλάβει τι ζημιά κάνουν. Η οικονομία της χώρας δεν αντέχει άλλο αυτές τις ανεύθυνες πρακτικές. 
      Δεδομένων αυτών των συνθηκών, βρισκόμαστε σήμερα σε μια ασυνήθιστη θέση. Κατά την κατάρτιση του προϋπολογισμού, οφείλουμε να αναζητούμε τρόπους ώστε παράλληλα με τους δημοσιονομικούς στόχους, να θωρακίζεται η πραγματική οικονομία και να προστατεύονται οι πολίτες από τους κλυδωνισμούς της κρίσης. Και η πρόκληση αυτή, αφορά κατ’ αρχάς τις κυβερνήσεις, όμως, αγγίζει ολόκληρη την κοινωνία, γι’ αυτό δεν θα πρέπει να εκλαμβάνεται ως μεμονωμένη ευθύνη των κομμάτων των κοινωνικών εταίρων, των διαφορετικών παραγωγικών και επαγγελματικών κλάδων. Η αντιμετώπισή της συνιστά συλλογική ευθύνη. Αυτήν ακριβώς την ευθύνη αναλαμβάνει να επωμιστεί η Κυβέρνηση.
      Σε αντίθεση με τις πρακτικές των κυβερνήσεων του χθες, επιλέγουμε σήμερα με κάθε κόστος να μην ωραιοποιούμε την κατάσταση. Αντιδρούμε άμεσα στις αναταράξεις, λαμβάνουμε μέτρα και τις αντιμετωπίζουμε. Δημιουργούμε προϋποθέσεις προόδου μέσα από τη σταθερή, επωφελή πορεία των διαρθρωτικών μεταρρυθμίσεων που ξεκινήσαμε το 2004.
	Αναφέρω σχετικά ότι την ίδια στιγμή που η Ευρωπαϊκή Επιτροπή προβλέπει για το 2009 ύφεση της ανάπτυξης και της απασχόλησης, αύξηση των δημοσιονομικών ελλειμμάτων και ελάχιστη αύξηση των πραγματικών μισθών στην Ευρωζώνη, οι προβλέψεις που αφορούν τη χώρα μας είναι συγκριτικά καλύτερες. 
	Η ελληνική οικονομία αποδεικνύεται πιο ανθεκτική στις επιπτώσεις της κρίσης και αυτό δεν μπορεί παρά να οφείλεται σε μια σειρά διαρκών επιλογών συνέπειας και μακροπρόθεσμης προοπτικής. Δεν μπορεί παρά να οφείλεται στην οικονομική πολιτική που ακολουθούμε από το 2004, με σημαντικές επιτυχίες όπως τη μείωση του ελλείμματος και του δημόσιου χρέους, τον περιορισμό της ανεργίας και τη στήριξη των ασθενέστερων συμπολιτών μας. Δεν μπορεί παρά να οφείλεται στην άμεση λήψη μέτρων στις δύσκολες περιόδους, όπως εξάλλου αποδεικνύει το σχέδιο που καταρτίσαμε για την αντιμετώπιση των επιπτώσεων της διεθνούς χρηματοπιστωτικής και οικονομικής κρίσης. 
	Με άλλα λόγια, το συγκριτικό μας πλεονέκτημα σε σχέση με πολλούς εταίρους μας στην Ευρωζώνη είναι αποτέλεσμα μιας συνεχιζόμενης προσπάθειας, με προτεραιότητα το τρίπτυχο «ανάπτυξη-απασχόληση-κοινωνική συνοχή». 
      Σε αυτό το πλαίσιο κινείται και ο πέμπτος και πιο δύσκολος προϋπολογισμός που καταρτίζει η Κυβέρνησή μας, ένας προϋπολογισμός που επιδιώκει αναπτυξιακή προοπτική, δημοσιονομική σταθερότητα και κοινωνική ασφάλεια. Αυτή τη φορά, όμως, υπό συνθήκες γενικευμένης αβεβαιότητας και καθολικής απαισιοδοξίας για την ανάπτυξη και τη σταθερότητα στην Ευρώπη και στον κόσμο. 
      Ωστόσο αυτός ο προϋπολογισμός –και οφείλουμε να το τονίζουμε- καταρτίστηκε με σημείο αναφοράς την κρίση που βιώνουμε. Παρά τη δυσκολία, δεν είναι προϋπολογισμός φανταστικών υποσχέσεων. Δεν αποστασιοποιείται από τις σύγχρονες προκλήσεις. Είναι προϋπολογισμός σοβαρότητας, ευθύνης και πειθαρχίας. Επιχειρεί τη μεγαλύτερη δυνατή ώθηση για την ελληνική οικονομία όσο, βέβαια, επιτρέπει το τεράστιο δημόσιο χρέος που άφησαν πίσω τους οι κυβερνήσεις του παρελθόντος. 
      Αναφέρω ενδεικτικά ότι ο προϋπολογισμός του 2009 έχει αναπτυξιακό χαρακτήρα. Στοχεύει στη στήριξη της ανάπτυξης και στην ενίσχυση της απασχόλησης. Έχει κοινωνική διάσταση. Επιδιώκει την εισοδηματική ενίσχυση των ασθενεστέρων. Πειθαρχεί στους δημοσιονομικούς στόχους της Ευρωζώνης. Επιμένει στη μείωση των ελλειμμάτων, όπως άλλωστε υπαγορεύει το σύμφωνο Σταθερότητας και Ανάπτυξης. 
      Παράλληλα, προβλέπει αύξηση της χρηματοδότησης προς τους Οργανισμούς Τοπικής Αυτοδιοίκησης, υψηλή δαπάνη για το Εθνικό Ταμείο Κοινωνικής Συνοχής και μέτρα για την αποτελεσματικότερη αντιμετώπιση της φοροδιαφυγής. 
      Κυρίες και κύριοι συνάδελφοι, ο προϋπολογισμός του 2009 κινείται στο ίδιο πλαίσιο υπευθυνότητας και συνέπειας, όπως και καθένας από τους προηγούμενους που καταρτίστηκαν από την Κυβέρνηση της Νέας Δημοκρατίας. Λαμβάνει υπ’ όψιν τη δυσμενή συγκυρία, χωρίς να παρεκκλίνει από τους στόχους της ανάπτυξης και της κοινωνικής συνοχής. Μεριμνά για την τόνωση των ασθενέστερων συμπολιτών μας. Προνοεί για τα ελληνικά νοικοκυριά και τις επιχειρήσεις, για την ποιότητα ζωής κάθε πολίτη, για την επίτευξη των αναπτυξιακών μας στόχων και την ευημερία όλων των Ελλήνων. 
      Αυτοί ήταν και είναι οι στόχοι μας. Αυτά είναι τα αγαθά που εγγυώμαστε επιτυχώς με τις οικονομικές πολιτικές μας από το 2004, που θα συνεχίσουμε να προστατεύουμε και να ενισχύουμε, όσο σύνθετη και αν είναι η παγκόσμια οικονομική συγκυρία. Αυτό είναι το μήνυμά μας. Αυτό προκύπτει από τον προϋπολογισμό του 2009. Η παράλληλη διασφάλιση της ανάπτυξης και της κοινωνικής συνοχής ήταν, είναι και θα είναι για εμάς σταθερές και αδιαπραγμάτευτες προτεραιότητες. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κυρία συνάδελφε, για το σεβασμό του χρόνου. 
      Ο κύριος Ευάγγελος Βενιζέλος, έχει το λόγο. 
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές, ο χθεσινός τραυματισμός του μαθητή στο Περιστέρι, τα διαρκή και εντεινόμενα επεισόδια που καταστρέφουν την οικονομική ζωή των πόλεων, η αδυναμία της Κυβέρνησης να κατανοήσει την οργή των νέων και να συνομιλήσει μαζί τους δείχνουν ότι έχει χαθεί ο έλεγχος. 
Η χώρα είναι ακυβέρνητη. Η Κυβέρνηση δεν έχει αυτοπεποίθηση, δεν έχει ανακλαστικά, δεν έχει ψυχραιμία, δεν έχει σχέδιο. Η κρίση της χώρας είναι πρωτίστως πολιτική, είναι κρίση εμπιστοσύνης, είναι κρίση ικανότητας πολιτικής διεύθυνσης του τόπου. 
      Μέσα στο πλαίσιο αυτό πρέπει να παραδεχτούμε κάτι εμφανές. Δεν υπάρχει σχέδιο προϋπολογισμού. Συζητούμε χωρίς σχέδιο. Άλλωστε δεν υπήρξε ούτε το 2008 προϋπολογισμός του κράτους. Άλλα ψηφίστηκαν, άλλα πήγαν να εφαρμοστούν, άλλα θα είναι τα αποτελέσματα. Όχι μόνο δεν υπάρχει προϋπολογισμός, αλλά και αυτό το δήθεν σχέδιο βασίζεται σε απολύτως εικονικές παραδοχές. Το μόνο επιχείρημά του είναι ότι τηρούνται οι μακροοικονομικές και δημοσιονομικές ισορροπίες του Συμφώνου Σταθερότητας ωσάν να μην υπάρχει πρωτοφανής διεθνής και εσωτερική κρίση. 
      Θα έλεγα μάλιστα ότι είναι προκλητικός ο προϋπολογισμός που κατέθεσε η Κυβέρνηση, γιατί συμπυκνώνει πολιτικές προκλητικά αντίθετες από αυτές που εφαρμόζονται σε όλες τις ευρωπαϊκές χώρες για την αντιμετώπιση της κρίσης. Απαιτούνται πολιτικές ενίσχυσης των δημοσίων επενδύσεων και έχουμε Προϋπολογισμό μείωσης των δημοσίων επενδύσεων. Απαιτούνται πολιτικές ενίσχυσης του εισοδήματος των χαμηλών και των μεσαίων στρωμάτων και εφαρμόζονται πολιτικές μείωσης του διαθεσίμου εισοδήματος και αύξησης της φορολογικής επιβάρυνσης. Απαιτούνται πολιτικές ενίσχυσης της κοινωνικής συνοχής και του κοινωνικού κράτους και έχουμε πολιτικές αποδιάρθρωσης της δημόσιας υγείας, της δημόσιας παιδείας και του δημόσιου κοινωνικοασφαλιστικού συστήματος. 
      Δεν υπάρχει καμμία πραγματική μέριμνα για τους κρίσιμους τομείς της ελληνικής κοινωνίας και τρέχει ως επιμηθεύς ο κ. Καραμανλής να εξαγγείλει μέτρα για τον τουρισμό, ενώ ήδη έχει καταγραφεί η κρίση, δεν υπάρχουν κρατήσεις, δεν υπάρχουν καλές προοπτικές. Εξαγγέλλει μέτρα η Κυβέρνηση για τις μικρομεσαίες επιχειρήσεις μέσω του Τ.Ε.Μ.Π.Μ.Ε. και βλέπουμε τις τράπεζες να αρνούνται να συμμορφωθούν, διότι τα μέτρα αυτά, όπως και τα μέτρα για τα στεγαστικά δάνεια, δεν έχουν περιληφθεί ως προϋποθέσεις στο σχέδιο στήριξης του τραπεζικού συστήματος με τα 28.000.000.000 ευρώ, που θα μπορούσαν να ήταν ποσά στήριξης της ρευστότητας, στήριξης των κεφαλαίων κίνησης των επιχειρήσεων, στήριξης των νοικοκυριών, αν αυτά όλα είχαν εγκαίρως κατανοηθεί και περιληφθεί στο σχέδιο.
      Ας κάνουμε, όμως, ένα βήμα μπροστά, γιατί δεν νομίζω ότι αξίζει περισσότερο τον κόπο να επαναλαμβάνουμε μία κριτική που με πιο αξιόπιστο και πιο αυθόρμητο τρόπο τη διατυπώνει η κοινωνία, τη διατυπώνουν οι πολίτες. Μπορεί η δική μας κριτική, η κριτική της Αντιπολίτευσης, να κατηγορηθεί για μικροκομματική υστεροβουλία, εν όψει των εκλογικών και πολιτικών επιδιώξεων, που είναι φυσικό να έχει κάθε κόμμα και ιδίως ένα μεγάλο κόμμα, όπως το ΠΑ.ΣΟ.Κ. 
      Θα πρέπει να αντιληφθούμε, κυρίες και κύριοι Βουλευτές, ότι σήμερα θα έπρεπε να συζητά η Βουλή, όχι για έναν τυπικό ετήσιο προϋπολογισμό, αλλά για ένα γενναίο ριζοσπαστικό εθνικό σχέδιο υπέρβασης της κρίσης, μιας κρίσης που στην Ελλάδα έχει τριπλά χαρακτηριστικά, πολλαπλάσια αυτών που συναντούμε σε άλλες δυτικές χώρες. Γιατί η δική μας κρίση, διεθνής και ενδογενής, δεν είναι μόνον κρίση του χρηματοπιστωτικού συστήματος -που την αντιλαμβανόμαστε όλοι, διότι αυτό πλήττει την αγορά, στεγνώνει την αγορά, οδηγεί σε απόγνωση επιχειρήσεις και σε απώλεια θέσεων εργασίας- είναι και κρίση δημοσιονομική πρωτοφανής  που αποτυπώνεται στις δυσκολίες και στο κόστος του δανεισμού του ελληνικού δημοσίου, κάτι το οποίο πρέπει να μας προβληματίσει όλους γιατί κτυπάει ένα κουδούνι κινδύνου πάρα πολύ έντονα. Είναι και κρίση διαρθρωτική, κρίση της παραγωγικής δομής της χώρας, του μοντέλου ανάπτυξης. Αυτό φαίνεται καθαρά στην εξάρτηση της χώρας από τον εξωτερικό δανεισμό. Εξάρτηση και του δημόσιου και του ιδιωτικού τομέα η οποία αποτυπώνεται στο τεράστιο έλλειμμα του ισοζυγίου τρεχουσών συναλλαγών. 
      Στην πραγματικότητα αυτό που βιώνουμε είναι μία σκληρή μετωπική σύγκρουση ανάμεσα στην τυπική και την άτυπη οικονομία, ανάμεσα στην οικονομία και την παραοικονομία.
    Και ένα εθνικό σχέδιο υπέρβασης κρίσης θα έπρεπε κανονικά να είναι ένα σχέδιο σταδιακής προσαρμογής των άτυπων και παραοικονομικών χαρακτηριστικών όλων των τομέων της οικονομίας σε διαφανή, ορθολογικά, τυπικά χαρακτηριστικά αλλά με έναν τρόπο συμφωνημένο κοινωνικά και οικονομικά, προκειμένου οι εργαζόμενοι, οι μικροί και οι μεσαίοι επιχειρηματίες, όλοι όσοι εμπλέκονται στο οικονομικό γίγνεσθαι να αντιληφθούν ότι αυτό τους συμφέρει, ότι τελικά ο ορθολογισμός, η νομιμότητα συμφέρει. Δεν μειώνει το εισόδημα, δεν μειώνει την απασχόληση, δεν μειώνει τις προοπτικές αλλά μας επιτρέπει να αντιμετωπίσουμε το διαρθρωτικό πρόβλημα, το δημοσιονομικό πρόβλημα της χώρας, να χρηματοδοτήσουμε το κοινωνικό κράτος, να αναδείξουμε τα συγκριτικά πλεονεκτήματα στο ανθρώπινο κεφάλαιο, στο διανοητικό κεφάλαιο, στην έρευνα, στην παιδεία, στην τεχνολογία, στην καινοτομία.
    Πώς μπορούν να γίνουν αυτά; Αυτά μπορούν να γίνουν μόνο αν αποκατασταθεί η εμπιστοσύνη. Το μεγάλο πρόβλημα της οικονομίας είναι πρόβλημα πολιτικό, είναι πρόβλημα ψυχολογικό. Αν δώσεις την αίσθηση ότι έχεις πολιτικό σχέδιο και πολιτικό λόγο, αν μιλήσεις ειλικρινά, αν πεις την αλήθεια όσο επώδυνη και αν είναι, μπορείς να αποκαταστήσεις αυτή τη σχέση εμπιστοσύνης. Μπορείς να πείσεις ότι ένα εθνικό σχέδιο υπέρβασης της κρίσης, ενιαίο, συνολικό, με εσωτερική ισορροπία, με εσωτερική δικαιοσύνη μπορεί να τους καλύψει όλους. Μπορεί να δώσει αίσθηση δικαιοσύνης, ασφάλειας και προοπτικής σε όλους. 
    Τα μέτρα είναι καλά, οι εξαγγελίες ακόμη ευκολότερες. Δεν υπάρχουν απλές και εύκολες λύσεις. Δεν υπάρχουν ταχυδακτυλουργοί. Αυτό που θέλει ο κόσμος είναι πέρα από τις συγκεκριμένες υποσχέσεις –και δυστυχώς ούτε υποσχέσεις δεν μπορεί να δώσει η κυβέρνηση- να μπορείς να τους δώσεις ένα συνολικό και ενιαίο σχέδιο που επιτρέπει στον πολίτη να αντιληφθεί ότι υπάρχει όραμα, ότι υπάρχει κάποιος ο οποίος μπορεί να περιγράψει την επόμενη μέρα. Γιατί εδώ το μεγάλο στοίχημα για όλες τις χώρες και ιδίως για τις ευρωπαϊκές χώρες δεν είναι μόνο η υπέρβαση της κρίσης. Είναι και η θέση που θα κατέχουν την επόμενη μέρα σε έναν σκληρό διεθνή και ευρωπαϊκό ανταγωνισμό. Και αυτό δεν αφορά μόνον τις παροχές, τις δαπάνες. Αφορά και τα δημόσια έσοδα. Την ανάγκη για μια εθνική φορολογική συμφωνία δικαιοσύνης και εμπιστοσύνης. 
    Γι’ αυτό, κυρίες και κύριοι συνάδελφοι, αυτό που στην πραγματικότητα απαιτείται ως πρώτο μεγάλο οικονομικό μέτρο είναι μια άλλη πολιτική διεύθυνση της χώρας. Μια διεύθυνση ικανή να εγκαθιδρύσει σχέσεις εμπιστοσύνης. Γιατί μόνο έτσι μπορείς να διαμορφώσεις τις αναγκαίες συναινέσεις, να στρατεύσεις όλον τον τόπο, να αποκαταστήσεις την κοινωνική αλλά και την εθνική συνοχή, να δώσεις ελπίδα και αισιοδοξία στον ελληνικό λαό και σε όλη την οικονομία.
    Ευχαριστώ
      (Χειροκροτήματα από την πτέρυγα του ΠΑ.ΣΟ.Κ.) 
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κυρία Πρόεδρε, θα ήθελα το λόγο για τρία λεπτά. 
     ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ. Έχετε το λόγο.
     ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριοι συνάδελφοι, άκουσα από τον συνάδελφο του ΠΑ.ΣΟ.Κ. που για άλλη μια φορά στην ίδια την ομιλία του κάνει ακριβώς ό,τι το ΠΑ.ΣΟ.Κ. κάνει και στην πολιτική του ως Αντιπολίτευση. 
     Ξεκίνησε κατηγορώντας τον Πρωθυπουργό γιατί εξήγγειλε σήμερα μέτρα για να διατηρήσει ζωντανό έναν τομέα της οικονομίας ο οποίος τρέφει πάνω από ένα εκατομμύριο οικογένειες: τον τουρισμό. 
     ΑΘΑΝΑΣΙΑ ΜΕΡΕΝΤΙΤΗ: Αυτό είπε;
     ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Θα μιλήσετε, κύριοι συνάδελφοι.
     Και στην συνέχεια κατηγόρησε την Κυβέρνηση ότι δυστυχώς ούτε υποσχέσεις δεν μπορεί να δώσει. Κατηγόρησε την Κυβέρνηση ότι δεν λέει την αλήθεια η οποία είναι σκληρή. Κατηγόρησε την Κυβέρνηση ότι στενάζει η οικονομία μας κάτω από την εξυπηρέτηση του δημοσίου χρέους. Μα το δημόσιο χρέος δεν ανέβηκε ξαφνικά το 2004. Το δημόσιο χρέος εκτινάχθηκε στην δεκαετία του 1980. Και τα 12.000.000.000 ευρώ που πληρώνουμε είναι τα δανεικά με τα οποία κάναμε κάποτε δήθεν φιλολαϊκή πολιτική. 
     Και από την άλλη πλευρά μιλάμε για ένα υπεύθυνο σχέδιο. Η Κυβέρνηση έχει την ευθύνη. Δυστυχώς, η Αντιπολίτευση ή δεν έχει συνειδητοποιήσει την κρισιμότητα των στιγμών ή δεν θέλει. 
      Εάν το σκεπτικό είναι ότι όσο χειρότερα πάμε τόσο καλύτερο θα είναι για εσάς, ώστε μεθαύριο να πάρετε τη θέση της Κυβέρνησης, πιστεύω ότι είναι εγκληματικό. Εγώ θα περίμενα την ώρα τούτη, με την όποια κριτική για τον προϋπολογισμό -την οποία και πέρυσι την ίδια ακούσαμε και πρόπερσι, είναι μια κακή συνήθεια στην Αίθουσα αυτή για όλους μας- να ακούσουμε δύο προτάσεις συγκεκριμένες και θετικές. Είναι η ώρα της υπευθυνότητας, για να μπορέσουμε να στεριώσουμε το αύριο και δεν είναι ώρα μιας στείρας πολιτικής αντιπαράθεσης.
      Η Κυβέρνηση θα συνεχίσει το δρόμο της ειλικρίνειας, της ειλικρινούς προσπάθειας και της αλήθειας, με στόχο να  βγούμε όσο λιγότερο γίνεται λαβωμένοι από αυτήν την διεθνή κρίση. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, το λόγο επί του Κανονισμού.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Βενιζέλο, γνωρίζετε ότι δεν έχετε τρόπο να μιλήσετε και τον ζητάτε επί του Κανονισμού. Πάγιος τρόπος σας.
      ΕΥΑΓΓΕΛΟΣ ΒΕΝΙΖΕΛΟΣ: Όχι, με συγχωρείτε. Όχι έτσι. 
      ΠΡΟΕΔΡΕΥΟΥΣΑ (Έλσα Παπαδημητρίου): Έχετε, λοιπόν, το λόγο, για να μου εξηγήσετε.
      ΕΥΑΓΓΕΛΟΣ ΒΕΝΙΖΕΛΟΣ: Όχι, κυρία Πρόεδρε, ανακαλέστε. Ασκώ δικαίωμα εκ του Κανονισμού. Να με σεβαστείτε και να ανακαλέσετε το σχόλιό σας.
      ΠΡΟΕΔΡΕΥΟΥΣΑ (Έλσα Παπαδημητρίου): Σας σέβομαι, αλλά επειδή το έχω ξαναδεί το έργο πολλές φορές …
      ΕΥΑΓΓΕΛΟΣ ΒΕΝΙΖΕΛΟΣ: Όχι τέτοια σχόλια, όχι από της Έδρας τέτοια σχόλια. Από το ύψος της Έδρας με θεσμική αξιοπρέπεια και σεβασμό. 
      Έχει παραβιαστεί ο Κανονισμός, διότι έλαβε το λόγο να παρέμβει αναρμόδιος για τον προϋπολογισμό Υφυπουργός χωρίς να έχω αναφερθεί σε κανένα ζήτημα της αρμοδιότητάς του. Εκτός και εάν η Κυβέρνηση, διά του αρμοδίου Υφυπουργού Εξωτερικών, θεωρεί ότι έχει χάσει οριστικά το παιχνίδι στην Επικράτεια της χώρας και ετοιμάζεται να την εγκαταλείψει. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, το Σύνταγμα λέγει στο άρθρο 66 παράγραφος 2 ότι οι Υπουργοί και οι Υφυπουργοί έχουν ελεύθερη είσοδο στις συνεδριάσεις της Βουλής και ακούγονται όποτε ζητήσουν το λόγο …
      ΑΘΑΝΑΣΙΑ ΜΕΡΕΝΤΙΤΗ:  Για τα θέματά τους, όμως.
      ΠΡΟΕΔΡΕΥΟΥΣΑ (Έλσα Παπαδημητρίου): Και αυτό απαντά στον κ. Βενιζέλο.
      Κύριοι συνάδελφοι, έχω να ανακοινώσω προς το Σώμα τα εξής:
      1. Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής Άμυνας:
      α. «Κύρωση του Μνημονίου Κατανόησης (Memorandum of Understanding) μεταξύ του Υπουργείου Εθνικής Άμυνας της Ελληνικής Δημοκρατίας, και του Ομοσπονδιακού Υπουργείου Άμυνας της Ομοσπονδιακής Δημοκρατίας της Γερμανίας και του Υπουργείου Άμυνας της Δημοκρατίας της Ουγγαρίας και του Υπουργείου Άμυνας της Δημοκρατίας της Ιταλίας και του Υπουργού Άμυνας του Βασιλείου των Κάτω Χωρών και του Υπουργού Εθνικής Άμυνας της Δημοκρατίας της Πολωνίας και του Υπουργείου Εθνικής Άμυνας της Ρουμανίας και του Υπουργείου Άμυνας του Βασιλείου της Ισπανίας και του Τουρκικού Γενικού Επιτελείου και της Ανώτατης Διοίκησης των Συμμαχικών Δυνάμεων Ευρώπης (SHAPE), που αφορά την επάνδρωση», -παρακαλώ να γραφεί «στελέχωση»- «χρηματοδότηση και υποστήριξη του Επιτελείου του Σώματος Ανάπτυξης του ΝΑΤΟ στην Ελλάδα (Headquarters NATO Deployable Corps – Greece – HQ NDC – GR), καθώς και των συνημμένων σε αυτό Πράξεων Προσχώρησης του Υπουργείου Άμυνας της Δημοκρατίας της Βουλγαρίας και της Υπουργού Άμυνας της Γαλλικής Δημοκρατίας».
      β. «Κύρωση του Μνημονίου Κατανόησης (Memorandum of Understanding) μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Γεωργίας για τη συνεργασία της Ελληνικής Υδρογραφικής Υπηρεσίας και της Εθνικής Υδρογραφικής Υπηρεσίας της Γεωργίας».
      2. Η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμων του Υπουργείου Μεταφορών και Επικοινωνιών:
      α. «Κύρωση της Συμφωνίας για την ίδρυση ενός σιδηροδρομικού δικτύου υψηλής απόδοσης στη Νοτιανατολική Ευρώπη».
      β. «Κύρωση των Πράξεων του ΧΧΙΙΙ Παγκόσμιου Ταχυδρομικού Συνεδρίου (Βουκουρέστι 2004)».
      γ. «Κύρωση της Ευρωμεσογειακής Συμφωνίας Αεροπορικών Μεταφορών μεταξύ της Ευρωπαϊκής Κοινότητας και των Κρατών Μελών της, αφ’ ενός, και του Βασιλείου του Μαρόκου, αφ’ ετέρου».
      Επανέρχομαι στον κατάλογο των αγορητών επί της αρχής, παρακαλώντας  το Κόμμα της Αξιωματικής Αντιπολίτευσης να παρακολουθήσει το Προεδρείο και τη συζήτηση. 
      Το λόγο έχει ο Βουλευτής του Κ.Κ.Ε. κ. Κανταρτζής Αχιλλέας.
	ΑΧΙΛΛΕΑΣ ΚΑΝΤΑΡΤΖΗΣ: Ευχαριστώ, κυρία Πρόεδρε.
	Για μία ακόμη μέρα σήμερα είδαμε τους γνωστούς μηχανισμούς, από τη μια τις δυνάμεις καταστολής και από την άλλη τους γνωστούς-άγνωστους, τους κουκουλοφόρους, στο γνωστό τους έργο όπου μέρες τώρα τους βλέπουμε σε μια προσπάθεια σχεδιασμένου χτυπήματος του εργατικού λαϊκού κινήματος, του κινήματος της νεολαίας. Από τη θέση αυτή για μία ακόμα φορά θα θέλαμε να καλέσουμε το εργατικό λαϊκό κίνημα, το κίνημα της νεολαίας σε επαγρύπνηση και σε συνέχιση με ένταση των αγώνων απέναντι στην κρατική καταστολή, στους μηχανισμούς καταστολής που έχουν οικοδομηθεί όλα αυτά τα χρόνια, αλλά και για την ανατροπή των αντιλαϊκών πολιτικών που έχουν δρομολογηθεί στις πλάτες τους και που θα φέρουν ακόμα πιο δύσκολες μέρες.
	Ακούσαμε προηγουμένως τον ομιλητή του ΠΑ.ΣΟ.Κ. να κατηγορεί την Κυβέρνηση για έλλειψη σχεδίου όσον αφορά τον κρατικό προϋπολογισμό. Εμείς δεν θα κάνουμε αυτήν την ανέξοδη κριτική στην Κυβέρνηση γιατί και αυτός ο κρατικός προϋπολογισμός έχει συγκεκριμένη κατεύθυνση, είναι βαθιά ταξικός, αντεργατικός, αντιλαϊκός, είναι ένας προϋπολογισμός που θα φορτώσει καινούργια βάσανα, καινούργια προβλήματα στις εργατικές λαϊκές οικογένειες για να ενισχύσει την κερδοφορία των μεγάλων επιχειρήσεων, του μεγάλου κεφαλαίου. Αυτή είναι η πραγματικότητα και αυτήν ακριβώς την πραγματικότητα θέλουν να συσκοτίσουν πίσω από τους υψηλούς τόνους αντιπαράθεσης τα δύο μεγάλα κόμματα. Ο προϋπολογισμός έχει συγκεκριμένη κατεύθυνση και συνεχίζει στην ίδια πολιτική μέσα σε συνθήκες κρίσης, όπως συνέχιζαν και οι προηγούμενοι προϋπολογισμοί.
      Δεν θα χρειαστεί να αναφερθώ σε πολλά στοιχεία. Θα σας αναφέρω ένα μόνο στοιχείο, την πορεία των φόρων. Θα πω το εξής μόνον: τα επίσημα στοιχεία δείχνουν ότι το 2000 οι μεγάλες επιχειρήσεις πλήρωναν φόρο ως ποσοστό στους άμεσους φόρους 48%. Όταν το ΠΑ.ΣΟ.Κ. εγκατέλειψε την κυβέρνηση το 2004, από το 48% οι μεγάλες επιχειρήσεις είχαν πέσει στο 37% και στην πενταετία διακυβέρνησης της Νέας Δημοκρατίας η μείωση των μεγάλων επιχειρήσεων στα συνολικά φορολογικά έσοδα ήταν το ίδιο ανάλογη, στο 30%. Από την άλλη μεριά οι εργαζόμενοι, τα μεσαία στρώματα από 51% που πλήρωναν το 2000 άμεσους φόρους, έφτασαν να πληρώνουν 62% το 2004 για να τα παραλάβει η Νέα Δημοκρατία και να τα ανεβάσει στο 70%. 
	Βγαίνουν, λοιπόν, αβίαστα τα συμπεράσματα ότι είναι διαχρονικό έγκλημα η λεηλασία του λαϊκού εισοδήματος σε βάρος των εργατικών λαϊκών στρωμάτων και από τη σημερινή και από τις προηγούμενες κυβερνήσεις που προσέθεσαν και θα προσθέσουν ακόμα περισσότερα βάσανα.
	Αυτές τις ημέρες οι αγρότες βρίσκονται σε κινητοποιήσεις στους δρόμους, «γονατισμένοι» από την πρωτοφανή αύξηση του κόστους παραγωγής, από τη μείωση των τιμών, διεκδικώντας ουσιαστικά μέτρα ανακούφισης, διεκδικώντας κατώτερες εγγυημένες τιμές. 
      Ποια είναι η απάντηση της σημερινής Κυβέρνησης; Η γνωστή που ακούγαμε όλα αυτά τα χρόνια στο παρελθόν. «Δεν υπάρχουν χρήματα για να τους στηρίξουμε». Ψέμα. Πλούτος υπάρχει και παραϋπάρχει και αυτό το δείχνει η συνεχής αύξηση της κερδοφορίας του μεγάλου κεφαλαίου ακόμα και στις σημερινές συνθήκες κρίσης. 
      Με την ευκαιρία αυτή να πούμε το εξής, επειδή πολλά λέγονται για την κρίση: Η κρίση δεν θα εξαφανίσει τον πλούτο που έχει παραχθεί. Βεβαίως θα γίνουν ανακατατάξεις ανάμεσα στις επιχειρήσεις. Άλλες θα ενισχύσουν τη θέση τους και θα κερδίσουν καινούργια μερίδια, άλλες επιχειρήσεις θα χάσουν μερίδια στην αγορά και θα την πληρώσουν πριν απ’ όλα οι μικροπαραγωγοί, τα λαϊκά στρώματα, ο πλούτος, όμως, δεν θα χαθεί και οι εργαζόμενοι, οι αγρότες, τα λαϊκά στρώματα πρέπει να βγουν και να διεκδικήσουν τον πλούτο που παράγουν. 
	Η κρίση δεν μας αιφνιδίασε. Εδώ και χρόνια το Κ.Κ.Ε. προειδοποιούσε ότι οι αναδιαρθρώσεις, είτε λέγονταν εκσυγχρονισμοί επί ΠΑ.ΣΟ.Κ., είτε μεταρρυθμίσεις όπως τις αποκαλεί η Νέα Δημοκρατία, όλα αυτά που ακολούθησαν τη Συνθήκη του Μάαστριχτ με τις ανατροπές στις εργασιακές σχέσεις, στα ασφαλιστικά δικαιώματα,  με τις ιδιωτικοποιήσεις, την εμπορευματοποίηση της υγείας, της παιδείας, των πάντων, θα πυροδοτούσαν με υλικό το ξέσπασμα της κρίσης. Αυτό δεν το λέμε τώρα. Από χρόνια προειδοποιούσαμε τους εργαζόμενους να ανασυνταχθεί το εργατικό λαϊκό κίνημα με αλλαγή του συσχετισμού των δυνάμεων, με αναζωογόνηση της δράσης των συνδικαλιστικών οργανώσεων έτσι ώστε να μπορέσει από καλύτερες θέσεις να αναμετρηθεί με την πλουτοκρατία και τα κόμματά της. 
	Γι’ αυτό ακριβώς το Κ.Κ.Ε. ήταν έτοιμο να επεξεργαστεί άμεσα αιτήματα έτσι ώστε να μην φορτωθούν τα βάρη της κρίσης στις πλάτες των εργαζομένων, να επεξεργαστεί αιτήματα που θα προτείνουν ουσιαστικά μέτρα ανακούφισης στα λαϊκά στρώματα.
      Και αναφέρομαι στις προτάσεις νόμου που έχουμε καταθέσει για την προστασία των ανέργων, των συνταξιούχων, για την προστασία του λαϊκού εισοδήματος των δανειοληπτών και μία σειρά άλλα και κυρίως να μείνει ανοικτός ο δρόμος για ριζικές αλλαγές. Γι’ αυτόν ακριβώς το λόγο, για να ενισχύσουμε το εργατικό λαϊκό κίνημα λέγαμε και όχι στους κοινωνικούς διαλόγους που σέρνονταν από τις άλλες δυνάμεις, για να πάνε να παζαρέψουν το πόσα θα χάσουν, που οδηγούσε στην υποταγή στις δυνάμεις του κεφαλαίου. 
      Το πρόβλημα δεν είναι απλά ότι οι εργαζόμενοι θα πληρώσουν τα σπασμένα της κρίσης. Η  κρίση αξιοποιείται για να επιταχυνθούν όλα τα μέτρα, οι αναδιαρθρώσεις που από προηγούμενα είχαν σχεδιασθεί στα πλαίσια της γνωστής στρατηγικής της Λισσαβόνας. Τα ψίχουλα που τάζουν τα δύο μεγάλα κόμματα, που εξαγγέλλει η Κυβέρνηση για την ανακούφιση των λαϊκών στρωμάτων και αυτά που υπόσχεται στο ΠΑ.ΣΟ.Κ., είναι καθαρή πρόκληση. 
      Επειδή πολλά λέχθηκαν και από κόμματα που θέλουν να εμφανιστούν με ένα αριστερό προφίλ, με μία προοδευτική πολιτική που όλο το προηγούμενο διάστημα τους είδαμε να μιλάνε για κρίση καζινοκαπιταλισμού, για κρίση της φούσκας, σε μία προφανή προσπάθεια να συγκαλύψουν τις πραγματικές και βαθύτερες αιτίες, να αθωώσουν το ίδιο το σύστημα, όπως γινόταν από μεριά του Συνασπισμού, το ζήτημα δεν είναι, εάν ένα κόμμα έχει προτάσεις και προβάλλει φιλολαϊκά αιτήματα, διότι τέτοια, βεβαίως, όλοι μπορεί να τα διακηρύξουν. Το ζήτημα είναι έχεις γραμμή σύγκρουσης, γραμμή ρήξης με το μεγάλο κεφάλαιο και την Ευρωπαϊκή Ένωση με όλους τους μηχανισμούς του κεφαλαίου και τους εθνικούς και τους πανευρωπαϊκούς, για να αναμετρηθείς και να μπορέσεις να αποσπάσεις κατακτήσεις; Εκεί ακριβώς είναι το πρόβλημα. Πάρτε, για παράδειγμα, τις περίφημες προτάσεις που ακούσαμε και εδώ μέσα στην Αίθουσα από τους εκπροσώπους του Συνασπισμού για το νέο δημόσιο τομέα. Και τι θα αλλάξει δηλαδή, αν η Εθνική Τράπεζα ή το Ταχυδρομικό Ταμιευτήριο και η Αγροτική Τράπεζα, περάσουν κάτω από τον έλεγχο του δημόσιου τομέα; Δεν ήταν και στο παρελθόν; Μήπως δεν τα ζήσαμε; Ξαναζεσταμένο φαγητό είναι. Εμπόδισαν, μήπως, τα αντιλαϊκά μέτρα ή τότε είχαμε ένα φιλολαϊκό τραπεζικό σύστημα; Ή μήπως σήμερα οι συνεταιριστικές τράπεζες που μπορεί να δίνουν δάνεια με καλύτερους όρους και καταθέσεις επίσης με καλύτερα επιτόκια, μπόρεσαν να αλλάξουν το τραπεζικό σύστημα; Όχι, βέβαια. Σε τελευταία ανάλυση, το ζήτημα δεν είναι, αν προβάλλεις φιλολαϊκά ζητήματα, το ζήτημα είναι εάν έχεις γραμμή σύγκρουσης-ρήξης με την κερδοφορία του κεφαλαίου και συνολικά με το ζήτημα που σε τελευταία ανάλυση, φέρνει και το ζήτημα της ιδιοκτησίας. 
      Ολοκληρώνω. Επειδή ακούσαμε χθες τον ειδικό εισηγητή τον κ. Δραγασάκη, να επικαλείται τη σύσκεψη των Κομμουνιστικών Κομμάτων στη Βραζιλία και να αναφέρει, κάνοντας μια πρωτοφανή λαθροχειρία, ότι η ανακοίνωση αυτή κινείται στη γραμμή του ΣΥ.ΡΙΖ.Α., θα ήθελα να πω τα εξής:
      Ο κ. Δραγασάκης ξέχασε –απέκρυψε, θα έλεγα- ότι αυτή η σύσκεψη ήταν πρωτοβουλία του Κ.Κ.Ε.. Για επτά ολόκληρα χρόνια φιλοξενήθηκαν στην Ελλάδα και συνεχίστηκε στο εξωτερικό. Αλλά κυρίως απέκρυψε επί της ουσίας το ψήφισμα. Γιατί το ψήφισμα και η κοινή ανακοίνωση των κομμουνιστικών Κομμάτων δεν μιλάνε για την καλή Ευρωπαϊκή Ένωση. Δεν επιλέγουν στρατόπεδα ανάμεσα στους κακούς Αμερικάνους και τους καλούς Ευρωπαίους. Δεν θολώνουν τα μυαλά των εργαζομένων με την κρίση του καζινοκαπιταλισμού, αθωώνοντας το σύστημα. Και στο ψήφισμα αυτό κυρίως δεν θα βρεθεί, ούτε μία φράση που να μπορεί να πει ο κ. Βγενόπουλος, ο άλφα ή ο βήτα τραπεζίτης και επιχειρηματίας, συμφωνώ μαζί σας. 
      Σε αντίθετη ακριβώς κατεύθυνση είναι, στην κατεύθυνση ρήξης και ανατροπής και εκεί ακριβώς το Κομμουνιστικό Κόμμα Ελλάδος καλεί τους εργαζόμενους στη γραμμή σύγκρουσης και πάλης, για να ανατραπεί αυτή η πολιτική. Οι εργαζόμενοι δεν χρωστάνε τίποτα, αντίθετα τους χρωστάνε και τους χρωστάνε πολλά. 
      Γι’ αυτούς ακριβώς τους λόγους καταψηφίζουμε τον προϋπολογισμό και θα κάνουμε ό,τι μπορούμε, ό,τι περνά από το χέρι μας για την ανασύνταξη και ανασυγκρότηση του εργατικού λαϊκού κινήματος, για να μπει στην αντεπίθεση. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει η κυρία Άννα Φιλίνη. 
      ΑΝΝΑ ΦΙΛΙΝΗ: Κυρίες και κύριοι συνάδελφοι, η Κυβέρνηση έφερε στη Βουλή έναν προϋπολογισμό σαν να μην είχαμε μπει εδώ και μήνες σε μία περίοδο οικονομικής κρίσης. Αυτήν τη στιγμή βρισκόμαστε σε μία περίοδο βαθιάς οικονομικής κρίσης, για την αντιμετώπιση της οποίας, όμως, δεν αρκούν μόνον τα λόγια. 
      Χρειάζονται συγκεκριμένα προγράμματα για την αντιμετώπιση όλων των μέτρων τα οποία προτείνει η Κυβέρνηση της αστικής τάξης, ώστε να μπορέσει να βρεθεί μια διέξοδος για το λαό. Τα λόγια επαναλαμβάνω δεν αρκούν.
      Ο προϋπολογισμός της Κυβέρνησης σήμερα αναφέρεται σε δήθεν μείωση της ανεργίας και δήθεν αύξηση του Α.Ε.Π., αναφορές οι οποίες βρίσκονται έξω από την πραγματικότητα που ζει καθημερινά ο Έλληνας πολίτης και ιδιαίτερα ο νέος εργαζόμενος, ο οποίος βρίσκεται χωρίς δουλειά ή που ένα μήνα δουλεύει και δύο είναι άνεργος, και έξω από την πραγματικότητα που ζουν οι εργαζόμενοι στις βιομηχανίες όπου όλο και συχνότερα μπαίνει λουκέτο.
      Στον προϋπολογισμό του 2009 οι έμμεσοι φόροι που πλήττουν άδικα και άνισα κυρίως τις ασθενέστερες τάξεις συνεχίζουν να αυξάνουν. Όμως, από το 2004 οι φοροαπαλλαγές και οι μεγάλες μειώσεις φορολογικών συντελεστών που έκανε η Κυβέρνηση της Νέας Δημοκρατίας για όλες τις μεγάλες επιχειρήσεις, μείωσαν σημαντικά τη δυνατότητα αύξησης των εσόδων του κράτους. Τώρα, τα έσοδα αυτά είναι απαραίτητα ιδίως για να μπει η χώρα σε μια επενδυτική πορεία προκειμένου να μειώσει το δημόσιο χρέος και το έλλειμμα στο ισοζύγιο πληρωμών και να αυξήσει την απασχόληση. Παράλληλα, η αύξηση των άμεσων φόρων στον προϋπολογισμό του 2009 προέρχεται κυρίως από την κατάργηση του αφορολόγητου των 10.000 ευρώ, γεγονός που πλήττει τους αυτοαπασχολούμενους κυρίως επαγγελματίες και όχι βέβαια τους κεφαλαιούχους.
      Η Κυβέρνηση δεν δείχνει να αντιλαμβάνεται ότι η κατάσταση θα επιδεινωθεί ακόμα περισσότερο και ότι άρα χρειάζονται κατ’ αρχάς άμεσα μέτρα ανακούφισης των ασθενέστερων και ταυτόχρονα μέτρα αναζήτησης διεξόδου. Με τα 28.000.000.000 προς τις τράπεζες η Κυβέρνηση έδειχνε να αντιμετωπίζει την κρίσιμη οικονομική κατάσταση ωσάν να επρόκειτο μόνο για ένα πρόβλημα ρευστότητος του τραπεζικού συστήματος το οποίο στέγνωσε από χρήματα. Η αλήθεια είναι ότι η μαζική πίστωση προς όλους τους τομείς μέχρι σήμερα εμπόδιζε την εμφάνιση μιας γενικευμένης οικονομικής κρίσης. Όμως, η κρίση υπήρχε ήδη ως κρίση που προέρχεται από την υπερκερδοφορία, την υπερσυσσώρευση του κεφαλαίου, ενώ οι μισθοί των εργαζόμενων έμεναν σε πραγματικές τιμές στην αγοραστική δύναμη που είχαν ήδη από τα μέσα του ’70.
      Το έλλειμμα στον οικογενειακό προϋπολογισμό κάλυπτε ο διαρκής δανεισμός. Όμως, ο υπερδανεισμός ουσιαστικά προεξόφλησε το μελλοντικό εισόδημα των εργαζόμενων και υπερχρέωσε τις μέλλουσες γενιές, αλλά κάποτε αυτός ο υπερδανεισμένος εργαζόμενος παύει να μπορεί να δανείζεται. Έχει ήδη αρχίσει η κρίση της ζήτησης, το βλέπουμε χαρακτηριστικά στην αυτοκινητοβιομηχανία και όχι μόνο.
      Κυρίες και κύριοι συνάδελφοι, γίνεται σαφές πια σε μια σειρά από χώρες ότι χρειάζονται επενδύσεις και διέξοδοι προς διαφορετικού τύπου οικονομία απ’ αυτήν που οδηγεί σε κρίσεις και σε καταστροφή του περιβάλλοντος. Σε μια τέτοια περίοδο οικονομικής κρίσης το Πρόγραμμα Δημοσίων Επενδύσεων για το 2009, θα μπορούσε να παίξει ουσιαστικό ρόλο ενάντια στις συνέπειες της κρίσης και να αυξήσει την απασχόληση. Και όμως, το Πρόγραμμα Δημοσίων Επενδύσεων της Κυβέρνησης της Νέας Δημοκρατίας εμφανίζει δραστική μείωση κατά 8,8% και ως ποσοστό επί του Α.Ε.Π. είναι το μικρότερο των τελευταίων δεκατριών ετών.
      Η Κυβέρνηση ισχυρίζεται ότι οι περικοπές των δαπανών τόσο για το κοινωνικό κράτος όσο και για το Πρόγραμμα Δημοσίων Επενδύσεων οφείλονται στο υψηλό δημόσιο χρέος. Όμως, χωρίς κοινωνικό κράτος και χωρίς αναπτυξιακή πολιτική οι επιπτώσεις της κρίσης για την ελληνική πραγματικότητα προοιωνίζονται ζοφερές.
      Θα μπορούσαμε, κύριοι της Κυβέρνησης, να έχουμε αύξηση των δαπανών για την παιδεία και την υγεία όπως θα μπορούσαμε να έχουμε αύξηση του Προγράμματος Δημοσίων Επενδύσεων αν αυξάναμε τη φορολογία των μεγάλων επιχειρήσεων και αν γινόταν μείωση των αμυντικών δαπανών.
    Τώρα η μείωση του Προγράμματος Δημοσίων Επενδύσεων οφείλεται κατά κύριο λόγο, πρέπει να πούμε, στην περικοπή των κονδυλίων για τα συγχρηματοδοτούμενα έργα με την Κοινότητα. Αμφισβητούμε κατά πόσο θα απορροφηθούν τελικά οι πόροι που προβλέπονταν από το Γ΄ Κ.Π.Σ.. Από σχετικό πίνακα του Υπουργείου Οικονομικών είναι προφανές ότι σημαντικά επιχειρησιακά προγράμματα για το περιβάλλον, τον πολιτισμό, την υγεία και την πρόνοια, την κοινωνία της πληροφορίας, τους σιδηροδρόμους, τα αεροδρόμια και τις αστικές συγκοινωνίες βρίσκονται κάτω από το 80% της απορρόφησης, ενώ είναι σαφές και από την ίδια την εισήγηση του Υπουργού Οικονομικών κ. Αλογοσκούφη ότι ήδη δεν έχει ξεκινήσει το Ε.Σ.Π.Α. και ελάχιστες δαπάνες έχουν ενταχθεί σ’ αυτό. Μέσα στο υπάρχον πρόγραμμα δημοσίων επενδύσεων, η ιεράρχηση κατανομής των κονδυλίων γίνεται κυρίως και πάλι προς τους μεγάλους οδικούς άξονες. Παράλληλα συνεχίζει η Κυβέρνηση να εντάσσει έργα για την πραγματοποίησή τους με τις Συμπράξεις Δημοσίου και Ιδιωτικού Τομέα ενώ είναι σαφές ότι προγράμματα τα οποία έχουν ενταχθεί ήδη από το 2006 για σχολεία και νοσοκομεία με τις Σ.Δ.Ι.Τ., δεν έχουν ακόμα ξεκινήσει και περιμένουν. 
     Θέλω να αναφέρω, κλείνοντας, ότι οι μεγάλες μειώσεις στο πρόγραμμα δημοσίων επενδύσεων προβλέπονται στον πολιτισμό κατά 40%, στην έρευνα και στο περιβάλλον. Αυτά θέλω ιδιαίτερα να τονίσω διότι έτσι όπως έχουμε κλέψει από τις μέλλουσες γενιές με τον διαρκή δανεισμό, έτσι έρχεται η Κυβέρνηση τώρα να μας προτείνει να κλέψουμε και από το περιβάλλον και από τον πολιτισμό και από την παιδεία και την έρευνα από τις μέλλουσες γενιές. Αυτό δεν μπορεί να το κρύψει κανένας προϋπολογισμός. Χρειαζόμαστε έναν άλλο δρόμο, μια άλλη πορεία για τον τόπο. 
     Δυστυχώς, η νέα γενιά φωνάζει παντού ότι δεν αντέχει άλλο. Πρέπει αυτό να το ακούσουμε όλοι μας και πρέπει να αλλάξει η πορεία για τον τόπο με ένα, όμως, συγκεκριμένο πρόγραμμα που θα δώσει μια καινούργια ελπίδα για ένα νέο δρόμο στη χώρα μας και για μια καινούργια Κυβέρνηση που θα ανατρέψει το τέλμα στο οποίο βρισκόμαστε σήμερα και την αδικία την οποία βιώνουμε όλοι μαζί και ιδιαίτερα η ελληνική νεολαία. 
     (Χειροκροτήματα από τον ΣΥ.ΡΙΖ.Α.)
     ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κύριος Πολατίδης, Βουλευτής του ΛΑ.Ο.Σ..
     ΗΛΙΑΣ ΠΟΛΑΤΙΔΗΣ: Ευχαριστώ, κυρία Πρόεδρε.
     Κυρίες και κύριοι Βουλευτές, ο περσινός προϋπολογισμός είχε ένα ιδιαίτερο χαρακτηριστικό. Οι εκλογές του 2007 διεξήχθησαν πριν την ώρα τους, διότι η Κυβέρνηση της Νέας Δημοκρατίας είχε σκοπό όπως έλεγε, να κάνει βαθιές τομές στον επερχόμενο τότε προϋπολογισμό του 2008 και χρειαζόταν γι’ αυτόν το λόγο τη νωπή λαϊκή εντολή. Την εξέλιξη αυτού του προϋπολογισμού την είδαμε και την έχουμε παρακολουθήσει όλοι διότι πλέον ανήκει στο παρελθόν. Εκτός του ότι δεν έγινε καμμία τομή και έτσι καταδείχθηκε ότι όλες οι επικλήσεις των δυσκολιών ήταν απλά μια πρόφαση για να γίνουν οι εκλογές σε μια ευνοϊκή χρονική συγκυρία για τη Νέα Δημοκρατία, κατέδειξε ότι δεν μπορεί να υπάρξει από την Κυβέρνηση αυτή ούτε μια συνετή διαχείριση της καθημερινότητας. Η οικονομία αλλά και ολόκληρο το κράτος πορεύονται με τον αυτόματο πιλότο και μάλιστα τις παραμέτρους στον αυτόματο πιλότο έβαλε το ΠΑ.ΣΟ.Κ. την εποχή του Σημίτη. Και ανεξαρτήτως των απόψεων για το ποιο από τα δυο καθεστωτικά κόμματα φταίει περισσότερο ή λιγότερο γι’ αυτήν την κρίση και ποιες είναι οι αιτίες της κρίσεως, το θέμα είναι ότι είμαστε αυτήν τη στιγμή μπροστά σε μια κρίση και θα έπρεπε η Κυβέρνηση να σκέφτεται περισσότερο το πώς θα την αντιμετωπίσει, διότι είναι σαφές ότι αυτός ο αυτόματος πιλότος μας οδηγεί σε μια καταστροφική πορεία. 
      Η καταστροφή θα είναι οικονομική, κοινωνική, όπως έχουμε δει με τα πρόσφατα γεγονότα, αλλά και -το χειρότερο- εθνική. Θα σταθώ αρχικώς στο ύψος του δημοσίου χρέους, ένα τεράστιο χρέος 257.000.000.000 ευρώ. Οι τόκοι μόνο στον φετινό προϋπολογισμό είναι 12.000.000.000 ευρώ, σαφώς περισσότεροι απ’ ό,τι είναι τα οποιαδήποτε Ε.Σ.Π.Α. και οτιδήποτε άλλο μπορούμε να ελπίζουμε από το εξωτερικό. Τι πράττουν, λοιπόν, γι’ αυτό το πρόβλημα ο Πρωθυπουργός και ο Υπουργός Εθνικής Οικονομίας; Διαπιστώνουν ότι γι’ αυτό ευθύνεται το ΠΑ.ΣΟ.Κ.. Ωραία διαπίστωση. Δεν θυμάμαι, όμως, το 2004, όταν ζητούσαν από τον ελληνικό λαό να αναλάβουν τη διακυβέρνηση της χώρας, να έλεγαν ότι θα αντιμετωπίσουν τα προβλήματα για τα οποία ευθύνονται αυτοί σε παλαιότερες κυβερνητικές θητείες. Είναι χρέος της Κυβερνήσεως να αντιμετωπίζει οποιοδήποτε πρόβλημα δημιουργείται και όχι αυτά για τα οποία ευθύνεται κάποιο άλλο κόμμα. 
      Τέλος, τι έκανε τις καλές χρονιές που προϋπήρξαν μέχρι τη φετινή, γιατί φέτος έχουμε κρίση, ούτως ώστε να δημιουργήσει αυτές τις συνθήκες που να μπορεί φέτος, τη δύσκολη χρονιά τη φετινή, να έχει τα περιθώρια για μια διαφορετική πολιτική; Απολύτως τίποτε. Ξέρουμε ότι από το 2000 και μετά από τις εκλογές, με όσα συνέβησαν σε εκείνες τις εκλογές και τις παρεμβάσεις των Αμερικανών, ήταν η Νέα Δημοκρατία κυβέρνηση υπό αναμονή. Γνώριζαν όλοι, γνώριζε και ο κύριος Υπουργός Οικονομίας ότι θα είναι ο επόμενος Υπουργός Οικονομικών και το 2004 ανέλαβε τη διακυβέρνηση της χώρας, τη διαχείριση αυτού του κρίσιμου Υπουργείου. Έρχεται, λοιπόν, πέντε χρόνια μετά από αυτήν την κατάσταση να κάνει διαπιστώσεις ότι το δημόσιο χρέος είναι υψηλό και ότι γι’ αυτό το δημόσιο χρέος, όπως προείπα, ευθύνεται το ΠΑ.ΣΟ.Κ.. Ωραία, επί πέντε χρόνια η Νέα Δημοκρατία κατόρθωσε να το μειώσει; Και μην αναφέρει κανείς αυτά τα λογιστικά κόλπα της αυξήσεως του Α.Ε.Π. και της μειώσεως του δημοσίου χρέους ως ποσοστού επί του Α.Ε.Π.. Σε απόλυτα νούμερα, πληρώνουν λιγότερα ή περισσότερα οι Έλληνες απ’ ό,τι πριν από πέντε χρόνια;
      Η πραγματικότητα είναι τι έχουμε μπροστά μας, 257.000.000.000 ευρώ χρέος, 12.000.000.000 ευρώ τόκοι και 54.000.000.000 ευρώ δανειακές ανάγκες. Τεράστια πράγματα. Αν συνυπολογίσουμε ότι η περσινή πρόβλεψη για 37.000.000.000 ευρώ δανειακές ανάγκες τελικά έγινε 44, δηλαδή είχαμε μια αύξηση, έπεσε έξω ο περσινός προϋπολογισμός κατά 19%, αν συνυπολογίσουμε ότι το γερμανικό δημόσιο σε πρόσφατη δημοπρασία τίτλων συνάντησε τρομερή δυσχέρεια για να συγκεντρώσει μόλις 7.000.000.000 ευρώ, αν συνυπολογίσουμε ότι υπάρχει μία διαρκής διεύρυνση της διαφοράς μεταξύ του επιτοκίου και των τίτλων του ελληνικού και του γερμανικού δημοσίου κατανοούμε ότι μ’ έναν πρόχειρο υπολογισμό θα χρειαστεί άνω των 64.000.000.000 ευρώ δανεισμό το επερχόμενο έτος το δημόσιο. Πού ακριβώς θα τα βρει όλα αυτά τα χρήματα; Τι επιτόκια θα χρειαστεί; Θα φτάσουν τα 12.000.000.000 ευρώ τα οποία προβλέπετε εσείς στον προϋπολογισμό;
      Υπάρχουν, όμως, δύο βασικοί μύθοι σχετικώς με την οικονομία και θα ήθελα να αναφερθώ σ’ αυτούς. Ο ένας βασικός μύθος είναι ότι η Ελλάδα και την επιβίωσή της και την οποιαδήποτε δημιουργία υποδομών οφείλει να την επιδιώξει μέσω των Ε.Σ.Π.Α. ή των Κοινοτικών Πλαισίων Στήριξης ή όπως θέλετε πείτε τα, διότι αλλιώς δεν υπάρχουν οι πόροι μέσα στην Ελλάδα. Υπάρχουν πόροι για να πληρωθούν αυτά τα 54.000.000.000 ευρώ δάνεια. Μόλις 4,1 δισεκατομμύρια ευρώ -είναι τα στοιχεία τα οποία λέει ο ίδιος ο προϋπολογισμός- είναι οι καθαρές απολήψεις από την Ενωμένη Ευρώπη, δηλαδή μόλις το 7% των δανειακών αναγκών. Δηλαδή αντί για εκατό, θα έπρεπε να δανειστούμε ενενήντα τρία, αν δεν υπήρχαν όλες αυτές οι καθαρές απολήψεις από την Ευρωπαϊκή Ένωση. Και στη δημιουργία αυτού του τεράστιου χρέους φυσικά ευθύνεται πάρα πολύ με τις πολιτικές η Ευρωπαϊκή Ένωση, διότι από το 1985 από χώρα εξαγωγέας αγροτικών προϊόντων έχουμε γίνει χώρα εισαγωγής, με αποτέλεσμα να βγαίνουν οι αγρότες μας στους δρόμους, να είναι σε απόγνωση, να κλείνουν τους δρόμους να δημιουργηθεί μια κοινωνική αναταραχή και σε όλα αυτά να κλείνετε τα μάτια. Ο δεύτερος μύθος επίσης που συντηρείται -και το ακούσαμε και από την προλαλήσασα συνάδελφο του ΣΥ.ΡΙΖ.Α.- είναι ότι εξαιτίας των εξοπλισμών έχουμε αυτήν την κακή κατάσταση στην οικονομία. 
     Παρ’ όλα αυτά, όμως, πάλι τα στοιχεία δείχνουν ότι μόνον το 4% των δανειακών αναγκών είναι οι δαπάνες για εξοπλισμούς. Τι εξυπηρετούν αυτοί οι μύθοι και γιατί λέγονται, εκτός από τις ιδεοληψίες;
     (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
     Πρέπει να μη συζητήσουμε για την ουσία του πραγματικού προβλήματος της οικονομίας, το οποίο πρόβλημα είναι το χρέος. Γιατί; Διότι με τις πολιτικές των δύο καθεστωτικών κομμάτων, αγαθά που μπορούν να παραχθούν στην Ελλάδα εισάγονται, διευρύνοντας το εμπορικό έλλειμμα και κατ’ επέκτασην το χρέος. Μεγαλύτερη ανεργία, άρα μεγαλύτερο χρέος για να δημιουργήσουμε την ελάχιστη αυτή κοινωνική προστασία. 
     Ταυτοχρόνως, βέβαια, έχουμε την εισαγωγή εκατομμυρίων λαθρομεταναστών, έναν διαρκή απεργοσπαστικό μηχανισμό, ούτως ώστε αυτή η κατάσταση να γίνει μόνιμη και να συνεχιστεί και στο μέλλον. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Υπάρχουν λύσεις; Γιατί κάποιος κακόπιστος θα μπορούσε να πει ότι όλα αυτά είναι διαπιστώσεις και κάνω και εγώ αυτό για το οποίο κατηγορώ το Υπουργείο Οικονομίας. Υπάρχουν λύσεις. Μπορείτε να εκμεταλλευτείτε το πετρέλαιο του Αιγαίου. Μπορείτε να σταματήσετε να επιδοτείτε εχθρικές προς την Ελλάδα χώρες, όπως τα Σκόπια και την Τουρκία. Μπορείτε να σταματήσετε…
     ΠΡΟΕΔΡΟΣ (Δημήτριος Σιούφας): Ολοκληρώστε, κύριε Πολατίδη.
     ΗΛΙΑΣ ΠΟΛΑΤΙΔΗΣ: Ολοκληρώνω, κύριε Πρόεδρε.
     Μπορείτε να σταματήσετε την κρατική σπατάλη, αυτά που ακούσαμε χθες με τα lear get των 7.000.000 ευρώ την ώρα που ο λαός πένεται. Εκτός αυτού η υπερχρεωμένη…
     (Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΟΣ (Δημήτριος Σιούφας): Κύριε Πολατίδη, έχει τελειώσει ο χρόνος σας. 
     ΗΛΙΑΣ ΠΟΛΑΤΙΔΗΣ: Τελειώνω, κύριε Πρόεδρε.
     Θέλω μόνο να πω ότι ενώ σε όλα γίνονται διαπιστώσεις, στο μόνο που δεν γίνεται είναι ότι οι λύσεις, που αναφέρονται στη σελίδα 13 της εισηγητικής εκθέσεως, πρέπει να αναζητηθούν στα πλαίσια ενός ελεύθερου παγκόσμιου εμπορικού και πιστωτικού συστήματος χωρίς καν την υποψία επιστροφής στον προστατευτισμό. 
     Αυτοί που είναι υπερχρεωμένοι δεν δικαιούνται να έχουν τέτοιες φιλοσοφικές αναζητήσεις και να δηλώνουν στους υπολοίπους τι πρέπει να κάνουν για την παγκόσμια οικονομία. Καταψηφίζουμε τον προϋπολογισμό.
     ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω να σας ανακοινώσω ότι η πρώην συνάδελφος Λαΐου Αγγελική έφυγε από τη ζωή. Αιωνία της η μνήμη! 
     Επίσης, επτά συνάδελφοι Βουλευτές, που για λόγους εκτάκτου κωλύματος δεν μπόρεσαν να εγγραφούν στον κατάλογο των ομιλητών, ζητούν μετά τον τελευταίο ομιλητή να εγγραφούν και αν υπάρξει χρόνος να μιλήσουν. 
     Συμφωνεί το Σώμα να εγγραφούν; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Δημήτριος Σιούφας): Συνεπώς το Σώμα συνεφώνησε να εγγραφούν οι συνάδελφοι Βουλευτές στον κατάλογο ομιλητών.
     Έχει ζητήσει το λόγο η κ. Μαρία Δαμανάκη επικαλούμενη σχετική διάταξη του Κανονισμού, ως πρώην Πρόεδρος Κοινοβουλευτικής Ομάδας. 
     Καλείται να ανέλθει στο Βήμα για δέκα λεπτά.
     ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε.
     Μια και αναφερθήκατε, κύριε Πρόεδρε, στο θάνατο της συναδέλφου μας και ακαδημαϊκού Αγγελικής Λαΐου, θέλω να πω μόνο μια φράση, πως ήταν μια σπουδαία γυναίκα που αγωνίστηκε σε δύσκολες συνθήκες. Τη θυμούμαι ακόμα από την εποχή της δικτατορίας. Απέδειξε ότι οι γυναίκες μπορούν πραγματικά να συνδυάζουν σταδιοδρομία και οικογένεια και να κερδίζουν πολλά αξιώματα πραγματικά με το σπαθί τους. 
     Κυρίες και κύριοι Βουλευτές, οι πολίτες δεν περιμένουν πολλά από αυτήν τη συζήτηση. Λυπούμαι που το λέω, αλλά κατά βάθος όλοι γνωρίζουμε ότι έτσι είναι. Οι πολίτες δεν περιμένουν πολλά ούτε από τον προϋπολογισμό. Και θα έλεγα ότι αυτό συμβαίνει για δύο βασικούς λόγους. 
     Ο πρώτος είναι ότι ο προϋπολογισμός είναι αναξιόπιστος. Πάντα ήταν, πάντα υπήρχε η αίσθηση ότι υπάρχει εδώ ένα σχέδιο, το οποίο δεν είναι απαραίτητο να εφαρμοστεί και ακριβώς. Πάντα υπήρχαν αποκλίσεις, αλλά αυτό που συμβαίνει τα τελευταία χρόνια έχει ξεπεράσει πραγματικά κάθε προηγούμενο. 
     Οι πολίτες έχουν πια τη βεβαιότητα ότι όλα όσα συζητούμε εδώ είναι εκτός πραγματικότητας. Είναι κάπως σαν την εικόνα του Πρωθυπουργού που είδαμε σήμερα, μέσα σε μια Αθήνα γεμάτη δακρυγόνα, να εξαγγέλει μέτρα για τη βελτίωση και την αναβάθμιση του ελληνικού τουρισμού. 
     Ο άλλος λόγος είναι ότι ο προϋπολογισμός αποτελεί την έκφραση μιας συγκεκριμένης πολιτικής. Όσο και να θέλουμε να συζητήσουμε διάφορα, τα οποία ακούγονται ευχάριστα στα αυτιά των ανθρώπων, νομίζω ότι όλοι γνωρίζουν και αντιλαμβάνονται ότι ο προϋπολογισμός είναι μια κορυφαία επιλογή.
Κάθε κυβέρνηση εδώ δείχνει από πού αντλεί τα έσοδα και πού οδηγούνται οι δαπάνες. Αυτές οι επιλογές είναι βαθιά πολιτικές και στη συγκεκριμένη περίπτωση αυτός ο προϋπολογισμός είναι έκφραση μιας πολιτικής που έχει αντικοινωνικά χαρακτηριστικά. Αυτή ήταν η πολιτική της Νέας Δημοκρατίας όλα τα χρόνια, αυτά τα αντικοινωνικά χαρακτηριστικά έχουν ενταθεί περισσότερο, έχει φανεί αυτό περισσότερο μετά την πρόσφατη χρηματοοικονομική κρίση. Και πάντως, μετά απ’ αυτήν την κρίση και διεθνώς και στην Ελλάδα οι πολίτες έχουν την αίσθηση -και αυτό μπορώ να το πω με βεβαιότητα, φαίνεται και στις δημοσκοπήσεις- ότι η λύση δεν μπορεί να προέλθει από εκείνες τις δυνάμεις που μας οδήγησαν στην κρίση, εκείνες τις δυνάμεις που χρόνια ολόκληρα υπερασπίζονται την απορρύθμιση της αγοράς, υπερασπίζονται την ικανότητα των αγορών να υπερβαίνουν την πολιτική και να λύνουν τα ζητήματα. Αυτοί που μας έφθασαν ως εδώ δεν μπορούν να μας πάνε παραπέρα. Και νομίζω ότι αποτέλεσμα αυτής της πολύ μεγάλης απογοήτευσης από την πολιτική είναι και η τυφλή οργή που βλέπουμε στους δρόμους. Αν δεν σκεφθούμε πολύ σοβαρά πώς η πολιτική μπορεί να ξανακερδίσει το παιχνίδι, αυτούς τους νέους θα τους έχουμε χάσει και θα βιώσουν και αυτοί και εμείς μια απογοήτευση μεγαλύτερη απ’ αυτήν που ζούμε σήμερα και που οδηγεί σ’ αυτές τις κοινωνικές εκρήξεις. 
	Απέναντι σ’ αυτό το αδιέξοδο ακούμε τις τελευταίες μέρες διάφορα σενάρια και θα ήθελα, κύριε Πρόεδρε, να αναφερθώ λίγο σ’ αυτά τα σενάρια. Δεν αναφέρομαι βέβαια στο σενάριο του ανασχηματισμού, το οποίο προβάλλεται, κυρίως, από την πλευρά της Νέας  Δημοκρατίας ως πανάκεια και ως λύση για τα πάντα. Και δεν αναφέρομαι όχι επειδή υποτιμώ τα πρόσωπα, τα οποία θα αναλάβουν τις ευθύνες, αλλά επειδή πιστεύω ότι και η Νέα Δημοκρατία και οι συνάδελφοι Βουλευτές αντιλαμβάνονται ότι ένας ανασχηματισμός είναι από την ίδια του τη φύση πολύ περιορισμένη απάντηση στο μέγεθος και στο βάθος της κρίσης. Γι’ αυτό και ακούμε όλα αυτά τα επίθετα, τα οποία προηγούνται του ανασχηματισμού, όπως «σαρωτικός» ανασχηματισμός, «δομικός» ανασχηματισμός, σε μια προσπάθεια να ενισχυθεί τεχνητά ένα όπλο που ξέρουμε όλοι ότι έχει περιορισμένα πυρά. 
	Θέλω όμως να αναφερθώ σ’ε άλλα διλήμματα που επανέρχονται τον τελευταίο καιρό και που αφορούν τη διακυβέρνηση της χώρας, διλήμματα του τύπου «αυτοδυναμία ή συνεργασία;» ή διλήμματα του τύπου «συνεργασία με ποιον;» Μήπως ένας μεγάλος συνασπισμός είναι η λύση, ένας συνασπισμός ανάμεσα στο ΠΑ.ΣΟ.Κ. και τη Νέα Δημοκρατία; Νομίζω, κύριοι Βουλευτές, ότι η εμπειρία και η ιστορία της χώρας μας έχουν πείσει ότι το κύριο σε μια κυβέρνηση δεν είναι τόσο η αριθμητική της πλειοψηφία ούτε, αν θέλετε, το αν προέρχεται από ένα μόνο κόμμα. Έχουμε ζήσει κυβερνήσεις και στην Ευρώπη και στην Ελλάδα πραγματικά ισχυρές, που δεν ήταν πάντα αυτοδύναμες ή που δεν προέρχονταν πάντα από ένα μόνο κόμμα, όπως έχουμε ζήσει και ασθενείς κυβερνήσεις που είχαν αυτοδυναμία. 
      Τα κύρια, κατά την άποψή μου, είναι δύο. Το πρώτο είναι το σοβαρό συνεκτικό πολιτικό σχέδιο για τη χώρα -αυτή είναι η πρώτη προϋπόθεση μιας ισχυρής κυβέρνησης- και το δεύτερο είναι η δέσμευση και η αξιοπιστία, η πολιτική βούληση να προχωρήσουμε σε ρήξεις, να προχωρήσει μια κυβέρνηση σε ρήξεις, σε τομές, χωρίς να υπολογίζει το πολιτικό κόστος, με ορίζοντα όχι μόνο τις επόμενες εκλογές αλλά τις επόμενες γενιές. Αυτό είναι το κύριο. Και το ζητούμενο είναι ποια κυβέρνηση μπορεί να το δώσει αυτό. 
      (Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ.  ΕΛΣΑ ΠΑΠΑΔΗΜΗΤΡΙΟΥ)
	Θέλω να πω, κύριοι Βουλευτές, με πολύ κατηγορηματικό τρόπο ότι αυτοί που προβάλλουν αυτήν τη νέα ιδέα της συνεργασίας του ΠΑ.ΣΟ.Κ. με τη Νέα Δημοκρατία -άκουσα σήμερα εδώ και τον νέο όρο «συνεργασία των δύο καθεστωτικών κομμάτων»- προασπίζουν μια ιδέα που δεν είναι καθόλου καινούργια, έστω και αν την πλασάρουν σαν καινούργια. Είναι μια πολύ παλιά και πολύ κυνική ιδέα. Και είναι μια ιδέα η οποία βασίζεται πού, κύριοι Βουλευτές; Βασίζεται στην απαξίωση της πολιτικής. Με δυο λόγια, αυτή η ιδέα λέει περίπου το εξής: «Όλοι είναι ίδιοι. Η πολιτική δεν μετράει, δεν έχει όπλα. Αυτό που μετράει είναι η οικονομία. Άρα αφού δεν μετράει η πολιτική και αφού όλοι είναι ίδιοι, τι μετράει; Να βρούμε καλούς διαχειριστές, να κάνουμε περίπου ένα διαγωνισμό για το ποια είναι τα καλύτερα πρόσωπα τα οποία θα διαχειριστούν την κατάσταση». 
	Κύριοι Βουλευτές, πιστεύω ότι μια τέτοια αντίληψη για την πολιτική όχι μόνο θα οδηγήσει και τους υπόλοιπους, που δεν έχουν βγει ακόμη στους δρόμους, στους δρόμους -και πολύ καλά θα κάνουν-, αλλά θα οδηγήσει και στην πλήρη κατεδάφιση του πολιτικού και θεσμικού οικοδομήματος που δημιουργήθηκε στη χώρα μας με πολύ μεγάλο κόπο. Αυτή η αντίληψη ότι δεν μετρά η πολιτική πρόταση του καθενός, δεν μετρά η πολιτική του τοποθέτηση αλλά μόνο αν είναι καλός, αν τα λέει καλά ή αν τα χειρίζεται καλά, μπορεί να εξυπηρετεί ορισμένα οικονομικά συμφέροντα αλλά δεν μπορεί να εξυπηρετήσει τους πολίτες και στόχους κοινωνικής οικονομίας.
      Δεν μπορεί να ανοίξει κοινωνική πολιτική όχι επειδή εμείς του ΠΑ.ΣΟ.Κ. θέλουμε να γίνουμε κυβέρνηση, χαλίφης στη θέση του χαλίφη για να το πω απλά, αλλά επειδή εκ των πραγμάτων είναι αδύνατον να κυβερνηθεί μια χώρα σε τέτοια βαθιά κρίση κρύβοντας τις βαθιές πολιτικές διαφορές που υπάρχουν. Είναι αδύνατον να κυβερνηθεί μια χώρα και να βγει από την κρίση από εκείνους που την οδήγησαν σ’ αυτήν, απ’ αυτούς που ακόμη και τώρα περιφρονούν την πολιτική.
      Δυστυχώς, κύριοι Βουλευτές, αυτήν την λύση του λεγόμενου μεγάλου συνασπισμού ανάμεσα στα μεγάλα κόμματα δεν την υποστηρίζει μόνο ο εκπρόσωπος των βιομηχάνων, ή οι εκπρόσωποι του κεφαλαίου. Την υποστηρίζουν και πολίτες γιατί από την μια μεριά θέλουν κυβερνήσεις συνεργασίας διότι αισθάνονται ότι έτσι, πραγματικά, θα ελέγχεται κατά την άποψή τους καλύτερα η πολιτική ζωή αλλά και επειδή βλέπουν ότι οι δυνάμεις οι οποίες θα έπρεπε να δώσουν στον τόπο μια προοδευτική διέξοδο αδυνατούν να συνεργαστούν. 
      Και πρέπει να πω εδώ και το λέω μετά λόγου γνώσεως και με ευθύνη γιατί έχω ζήσει αυτήν την ιστορία πολλαπλώς ότι αυτήν την φορά η ευθύνη δεν είναι, κυρίως, του ΠΑ.ΣΟ.Κ.. Αυτήν την φορά η συνεργασία του προοδευτικού χώρου, κυρίως, καθυστερεί, κυρίως εμποδίζεται προς το παρόν, γιατί η λαϊκή ετυμηγορία θα αλλάξει τα πράγματα, από τις δυνάμεις της πέραν του ΠΑ.ΣΟ.Κ. αριστεράς. Και νομίζω ότι είναι καιρός όλοι να αναλάβουμε τις ευθύνες μας διότι είναι ανάγκη η αριστερά στο σύνολό της να απαντήσει στις προκλήσεις των καιρών και να δώσει το πολιτικό σχέδιο το εναλλακτικό στην σημερινή κρίση. Δεν μπορεί να κυβερνηθεί ο τόπος με πολιτικό σχέδιο που θα είναι παραπλήσιο της σημερινής κατάστασης. Χρειαζόμαστε πολιτικό σχέδιο εναλλακτικό, ένα σχέδιο που θα δίνει κοινωνική διάσταση και κοινωνική προοπτική στις εξελίξεις. Αν δεν το κάνουμε αυτό πάλι θα κυριαρχήσει η αγορά, οι εκπρόσωποί της μ’ ό,τι αυτό συνεπάγεται και για τη ζωή των νέων ανθρώπων και για τη ζωή όλων μας. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου):  Ο Υπουργός Πολιτισμού κ. Λιάπης έχει το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Κυρίες και κύριοι συνάδελφοι, κάτω από το βάρος δυσάρεστων καταστάσεων καλούμαστε σήμερα να συζητήσουμε τον προϋπολογισμό του 2009. Ενώ πληθαίνουν οι συζητήσεις στις οποίες επιχειρείται η αποτίμηση των τελευταίων γεγονότων δράττομαι της ευκαιρίας να θυμίσω το ρόλο του πολιτισμού ως όχημα εξόδου από κάθε κοινωνική κρίση. 
      Αντίθετα απ’ ό,τι πιστεύουν πολλοί η πολιτιστική μας κληρονομιά, οι τέχνες η σύγχρονη δημιουργία δεν αποτελούν μεταφυσικές έννοιες. Είναι κάτι απόλυτα απτό με αποτελέσματα απόλυτα μετρήσιμα, κάτι που εκδηλώνεται ακόμα και στις πιο καθημερινές εκφάνσεις του βίου μας, όχι ως αισθητική αντίληψη αλλά, κυρίως, ως πολιτική άποψη που μπορεί να προβληματίσει, να εμπνεύσει, να δώσει όραμα, να λειτουργήσει ως σταθερό πεδίο γόνιμου πολιτικού διαλόγου. Με λίγα λόγια ο πολιτισμός μπορεί να δείξει το δρόμο προς αυτό που αυτήν τη στιγμή φαίνεται πως μας λείπει σ’ όλους και όχι μόνο στους νέους, τόσο σε προσωπικό επίπεδο όσο και σε συλλογικό.
      Γι’ αυτό και από την αρχή της θητείας μου στο Υπουργείο Πολιτισμού μιλάω για τον πολιτισμό ως κομμάτι της καθημερινότητας του πολίτη. Μίλησα από την αρχή για ένα Υπουργείο που θα δημιουργεί τις προϋποθέσεις που θα ενθαρρύνουν και θα διευκολύνουν την καλλιτεχνική δημιουργία χωρίς καμμία πατερναλιστική διάθεση η οποία εξάλλου απάδει με τη φιλοσοφία της φιλελεύθερης δημοκρατίας.
      Μίλησα για την ανάγκη δημιουργίας ενός πολιτιστικού προϊόντος που θα εμπλέκει ένα ευρύ δίκτυο μηχανισμών της κοινωνίας. Και έτσι θα μπορεί να σταθεί αυτόνομο χωρίς το δεκανίκι του κράτους στην αγορά των πολιτών, στο δήμο δηλαδή. Μιλάμε για ένα πολιτιστικό προϊόν που θα αφορά τους πολλούς και όχι τους λίγους. Μίλησα για τον πολιτισμό ως πράξη και όχι ως ιδεοληψία, για τον πολιτισμό ως καθημερινή στάση ζωής και όχι ως θρησκεία που αφορά λίγους και μυημένους.
      Όλα αυτά συνιστούν μία πολιτική θέση που για να γίνει πράξη έπρεπε να ληφθούν γενναίες αποφάσεις, με πρώτη –και καλύτερη, επιτρέψτε μου να πω- τον εξορθολογισμό των οικονομικών του Υπουργείου Πολιτισμού. Δεν είναι μόνο η ανάγκη, η διεθνής οικονομική συγκυρία, όπως και η ελληνική πραγματικότητα που μας επέβαλε να προχωρήσουμε στη λήψη αναγκαίων μέτρων. Κινητήριος μοχλός μας ήταν τόσο ο σεβασμός προς τον Έλληνα πολίτη που έβλεπε επί δεκαετίες τους φόρους του να κατασπαταλώνται σε δράσεις που τον αφορούσαν ελάχιστα ή και καθόλου, αλλά κυρίως η αποστροφή μας προς ένα μοντέλο διοίκησης που θέλει το Υπουργείο Πολιτισμού ως Υπουργείο σοφιστικέ κρατικής προπαγάνδας, την οποία την κάνει ο Υπουργός με την παρέα του.
      Σε τελευταία ανάλυση, αυτά που βιώναμε και στην Ελλάδα μέχρι πριν μερικά χρόνια με το γραφείο του Υπουργείου Πολιτισμού να έχει απλώς αντικαταστήσει ως σκηνικό και μόνο τα φιλολογικά σαλόνια των αριστοκρατών του Μεσαίωνα και της Αναγέννησης, όλα αυτά τελείωσαν. Γι’ αυτό και σπεύσαμε εμείς πρώτοι να καταργήσουμε τον ειδικό λογαριασμό επαναφέροντας έτσι πρωτίστως τη διαφάνεια στην οικονομική διαχείριση του Υπουργείου. Ακόμα, εμείς οι ίδιοι περιορίσαμε την υπερεξουσία του ίδιου του Υπουργού ως προς τη διαχείριση των οικονομικών, αφαιρώντας του τη δυνατότητα της κακώς εννοουμένης διακριτικής ευχέρειας. 
      Βέβαια, έχει δίκιο ο Ευαγγελιστής Ματθαίος όταν μας θυμίζει ότι «ουκ επ’ άρτω μόνω ζήσεται άνθρωπος». Ακόμα πιο δίκιο, όμως, είχαν οι γιαγιάδες μας όταν έλεγαν πως «νηστικό αρκούδι δεν χορεύει». Δεν ζωγραφίζει, δεν παίζει μουσική, δεν κάνει θέατρο. Γενικά, δεν κάνει τέχνη, θα συμπλήρωνα εγώ.
      Μ’ άλλα λόγια, κυρίες και κύριοι συνάδελφοι, ο πολιτισμός χρειάζεται χρήματα. Θα μπορούσαμε να είχαμε καταφέρει πολύ περισσότερα, αν είχαμε περισσότερους πόρους. Δεν έχει υπάρξει ούτε μία μέρα που να μην έχω αναφερθεί στην ανάγκη αύξησης των κονδυλίων για τον πολιτισμό. Και για να είμαι ειλικρινής, δεν θα υπάρξει και στο μέλλον ούτε μία τέτοια μέρα. Και θεώρησα ότι μπορούσα να το κάνω ακριβώς επειδή πρώτα συμμαζέψαμε τα οικονομικά του Υπουργείου και μετά βγήκαμε να απαιτήσουμε αύξηση των κονδυλίων, κάτι για το οποίο αγωνιζόμαστε πολλές φορές –για να είμαι και εδώ ειλικρινής- αναποτελεσματικά.
      Παρ’ όλα αυτά, όμως, παρ’ όλη την οικονομική στενότητα και κυρίως χάρη στην αποτελεσματική διαχείριση των κονδυλίων του Γ΄ Κοινοτικού Πλαισίου Στήριξης, καταφέραμε ένα σημαντικό έργο. Καταφέραμε να προχωρήσουμε σε μία δραστική εκσυγχρονιστική παρέμβαση σ’ όλες τις υπάρχουσες δομές του πολιτισμού. Και δημιουργήσαμε και νέες. 
      Προχωρήσαμε στην αναβάθμιση υπαρχόντων αρχαιολογικών χώρων, σε αναγκαίες επεμβάσεις σε μνημεία και στη δημιουργία νέων μουσείων. Ένα νέο δίκτυο μουσείων έχει αλλάξει τον πολιτιστικό, αλλά και τον τουριστικό χάρτη της χώρας. Έχει πολλαπλασιάσει τους τουριστικούς προορισμούς, προσφέροντας δυνατότητας ουσιαστικής οικονομικής ανάπτυξης ακόμα και σε απομακρυσμένα σημεία της χώρας μας.
      Χωρίς επ’ ουδενί να τα εξαντλώ, επιτρέψτε μου να απαριθμήσω χαρακτηριστικά μόνο το Αρχαιολογικό Μουσείο της Πέλλας, όπως και το Αρχαιολογικό Μουσείο της Θήβας. Είναι δύο χώροι που επί δεκαετίες ήταν στην κορυφή των αιτημάτων της επιστημονικής κοινότητας, όπως και των τοπικών κοινωνιών. 
      Όμως, δεν εντοπίσαμε ούτε περιορίσαμε τη δράση μας μόνο στην ηπειρωτική Ελλάδα. Ιδιαίτερη έμφαση δόθηκε και στη νησιωτική Ελλάδα και μάλιστα, στο κομμάτι εκείνο που μόλις τώρα έχει αρχίσει να αναπτύσσεται τουριστικά. Το Αρχαιολογικό Μουσείο Κιμώλου ήδη παραδόθηκε στους πολίτες, ενώ σε λίγες εβδομάδες, τον Ιανουάριο, ολοκληρώνεται και το Μουσείο της Καλύμνου. 
      Επίσης, από τα σημαντικά έργα είναι η επισκευή της ανατολικής και δυτικής πτέρυγας του Βυζαντινού Μουσείου, καθώς και του περιβάλλοντος χώρου του. Ένα έργο πνοής στην καρδιά της πόλης της Αθήνας, ένας χώρος που εντάσσει το μουσείο στην καθημερινότητα του πολίτη. 
      Η ψηφιακή έκθεση στο Λευκό Πύργο της Θεσσαλονίκης, καθώς και η ανάλογη έκθεση στο Μουσείο Ολυμπιακών Αγώνων στην Ολυμπία αποτελούν πραγματικές και ουσιαστικές τομές στη διαχείριση και την ανάδειξη του πολιτισμού στη χώρα μας. Ταυτόχρονα, εκδημοκρατίζουν την πρόσβαση στην πολιτιστική μας κληρονομιά και αίρουν τα εμπόδια των κοινωνικά αποκλεισμένων ομάδων, όπως των ατόμων με αναπηρία. 
      Άφησα τελευταία τα μεγάλα έργα, γιατί συνήθως λέγεται –λανθασμένα, βέβαια- ότι μας απασχολούν τάχα μόνο αυτά. Η ολοκλήρωση του νέου Μουσείου της Ακρόπολης και η υποστήριξή του από ένα σύγχρονο νομικό πλαίσιο σημαίνει την έναρξη μιας νέας εποχής στη φιλοσοφία της διαχείρισης της πολιτιστικής μας κληρονομιάς. 
      Η τελετή των εγκαινίων του νέου μουσείου που προγραμματίζεται για τον επόμενο Μάρτιο, θα είναι λιτή και δωρική, όπως ταιριάζει σ’ ένα χώρο που διαλέγεται μ’ ένα μνημείο σαν τον Παρθενώνα. Έμφαση θα δοθεί στην προβολή του νέου μουσείου στο εξωτερικό, η οποία θα διαρκέσει αρκετούς μήνες και θα συνδυαστεί με τα πάγια αιτήματά μας για την επανένωση των γλυπτών του Παρθενώνα. 
      Η παρουσία της χώρας μας στον κόσμο ενισχύεται με μία πραγματικά τομή. Ιδρύουμε τρεις ελληνικές αρχαιολογικές σχολές στο εξωτερικό, στην Αίγυπτο, στην Ιταλία και την Κύπρο. Σε χώρες με ανάλογη σημαντική πολιτιστική παράδοση και κληρονομιά, οι δικοί μας Έλληνες αρχαιολόγοι με το εγνωσμένο επιστημονικό τους κύρος θέτουν στην υπηρεσία της διεθνούς κοινότητας την μακρά εμπειρία τους στη διάσωση, μελέτη και ανάδειξη των μνημείων. 
      Κυρίες και κύριοι συνάδελφοι, καίριες και ουσιαστικές ήταν και οι παρεμβάσεις μας στο σύγχρονο πολιτισμό και είμαστε ιδιαίτερα περήφανοι γι’ αυτές. Η ολοκλήρωση του Εθνικού Θεάτρου, όπως και του Μεγάλου Μουσικής Θεσσαλονίκης τους προσεχείς μήνες, τοποθετεί τη χώρα μας στην αιχμή της σύγχρονης πολιτιστικής δημιουργίας παγκόσμια. 
      Εξόχως σημαντικές θεωρώ τις αλλαγές στην ενορχηστρική τέχνη, όπως και στον κινηματογράφο με θεσμικές παρεμβάσεις. 
      Ιδιαίτερα στην περίπτωση του κινηματογράφου, οι προτάσεις της επιτροπής Γαβρά –που εμείς συστήσαμε- μαζί με τις προτάσεις των φορέων της κινηματογραφικής κοινότητας αποτελούν τη βάση του νέου νομοθετικού πλαισίου που ετοιμάσαμε για τον κινηματογράφο  το ίδιο συνέβη και στην περίπτωση του Ε.ΚΕ.Θ.Ε.Χ.. 
      Σημειώνω ότι καταφέραμε να επιλύσουμε προβλήματα και να ικανοποιήσουμε αιτήματα της κινηματογραφικής κοινότητας που λίμναζαν για μια εικοσαετία, ενώ και οι προτεινόμενες ρυθμίσεις σ’ ένα νομοσχέδιο που θα κατατεθεί εντός του Ιανουαρίου δημιουργούν μεταξύ άλλων και εκείνες τις οικονομικές προϋποθέσεις για να μπορέσει ο κινηματογράφος επενδυτικά να γίνει πιο ελκυστικός. 
      Ο κινηματογράφος ενισχύθηκε ταυτόχρονα και στην περιφέρεια σημαντικά. Στηρίξαμε περιφερειακά κινηματογραφικά φεστιβάλ με σημαντική παρουσία, όπως αυτό της Δράμας. Η περιφέρεια, άλλωστε, ενισχύθηκε σ’ όλα τα επίπεδα της σύγχρονης καλλιτεχνικής δημιουργίας. 
      Επιτρέψτε μου να αναφέρω χαρακτηριστικά το Φεστιβάλ Χορού της Καλαμάτας, όπως και τη ριζική αναδιάρθρωση και τον εκσυγχρονισμό του θεσμού των ΔΗ.ΠΕ.ΘΕ.. 
	Αυτό το τελευταίο αποτελεί καλό παράδειγμα για το πώς ένας θεσμός που είχε μαραζώσει αποκτά πια νέα δυναμική και προοπτικές προσφοράς στις τοπικές κοινωνίες, αφού τα ΔΗ.ΠΕ.ΘΕ. μετατρέπονται πια σε κέντρο παραγωγής και συντονισμού των δράσεων μουσικής και θεάτρου στην περιφέρεια. 
	Μια από τις πιο δυναμικές δράσεις πολιτισμού είναι ο ίδιος ο αθλητισμός, ο οποίος λειτουργεί ως καταφύγιο για τη νεολαία μας, συμβάλλει στην κοινωνικοποίηση των συμπολιτών μας, δίνει ευκαιρία για συμμετοχή, αποτελεί καθοριστικό παράγοντα για τη σωματική και ψυχική υγεία των νέων. Ιδιαίτερα αυτό το τελευταίο μας απασχόλησε πολύ έντονα. 
	Η αντιμετώπιση όλων των αντικοινωνικών φαινομένων που συνδέονταν με τον αθλητισμό, όπως η βία, αλλά και η ριζική καταπολέμηση όλων των παραγόντων που μακροπρόθεσμα υπονόμευαν την υγεία των νέων ήταν για εμάς από την αρχή επιτακτική. Και στην ανάγκη αυτή ανταποκριθήκαμε άμεσα, με μία νομοθετική παρέμβαση, που ήταν προϊόν κοινοβουλευτικής συναίνεσης. 
      Πήραμε ενεργά μέρος στη δημόσια διαβούλευση. Ακούσαμε τις τοποθετήσεις των εκπροσώπων όλων των εμπλεκομένων φορέων, όπως και των πολιτικών κομμάτων, και υιοθετήσαμε εδώ μέσα στη Βουλή τις περισσότερες από τις προτάσεις που μας έγιναν, όσες, βέβαια, ήσαν μέσα στο πνεύμα βάσει του οποίου συντάχθηκε το νομοσχέδιο. Και αυτό δεν είναι άλλο από τη βούληση της κοινωνίας να προστατέψει πρώτα τα παιδιά μας και την υγεία τους και στη συνέχεια, ασφαλώς, και το αθλητικό ιδεώδες. 
	Δημιουργήσαμε, λοιπόν, το αναγκαίο θεσμικό πλαίσιο για την καταπολέμηση του ντόπινγκ, όπως και της βίας στα γήπεδα, προχωρώντας σε γενναίες ρυθμίσεις, όπως η κατάργηση των σωματείων των φιλάθλων και η αντικατάστασή τους από τις λέσχες των φίλων. Και οι δύο αυτές θεσμικές παρεμβάσεις ήταν αναγκαίες και ήταν προϊόν εκτενούς διαλόγου και συναίνεσης. 
	Την επόμενη εβδομάδα καταθέτουμε ένα άλλο ιδιαίτερα σημαντικό νομοσχέδιο, αυτό για τους μεσογειακούς αγώνες, ένα νομοσχέδιο που αφορά τόσο το παρόν όσο και το μέλλον της χώρας μας, ειδικά της περιοχής της Λάρισας και του Βόλου, όχι μόνο στον αθλητικό, αλλά κυρίως στον αναπτυξιακό τομέα, ένα μέλλον που πρέπει να σχεδιαστεί ορθολογικά, προλαβαίνοντας λάθη, αλλά κυρίως αξιοποιώντας τη θετική εμπειρία και την τεχνογνωσία που συσσωρεύσαμε από τους Ολυμπιακούς Αγώνες. 
	Τελειώνοντας, κυρίες και κύριοι συνάδελφοι, για μια χώρα, όπως η Ελλάδα, οι παρεμβάσεις και τα έργα για τον πολιτισμό δεν θα είναι ποτέ αρκετά. Ο πολιτισμός λειτουργεί ως εξαιρετικά ελκυστικό πεδίο για ασκήσεις πολλές φορές ρητορείας και λαϊκισμού. Δεν είναι δουλειά του κράτους και του Υπουργού να θεωρητικολογεί ούτε να αποφασίζει τι είναι τέχνη και τι είναι καλή και κακή πολιτιστική δημιουργία. Χρέος του Υπουργείου Πολιτισμού είναι να δημιουργεί τις προϋποθέσεις εκείνες, ώστε οι πολίτες να γίνονται κοινωνοί του έργου του και να εκφράζονται ελεύθερα, δημιουργώντας τα έργα του μέλλοντος. Είμαι ιδιαίτερα περήφανος που με το έργο μας συμβάλαμε καθοριστικά προς αυτήν την κατεύθυνση. 
	Σας ευχαριστώ. 
(Χειροκροτήματα από την πτέρυγα της Νέας Δημοκρατίας)
    	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ και για το χρόνο, κύριε Υπουργέ. 
    	Το λόγο έχει ο κ. Κουβέλης. 
    	ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, σύμφωνα με τις διεθνείς προβλέψεις, η κρίση μέσα στο 2009 θα επιδεινωθεί, με συνέπεια ο προϋπολογισμός που σήμερα συζητάμε να αποδειχθεί εκ των πραγμάτων πλασματικός και ανεφάρμοστος. Βρίσκεται σε μεγάλη απόσταση από την υπόθεση της κρίσης, διότι δεν απαντά στα προβλήματα που βιώνει η κοινωνία. Δεν απαντά στα ερωτήματα τα οποία οι πολίτες θέτουν και για τα οποία απαιτούνται εναγωνίως ξεκάθαρες απαντήσεις. Μια κοινωνία που αντιμετωπίζει περισσότερο από κάθε άλλη φορά το φάσμα της ανεργίας, τον κίνδυνο των απολύσεων, τον κίνδυνο της επισφαλούς απασχόλησης, το φαινόμενο της φτώχειας. 
    	Οι άνεργοι, οι χαμηλόμισθοι, οι χαμηλοσυνταξιούχοι, μεγάλα τμήματα αγροτών, οι υπάλληλοι, οι άνθρωποι της μισθωτής εργασίας, οι μικροεπαγγελματίες -δεν πρέπει να περιμένουν καλύτερες ημέρες μ’ αυτόν τον Προϋπολογισμό- δεν θα βελτιώσουν τη θέση τους στην παραγωγή και στην κατανομή του εθνικού εισοδήματος, θα παραμείνουν, δυστυχώς, στο οικονομικό περιθώριο, ακούγοντας μόνο τον συνεχώς υποσχόμενο λόγο της Κυβέρνησης. 
    Είναι καταφανές ότι από την Κυβέρνηση λείπει η πολιτική βούληση να δώσει προτεραιότητα στον περιορισμό των κοινωνικών ανισοτήτων, στη χρηματοδότηση των νέων, του κοινωνικού κράτους, όπως η υγεία και η παιδεία, στη μείωση των εξοπλισμών, στην εισοδηματική πολιτική.
    Η κρίση στη χώρα μας, κυρίες και κύριοι συνάδελφοι, έχω τη γνώμη, δεν είναι μια απλή προέκταση της διεθνούς κρίσης. Εδώ η διεθνής κρίση συναντά την ενδογενή και διαχρονική κρίση του συγκεκριμένου μοντέλου ανάπτυξης που ακολουθείται και συντηρείται χρόνια τώρα με την αύξηση του δανεισμού δημόσιου και ιδιωτικού. 
    Η Κυβέρνηση της Νέας Δημοκρατίας, αντί να προετοιμάζεται να αντιμετωπίσει με τον καλύτερο δυνατό τρόπο τις παρενέργειες από την κρίση που χτυπά την πόρτα μας, τη χρησιμοποιεί ως άλλοθι για τη δική της περιφρονητική στάση για την οικονομική, αναπτυξιακή και κοινωνική πολιτική. Ενώ όλες οι χώρες της Ευρωπαϊκής Ένωσης αυξάνουν τα κονδύλια των Δημοσίων Επενδύσεων και μειώνουν φόρους, ο προϋπολογισμός της Κυβέρνησης πρωτοτυπεί, επιβάλλοντας πρόσθετους φόρους 7.000.000.000 ευρώ. Αποφεύγει έτσι να προχωρήσει σε φοροελαφρύνσεις και χαρίζει δεκάδες δισεκατομμύρια στις τράπεζες. Θα περίμενε κάποιος να δει την Κυβέρνηση να υιοθετεί γενικά μέτρα καθολικής εμβέλειας μέσω της ενίσχυσης των χαμηλών εισοδημάτων, ως το πλέον κατάλληλο και αποτελεσματικό μέτρο για την άμβλυνση της ανισότητας. Αντιθέτως, για μια φορά ακόμη, εφαρμόζοντας όλες εκείνες τις αποτυχημένες νεοφιλελεύθερες συνταγές, προχωράει με συνέπεια στην επιλογή της υποβάθμισης του κοινωνικού κράτους. Και βέβαια όλα αυτά στο βωμό της λιτότητας και των περιορισμών. Η φτώχεια, όμως, και οι ανισότητες θα οξύνονται.
    Κυρίες και κύριοι συνάδελφοι, στη χώρα μας το 20% και πλέον του πληθυσμού ζει κάτω από το όριο της φτώχειας, χωρίς να περιλαμβάνονται οι συνταξιούχοι που ζουν με 500 και 600 ευρώ το μήνα και οι μερικώς απασχολούμενοι. Η Κυβέρνηση επαίρεται ότι οι ρυθμοί ανάπτυξης είναι οι υψηλότεροι στην Ευρωπαϊκή Ένωση. Το ζητούμενο, όμως, κυρίες και κύριοι συνάδελφοι -η επανάληψη είναι χρήσιμη-  είναι ποιος καρπώνεται το οικονομικό αποτέλεσμα της ανάπτυξης. Το καρπώνονται οι τράπεζες, οι μεγάλες εργοληπτικές εταιρείες, οι μεγάλες επιχειρήσεις, που πολλαπλασιάζουν ραγδαία τα κέρδη τους. Η φτώχεια είναι στοιχείο της συντηρητικής οικονομικής πολιτικής που εφαρμόζεται χρόνια στη χώρα μας. Οι φορολογικές ελαφρύνσεις γίνονται για τους οικονομικά ισχυρούς, ενώ οι έμμεσοι φόροι, που ισοπεδώνουν τη φοροδοτική ικανότητα των πολιτών, ξεπερνούν το 60% του συνόλου των φόρων. Η περικοπή των κοινωνικών δαπανών και των Δημοσίων Επενδύσεων είναι παρούσα με το πρόσχημα της εξυγίανσης της οικονομίας, με αποτέλεσμα την απουσία ενός αποτελεσματικού κοινωνικού κράτους που επιδεινώνει τη θέση των οικονομικά ασθενέστερων.
    Η Κυβέρνηση προκλητικά και ανεξήγητα αδιαφορεί για το ότι ο ένας στους πέντε κατοίκους της χώρας μας, δηλαδή το 20,1%, βρίσκεται κάτω από το όριο της φτώχειας, ενώ το ποσοστό της μακροχρόνιας φτώχειας ανέρχεται στο 14%, το οποίο, κυρίες και κύριοι συνάδελφοι -είμαι βέβαιος ότι δεν σας διαφεύγει- είναι το δεύτερο μεγαλύτερο στην Ευρωπαϊκή Ένωση των δεκαπέντε.
Υποβαθμίζει το γεγονός ότι το χρηματικό όριο για την Ελλάδα σύμφωνα με την Ε.Σ.Υ.Ε. διαμορφώνεται για το 2008 γύρω στα 500 ευρώ και ότι ο πολίτης τον οποίον η επίσημη πολιτεία θεωρεί ότι βρίσκεται μόλις πάνω από τα όρια της φτώχειας, καλείται να επιβιώσει με 7,34 ευρώ ημερησίως. Αντιμετωπίζει με αδράνεια και παθητικότητα το φαινόμενο της παιδικής φτώχειας για την εξάλειψη της οποίας δεν κάνει απολύτως τίποτα. Δεν έχουν οικοδομηθεί στρατηγικές για τη στήριξη του οικογενειακού εισοδήματος και για τη διευκόλυνση της πρόσβασης σε ποιοτικές θέσεις εργασίας. 
	Κυρίες και κύριοι συνάδελφοι, ακόμα και αυτή η ίδια η επιτροπή της Ευρωπαϊκής Ένωσης καλεί την Κυβέρνηση να λάβει άμεσα μέτρα για την καταπολέμηση της παιδικής φτώχειας με το δεδομένο ότι η Ελλάδα βρίσκεται στην τελευταία θέση στην Ευρωπαϊκή Ένωση των είκοσι πέντε σχετικά με την αποτελεσματικότητα των κοινωνικών δαπανών για την αντιμετώπιση της φτώχειας, ενώ το ?, περίπου, το 23%, των παιδιών στην Ελλάδα, ζουν κάτω από το όριο της φτώχειας, την ώρα που το αντίστοιχο ποσοστό παιδικής φτώχειας στην υπόλοιπη Ευρωπαϊκή Ένωση είναι σημαντικά χαμηλότερο και βρίσκεται στο 19%. Απ’ αυτά τα λίγα παραδείγματα προκύπτουν εναργέστερα αυτά τα οποία υποστηρίζουμε. 
      Θα μπορούσα να απαριθμήσω δεκάδες ακόμη για να καταστεί πρόδηλη η ανάγκη για μια ευρύτερη συνολική πολιτική που θα αναγνωρίζει τόσο τις εισοδηματικές όσο και τις μη εισοδηματικές διαστάσεις της φτώχειας. Για την αντιμετώπιση της φτώχειας απαιτείται μια στρατηγική που θα οικοδομείται από κάτω προς τα πάνω, θα θέτει κατώτατα όρια με τη μορφή ενός ελαχίστου εγγυημένου εισοδήματος και ενός ελαχίστου επιπέδου δικαιωμάτων σε πρόσβαση σε δημόσια αγαθά και υπηρεσίες και θα προχωρεί, στη βάση αυτή, σε μέτρα και πολιτικές που θα ωθούν σε μια πολιτική σύγκλισης προς τα πάνω και μείωσης των κοινωνικών ανισοτήτων.
	Κυρίες και κύριοι συνάδελφοι, η κρίση είναι παρούσα. Συμφωνούν όλοι, αναλυτές και πολιτικοί σ’ ολόκληρο τον κόσμο, ότι το 2009 θα είναι ένα πολύ δύσκολο έτος. Κατά συνέπεια είναι εύλογη η απαίτηση για τη λήψη μέτρων άμεσης απόδοσης. 
      Εκτιμάται ότι το έτος 2009 η ανεργία στην Ελλάδα θα αυξηθεί κατά ογδόντα χιλιάδες νέους ανέργους. Αν η ανάπτυξη πέσει από το 3,5% στο 1,5%, αυτό σημαίνει ογδόντα χιλιάδες νέους ανέργους ή και παραπάνω. Η Κυβέρνηση έχει την πολιτική βούληση να λάβει άμεσα μέτρα για να μην επαληθευτούν στο ακέραιο οι δυσοίωνες προβλέψεις; Προτίθεται να υιοθετήσει προτάσεις για άμεσα, συγκεκριμένα μέτρα όπως για ένα πρόγραμμα εκατό χιλιάδων θέσεων εργασίας σε τομείς του κοινωνικού κράτους, νοσοκομεία κ.λπ., σε υποδομές και σε επενδύσεις; Προτίθεται να προωθήσει μέτρα για την άμεση στήριξη του εισοδήματος των χαμηλόμισθων, των χαμηλοσυνταξιούχων, των ανέργων και γενικά των ανθρώπων που είναι στην απέραντη ανέχεια, για μέτρα επιλεκτικά με κοινωνικά κριτήρια στήριξης των δανειοληπτών, για μέτρα στήριξης και ανακούφισης της γενιάς των 700 ευρώ, όπως κατώτατος μισθός στα 1.300 ευρώ, αύξηση του επιδόματος ανεργίας στο 80% του μισθού του ανειδίκευτου εργάτη, αφορολόγητο όριο 15.000 ευρώ;
	Κυρίες και κύριοι συνάδελφοι, η αντιμετώπιση της φτώχειας και των κοινωνικών ανισοτήτων είναι ζήτημα πολιτικού προσανατολισμού και συγκεκριμένης οικονομικής πολιτικής. Επιβάλλει υψηλότερες κοινωνικές δαπάνες για την υγεία, για την παιδεία, αξιοπρεπείς συντάξεις, ελάχιστο εγγυημένο εισόδημα για αξιοπρεπή διαβίωση, φορολογική μεταρρύθμιση, σύγκρουση με τα ολιγοπώλια, έλεγχο της τραπεζικής κερδοσκοπίας, προσιτή τιμολογιακή πολιτική για τις επιχειρήσεις κοινής ωφέλειας, υπεράσπιση εν τέλει των δημόσιων αγαθών.
      Άλλες όμως είναι οι επιλογές της Κυβέρνησης. Είναι επιλογές δέσμιες της νεοφιλελεύθερης και συντηρητικής πολιτικής της. 
      Κυρίες και κύριοι συνάδελφοι, οι σκέψεις αναμφισβήτητα είναι μελαγχολικές αναφορικά με τον προϋπολογισμό τον οποίο εμείς καταψηφίζουμε. 
      Σας ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
       ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστώ, κύριε Κουβέλη.
      Να σας ανακοινώσω, κυρίες και κύριοι συνάδελφοι, ότι η σημερινή συνεδρίασή μας θα ολοκληρωθεί στις 01.30΄.
      Ο κ. Σταύρος Κελέτσης έχει το λόγο.
      ΣΤΑΥΡΟΣ ΚΕΛΕΤΣΗΣ: Κυρίες και κύριοι συνάδελφοι, αναμφισβήτητα η συζήτηση του σημερινού προϋπολογισμού γίνεται μέσα σ’ ένα πλαίσιο σίγουρα διαφορετικό από τις προηγούμενες χρονιές, πλαίσιο το οποίο οριοθετείται από τη διεθνή οικονομική κρίση που συγκλονίζει τις οικονομίες ολόκληρου του κόσμου, αλλά και την εσωτερική συγκυρία υπό το βάρος των κινητοποιήσεων της νεολαίας μας με αφορμή τον άδικο θάνατο ενός νέου παιδιού. 
      Θα πρέπει, λοιπόν, κατά την άποψή μου, να λάβουμε σοβαρά υπ’ όψιν και τις δύο αυτές παραμέτρους, να τις εμβαθύνουμε και να βγάλουμε τα συμπεράσματά μας για το μέλλον ως πολιτικός κόσμος στο σύνολό του, ως πολιτικοί ατομικά σε μια συζήτηση που αφορά το μέλλον, όπως είναι η συζήτηση του προϋπολογισμού.
      Και σ’ ό,τι αφορά την οικονομία ο λαός μας λέει «κάθε εμπόδιο σε καλό». Και ειλικρινά πιστεύω πως αυτό μπορεί να ισχύσει και στην περίπτωση της ελληνικής οικονομίας σε σχέση με τη διεθνή οικονομική κρίση. Κατά την άποψή μου μπορούμε και πρέπει να δούμε αυτήν την, πράγματι, δύσκολη παγκόσμια συγκυρία που συγκλονίζει και τις πιο ισχυρές ακόμη οικονομίες ως μια ευκαιρία για την ελληνική οικονομία, μια ευκαιρία για να κάνουμε μια ανασκόπηση τι καταφέραμε ως σήμερα. Και καταφέραμε πολλά. Πού βρισκόμαστε εν όψει της νέας πραγματικότητας. Να ανασυντάξουμε τις δυνάμεις μας και να βάλουμε νέες συντεταγμένες, ώστε με υπεύθυνα και σοβαρά και μετρημένα βήματα να οδηγήσουμε και πάλι την οικονομία στο δρόμο της ανάπτυξης και του εκσυγχρονισμού. Είναι, λοιπόν, μια ευκαιρία αυτή η κρίση για ένα νέο ξεκίνημα, δεδομένου ότι ταυτόχρονα με μας πλήττονται και οι πιο μεγάλες και οι πιο ανταγωνιστικές σε μας οικονομίες. Αυτό όμως για να γίνει πρέπει να ξεκινήσουμε με κάποιες πρώτες γενικές παραδοχές: 
      Πρώτον, ότι το σύστημα της ελεύθερης οικονομίας δεν κατέρρευσε όπως αφελώς  ορισμένοι υποστηρίζουν και δεν ζούμε στην κοσμοϊστορική εποχή της επιστροφής στον κρατισμό. Αυτό που κατέρρευσε είναι ένα κομμάτι της οικονομίας που δεν είχε καμμία σχέση με την πραγματική παραγωγή είτε αγαθών είτε υπηρεσιών.
      Δεύτερον, δεν είναι ώρα για αλόγιστες παροχές, σπατάλες και παντός τύπου επιδόματα επ’ ευκαιρία της κρίσης. Όταν ακόμη και οι πιο ισχυρές οικονομίες όπως αυτή της Γερμανίας  αντιστέκεται σ’ αυτήν την άποψη, τότε νομίζω ότι μία οικονομία στην κατάσταση την οποία παρέδωσε το ΠΑ.ΣΟ.Κ. αυτήν την οικονομία πριν από μερικά χρόνια στη δική μας διακυβέρνηση δεν έχει τις δυνατότητες να προχωρήσει πολύ περισσότερο. Ήδη η Κυβέρνηση πήρε μέτρα σημαντικά, προκειμένου να αντιμετωπίσει την κρίση. Εξασφάλισε τη ρευστότητα, πήρε μέτρα για τις μικρές και τις μεσαίες επιχειρήσεις. Σήμερα ανακοινώθηκαν μέτρα για τον τουρισμό και έρχεται το ΠΑ.ΣΟ.Κ. και από τη μια μας κατηγορεί ότι δήθεν δεν υπάρχει Κυβέρνηση, ότι δεν πήραμε μέτρα αρκετά για να αντιμετωπίσουμε την κρίση –ήταν η γραμμή του κ. Βενιζέλου- και από την άλλη η κ. Δαμανάκη μας λέει, μα, σήμερα την ημέρα των κινητοποιήσεων έρχεται ο Πρωθυπουργός να αναγγείλει μέτρα για τον τουρισμό;
    Ε, λοιπόν αποφασίστε, κύριο συνάδελφοι του ΠΑ.ΣΟ.Κ., τι θέλετε να κάνετε. Εμείς αυτό που κάνουμε είναι να αποδεικνύουμε με την παρουσία μας ότι στον τόπο υπάρχει ισχυρή Κυβέρνηση που παίρνει μέτρα όταν χρειαστεί για την αντιμετώπιση της κρίσης. 
    Τρίτον, οι ελληνικές τράπεζες θα πρέπει να συνειδητοποιήσουν ότι δεν μπορούν να συνεχίσουν αυτήν την τρελή πορεία των υπερκερδών των προηγούμενων χρόνων εις βάρος των πάντων και να βάζουν προσκόμματα, απ’ ό,τι πληροφορούμαστε, στην παροχή κεφαλαίου κίνησης στις μικρές επιχειρήσεις παρά την συμφωνία που έχουν κάνει με την Κυβέρνηση.
    Τέταρτον θα πρέπει να παραδεχθούμε ότι το κράτος θα δώσει πρώτο το καλό παράδειγμα και θα αυτοπεριοριστεί τόσο σε μέγεθος όσο και σε σπατάλες. 
    Είναι, λοιπόν, τώρα η ώρα η ελληνική Κυβέρνηση να επιλέξει κατά την άποψή  μου τους τομείς της οικονομίας με δυναμική και τους κλάδους που προωθούν τη καινοτομία και εκείνους που έχουν να κάνουν με το περιβάλλον, την πράσινη οικονομία, την μοντέρνα οικονομία και να τους στηρίξει, να τους ενισχύσει και να επενδύσει σ’ αυτούς. Η χώρα μας δόξα τω Θεώ έχει ανεκτίμητο πλούτο ανανεώσιμων πηγών ενέργειας, έχει αέρα μπόλικο, στα νησιά μας κυρίως, ήλιος σ’ ολόκληρη τη χώρα που πρέπει να τον εκμεταλλευθούμε. Δεν είναι δυνατόν να ακούμε βόρειες χώρες να έχουν μεγαλύτερο μερίδιο παραγωγής ενέργειας από τον ήλιο απ’ ό,τι η Ελλάδα, που είναι μια ηλιόλουστη χώρα. 
    Γεωθερμία: στην πατρίδα μου στον Έβρο υπάρχουν δυο τεράστια γεωθερμικά πεδία. Θα μπορούσαν να θερμάνουν ολόκληρο τον νομό, όλες τις πόλεις και όλα τα χωριά. Δυστυχώς το νομικό πλαίσιο, στο οποίο κάναμε βήματα, δεν είναι σήμερα τόσο ολοκληρωμένο και δεν μπορεί να αποδώσει αυτό το οποίο σήμερα απαιτείται. 
    Χρειάζεται να προχωρήσουμε ταχύτερα και βαθύτερα στις αλλαγές και τις τομές που χρειάζεται η οικονομία βοηθώντας την ανταγωνιστικότητα των επιχειρήσεων και κάνοντας πιο φιλικό το περιβάλλον λειτουργίας τους. Να εξαντλήσουμε το περιθώριο αύξησης των Δημοσίων Επενδύσεων για παραγωγικά έργα εκσυγχρονισμού στην περιφέρεια μέσα στο 2009 ώστε να διατηρηθούν οι υψηλότεροι δυνατοί ρυθμοί ανάπτυξης και να συγκρατηθεί η ανεργία. Να τολμήσουμε γενναία μείωση της φορολογίας. Όλα αυτά θα πρέπει να συνδυαστούν με την μείωση των δαπανών και της σπατάλης του δημοσίου, τομείς όπου κατά την άποψή μου υπάρχουν τεράστια περιθώρια βελτίωσης. Και βέβαια με περιορισμό του ιδίου του κράτους που πρέπει να γίνει άμεσα με μια γενναία διοικητική μεταρρύθμιση. 
    Σ’ ό,τι αφορά, κύριες και κύριοι συνάδελφοι, στις κινητοποιήσεις θα πρέπει να αφουγκραστούμε τα μηνύματα που στέλνει η νέα γενιά. Τι είναι αυτό που βγάζει σήμερα τους νέους μαζικά στους δρόμους. Δεν είναι μόνο ο άδικος, πράγματι, θάνατος ενός νέου παιδιού, που μας λυπεί όλους. Είναι, κυρίως, το άγχος για την επόμενη μέρα, η ανεργία, η αβεβαιότητα για το παρόν και το μέλλον. Και πρέπει να πούμε ότι στον τομέα της ανεργίας ως Κυβέρνηση έχουμε κάνει σημαντικά βήματα. Έχουμε ρίξει το ποσοστό της ανεργίας από 10% που ήταν το 2004 σε 7,4% το 2008 και στις ηλικιακές ομάδες των νέων από 27,5% που ήταν στο 24,3%. 
    Παρ’ όλα αυτά πρέπει να αντιμετωπίσουμε τα προβλήματα των νέων ανθρώπων. Να τους κοιτάξουμε στα μάτια. Να τους δώσουμε ποιότητα στην εκπαίδευση. Να φτιάξουμε πανεπιστήμια που να ανταποκρίνονται στις σύγχρονες ανάγκες και τον ρόλο μιας σύγχρονης παιδείας. Άρα, θα πρέπει να προχωρήσουμε με μεταρρυθμίσεις στην παιδεία και να συνδέσουμε την παιδεία μας με την παραγωγή. 
    Κυρίες και κύριοι συνάδελφοι, αυτές οι αλλαγές είναι αλλαγές που πρέπει άμεσα να προχωρήσουν. Η Ελλάδα έχει ανάγκη απ’ αυτές τις αλλαγές. Και είμαι απόλυτα πεπεισμένος ότι αυτή η Κυβέρνηση μπορεί να τις κάνει αυτές τις αλλαγές. Και εμείς η Κοινοβουλευτική Ομάδα της Νέας Δημοκρατίας στηρίζουμε αυτές τις αλλαγές, στηρίζουμε αυτήν την Κυβέρνηση. 
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Κελέτση. Ο κ. Καρανίκας έχει το λόγο.
     ΗΛΙΑΣ ΚΑΡΑΝΙΚΑΣ: Κυρίες και κύριοι Βουλευτές, θα ξεκινήσω με μια φράση συνήθη στη νεολαία μας: Αυτά τα πέντε χρόνια τα έχουμε δει όλα. Σκάνδαλα, διασπάθιση δημόσιου χρήματος, παραχώρηση δημοσίων εκτάσεων και δημόσιας περιουσίας με αποκορύφωμα βέβαια τις ανακόλουθες θέσεις του Πρωθυπουργού. 
     Πριν από δυο μήνες να δηλώνει «είμαι πολύ ισχυρός, νιώθω ισχυρότατος, ελέγχω τα πάντα, γνωρίζω τα πάντα».
      Προ εβδομάδος δε να τα παίρνει όλα πίσω: «Δεν ήξερα, δεν γνώριζα, δεν με συμβούλεψαν, δεν με ενημέρωσαν, έχω το μερίδιο της ευθύνης.». Δεν έχω καταλάβει, εάν ο Πρωθυπουργός έχει μερίδιο ευθύνης ή όλη την ευθύνη. Δεν έχω καταλάβει αν ο άνθρωπος, ο κύριος Πρωθυπουργός μας, ο οποίος διορίζει τους Υπουργούς, τους Υφυπουργούς, τους συνεργάτες του, αν έχει μόνο μερίδιο ευθύνης. 
      Βέβαια, εάν ήμασταν σε κάποια χώρα της άπω Ανατολής, άλλα θα ήταν τα αποτελέσματα, όπως και εάν ήμασταν σε μια πολιτισμένη ευρωπαϊκή χώρα, όπου η παραίτηση δεν λέγεται απλά για να ακουστεί, αλλά λέγεται και εννοείται. Όμως, είμαστε σε μια νεοδημοκρατική βαλκανική χώρα, όπου «είπα, ακούσατε, χειροκροτήστε με, ούτε γάτα ούτε ζημιά». 
      Με τη δολοφονία του δεκαπεντάχρονου παιδιού τα έκτροπα που όλοι καταδικάζουμε, το πλιάτσικο, αλλά και το χθεσινό επεισόδιο, αν μη τι άλλο, δείχνουν μια Αθήνα ως Σικάγο του μεσοπολέμου, μια Ελλάδα σαν άγρια δύση, με πλήρως χαμένο τον έλεγχο. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, να σας θυμίσω την ημερήσια διάταξη; 
      (Θόρυβος από την πτέρυγα του ΠΑ.ΣΟ.Κ)
      ΗΛΙΑΣ ΚΑΡΑΝΙΚΑΣ: Τι είπατε, κυρία Πρόεδρε; 
      ΠΡΟΕΔΡΕΥΟΥΣΑ (Έλσα Παπαδημητρίου): Συζητάμε επί του προϋπολογισμού και έχετε τεσσεράμισι λεπτά ακόμα. 
      ΗΛΙΑΣ ΚΑΡΑΝΙΚΑΣ: Κύριοι της Κυβέρνησης, η εξέγερση της  κοινωνίας μας με πρωτοστατούσα τη νεολαία μας προβλημάτισε όλους τους ηγέτες της Ευρώπης, αλλά όχι εσάς. Οι νέοι ξεσηκώνονται γιατί δεν τους δίνουμε όραμα, δεν δικαιούνται να έχουν όνειρο, δεν έχουν προοπτική. Ασφαλώς δεν έχουν και πρότυπα, με Υπουργούς να πλουτίζουν, να κάνουν παρανομίες για να αποφεύγουν τη φορολογία. 
      Βέβαια, δεν έχετε καθόλου αντιληφθεί τι γίνεται στο κοινωνικό υπόστρωμα. Εξάλλου, το είπε ο κ. Βέης χθες, ότι η Κυβέρνηση έχει φτιάξει ένα σύστημα διορισμών που παρακάμπτει το Σύνταγμα, με παράνομη μοριοδότηση των συμβασιούχων, των εκπαιδευόμενων στα «STAGE» και βέβαια φέρατε ξανά τη νεολαία στον προθάλαμο των πολιτικών γραφείων, χωρίς να σκέφτεστε ποτέ την αξιοπρέπειά τους. 
      ΑΝΑΣΤΑΣΙΟΣ ΚΑΡΙΠΙΔΗΣ: Εσείς την σκεφτόσασταν;
      ΗΛΙΑΣ ΚΑΡΑΝΙΚΑΣ: Δεν σας διέκοψα, κύριε συνάδελφε.
      Δεν θα αναφερθώ καθόλου στα νούμερα. Έκανε μια πάρα πολύ καλή προσπάθεια ο αγαπητός συνάδελφος, ο εισηγητής της Νέας Δημοκρατίας. Είπε αρκετά κολακευτικά λόγια, πολλά κοσμητικά επίθετα, τα οποία θα μπορούσε κάποιος να τα αντιστρέψει βάζοντας το στερητικό «α». 
      Επειδή μ’ εξέλεξε ένας τόπος, επειδή αγαπώ όλους τους πατριώτες μου και μ’ αγαπούν και αυτοί που με ψήφισαν και αυτοί που δεν με ψήφισαν, θα ήθελα να σας πω ότι πέρυσι την ίδια εποχή έβγαλα από αυτό εδώ το Βήμα μια κραυγή αγωνίας για τον τόπο μου. 
      Θα θυμίσω στον κύριο Πρωθυπουργό –και χαίρομαι που είναι εδώ- ότι το 2004 υπεσχέθη δύο τμήματα στο Τ.Ε.Ι. Καρπενησίου. Από αυτά, δεν έγινε κανένα. Όταν ο ίδιος ο Πρωθυπουργός παίρνει το λόγο του πίσω, γιατί να μην ψεύδονται οι Υπουργοί; 
      Θέλω να μ’ ακούσετε και να μου πείτε εάν ξέρετε άλλη πρωτεύουσα νομού που να συνδέεται με τις διπλανές πρωτεύουσες με επαρχιακό δρόμο. Ούτε η Κόρινθος - Τρίπολη, ούτε η Τρίπολη - Σπάρτη, ούτε η Τρίπολη - Καλαμάτα. Καμμία πρωτεύουσα δεν συνδέεται με επαρχιακό δρόμο, παρά μόνο το Καρπενήσι. Έχουμε ένα δρόμο καρμανιόλα από την Λαμία έως το Καρπενήσι, για να μη βάλω και τον υπόλοιπο δρόμο, από το Καρπενήσι έως το Αγρίνιο.
      Ακόμη, έχουμε το κεντρικό δίκτυο ενός ολόκληρου δήμου, του Δήμου των Αγράφων, που ενώ προκηρύχθηκε και άρχισε η εκτέλεση ενός κομματιού -λες και το υπόλοιπο κομμάτι δεν εξυπηρετεί τους ίδιους πολίτες- έχουμε ανάσχεση εργασιών από τους εργαζόμενους, παρ’ ότι πήρε αλλεπάλληλες καθυστερήσεις η εταιρεία, γιατί δεν πληρώνεται. Εκεί είναι η δικαιολογία της, «δεν εισπράττω λεφτά». 
      Επίσης, μόνιμα έχουμε τους δήμους με προβλήματα, χωρίς να έχουν ούτε υπαλλήλους έστω με εργασία «STAGE», γιατί απλούστατα δεν μπορούν να εκταμιεύσουν, λέει, χρήματα. Αυτά ήταν, τουλάχιστον τα λόγια, της Υπουργού. 
      Να μην πάμε βέβαια στην υγεία, γιατί ένας νομός ο οποίος στηρίζεται στον τουρισμό, δεν μπορεί να φορτώνεται μ’ όλες τις ανεμογεννήτριες και ο αιτιολογικός παράγοντας να είναι ο φθίνων πληθυσμός, γιατί εξυπηρετεί ακριβώς τους επενδυτές. Το ότι είμαστε λίγοι, δεν σημαίνει ότι μπορεί να μας αγνοεί κανείς. Το 45% με 48% των ανανεώσιμων μορφών ενέργειας τοποθετούνται ακριβώς στην περιοχή εκείνη, που δεν στηρίζεται σε τίποτα άλλο, παρά μόνο στα δάση της και βέβαια να μην πούμε για το επίδομα θέρμανσης που δεν δίνεται και εκεί ο χειμώνας ξεκινάει από το Σεπτέμβρη και ήδη έχουμε τέλος του έτους. 
      Υγεία στην περιφέρεια της Ευρυτανίας; Μηδενική. Ένας Υπουργός που δεν έσκυψε ποτέ στα προβλήματα. Τι κάνει μόνο; Εγκαινιάζει ιδιωτικά συγκροτήματα ιδρύματα, ιδιωτικές κλινικές. Γιατί απλούστατα, χωρίς καλή πρωτοβάθμια περίθαλψη σε τέτοια περιοχή όπως είναι τα’ Άγραφα δεν πάει κανείς σαν τουρίστας. Και θα ρώταγα τον Υπουργό Υγείας, θα πήγαινε με τα παιδιά του σ’ έναν τέτοιο τόπο που δεν θα έβρισκε παιδίατρο; 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Κοντογιάννης Γεώργιος. 
      ΓΕΩΡΓΙΟΣ ΚΟΝΤΟΓΙΑΝΝΗΣ: Κυρίες και κύριοι συνάδελφοι, μέσα στη δίνη της πιο μεγάλης οικονομικής κρίσης που ζει η ανθρωπότητα, εδώ και έναν αιώνα, καλούμαστε να ψηφίσουμε τον πιο κρίσιμο προϋπολογισμό των τελευταίων ετών. Από το περιεχόμενο του προϋπολογισμού διαφαίνεται η οικονομική πολιτική που θα ακολουθήσει η Κυβέρνηση στο κρίσιμο 2009 και η πολιτική αυτή είναι σαφές ότι έχει στόχο την ενδυνάμωση των δομών της οικονομίας μας, ώστε να μπορέσει να αντιμετωπίσει την κρίση, ενώ ως αποδέκτες έχει τους οικονομικά αδύναμους πολίτες, αυτούς που έχουν πραγματικά ανάγκη και θα υποστούν πρώτοι τις συνέπειες της κρίσης. 
      (Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      Τις δύσκολες αυτές ώρες, όμως, εμείς που μετέχουμε στην πολιτική ζωή της χώρας, οφείλουμε να αναλάβουμε τις ευθύνες μας και να σταθούμε στο ύψος των περιστάσεων. Πρέπει να αντιληφθούμε ότι ο λαός αντιμετωπίζει τους πολιτικούς απαξιωτικά, γιατί κάθε φορά που η χώρα αντιμετωπίζει κάποια μορφή κρίσης, πολιτική, κοινωνική, εθνική, οικονομική, κάποιοι εξ ημών, όπως ακούσαμε και προηγουμένως, σπεύδουν να επωφεληθούν, για να αποκομίσουν μικροκομματικά οφέλη, υποτάσσοντας τα συμφέροντα της χώρας στον κομματικό στόχο που δεν είναι άλλος από την εξουσία. 
      Χαρακτηριστικό παράδειγμα αυτό που ζήσαμε πριν από μια εβδομάδα, όταν την ώρα που καιγόταν η Ελλάδα και έπρεπε να διαψευσθούν όσοι από το εξωτερικό υποστήριζαν ότι υπάρχει πολιτική αστάθεια στον τόπο  μας, ο τέταρτος τη τάξει θεσμικός παράγων της χώρας, ο Αρχηγός της Αξιωματικής Αντιπολίτευσης, βρήκε την ευκαιρία για να ζητήσει εκλογές. Και όλοι γνωρίζουμε ότι εκείνο που ενισχύει την οικονομική κρίση, περισσότερο από κάθε τι άλλο, είναι η πολιτική αστάθεια που εκτιμάται ότι πιθανόν να προκύψει από εκλογές μέσα σ’ ένα κλίμα, όπως το σημερινό. 
      Βοηθάμε, όμως, έτσι τη χώρα μας; Βοηθάμε το λαό να αντιμετωπίσει την κρίση; Βοηθάμε στην προσπάθεια για οικοδόμηση του αύριο των  παιδιών μας που έχουν βγει στους δρόμους; Όχι βέβαια. Τους μόνους που βοηθάμε είναι εκείνους που υπονομεύουν τα συμφέροντα της χώρας και πάντως σε καμμία περίπτωση δεν βοηθάμε το λαό που δοκιμάζεται, εκείνον δηλαδή που έχουμε ταχθεί να υπηρετούμε. 
      Η χώρα χρειάζεται σταθερότητα, υπευθυνότητα, συνέπεια και στρατηγική εξόδου από την κρίση που μόνο η Κυβέρνηση της Νέας Δημοκρατίας μπορεί να εγγυηθεί. Αυτήν την ώρα η Ελλάδα δεν χρειάζεται συνθήματα, μεγάλα και ωραία λόγια και λαϊκίστικες παροχολογίες. Οι καιροί απαιτούν ρεαλισμό. Ο λαός θέλει να γνωρίζει την πλήρη αλήθεια για το που πατά, που βρίσκεται, τι τον περιμένει αύριο και σε τι μπορεί να ελπίζει. Ειλικρίνεια χρειάζεται και στρατηγική ανάπτυξης και στήριξης των ασθενέστερων κοινωνικών ομάδων. 
      Δυστυχώς, όμως, τις τελευταίες μέρες περίσσεψε στον τόπο μας η ανευθυνότητα και ο λαϊκισμός. Αντί να προσπαθούμε να τιθασεύσουμε την ορμή κάποιων νέων που ξεσπούν τη δικαιολογημένη ίσως οργή τους εναντίον συμπολιτών μας που ποτέ δεν έφταιξαν σε τίποτα, υποδαυλίζουμε την αγριότητα και κανακεύουμε εκείνους που κάνουν βιαιότητες και βανδαλισμούς. 
      Τα νιάτα της πατρίδας μας, με αφορμή ένα τραγικό γεγονός, μια εγκληματική πράξη, βγήκαν στους δρόμους.
      Την αντίδρασή τους όμως αυτή κάποιοι προσπαθούν να την καπηλευθούν και να αποκομίσουν μικροκομματικά οφέλη. Έτσι, μετά το πλιάτσικο στις περιουσίες αθώων πολιτών, ζήσαμε το πολιτικό πλιάτσικο στη μνήμη ενός αδικοχαμένου παιδιού που μπορούσε να είναι ο γιος οποιουδήποτε εξ ημών.
      Να συζητήσουμε μαζί τους και να προσπαθήσουμε από κοινού να λύσουμε τα προβλήματά τους. Αυτό θέλουν οι νέοι μας οι οποίοι αναζητούν ελπίδα για ένα καλύτερο, πιο ασφαλές αύριο. Την αγνότητα όμως και τον ιδεαλισμό των νέων οφείλουμε να τον σεβαστούμε όλοι. Και κάποιοι οφείλουν να συνειδητοποιήσουν ότι μέσα από ακρότητες υπονομεύουν αυτήν την ελπίδα των νέων για ένα καλύτερο αύριο αφού η εικόνα της πατρίδας μας, της Ελλάδας, πλήττεται βάναυσα από πράξεις βιαιότητας και εξστρεμισμού.
      Ποιος επενδυτής θα φέρει τα χρήματά του σε μία μη ασφαλή χώρα; Ποιος τουρίστας θα επισκεφθεί μια πόλη που ανά πάσα στιγμή μπορεί να βρεθεί μπροστά σε ταραχές; Αυτά τα σκέφτεται κάποιος από σας ή σας ενδιαφέρουν μόνο τα ποσοστά σας; 
      Ποια συμφέροντα υπηρετούν όσοι θέλουν να εμφανίζουν την Ελλάδα ως κράτος χωρίς αρχές και σταθερότητα; Ποια συμφέροντα εξυπηρετούν εκείνοι που εναγωνίως εμφανίζονται ωσάν να ζητούν και άλλο αίμα, όπως αποδείχθηκε χθες το βράδυ στο Περιστέρι, όπως αποδεικνύεται και σήμερα στα επεισόδια; Έχουμε αναλογιστεί πού οδηγούν τη χώρα όσοι ανέχονται τέτοιου είδους διχαστική πολιτική;
      Μιλούν κάποιοι μέσα σ’ αυτήν την Αίθουσα για δικαιώματα της νεολαίας και σωστά πράττουν. Αλλά να βλέπουμε και τις δύο όψεις του νομίσματος. Μήπως μπορούν να μας πουν για τα δικαιώματα των παιδιών πενήντα χιλιάδων αστυνομικών που καθημερινά ακούν στα σχολεία τους να βρίζουν τους πατεράδες τους ως φασίστες και ως δολοφόνους; Σκέφτεται κάποιος από εκείνους που μιλούν για λαϊκή εξέγερση και κρυφογελούν πίσω από τις κάμερες για τα βίαια επεισόδια και τις καταλήψεις, πόσο φαρμάκι στάζουν σ’ αυτές τις παιδικές ψυχές και με πόσο μίσος τις ποτίζουν; Έτσι θα βγάλουμε τη χώρα μας από την κρίση; Έτσι φέρονται οι υπεύθυνες πολιτικές ηγεσίες; Γι’ αυτόν το νέο διχασμό αγωνίζονται τα παιδιά μας στα πεζοδρόμια; Όχι βέβαια. Τα παιδιά μας αγωνίζονται για μια ελπίδα, ένα όραμα, μια ευκαιρία για μια καλύτερη ζωή. Και αυτήν την ελπίδα μπορεί να τη δώσει μόνο μια ισχυρή, μια στιβαρή Κυβέρνηση με συγκεκριμένη στρατηγική και ξεκάθαρο οικονομικό πρόγραμμα. Αυτήν την ελπίδα μόνο η Κυβέρνηση του Κώστα Καραμανλή μπορεί να την εξασφαλίσει στρεφόμενη ξανά στην κοινωνία και συνομιλώντας με ειλικρίνεια με τους νέους. Ερμαφρόδιτες λύσεις, όπως αυτές που προτείνουν οι βιομήχανοι, δεν μπορούν να σταθούν. Και αλήθεια, αναρωτήθηκε κάποιος γιατί ο εκπρόσωπος των βιομηχάνων προτείνει κυβέρνηση συνεργασίας μεταξύ Νέας Δημοκρατίας και ΠΑ.ΣΟ.Κ.; Μήπως επειδή η Νέα Δημοκρατία δεν εξυπηρετεί, δεν υποκύπτει στα συμφέροντα και στις απαιτήσεις τους προτείνουν αυτόν τον πολιτικό συνεταιρισμό για να βάλουν στην Κυβέρνηση, έστω από το παράθυρο, τους «δοκιμασμένους» δικούς τους ανθρώπους;
      Κυρίες και κύριοι συνάδελφοι, αυτές τις ώρες ο λαός μας παρακολουθεί και μας κρίνει όλους. Μας κρίνει και γι’ αυτά που πράττουμε, αλλά και γι’ αυτά που δεν πράττουμε. Οφείλουμε, λοιπόν, έστω τούτη την ώρα, να σταθούμε στο ύψος των περιστάσεων και να αντιμετωπίσουμε την κρίση με ψυχραιμία και υπευθυνότητα.
      Εμείς στη Νέα Δημοκρατία γνωρίζουμε καλά ότι οι κυβερνήσεις δεν εκλέγονται για να διαχειριστούν το δικό τους παρόν και μέλλον αλλά το παρόν και το μέλλον της χώρας και γι’ αυτό θα κριθούμε. Και σ’ αυτήν τη λογική έχω την πεποίθηση ότι κινείται ο παρών προϋπολογισμός τον οποίο και υπερψηφίζω.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός  Εθνικής Άμυνας κ. Ευάγγελος Μεϊμαράκης.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός  Εθνικής Άμυνας): Κυρίες και κύριοι συνάδελφοι, στο σημερινό, ίσως περισσότερο από κάθε άλλη φορά, σύνθετο και απρόβλεπτο διεθνές περιβάλλον, η ασφάλεια και η σταθερότητα της χώρας είναι απαραίτητο δημόσιο κοινωνικό αγαθό για την πρόοδο και την ανάπτυξη της κοινωνίας και της ευημερίας των πολιτών.
      Οι Ένοπλες Δυνάμεις της Ελλάδας, όχι μόνο αποτελούν εγγύηση για την ακεραιότητα της χώρας, αλλά έχουν και ένα πολύ σημαντικό κοινωνικό ρόλο, συνδράμοντας, όπως όλοι γνωρίζουμε, στην αντιμετώπιση συμφορών, μεγάλων φυσικών καταστροφών και γενικά εκτάκτων καταστάσεων του πληθυσμού ιδιαίτερα στην περιφέρεια. Έτσι οι Ένοπλες Δυνάμεις μας έρχονται κοντά στο πολίτη και στα προβλήματα της καθημερινότητάς του. Ταυτόχρονα με ισότιμη και ενεργό συμμετοχή και συνεργασία με συμμάχους και εταίρους συνεισφέρουν στην παγκόσμια ειρήνη αλλά και στο κύρος και στην εικόνα της χώρας μας διεθνώς. Ιδιαίτερα τα τελευταία χρόνια παρατηρείται το φαινόμενο της ολοένα εντεινόμενης αμφίδρομης σχέσης άμυνας και διπλωματίας. Αφ’ ενός η πολιτικοστρατιωτική διάσταση αποτελεί βασικό σημείο αναφοράς σε διμερείς και πολυμερείς διπλωματικές διαπραγματεύσεις και αφ’ ετέρου τα ζητήματα διπλωματικών διεθνών σχέσεων καταλαμβάνουν το μεγαλύτερο μέρος των συναντήσεων και διαπραγματεύσεων σε στρατιωτικοαμυντικό πλαίσιο.
      Κι αυτή η αμυντική στρατιωτική διπλωματία προσδίδει προστιθέμενη αξία στη διεθνή θέση της χώρας μας και πάντα γίνεται με την άριστη συνεργασία που έχουμε με το Υπουργείο Εξωτερικών. Αποσκοπώντας και στην ουσιαστική ενίσχυση του ρόλου της Ελλάδας ως παράγοντα σταθερότητας και ειρήνης στην ευαίσθητη περιοχή της Νοτιοανατολικής Ευρώπης επιδιώκει η χώρα μας τη συμμετοχή της σε διεθνείς πρωτοβουλίες και στις πολυάριθμες αυτές διμερείς συναντήσεις τόσο στην Ελλάδα όσο και στο εξωτερικό και στις Συνόδους στα πλαίσια της Ευρωπαϊκής Ένωσης και του ΝΑΤΟ η ελληνική Κυβέρνηση συμμετέχει με συνέπεια και αποτελεσματικότητα. 
      Όλοι καταλαβαίνουμε ότι η χώρα μας θέλει και πρέπει να είναι ένας σταθερός πόλος ειρήνης και ασφάλειας στην ευρύτερη περιοχή των Βαλκανίων. Γι’ αυτό και αναλάβαμε την πρωτοβουλία της πρόσκλησης για πρώτη φορά όλων των Υπουργών Άμυνας της Νοτιοανατολικής Ευρώπης στη Θεσσαλονίκη στο πλαίσιο της στρατιωτικής παρέλασης. Αποτελεί μια καλή ένδειξη πρόθεσης της Ελλάδας ώστε σταδιακά να αναπτυχθεί ένα κλίμα εμπιστοσύνης που θα μας βοηθήσει να προχωρήσουμε στην επίλυση των θεμάτων. Δεν πιστεύουμε ότι θα επιλυθούν γρήγορα αυτά τα θέματα που μας απασχολούν άλλωστε πάρα πολλά χρόνια και έχουν δημιουργήσει προκαταλήψεις. Πιστεύουμε όμως, ότι τέτοιες πρωτοβουλίες μπορούν να δημιουργήσουν συνθήκες που θα οδηγήσουν στην εμπέδωση κλίματος εμπιστοσύνης για να συζητήσουμε ειλικρινά την επίλυση αυτών των εκκρεμοτήτων. 
      Για την εξυπηρέτηση, λοιπόν, τόσο των εθνικών μας δικαίων και των συμφερόντων όσο και της διεθνούς ασφάλειας και σταθερότητας επιβάλλεται η διαρκής και άμεση προσαρμογή της χώρας και των Ενόπλων Δυνάμεων σε συνεχώς μεταβαλλόμενες καταστάσεις. Με μια σειρά πρωτοβουλιών και δραστηριοτήτων σε στρατιωτικό και τεχνικό επίπεδο το Υπουργείο Εθνικής Άμυνας μαζί με τα Γενικά Επιτελεία καταβάλλουν προσπάθεια προκειμένου να αυξηθεί η αποτελεσματικότητα των Ενόπλων Δυνάμεων και να ενισχυθεί η αμυντική και αποτρεπτική τους ικανότητα εφαρμόζοντας πλήρως τις απαρέγκλιτες αρχές της Κυβέρνησης για διαφάνεια και αξιοκρατία. 
      Κατά τη διάρκεια του 2008 καταβάλλαμε περαιτέρω προσπάθειες για τη στήριξη των στελεχών μας και την εν γένει ενίσχυση της αποτελεσματικότητας των Ενόπλων Δυνάμεων μέσα ασφαλώς στο πλαίσιο των δύσκολων δημοσιονομικών συνθηκών της χώρας. Οι ενέργειές μας κατά κύριο λόγο βασίστηκαν στον εξορθολογισμό των αμυντικών δαπανών και των λειτουργικών εξόδων των Ενόπλων Δυνάμεων, γεγονός το οποίο σε συνδυασμό και με μία αποτελεσματικότερη αξιοποίηση των διατεθειμένων πόρων επέτρεψε στις Ένοπλες Δυνάμεις να ανταποκριθούν στο δύσκολο έργο τους επιτυγχάνοντας μάλιστα το μέγιστο δυνατό αποτέλεσμα εντός του ύψους τους εγκεκριμένου προϋπολογισμού. 
      Κατά τη χρονιά που μας πέρασε επιτεύχθηκε ο στόχος συγκράτησης του συνόλου των αμυντικών δαπανών κάτω από το 3% του Α.Ε.Π. όπως είχαμε επισημάνει όταν συζητούσαμε τον προϋπολογισμό που ήδη εκτελέσαμε. Στο σημείο αυτό μάλιστα θέλω να επισημάνω ιδιαίτερα ότι μετά από το 2004 δεν υφίσταται χρηματοδότηση των εξοπλιστικών δαπανών από δύο πηγές όπως ίσχυε. Αντίθετα το σύνολο των πληρωμών γίνεται αποκλειστικά από τις εγγεγραμμένες πιστώσεις του προϋπολογισμού στο Υπουργείο Εθνικής Αμύνης και είναι κατά μέσο όρο ετησίως κάτω από το 1% του Α.Ε.Π.. 
      Έχουμε εξάλλου δημιουργήσει νέο θεσμικό πλαίσιο αμυντικών προμηθειών για την αποκατάσταση της διαφάνειας και στα εξοπλιστικά προγράμματα εναρμονιζόμενοι πλήρως και με τις απαιτήσεις της EUROSTAT. Σχεδιάζουμε, δηλαδή, τις αμυντικές δαπάνες στη λογική αφενός της τήρησης όλων των προβλεπομένων από τον εθνικό αμυντικό σχεδιασμό διαδικασιών με σύνταξη προτεραιοτήτων των εξοπλιστικών προγραμμάτων από τα Γενικά Επιτελεία χωρίς εξωθεσμικές παρεμβάσεις και με βάση τις πραγματικές επιχειρησιακές ανάγκες της χώρας όπου με πειστικά επιχειρήματα διατυπώνονται και αφ’ ετέρου εφαρμόζοντας διαφανείς διαδικασίες με σεβασμό στα χρήματα του Έλληνα πολίτη, όπως ο νόμος ορίζει. 
      Και πρέπει να υπενθυμίσω ότι διαμορφώσαμε ένα νέο κλίμα με το νόμο που ψηφίσαμε το Φεβρουάριο του 2008, διότι στις αμυντικές προμήθειες υπήρχε μέχρι τότε μόνο ο όρος της χαμηλότερης προσφοράς, ο οποίος προκαλούσε πολλά προβλήματα στις διαγωνιστικές διαδικασίες και είχε και ζητήματα έλλειψης διαφάνειας. Διότι, με το νέο νόμο αξιολογούνται πέντε ολοκληρωμένα κριτήρια πλην της χαμηλής προσφοράς. Κατ’ αρχάς, αξιολογείται ο κύκλος ζωής ενός οπλικού συστήματος για να δούμε: Αυτό που αγοράζουμε θα διαρκέσει είκοσι – είκοσι πέντε χρόνια εξυπηρετώντας τις ανάγκες του αξιομάχου των Ενόπλων Δυνάμεων ή είναι προς ολοκλήρωση του κύκλου ζωής της και γι’ αυτό προσφερόταν χαμηλά και γι’ αυτό πολλές φορές προχωρούσαμε σε διαγωνιστικές διαδικασίες με τη χαμηλότερη προσφορά;
Δεύτερον, εξασφαλίζουμε την υποστήριξη σε ανταλλακτικά και σε σέρβις. Τρίτο βασικότατο κριτήριο είναι η εκπαίδευση και η επιμόρφωση που θα παρέχονται στο προσωπικό που θα χρησιμοποιεί το οπλικό σύστημα. Τέταρτον, τα αντισταθμιστικά ωφελήματα, τα οποία πλέον έχουν μπει σε μια διαφορετική διαδικασία, όπως κατ’ επανάληψη έχουμε συζητήσει και στην επιτροπή και πέμπτο και κυριότερο η συμπαραγωγή σε ποσοστό τουλάχιστον 35%, γιατί εμείς πιστεύουμε ότι οι ελληνικές αμυντικές επιχειρήσεις μπορούν να ανταποκριθούν,  είτε είναι ιδιωτικές είτε είναι ημικρατικές, στις απαιτήσεις των καιρών. Γι’ αυτό και η Κυβέρνηση της Νέας Δημοκρατίας, παράλληλα με την αμετακίνητη θέση μας για διαφάνεια στη διαχείριση του δημοσίου χρήματος σχετικά με τις προμήθειες αμυντικού υλικού, έχει θέσει ως βασική προτεραιότητα την αναβάθμιση και τον εκσυγχρονισμό συνολικά της Ελληνικής Αμυντικής Βιομηχανίας. Αξιοποιούμε την υφιστάμενη τεχνολογική βάση, την ποιότητα και την παραγωγική δυναμικότητα των εταιρειών της αμυντικής βιομηχανίας, αποβλέποντας τόσο στην υποστήριξη του εκσυγχρονισμού των Ενόπλων Δυνάμεών μας όσο και στην αρμονική σύζευξη άμυνας και οικονομίας. Είμαστε πεπεισμένοι ότι η οικονομία και η ανάπτυξη της χώρας μπορεί να επωφεληθεί πάρα πολύ από την ανάπτυξη της εγχώριας αμυντικής βιομηχανίας. 
      Η ευρωπαϊκή προοπτική της Ελληνικής Αμυντικής Βιομηχανίας με τη συμμετοχή μας στον Ευρωπαϊκό Αμυντικό Οργανισμό δημιουργεί νέες προκλήσεις για τον κλάδο και η πρωτοβουλία της χώρας μας να υποστηρίξει έμπρακτα το μηχανισμό του οργανισμού αυτού από το ξεκίνημά του δημιούργησε ευνοϊκότατο πεδίο για τη συμμετοχή και μικρομεσαίων επιχειρήσεων σε κοινά ευρωπαϊκά προγράμματα ανάπτυξης και παραγωγής. Πρέπει να σας πω ότι εμείς πιστεύουμε ότι μέσα από τον Ευρωπαϊκό Αμυντικό Οργανισμό είναι η ώρα όλες οι χώρες της Ευρώπης να παράξουν από κοινού αμυντικά οπλικά συστήματα. Θεωρώ δηλαδή -και ελέχθη και στη Σύνοδο των Υπουργών Αμύνης της Ευρωπαϊκής Ένωσης- ότι ο Ευρωπαϊκός Αμυντικός Οργανισμός πρέπει να προχωρήσει σε συνεννόηση με όλες τις χώρες για να υπάρξουν αυτά τα κοινά οπλικά συστήματα. Με τις δικές μας πρωτοβουλίες πρωταγωνιστήσαμε σ’ αυτόν τον οργανισμό. Εντάξαμε στον αμυντικό χάρτη τις μικρομεσαίες επιχειρήσεις μας, τις καθιστούμε ικανές να ανταγωνιστούν κολοσσούς του κλάδου. Γνωρίζετε ότι από τότε που ψηφίστηκε ο νόμος για τις νέες διαγωνιστικές διαδικασίες δημιουργήθηκε και για πρώτη φορά στην Ελλάδα μητρώο εταιρειών. Μέχρι σήμερα δεν υπήρχε μητρώο εταιρειών, με αποτέλεσμα να μην είναι καταγεγραμμένες πουθενά οι εταιρείες που μπορούν να συμμετέχουν σε διαγωνισμό. Το μητρώο αποτελεί μεγάλη τομή στις προμήθειες των εξοπλισμών. 
      Τη χρονιά που μας πέρασε και αφού είχε προηγηθεί με νομοθετική παρέμβαση και όχι με επιδόματα η αναμόρφωση του μισθολογίου των στελεχών των Ενόπλων Δυνάμεων προχωρήσαμε και στην ψήφιση από τη Βουλή των Ελλήνων του πολυνομοσχεδίου του Υπουργείου, με το οποίο ρυθμίζονται και επιλύονται θέματα κατά βάση του προσωπικού των Ενόπλων Δυνάμεων που για μεγάλο χρονικό διάστημα παρέμεναν σε εκκρεμότητα. Συνεχίζουμε, εξάλλου, την προσπάθεια βελτίωσης των συνθηκών υγιεινής, ασφάλειας και διαβίωσης του συνόλου του ανθρώπινου δυναμικού των Ενόπλων Δυνάμεων, στόχος για τον οποίο διατέθηκαν σημαντικά κονδύλια από τον προϋπολογισμό του Υπουργείου στο πλαίσιο της προσπάθειας για να εφαρμοστεί ένα ολοκληρωμένο σύστημα υγείας και ασφάλειας, βασισμένο σε διεθνώς αναγνωρισμένα πρότυπα, με στόχο μεταξύ άλλων και τη μείωση των ατυχημάτων στις Ένοπλες Δυνάμεις. Παράλληλα, με την αύξηση του αριθμού των επαγγελματικών οπλιτών και την ενίσχυση του θεσμού εφέδρων υψηλής ετοιμότητας και των οπλιτών βραχείας ανακατάταξης, τονώθηκαν οι ακριτικές περιοχές της χώρας, αυξάνοντας το αίσθημα ασφάλειας των Ελλήνων πολιτών στην περιφέρεια.
      Το Υπουργείο Εθνικής Αμύνης προχωρά αποφασιστικά και στο αναπτυξιακό του πρόγραμμα με δυναμική εξωστρέφεια και οργανωτική συνοχή, εκμεταλλευόμενο νέες μορφές χρηματοδότησης και χρηματοδοτικά εργαλεία, όπως το Ε.Σ.Π.Α. και οι Συμπράξεις Δημόσιου και Ιδιωτικού Τομέα. Στις μέρες μας πολλοί ή σχεδόν όλοι μιλούν για πολιτικές με επίκεντρο τον άνθρωπο. Εμείς προχωρούμε από τα λόγια στα έργα και εφαρμόζουμε στην πράξη ανθρωποκεντρική πολιτική. Όλες οι δράσεις του Υπουργείου μέσα από Ε.Σ.Π.Α. και Σ.Δ.Ι.Τ. κατατείνουν στον άνθρωπο, στον πολίτη, στην ακριτική περιφέρεια, όπου οι Ένοπλες Δυνάμεις διαβιούν και αναπτύσσονται μαζί με τους Έλληνες και τις Ελληνίδες. Είναι στόχος μας να αξιοποιήσουμε πλήρως τους πόρους του Ε.Σ.Π.Α., γεγονός το οποίο είμαι βέβαιος ότι σύντομα θα αναδείξει το ΥΠ.ΕΘ.Α. σ’ έναν οργανισμό αυξημένης κοινωνικής ευθύνης, στο επίκεντρο της οποίας θα είναι τα στελέχη μας, ενισχύοντας παράλληλα τον παραδοσιακό του ρόλο ως φορέα εθνικής ισχύος. 
      Κάθε δράση, κάθε βελτίωση σε υπηρεσίες και υποδομές αφορά πρώτιστα και άμεσα την κοινωνία και ιδιαίτερα τους κατοίκους της περιφέρειας και των ακριτικών περιοχών πάντα, βέβαια, στο πλαίσιο του σεβασμού του δημοσίου χρήματος και της ορθολογικής αξιοποίησης των ευρωπαϊκών κονδυλίων, διασφαλίζοντας όλα τα εχέγγυα για το αξιόμαχο των Ενόπλων Δυνάμεων και ενισχύοντας την εθνική και κοινωνική τους αποστολή. 
      Με εργαλείο τις Συμπράξεις Δημοσίου και Ιδιωτικού Τομέα, επιλύουμε βασικά ζητήματα στέγασης και μέριμνας για το προσωπικό μας. Και σ’ αυτό το πλαίσιο της μετεξέλιξης των Ενόπλων Δυνάμεων, δημιουργούμε νέα κέντρα για την εκπαίδευση των στελεχών μας. Εγκαθιστούμε παράλληλα νέα συστήματα ασφάλειας με γνώμονα την ορθολογική αξιολόγηση του ανθρώπινου δυναμικού μας και προπάντων τις σύγχρονες επιχειρησιακές ανάγκες. 
      Επιτρέψτε μου να σας πω δύο λόγια για την πιστοποίηση των κέντρων εκπαίδευσης των Ενόπλων Δυνάμεων ως κέντρων επαγγελματικής κατάρτισης. Το Υπουργείο Εθνικής Άμυνας κάθε χρόνο στο πλαίσιο της παρεχόμενης εξειδίκευσης παρέχει σε πενήντα χιλιάδες περίπου στρατευμένους βασικές επαγγελματικές γνώσεις και εφόδια σε ειδικότητες ή σε εξειδικεύσεις σε κέντρα εκπαίδευσης του Στρατού Ξηράς, του Πολεμικού Ναυτικού και της Πολεμικής Αεροπορίας. Επενδύουμε, δηλαδή, στο στρατευμένο και αυτή η επένδυση πρέπει να είναι διά βίου εφόδιο, όχημα για ανοιχτούς ορίζοντες για ένα καλύτερο αύριο. Αυτή ακριβώς η επένδυση του κράτους και των φορέων στους νέους που υπηρετούν τη θητεία τους, έγινε πράξη με την πιστοποίηση του πρώτου Κ.Ε.Κ. των Ενόπλων Δυνάμεων στο κέντρο εφοδιασμού μεταφορών της Σπάρτης, το οποίο μαζί με το παράρτημα στο Γύθειο, εκπαιδεύει το 12% περίπου των στρατευμένων του Στρατού Ξηράς σε ειδικότητες, όπως οδηγών φορτηγών, μαγείρων, αρτοποιιών. Είχαμε μία πάρα πολύ καλή συνεργασία με το Υπουργείο Απασχόλησης γι’ αυτό. 
      Αυτή η πιστοποίηση είναι η έμπρακτη απόδειξη του ενδιαφέροντός μας για τους στρατευμένους, αλλά και για την ομαλή επάνοδό τους στην ομαλή κοινωνική και επαγγελματική ζωή. Κατοχυρώνουμε την ποιότητα και την αποτελεσματικότητα της παρεχόμενης εκπαίδευσης στις αντίστοιχες ειδικότητες, κατά τρόπο που να αποτελεί ένα διαβατήριο γνώσης για την αγορά εργασίας. Αποσκοπούμε στην εισροή κοινοτικών κονδυλίων για την ανάπτυξη εκπαιδευτικών προγραμμάτων. Σε πρώτη φάση και σε συνεργασία με τα γενικά επιτελεία, εντάσσουμε στο πρόγραμμα πιστοποίησης και άλλα κέντρα εκπαίδευσης των Ενόπλων Δυνάμεων. 
      Κατά το 2008, συνεχίστηκε η ενεργός συμμετοχή των Ενόπλων Δυνάμεων σε ειρηνευτικές αποστολές στο πλαίσιο της εκπλήρωσης διασυμμαχικών και διεθνών υποχρεώσεων της χώρας για την καθιέρωση της παγκόσμιας ειρήνης, της σταθερότητας και της ασφάλειας, λαμβάνοντας, πάντοτε, υπ’ όψιν τις εθνικές μας προτεραιότητες και το εθνικό συμφέρον. Αυτές οι επιχειρήσεις αναδεικνύουν στην πράξη την εν γένει ετοιμότητα και τον πρωταγωνιστικό ρόλο των Ενόπλων Δυνάμεων της χώρας μας. Πιο συγκεκριμένα, όπως κατ’ επανάληψη έχουμε συζητήσει στην Ολομέλεια της Βουλής και το γνωρίζετε, η χώρα μας συμμετέχει με στελέχη των Ενόπλων Δυνάμεων, με παρατηρητές ειρήνης μέσα σε ειρηνευτικές αποστολές πάντα υπό την αιγίδα διεθνών οργανισμών στα Σκόπια, στην Αλβανία, στην Βοσνία-Ερζεγοβίνη, στο Κόσοβο, στη Γεωργία, στο Αφγανιστάν, στο Λίβανο, στη δυτική Σαχάρα και σε πολλές άλλες περιοχές που μας έχει ζητηθεί. Και πρέπει να αναφέρω τη συμμετοχή μονάδων του Πολεμικού Ναυτικού στις μόνιμες ναυτικές δυνάμεις και στις επιχειρήσεις «ACTIVE ENDEAVOR» και «ENDURING FREEDOM», αλλά και την πρόσφατη συμμετοχή της Ελλάδος με μία φρεγάτα στη διεθνή δύναμη της Ευρωπαϊκής Ένωσης για την αντιμετώπιση της πειρατείας στη Σομαλία. Μάλιστα, η χώρα μας έχει αναλάβει τη διοίκηση της δύναμης στο αρχικό της στάδιο. 
      Πρέπει να σημειώσω ότι Tη συνεργασία του Υπουργείου Εθνικής Αμύνης με Ευρωπαίους εταίρους, επενδύοντας στο πρόγραμμα δορυφορικής παρατήρησης της γης. Ήδη, πρόσφατα εγκρίναμε και περάσαμε από την επιτροπή το Πρόγραμμα «ΉΛΙΟΣ 2 και ΜΟΥΣΕΣ» για τη λειτουργία στο πλαίσιο της Ευρωπαϊκής Ένωσης, αλλά και για τον τακτικό σχηματισμό μάχης battle groups, δηλαδή, μεταξύ Ελλάδος-Βουλγαρίας-Κύπρου-Ρουμανίας. Καταλαβαίνετε ότι είναι ένα battle group, ένας τακτικός σχηματισμός μάχης, που έχει ιδιαίτερη σημασία, γιατί για πρώτη φορά η Κύπρος συμμετέχει και αυτό αποκτά ιδιαίτερη πολιτική σημασία. 
      Αποσκοπώντας ταυτόχρονα, στην ουσιαστική ενίσχυση του ρόλου της Ελλάδος ως παράγοντα σταθερότητας και ειρήνης στην ευαίσθητη περιοχή το Υπουργείο επιδιώκει τη συμμετοχή της χώρας σ’ αυτές τις διεθνείς πρωτοβουλίες. 
      Με βάση τον προϋπολογισμό μας για το 2009 προχωρούμε σταθερά για την κατεύθυνση περαιτέρω εκσυγχρονισμού των Ενόπλων Δυνάμεων. Σχεδιάζουμε πιο ολοκληρωμένα τη συνέχιση υλοποίησης εξοπλιστικών προγραμμάτων, την ενίσχυση της έρευνας και των καινοτομιών της χώρας μας, την προώθηση της διακλαδικότητας, τη δημιουργική αξιοποίηση του Ε.Σ.Π.Α.. 
      Προχωρούμε στην αύξηση των μέτρων που λαμβάνονται στο πλαίσιο της μέριμνας για το προσωπικό των Ενόπλων Δυνάμεων και μεταξύ άλλων την περαιτέρω βελτίωση των συνθηκών υγιεινής. Στη διαδικασία για να ολοκληρώσουμε την αύξηση των χιλίων επτακοσίων ΕΠ.ΟΠ. τώρα τον Ιανουάριο, προγραμματίζουμε για το 2009 την περαιτέρω αύξηση του αριθμού των ΕΠ.ΟΠ., ΕΦ.Υ.Ε.Σ. και των Ο.Β.Α.. 
      Συνεχίζουμε τον εκσυγχρονισμό και τη μεγαλύτερη αξιοποίηση μέσων και δυνάμεων, με τη συνεχή βελτίωση της αποτελεσματικότητας, της συνδρομής των Ενόπλων Δυνάμεων για την αντιμετώπιση εκτάκτων αναγκών, πυρκαγιές, θεομηνίες, άλλες καταστροφές, καθώς επίσης και τη συμμετοχή τους σε ποικίλες δραστηριότητες έντονης κοινωνικής προσφοράς, όπως είναι η έρευνα, η διάσωση, αεροδιακομιδές ασθενών, εκπαίδευση, προληπτική ιατρική και υγειονομική περίθαλψη κατοίκων προγραμματισμένων περιοχών και προγραμματίζουμε, όπως σας είπα, και τη συνέχιση της συμμετοχής της Ελλάδος σε πολυεθνικές αποστολές. 
      Με βάση, λοιπόν, τους παραπάνω κύριους άξονες, σχεδιάστηκε και καταρτίστηκε ο προϋπολογισμός του Υπουργείου Εθνικής Αμύνης για το επόμενο έτος, καθώς προβλέπονται πιστώσεις για την αντιμετώπιση απαιτήσεων, που προκύπτουν κυρίως από τη συνέχιση και αύξηση του αριθμού εφαρμογής του θεσμού των ΕΠ.ΟΠ., τη συμμετοχή της χώρας μας σε ειρηνευτικές αποστολές, τη διασφάλιση της αξιοπιστίας και τη συντήρηση των οπλικών συστημάτων, καθώς και την ανάγκη διατήρησης σε υψηλά επίπεδα του βαθμού ετοιμότητας των Ενόπλων Δυνάμεων και τη διαρκή εκπαίδευσή τους. 
      Με τον προϋπολογισμό του 2009 επιτυγχάνεται η διατήρηση του συνόλου των αμυντικών δαπανών σε ποσοστό κάτω του 3% του Α.Ε.Π.. Και εδώ αξίζει να σημειωθεί ότι στον κατατεθέντα προϋπολογισμό και προκειμένου να αυξηθεί το κοινωνικό του μέρισμα, προβλέπεται αυτή η μείωση των εξοπλιστικών δαπανών σε ποσοστό 15% σε σχέση με το 2008.
      Κυρίες και κύριοι συνάδελφοι, στον τομέα της Εθνικής Άμυνας, όπως κατ’ επανάληψη έχουμε τονίσει, η επένδυση είναι επένδυση στην ειρήνη, είναι επένδυση στην κοινωνία, είναι επένδυση στον ίδιο τον άνθρωπο. Και αυτό όχι μόνο γιατί όταν δημιουργείται ένα ασφαλές περιβάλλον μπορούν να προσελκυσθούν επενδύσεις, οι οποίες ανοίγουν νέες θέσεις απασχόλησης, αφού κανείς δεν τολμά να κάνει επενδύσεις σ’ ένα αβέβαιο περιβάλλον, αλλά και γιατί έτσι μπορεί να επιτελείται ο αυξανόμενος κοινωνικός ρόλος των Ενόπλων Δυνάμεων στον οποίο ήδη αναφέρθηκα. Γι’ αυτό δαπανώνται αυτά τα χρήματα στον τομέα της άμυνας, ο οποίος όμως έχει και το δικό του μερίδιο στην οικονομική ανάπτυξη και ευημερία των πολιτών. 
      Δέσμευση της Κυβέρνησης και του Υπουργείου Αμύνης είναι να συνεχίσουμε να εργαζόμαστε για την εδραίωση του περιβάλλοντος εμπιστοσύνης, αλληλοκατανόησης και συνεργασίας των χωρών και των λαών της ευρύτερης περιοχής μας, με στόχο την πρόοδο και την ευημερία τους, να συμμετέχουμε σε ειρηνευτικές αποστολές, να προσφέρουμε στην κοινωνία τις υπηρεσίες μας, ενισχύοντας τον κοινωνικό ρόλο των Ενόπλων Δυνάμεων, εμπνέοντας αίσθημα ασφάλειας στους Έλληνες πολίτες και στους επισκέπτες της χώρας μας. 
      Μέσω της καλύτερης αξιοποίησης των διατεθειμένων πόρων, της επένδυσης στην καινοτομία, την αειφόρο ανάπτυξη, το ανθρώπινο κεφάλαιο, το Υπουργείο Εθνικής Αμύνης δημιουργεί προϋποθέσεις ασφάλειας που εγγυώνται την ανάπτυξη, υπηρετεί το δημόσιο συμφέρον βελτιώνοντας τις υπηρεσίες, τη λειτουργία και τις υποδομές της χώρας. Μ’ αυτές τις σκέψεις ζητούμε την υπερψήφιση του προϋπολογισμού.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος Βουλευτής κ. Κεγκέρογλου Βασίλειος. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, όταν ο πρώην γραμματέας του κυβερνώντος κόμματος και νυν Υπουργός Εθνικής Άμυνας προβαίνει σε μια υπηρεσιακή καθαρά ομιλία, καταλαβαίνετε ότι κανείς δεν είναι διατεθειμένος να στηρίξει την κυβερνητική πολιτική που ακολουθείται. 
      Κυρίες και κύριοι Βουλευτές, πολύ πριν τις διεθνείς εξελίξεις η Κυβέρνηση Καραμανλή, μας είχε οδηγήσει στην πολύπλευρη οικονομική, πολιτική, κοινωνική και αξιακή κρίση που διερχόμαστε. 
      Αδιέξοδο στην οικονομία και της χώρας και των νοικοκυριών. Μειωμένο εισόδημα και αυξημένο κόστος διαβίωσης για τους εργαζόμενους, τους συνταξιούχους, τους μικρομεσαίους, τους αγρότες. Οικονομική εξαθλίωση στην περιφέρεια και ιδιαίτερα στην ύπαιθρο. Καθηλωμένες τιμές και υψηλό κόστος παραγωγής.
      Τα καρτέλ κυριαρχούν παντού. Η αγορά στενάζει κι αντί μέτρων για τη στήριξη της πραγματικής οικονομίας και την ενίσχυση των μεσαίων και χαμηλών εισοδημάτων έδωσαν 28.000.000.000 στις τράπεζες και με τον προϋπολογισμό που συζητάμε δίνουν τα ρέστα στους ισχυρούς και φορτώνουν με 7.000.000.000 νέους φόρους τους πολίτες.
	Το κοινωνικό κράτος κατεδαφίστηκε. Νοσοκομεία με 5.000.000.000 χρέη, χωρίς γιατρούς και προσωπικό! Σταματούν τα κοινωνικά προγράμματα, κλείνουν βρεφονηπιακοί σταθμοί.
      Αφαιρούν δικαιώματα από τους νέους, που τους καθιστούν όμηρους, και τσαλακώνουν την αξιοπρέπειά τους αναβιώνοντας τις πελατειακές σχέσεις.
      Η δημόσια εκπαίδευση απαξιώνεται καθημερινά.  Οδηγούν σε καταλήψεις, δεν παίρνουν, δεν ακούν τα μηνύματα, αδιαφορούν για την παιδεία. Αξίζει να διαβάσω και καταθέτω την ανακοίνωση μαθητών του Λυκείου Αρκαλοχωρίου που εκτός από την καταδίκη του άδικου χαμού του Αλέξανδρου εντοπίζουν εύστοχα τα αδιέξοδα και τα προβλήματα της κοινωνικής ανασφάλειας και αβεβαιότητας. Εκφράζουν τον προβληματισμό και το φόβο τους για το αύριο, δε δέχονται να ζήσουν χειρότερα απ’ ό,τι οι γονείς τους. Ζητούν την αναμόρφωση και τη στήριξη του δημόσιου εκπαιδευτικού συστήματος και απαιτούν τα αυτονόητα: να ακουστούν, να ληφθούν υπ΄όψιν από την πολιτεία. 
      (Στο σημείο αυτό ο Βουλευτής κ. Βασίλειος Κεγκέρογλου                      καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Η Κυβέρνηση αντί να δώσει χώρο και βήμα στη νέα γενιά να εκφραστεί και να δυναμώσει την ελπίδα για το αύριο, περιμένει απλά την εκτόνωση λόγω γιορτών. 
	Κυρίες και κύριοι συνάδελφοι, το «σεμνά και ταπεινά» της νεοδημοκρατικής διακυβέρνησης έγινε αδιαφανής και ιδιοτελής διαχείριση της εξουσίας. Επικράτησε το δίκαιο των ισχυρών και η προτεραιότητα των «ημετέρων», σήψη, διαφθορά και πρωτοφανής καταλήστευση του δημόσιου πλούτου. Τα μεγάλα οικονομικά σκάνδαλα εκτός από κλοπή του δημόσιου χρήματος, που καλούνται να πληρώσουν οι πολίτες, εκφράζουν και την αξιακή παρακμή των κυβερνώντων που δηλητηριάζει την κοινωνία και τους δημοκρατικούς θεσμούς. Κι ενώ οι πολίτες, ιδιαίτερα οι νέοι, οργίζονται και δικαίως αμφισβητούν την αξιοπιστία της πολιτικής, αυτοί προσπαθούν να πείσουν ότι για όλα φταίνε οι άπληστοι καλόγεροι και χρηματιστές, οι ανίδεες διοικήσεις και τα συμβούλια που παραπλάνησαν τους Υπουργούς. 
      Ο ίδιος ο Πρωθυπουργός για το σκάνδαλο των ομολόγων το 2007 μας είχε πει: «Πέρασαν τρία χρόνια για να καταλάβω τι ακριβώς συνέβαινε. Αλλά τώρα που κατάλαβα, θα πάρω αποφάσεις». Και πριν από μια βδομάδα όμως που επανεμφανίστηκε μας είπε για το σκάνδαλο του Βατοπεδίου: «Δεν ήξερα, με παραπληροφόρησαν. Αλλά τώρα αναλαμβάνω τις ευθύνες». Όμως υπάρχει ένα ερώτημα στα χείλη των πολιτών: Τι σημαίνει για τον κ. Καραμανλή ανάληψη της ευθύνης; Για έναν Ευρωπαίο ηγέτη θα σήμαινε παραίτηση και κρίση από το λαό. Για ένα Γιαπωνέζο θα σήμαινε χαρακίρι. Και βέβαια δεν ζητάμε αυτό. Όμως δεν δεχόμαστε και αυτό που ισχύει στα αυταρχικά και διεφθαρμένα καθεστώτα, όπου υπέρτατη αξία είναι η πάση θυσία διατήρηση της εξουσίας για την περαιτέρω λαφυραγώγηση του δημόσιου πλούτου, για τη διευθέτηση συμφερόντων των λίγων και «ημετέρων». Κύριε Καραμανλή, οι πολίτες δεν το δέχονται αυτό! Αντιδρούν και ζητούν να αλλάξει αυτή η κατάσταση. 
      Κυρίες και κύριοι συνάδελφοι, η αντιμετώπιση της ύφεσης και των συνεπειών της κρίσης προϋποθέτουν την ανατροπή της αδιέξοδης πολιτικής που ακολουθήθηκε μέχρι τώρα. Απαιτείται πρώτα απ’ όλα βούληση, όραμα και ολοκληρωμένο σχέδιο με στόχους. Απαιτείται χρηστή διαχείριση των εθνικών και ευρωπαϊκών πόρων. Όμως χρειάζονται και άμεσα μέτρα για την ενίσχυση του οικογενειακού εισοδήματος των εργαζομένων, των αγροτών, των μικρομεσαίων, των συνταξιούχων. Χρειάζονται μέτρα στήριξης των μικρών επιχειρήσεων, μείωση των κρατικών τιμολογίων και του φορολογικού βάρους, ιδιαίτερα των έμμεσων φόρων. 
      Ο προϋπολογισμός σας, όπως φαίνεται, εκφράζει απόλυτα την πολιτική που ακολουθήσατε μέχρι τώρα. Είναι ακριβώς σε αντίθετη κατεύθυνση απ’ αυτήν που χρειάζεται, γι’ αυτό και τον καταψηφίζουμε. Με τις υποτιθέμενες επενδύσεις των εξαγορών μετοχικών πακέτων και τα πολυδιαφημισμένα ημίμετρα η κατάσταση επιδεινώνεται. Από τα δάνεια του Τ.Ε.Μ.Π.Ε., παραδείγματος χάριν, ουσιαστικά εξαιρούνται αυτοί που τα έχουν ανάγκη. 
      Ποιοι είναι αυτοί; Οι επιχειρήσεις με χρηματοοικονομικές δυσχέρειες, οι νέες, αυτές που έχουν μία ζημιογόνο χρήση, οι επιχειρήσεις παραγωγής, μεταποίησης ή εμπορίας αγροτικών προϊόντων. Δεν μπορεί, δηλαδή, να δανειοδοτηθεί μία επιχείρηση εμπορίας ελαιολάδου ή μία ένωση, προκειμένου να συμβάλει στην ανατροπή της εξευτελιστικής τιμής των 2 ευρώ που υπάρχει σήμερα για το ελαιόλαδο. Εξαιρούνται εντελώς οι εξαγωγικές επιχειρήσεις, ενώ αντίθετα επιδοτούνται οι εισαγωγικές.
      Μ’ αυτές τις πολιτικές διογκώσατε το εμπορικό έλλειμμα. Και αντί να στηρίξετε την παραγωγική βάση της χώρας, στηρίζετε την ανταγωνιστικότητα ξένων οικονομιών. Και όλα αυτά γιατί οι πολιτικές αποφάσεις δεν λαμβάνονται με αποκλειστικό γνώμονα το συμφέρον της οικονομίας και των πολιτών, αλλά ουσιαστικά επιβάλλονται από λίγες ισχυρές κάστες συμφερόντων.
      Κυρίες και κύριοι συνάδελφοι, ο τόπος χρειάζεται αλλαγή πορείας και αυτό δεν μπορεί να γίνει με ανακύκλωση προσώπων και ανασχηματισμό των αποτυχιών. Χρειάζεται μία υπεύθυνη δημοκρατική κυβέρνηση που θα αποκαταστήσει την εμπιστοσύνη των πολιτών προς τους θεσμούς, αλλά και την εμπιστοσύνη της διεθνούς κοινότητας προς την Ελλάδα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Δημήτριος Σιούφας): Το λόγο έχει ο Υφυπουργός Οικονομίας και Οικονομικών κ. Νικόλαος Λέγκας.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, η Κυβέρνηση της Νέας Δημοκρατίας εισηγείται σήμερα με αίσθημα ευθύνης στην Εθνική Αντιπροσωπεία και στον ελληνικό λαό τον προϋπολογισμό του 2009.
      Πριν πω οτιδήποτε, σπεύδω να ξεκαθαρίσω ότι η έννοια της ευθύνης για την Κυβέρνηση δεν έχει βραχυχρόνια διάσταση. Δεν αποφασίζουμε, δεν πράττουμε σήμερα αδιαφορώντας για τις επιπτώσεις στο αύριο. Ό,τι προβλέπουμε, ό,τι εγγράφουμε στον προϋπολογισμό, είναι αυτό που μπορούμε να κάνουμε πράξη στο συγκεκριμένο χρονικό σημείο και στο συγκεκριμένο δημοσιονομικό πλαίσιο. Είναι αυτό που μπορούμε να κάνουμε πράξη μεσούσης της διεθνούς χρηματοπιστωτικής καταιγίδας. Είναι αυτό που μπορούμε να κάνουμε πράξη, χωρίς να στείλουμε το λογαριασμό στις επόμενες γενιές, στα παιδιά, και στα εγγόνια μας.
      Γι’ αυτό τονίζουμε με έμφαση ότι ο προϋπολογισμός του 2009 είναι ένας απολύτως ρεαλιστικός προϋπολογισμός, ένας προϋπολογισμός με τη σωστή αναλογία σε οικονομικό ρεαλισμό και κοινωνική ευαισθησία. Είναι προϋπολογισμός τον οποίο συντάσσει μία υπεύθυνη Κυβέρνηση λαμβάνοντας υπ' όψιν όλες τις δημοσιονομικές παραμέτρους και θέτοντας συγκεκριμένους, σαφείς στόχους. Είναι προϋπολογισμός με διακριτούς προσανατολισμούς, την ενίσχυση της ανάπτυξης και την περαιτέρω ενδυνάμωση της κοινωνικής συνοχής. Είναι προϋπολογισμός, ο οποίος οικοδομεί πάνω σ’ αυτά που έχουν επιτευχθεί τα τελευταία πέντε χρόνια περίπου και αποτελεί την εγγύηση ότι δεν θα τεθούν σε κίνδυνο, δεν θα χαθούν, όσα με θυσίες και κόπους έχουν πετύχει όλοι οι Έλληνες.
      Κυρίες και κύριοι συνάδελφοι, όπως είπα και στην ομιλία μου στην Επιτροπή Οικονομικών, ο προϋπολογισμός ως το κρισιμότερο νομοθέτημα κάθε έτους, αποτελεί το στίβο στον οποίο κρίνεται πρώτα απ’ όλα βεβαίως η Κυβέρνηση, μα και συνολικά οι πολιτικές δυνάμεις του τόπου. Όλοι μας σ’ αυτήν εδώ την Αίθουσα κρινόμαστε, λογοδοτούμε, ελεγχόμαστε από τους Έλληνες πολίτες. Κρινόμαστε για το αν ο λόγος και κυρίως οι πράξεις μας στο πεδίο της εφαρμοσμένης πολιτικής είναι σε αντιστοιχία με τις πραγματικές ανάγκες της κοινωνίας και σε συνάρτηση με τις διεθνείς και εγχώριες οικονομικές εξελίξεις. Λογοδοτούμε για όσα είπαμε ή δεν είπαμε, για όσα πράξαμε ή δεν πράξαμε, για όσα υπερασπιζόμαστε ή είμαστε αντίθετοι. Ελεγχόμαστε για την αξιοπιστία μας, την πολιτική μας οξυδέρκεια, την ικανότητά μας να διαβάζουμε έγκαιρα, με επάρκεια και κυρίως σωστά τις εξελίξεις. 
      Για να το κάνουμε αυτό, δηλαδή, για να μπορούμε να αναλύσουμε ψύχραιμα και αποτελεσματικά τις εξελίξεις, πρέπει πρώτα απ’ όλα να έχουμε υπεύθυνη γνώση των δεδομένων. Η ανάλυσή μας πρέπει να εδράζεται σε στέρεες βάσεις, σε πραγματικά στοιχεία, σε ειλικρινή αποτύπωση της πραγματικότητας.
      Αντιλαμβάνεται ο καθένας ότι αν δεν συντρέχουν αυτές οι προϋποθέσεις, ο βαθμός αξιοπιστίας του εκφερόμενου λόγου θα ελέγχεται και θα ελέγχεται σοβαρά.
      Το επισημαίνω αυτό υπενθυμίζοντας ότι μέχρι πρόσφατα υπήρχε κόμμα στην ελληνική Βουλή που δεν αναγνώριζε ότι υπάρχει διεθνής οικονομική κρίση. Και όχι μόνο αυτό, αλλά διακηρύττεται –και μάλιστα δια του Αρχηγού του, δηλαδή, στο ανώτατο επίπεδο- ότι η κρίση είναι τάχα επινόηση της Κυβέρνησης για να καλύψει τις -κατά το κόμμα αυτό πάντα- αδυναμίες της πολιτικής της. 
      Αντιλαμβάνεται ο καθένας ότι στο κόμμα αυτό έχουν αντικειμενική αδυναμία να αρθρώσουν πειστικό λόγο. Έχουν αντικειμενική αδυναμία να ασκήσουν αντιπολίτευση με επιχειρήματα. Έχουν αντικειμενική αδυναμία να διατυπώσουν μια πειστική εναλλακτική πρόταση. 
      Όμως, αυτό δεν είναι το μόνο βασικό τους πρόβλημα. Είναι και το μόνιμο, βεβαίως, δημοσκοπικό άγχος που κατατρέχει το κόμμα αυτό -και βεβαίως αναφέρομαι στα ηγετικά του κλιμάκια. Είναι ακόμη και η εγγενής στον πολιτικό του λόγο σύγκρουση μεταξύ βεβαίως του κυβερνητικού παρελθόντος και του αντιπολιτευτικού παρόντος. Άλλα έκαναν χθες ως Κυβέρνηση, άλλα βεβαίως λένε σήμερα ως Αντιπολίτευση. 
      Η ιστορία, βεβαίως, δεν διαγράφεται ούτε σβήνει η συλλογική μνήμη. Οι Έλληνες θυμούνται πολύ καλά, εξίσου καλά κρίνουν και συγκρίνουν. Γι’ αυτό και το κόμμα αυτό διατυπώνει σήμερα αλληλοσυγκρουόμενα επιχειρήματα. 
      Από τη μια πλευρά, διατυπώνει την άποψη ότι η ελληνική οικονομία δεν πηγαίνει καλά και άρα αφήνει να εννοηθεί –είναι βέβαια αυταπόδεικτο γιατί δεν το λέει- ότι χρειάζονται πρόσθετα μέτρα, περιοριστικά μέτρα, μέτρα που αναπόφευκτα θα θίξουν το εισόδημα των πολιτών. 
      Από την άλλη, τάζει τα πάντα στους πάντες, χωρίς βεβαίως αφενός να αναφέρει χρονοδιάγραμμα και αφ’ ετέρου, -και το πιο σημαντικό- να αναφέρει το κόστος των μέτρων.  
      Η Αξιωματική Αντιπολίτευση έχει μία τελευταία ευκαιρία, την έχουμε προκαλέσει επανειλημμένως, στη συζήτηση του προϋπολογισμού να πει ξεκάθαρα στον ελληνικό λαό τι συμβαίνει. Είτε η οικονομία δεν πηγαίνει καλά, οπότε επεξεργάζεται περιοριστικά μέτρα είτε η οικονομία πηγαίνει καλά, οπότε υπάρχουν περιθώρια για παροχές. Και τα δύο ταυτόχρονα δεν μπορούν να ισχύουν. Ή το ένα ή το άλλο. Ας αποφασίσει, λοιπόν, η Αξιωματική Αντιπολίτευση και ας τοποθετηθεί δημόσια. 
      Άλλωστε, οφείλω να επισημάνω τέσσερις συνεντεύξεις Τύπου από ισάριθμα κομματικά στελέχη που δόθηκαν τις τελευταίες ημέρες για τον προϋπολογισμό του 2009. Τέσσερις συνεντεύξεις Τύπου για το ίδιο θέμα και σε καμμία απ’ αυτές δεν παρουσιάστηκε με σαφήνεια μια ξεκάθαρη θέση. Τέσσερις συνεντεύξεις Τύπου και σε καμμία δεν παρουσιάστηκε το πιο σημαντικό, δηλαδή, το πόσο κοστίζουν οι εξαγγελίες που ακούμε κάθε τόσο. 
      Και αυτό, παρά βεβαίως την εύλογη και έλλογη -επιτρέψτε μου να πω- αξίωση της κοινωνίας, κάθε κόμμα να κοστολογεί όσα εξαγγέλλει, αλλά και να παρουσιάζει ένα συνολικό οικονομικό πρόγραμμα, από το οποίο να συνάγεται με ποιο τρόπο και βεβαίως από ποια πηγή θα προέλθουν τα χρήματα για τις πάσης φύσεως εξαγγελίες.    
      Άλλωστε, κυρίες και κύριοι συνάδελφοι, είναι κοινά αποδεκτό ότι όσα εξαγγέλλει κάθε κόμμα πρέπει να εδράζονται σε πραγματικά οικονομικά δεδομένα και όχι βεβαίως στη βάση μιας εικονικής πραγματικότητας, μιας πραγματικότητας που βρίσκεται μόνο στο μυαλό κάποιων κομματικών στελεχών και πουθενά αλλού. Αυτό ισχύει πολύ περισσότερο για κόμματα που έχουν θητεύσει στην κυβέρνηση, που έχουν θητεύσει είκοσι χρόνια στην κυβέρνηση και άρα δεν μπορούν σε καμμία περίπτωση να προβάλουν το τεκμήριο της άγνοιας του δημόσιου λογιστικού.
      Γι’ αυτό, λοιπόν, και επαναδιατυπώνω το ερώτημά μου: Ποιο είναι το κόστος για τις εξαγγελίες του κόμματος της Αξιωματικής Αντιπολίτευσης; Ποιο είναι το χρονοδιάγραμμα και ποιες είναι οι πηγές χρηματοδότησης; 
      Ακούσαμε στην επιτροπή, ακούμε και σήμερα στην Ολομέλεια τους συναδέλφους της Αξιωματικής Αντιπολίτευσης να παρελαύνουν απ’ αυτό εδώ το Βήμα και να υπόσχονται τα πάντα στους πάντες. Δεν τους ακούμε όμως να αναφέρουν το κόστος αυτών των υποσχέσεων. Θα τους το πούμε εμείς. Θα το πούμε εμείς στους Έλληνες πολίτες, για να κατανοήσουν πώς σε μία κατά τα άλλα διαλυμένη -όπως το ΠΑ.ΣΟ.Κ. λέει- οικονομία, η Αξιωματική Αντιπολίτευση εξαγγέλλει σήμερα μέτρα προϋπολογισμού που φτάνουν τα 20.000.000.000 ευρώ. 
	Εξηγούμαστε: Λέτε, συνάδελφοι του ΠΑ.ΣΟ.Κ., ότι η πρότασή σας είναι να φθάσετε τις δαπάνες για την παιδεία και την έρευνα στο 7% του Α.Ε.Π.. Αυτό γρήγορα-γρήγορα σημαίνει πρόσθετο κόστος 10.000.000.000 ευρώ. Λέτε, επίσης, ότι η πρότασή σας είναι το Πρόγραμμα Δημοσίων Επενδύσεων να ανέλθει στο 5% του Α.Ε.Π.. Αυτό σημαίνει ότι χρειάζονται άλλα 4,2 δισεκατομμύρια ευρώ. Λέτε, επίσης, ότι θα δώσετε έκτακτο επίδομα αλληλεγγύης και επίδομα θέρμανσης, τα οποία για την υλοποίησή τους χρειάζονται άλλα 2,4 δισεκατομμύρια ευρώ. 
	Προχωρώ. Λέτε ακόμη ότι θα χρηματοδοτήσετε τις ασφαλιστικές εισφορές των «STAGE», ότι θα αυξήσετε το επίδομα ανεργίας στο 70% του μισθού, ότι θα επεκτείνετε το Ε.Κ.Α.Σ., ότι θα θεσπίσετε πόρους για το Ταμείο των Ελεύθερων Επαγγελματιών, ότι θα προχωρήσετε σε άλλη αυξημένη εισοδηματική πολιτική. 
	Ένα μόνο στοιχείο θα επισημάνουμε: Μόνο το κόστος για την πρόσφατη πρόταση νόμου που καταθέσατε σχετικά με την αύξηση της απασχόλησης ξεπερνά το 1.000.000.000 ευρώ. Και επειδή, όπως διατείνεστε, είστε καλοί στις προβλέψεις, ότι δηλαδή το φετινό έλλειμμά θα είναι 3,9% του Α.Ε.Π., όπως λέτε, προφανώς όταν λέτε αυτό, έχετε και στο μυαλό σας πώς θα το κατεβάσετε κάτω από το 3%, τουτέστιν θα κάνετε τη διόρθωση του 0,9%, δηλαδή, μία μονάδα περίπου του Α.Ε.Π., το ισοδύναμο με άλλα λόγια 2,5 δισεκατομμυρίων ευρώ, για να φθάσει έτσι συνολικά, όπως είπαμε προηγουμένως, το κόστος στα 20.000.000.000 ευρώ. 
	Θέλω ειλικρινά κάθε συνάδελφος σ’ αυτήν την Αίθουσα να απαντήσει, αν όχι, βεβαίως, στον ελληνικό λαό, τουλάχιστον στον εαυτό του, αν πιστεύει ότι σε μια διαλυμένη, κατά την έκφραση του ΠΑ.ΣΟ.Κ. πάντα, οικονομία και σε περίοδο, βεβαίως, διεθνούς οικονομικής κρίσης  μπορεί ένα κόμμα να εξαγγείλει μέτρα ύψους 20.000.000.000 ευρώ. 
	Η λογική αλληλουχία οδηγεί σε τρία ενδεχόμενα: Ή το κόμμα αυτό δεν λέει συνειδητά την αλήθεια, αλλά διολισθαίνει σε μία άνευ όρων υποσχεσιολογία, προσδοκώντας κομματικά οφέλη ή το κόμμα αυτό, εν αντιθέσει με όσα λέει δημόσια, πιστεύει ότι η οικονομία αυτή πηγαίνει καλά, έχει αντοχές και άρα επεξεργάζεται ένα πρόγραμμα μέτρων, με δεδομένη την καλή κατάσταση της οικονομίας ή το κόμμα αυτό θέτει έναν εξαιρετικά μακρινό ορίζοντα στις εξαγγελίες του, χωρίς, όπως προείπα, να κάνει συγκεκριμένες χρονικές αναφορές. 
	Βεβαίως, κυρίες και κύριοι συνάδελφοι, είναι αλήθεια ότι η Αξιωματική Αντιπολίτευση έχει μιλήσει δημόσια για μία μόνο πηγή χρηματοδότησης αυτών που εξαγγέλλει. Ακούσαμε τον Αρχηγό της να μιλάει για «μέρισμα ειρήνης», για εξοικονόμηση χρημάτων από τις περικοπές των αμυντικών δαπανών. 
      Μας είπαν, αγαπητοί συνάδελφοι, ό,τι πληρώνουμε για αμυντικές δαπάνες. Είναι κατά μείζονα λόγο υποχρεώσεις που έχουν αναλάβει οι κυβερνήσεις του ΠΑ.ΣΟ.Κ. πριν από το 2004. Επισημαίνω ότι στο σύνολο του ενιαίου μεσοπρόθεσμου προγράμματος άμυνας και εξοπλισμού, το γνωστό Ε.Μ.Π.Α.Ε., ύψους 12 περίπου δισεκατομμυρίων ευρώ, τα 9,5 δισεκατομμύρια είναι υποχρεώσεις που αναλήφθηκαν επί κυβερνήσεων ΠΑ.ΣΟ.Κ.. 
      Συνεπώς, για ποιο μέρισμα ειρήνης μιλά ο Αρχηγός της Αξιωματικής Αντιπολίτευσης, ο οποίος, ως γνωστόν, ήταν Υπουργός Εξωτερικών επί πολλά χρόνια στις κυβερνήσεις του κ. Σημίτη; Και όχι μόνο μιλά σήμερα, ερχόμενος σε απόλυτη αντίθεση με τις επιλογές των κυβερνήσεων, στις οποίες ο ίδιος ήταν κορυφαίος Υπουργός, αλλά δεν βρίσκει ούτε μία λέξη αυτοκριτικής να πει για το μέρισμα ανευθυνότητας, με το οποίο οι κυβερνήσεις του ΠΑ.ΣΟ.Κ. επιβάρυναν και επιβαρύνουν σήμερα τους πολίτες. 
      Στο σημείο αυτό χρειάζεται να επισημάνω ότι η δημοσιονομική εξίσωση των δαπανών έχει κάποιες σταθερές, τις οποίες λίγο-πολύ όλοι τις γνωρίζουμε. Συγκεκριμένα, κυρίες και κύριοι συνάδελφοι, είναι γνωστό ότι από τα 100 ευρώ που εισπράττουμε ως έσοδα τα 40 πηγαίνουν για μισθούς και συντάξεις, τα 22 ευρώ για ασφάλιση και περίθαλψη, ενώ άλλα περίπου 20 ευρώ για τόκους για την εξυπηρέτηση του δημοσίου χρέους. Αυτά μας κάνουν 82 ευρώ και μένουν μόνο 18, για να κάνουμε το Πρόγραμμα Δημοσίων Επενδύσεων και να καλύψουμε τις λειτουργικές και τις λοιπές έκτακτες δαπάνες. 
      Επισημαίνω ακόμη ότι το 2009 σε σχέση με το 2000 ο προϋπολογισμός θα καταβάλει διπλάσιες αποδοχές για μισθούς και, βεβαίως, υπερδιπλάσιες αποδοχές για συντάξεις. 
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
Παράλληλα στον προϋπολογισμό του 2009 αποτυπώνεται η φιλοσοφία της Κυβέρνησης να εστιάζει το ενδιαφέρον της, όχι μόνο στα πόσα ξοδεύει το κράτος, αλλά στο αν αυτά που ξοδεύει –και αυτό είναι το σημαντικό- έχουν αποτέλεσμα. Η ουσία για την Κυβέρνηση είναι, δηλαδή, κάθε ευρώ του προϋπολογισμού να επενδύεται, να απολήγει στο καλύτερο δυνατό αποτέλεσμα, να έχει όσο το δυνατόν περισσότερους ωφελημένους και φυσικά αυτό να μπορεί να ελεγχθεί, να αξιολογηθεί, ώστε  να γίνονται οι επιβεβλημένες διορθωτικές κινήσεις, οι απαραίτητες προσαρμογές. 
      Προς την κατεύθυνση αυτή ενσωματώνεται στον προϋπολογισμό, κάτι το οποίο δεν έγινε όλα αυτά τα χρόνια, παρά το γεγονός ότι όλες οι πολιτικές παρατάξεις είχαν δεσμευτεί στην κατεύθυνση αυτή, η πλειονότητα των ειδικών λογαριασμών. Επιπροσθέτως με την ενσωμάτωση των ειδικών λογαριασμών ερχόμαστε ακόμα πιο κοντά και στην υλοποίηση της εξαγγελίας μας για έναν προϋπολογισμό προγραμμάτων, ο οποίος αυτονόητα είναι ασύμβατος με την ύπαρξη των ειδικών λογαριασμών. Είναι πασιφανές ότι το ενιαίο της διαχείρισης και της λογοδοσίας εξυπηρετεί την αξίωση για πλήρη διαφάνεια στα δημόσια οικονομικά, κατατοπίζει τους πολίτες για την πραγματική δημοσιονομική κατάσταση της χώρας σε δεδομένη χρονική στιγμή και προπαντός συντελεί στην εμπέδωση φορολογικής συνείδησης. 
      Στόχος της Κυβέρνησης είναι να καταστεί δυνατή η διαμόρφωση του κατάλληλου πλαισίου, ώστε το 2012 να είναι το έτος μετάβασης στο σύστημα προϋπολογισμού προγραμμάτων για την κεντρική διοίκηση (Υπουργεία και τις περιφέρειες). 
      Κυρίες και κύριοι συνάδελφοι, και φέτος ακούσαμε στην Αίθουσα αυτή τοποθετήσεις οι οποίες εντάσσονται σε μία φιλοσοφία πλειοδοσίας. Όμως, δεν πρέπει ποτέ να ξεχνάμε ότι ο μαξιμαλιστικός λόγος τείνει να γίνει αφαιρετικός λόγος, γιατί λειτουργεί αποπροσανατολιστικά, όσον αφορά την ουσία. Και η ουσία, το συμπέρασμα στη συζήτηση αυτή, είναι ότι ο προϋπολογισμός του 2009 είναι ο πλέον ρεαλιστικός, ο πλέον υπεύθυνος, ο πλέον αναπτυξιακός, ο πλέον κοινωνικά ευαίσθητος που μπορούσε να διαμορφωθεί στη συγκυρία που διανύουμε. Είναι, επαναλαμβάνω, ένας προϋπολογισμός, ο οποίος δένει αρμονικά την έως τώρα εφαρμοσθείσα  οικονομική πολιτική μ’ αυτήν που σχεδιάζεται για το μέλλον, απαντά με υπευθυνότητα στις ανάγκες του σήμερα, χωρίς όμως να υπονομεύει την κοινωνία και βεβαίως την οικονομία του αύριο και θωρακίζει ακόμα περισσότερο την οικονομία, ώστε να αντιστέκεται επαρκώς στη διεθνή κρίση. 
      Θα επαναλάβω επίσης ότι το θέμα δεν τίθεται μόνο στη βάση του επιθυμητού, τίθεται πρωτίστως στη βάση του οικονομικά εφικτού, με άλλα λόγια, τι περιθώρια υπάρχουν στον προϋπολογισμό. Άλλωστε την περιοχή του οικονομικά εφικτού δεν την ορίζει, αν θέλετε, μόνο η κυβέρνηση, αλλά η διεθνής οικονομική συγκυρία και η δημοσιονομική κατάσταση της χώρας. Να είσθε βέβαιοι ότι αν δεν υπήρχε τόσο υψηλό δημόσιο χρέος, που μας κληροδότησαν βεβαίως οι κυβερνήσεις του χθες, ο προϋπολογισμός θα ήταν διαφορετικός. Αν δεν υπήρχαν τόσο υψηλές δαπάνες για τόκους και τοκοχρεολύσια, θα υπήρχαν πολύ μεγαλύτερες πιστώσεις για την κοινωνική πολιτική. 
      Καλή, λοιπόν, είναι μια γενική συζήτηση για τις επιθυμίες μας, για τις καλές ιδέες μας και για τα οράματά μας, αλλά στο τέλος θα πρέπει να τραβήξουμε γραμμή και να κάνουμε το άθροισμα. Απαιτείται, όμως,  να κάνουμε και κάτι άλλο, μιας και οι πολίτες δεν συγκινούνται –και ορθώς δεν συγκινούνται- ούτε από τις ανούσιες αντιπαραθέσεις ούτε από τις καλές προθέσεις και απαιτούν προτάσεις, απαιτούν συγκεκριμένες λύσεις, απαιτούν ξεκάθαρες δεσμεύσεις, γιατί απλά γνωρίζουν την αλήθεια καλύτερα από εμάς, αναγνωρίζουν τις δυσκολίες, ξεχωρίζουν τις μεγαλοστομίες, όταν μάλιστα δεν συνοδεύονται από τα κόστη αλλά και από πρόσθετες εγγυήσεις, όταν μάλιστα ο φορέας που έχει εξαγγείλει αυτές τις προτάσεις επανειλημμένως έχει δώσει εξετάσεις πολιτικής αφερεγγυότητας. 
      Εν κατακλείδι, στις δημαγωγικές και ανεδαφικές προτάσεις που εξαντλούνται στο να διεγείρουν το λαϊκό αίσθημα, εμείς ως Κυβέρνηση απαντούμε μ’ έναν προϋπολογισμό ευθύνης και προοπτικής, μ’ έναν προϋπολογισμό ουσίας και αποτελέσματος. Είναι άλλωστε οι πολιτικές της Κυβέρνησης πολιτικές ουσίας και αποτελέσματος.
Και η ουσία της πολιτικής μας είναι ο άνθρωπος και οι ανάγκες του. Αν θέλετε να επανακάμψετε, αγαπητοί συνάδελφοι του ΠΑ.ΣΟ.Κ., στην ουσία της πολιτικής μια επιλογή έχετε. Να υπερψηφίσετε μαζί μας τον προϋπολογισμό του 2009. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο πρώην Πρωθυπουργός κ. Κωνσταντίνος Σημίτης. 
      ΚΩΝΣΤΑΝΤΙΝΟΣ ΣΗΜΙΤΗΣ: Κυρίες και κύριοι συνάδελφοι, πέρυσι, δηλαδή το 2007, στη συζήτηση του προϋπολογισμού, η Κυβέρνηση εξέφρασε αλαζονικά την ενόχλησή της γιατί είχα κάνει λόγο για φαινομενική επιτυχία της οικονομικής πολιτικής. Ο Υπουργός Οικονομίας απάντησε ότι η επιτυχία ήταν πραγματική και όχι φαινομενική. Μάλιστα, επικαλέστηκε την άρση της διαδικασίας επιτήρησης από την Ευρωπαϊκή Επιτροπή και είπε εμφατικά ότι η κατάσταση υπερβολικού ελλείμματος ξεπεράστηκε κατά τρόπο αξιόπιστο και βιώσιμο. Επιπλέον ακούσαμε ότι η Ευρωπαϊκή Στατιστική Υπηρεσία για πρώτη φορά δεν αμφισβητούσε πλέον την αξιοπιστία των ελληνικών στοιχείων. 
      Τα όσα μεσολάβησαν έκτοτε, έδειξαν πόσο αδικαιολόγητη ήταν η έπαρση της Κυβέρνησης. Η διάψευση της κυβερνητικής αλαζονείας ήρθε από την ίδια την Ευρωπαϊκή Ένωση με τη μορφή διπλής απόρριψης: η πρώτη γιατί αποδείχθηκε ότι το δημοσιονομικό έλλειμμα του 2007 που αρχικά εμφανίστηκε ως 2,2% αυξήθηκε τελικά στο 3,5%, δηλαδή πάνω από το όριο που επιτρέπεται σύμφωνα με το Σύμφωνο Σταθερότητας. Η Κυβέρνηση είχε χρησιμοποιήσει μια εικονική πραγματικότητα για να επιτύχει την έξοδο της χώρας από την επιτήρηση. 
      Η δεύτερη διάψευση ήρθε με την απόρριψη της αξιοπιστίας των στοιχείων της Κυβέρνησης από τις κοινοτικές υπηρεσίες. Η Ευρωπαϊκή Στατιστική Υπηρεσία δεν δέχθηκε τις εκτιμήσεις της Κυβέρνησης για τα αποθεματικά των ασφαλιστικών οργανισμών και τις προσαρμογές που απαιτούν τα διάφορα στοιχεία, τις λεγόμενες εθνικολογιστικές διαφορές. 
      Τελικά, τι ήταν το φαινομενικό και τι ήταν το πραγματικό; Η Κυβέρνηση θα όφειλε μια απάντηση. Όμως πλέον οι απαντήσεις δεν έχουν καμμία αξία, γιατί η ουσία είναι ότι η Ελλάδα βγήκε τελικά από την επιτήρηση με παραποιημένα στοιχεία. Βγήκε για να μπορέσει η Κυβέρνηση να πραγματοποιήσει τις εκλογές του 2007 παρουσιάζοντας μια ψεύτικη εικόνα που μετά από ένα χρόνο κατέρρευσε. 
      Το κεντρικό συμπέρασμα είναι ότι τα εξωραϊσμένα μεγέθη του προϋπολογισμού που συζητάμε στη Βουλή κάθε χρονιά μετατρέπονται σε όνειδος, όταν ένα χρόνο αργότερα δημοσιοποιηθούν τα πραγματικά μεγέθη του έτους που πέρασε. Το γεγονός αυτό της συνεχούς διάψευσης συσσωρεύει ένα τεράστιο έλλειμμα αξιοπιστίας.
      Τα μεγέθη του 2007, τα μεγέθη του 2008, αλλά και ο προϋπολογισμός του 2009 που θα είναι μια ακόμη θεαματική αποτυχία, θα επιβεβαιώσουν ότι επαναλαμβάνεται συστηματικά και ενσυνείδητα από την Κυβέρνηση η προσπάθεια παραπλάνησης. Η ιστορία επαναλαμβάνεται και δυστυχώς καταλήγει σε γελοιοποίηση της χώρας. 
	Την εξαιρετικά δυσοίωνη προοπτική εκφράζουν και τα επιτόκια δανεισμού του ελληνικού δημοσίου που έχουν εκτιναχθεί σε πρωτοφανή επίπεδα και όχι εξαιτίας της ανόδου των διεθνών επιτοκίων, αλλά εξαιτίας του καταποντισμού της εμπιστοσύνης των διεθνών αγορών στη φερεγγυότητα της Κυβέρνησης και στις προοπτικές της οικονομίας μας.
	Όπως έχετε ακούσει ή διαβάσει, η διαφορά μεταξύ του επιτοκίου που ζητείται να καταβάλει η Ελλάδα για να της χορηγηθούν δάνεια και του επιτοκίου που καταβάλλει η Γερμανία κατά την έκδοση δεκαετών ομολόγων ανεβαίνει σταθερά. Στο τέλος Νοεμβρίου το επιτόκιο για την Ελλάδα ήταν υψηλότερο κατά 1,68%, υψηλότερο εκείνου για τη Γερμανία, στις αρχές Δεκεμβρίου, λίγες μέρες μετά, κατά 1,73% και πριν από λίγες μέρες κατά 2,25%, 2,25% πάνω από το επιτόκιο που πληρώνει η Γερμανία. Στο τέλος του 2003 –για να έχετε ένα σχετικό συγκριτικό στοιχείο- το επιτόκιο για την Ελλάδα ήταν υψηλότερο μόνο κατά 0,2%. Αντίστοιχη με τη σημερινή διαφορά υπήρχε πριν από την ένταξη της Ελλάδος στην Ο.Ν.Ε.. 
	Ο δανεισμός της χώρας έχει γίνει θέμα στο διεθνή τύπο. Η Ελλάδα αναφέρεται ως η χώρα η οποία αναλογικά με το Α.Ε.Π. της θα έχει το 2009 τον υψηλότερο δανεισμό στην Ευρώπη. Τη δυσοίωνη εικόνα συμπληρώνει το γεγονός ότι το κόστος της ασφάλισης έναντι του κινδύνου μη πληρωμής των πενταετών ελληνικών ομολόγων ή των ελληνικών ομολόγων γενικά έχει τετραπλασιαστεί σε ελάχιστο χρόνο. Για τα πενταετή ομόλογα ανέβηκε από το 3% στο 12% περίπου. Είναι και αυτό μία απόδειξη της εξαιρετικά αρνητικής γνώμης που έχουν οι αγορές για την Ελλάδα.
	Αυτή η αρνητική γνώμη είναι απόρροια της αρνητικής πορείας του δημοσίου χρέους της ελληνικής οικονομίας. Μεταξύ του τέλους του 2003 και του 2009 -στο οποίο αφορά ο προϋπολογισμός που συζητάμε- το δημόσιο χρέος της κεντρικής Κυβέρνησης –γιατί αυτό έχει σημασία, αυτό δείχνει τη δημοσιονομική διαχείριση- αυξήθηκε κατά το ιλιγγιώδες ποσό των 91.000.000.000 ευρώ, χωρίς να υπολογίζονται σ’ αυτό το ποσό η επιβάρυνση του χρέους από το πακέτο στήριξης των τραπεζών και οι βέβαιες υπερβάσεις του ελλείμματος το 2009. Οι αιτίες της αύξησης είναι συναρτημένες με την πελατειακή νοοτροπία της Κυβέρνησης και τη σταθερή επιδίωξη για ενίσχυση της εξουσίας της. Οι προσλήψεις την περίοδο 2004-2008 έφτασαν τις εξήντα χιλιάδες περίπου, με συνέπεια την αύξηση των μισθών που κατέβαλε η Κυβέρνηση κατά 40%.
	Ξέρουμε ότι η Κυβέρνηση συγκάλυψε την πορεία αυτή με την αλλαγή των στοιχείων του Α.Ε.Π. προβάλλοντας τον ισχυρισμό ότι το χρέος μειώθηκε ως ποσοστό του Α.Ε.Π., αλλά το επιχείρημα αυτό ελάχιστα έπεισε τους δανειστές της χώρας οι οποίοι, όπως ακούσατε, ανέβασαν το επιτόκιο για την Ελλάδα σε ύψη που έχει τώρα για χώρες εκτός της Ευρωζώνης.
	Οι δανειστές έχουν επίσης υπ΄όψιν τους άλλα στοιχεία που δεν έχουν σχέση με την πραγματικότητα. Παράδειγμα αποτελεί η υπόθεση του προϋπολογισμού ότι τα τακτικά έσοδα θα αυξηθούν με ρυθμό υπερδιπλάσιο εκείνου του ονομαστικού Α.Ε.Π., αλλά σύμφωνα με τις πάγιες αρχές υπολογισμού των μελλοντικών φορολογικών εσόδων που ισχύουν στις χώρες της Ευρωζώνης, αυτή είναι μία εξωπραγματική υπόθεση.
	Τέλος, οι δανειστές βλέπουν γεγονότα τα οποία ζουν όλοι οι Έλληνες, τα χρέη των νοσοκομείων, τα υπάρχοντα και επερχόμενα χρέη των ασφαλιστικών ταμείων, την αδυναμία περιορισμού των δαπανών υγείας και άλλα.
    Διαπιστώνουν ότι οι μεταρρυθμίσεις δεν επέφεραν καμμιά βελτίωση. Γι’ αυτό αποτελεί κοινό μυστικό στους κύκλους της Ευρωπαϊκής Επιτροπής ότι η Ελλάδα δεν προσαρμόζεται στις επιταγές της Ο.Ν.Ε. και ότι επίσης οι όποιες νουθεσίες και επιτηρήσεις δεν αρκούν. Θεωρούν ότι η τωρινή πολιτική ηγεσία της χώρας που στηρίχθηκε από την Ευρωπαϊκή Επιτροπή σε όλες τις σημαντικές επιδιώξεις της, την απογραφή, την αναθεώρηση του Α.Ε.Π., τη γρήγορη ολοκλήρωση της διαδικασίας της επιτήρησης, εκμεταλλεύθηκε αυτήν τη συμπαράσταση της επιτροπής για να μην τηρήσει τις δεσμεύσεις της. 
    Απλά πιστεύουν ότι η Ελλάδα τους κορόιδεψε. Και γι’ αυτό πιστεύουν ότι η Ελλάδα καλό θα ήταν να αναγκαστεί να προσφύγει στο Διεθνές Νομισματικό Ταμείο για να εξασφαλίσει τον απαραίτητο δανεισμό ώστε η παρακολούθηση της ελληνικής οικονομίας να είναι αρμοδιότητα εκείνου, του Διεθνούς Νομισματικού Ταμείου και όχι φροντίδα της Ευρωπαϊκής Επιτροπής. 
    Αφορμές για μια τέτοια κίνηση σύμφωνα με τα στοιχεία μπορούν να βρεθούν αν συνεχιστεί η σημερινή πορεία. Η Ελλάδα σύμφωνα με τον προϋπολογισμό που συζητάμε θα πρέπει να δανειστεί το 2009 τουλάχιστον 40.000.000.000 αλλά πιθανότατα 50.000.000.000. Τα χρήματα στις διεθνείς χρηματαγορές θα είναι δύσκολο όμως τώρα να βρεθούν, σε μια περίοδο όπου όλο και λιγότερη ρευστότητα υπάρχει και όλο και περισσότερα κράτη επιζητούν δανεισμό. Γιατί οι άλλες χώρες και προπαντός ξένες τράπεζες προσφέρουν ικανοποιητικότερο επιτόκιο ή περισσότερη φερεγγυότητα. 
    Στην περίπτωση που παρουσιαστούν δυσκολίες δανεισμού, το ελληνικό κράτος δεν θα μπορεί να βρει στην αγορά χρήματα ταχύτατα, όπως θα θέλει, και θα δώσει έτσι την αφορμή να διατυπωθεί η υπόδειξη ότι η λύση του προβλήματος θα πρέπει να επιζητηθεί μάλλον με προσφυγή στο Διεθνές Νομισματικό Ταμείο. Θα είναι μια ταπεινωτική εξέλιξη για την Ελλάδα, η πιο καταστροφική κατάληξη της διακυβέρνησης της Νέας Δημοκρατίας. 
    Κυρίες και κύριοι συνάδελφοι, η Νέα Δημοκρατία παρουσίασε ένα πακέτο μέτρων ως αντίδοτο για την κρίση, για να βοηθήσει τους πιο αδύναμους συμπολίτες μας ύψους 370.000.000 ευρώ. Αυτό το πακέτο μέτρων θα μπορούσε να είναι πολύ μεγαλύτερο, αν είχε πραγματοποιήσει την υπόσχεσή της να προικοδοτήσει το Ταμείο Κοινωνικής Συνοχής με 2.000.000.000 ευρώ και όχι με 450.000.000, όπως φαίνεται από τον προϋπολογισμό. 
    Αλλά το σπουδαιότερο είναι ότι η αντιμετώπιση της ύφεσης δεν απαιτεί απλώς ορισμένες ενισχύσεις για τα τμήματα του πληθυσμού που υποφέρουν. Το πρόβλημα που θέτει η ταυτόχρονη ύπαρξη ύφεσης και υπερδανεισμού μπορεί να ξεπεραστεί μόνο με μια συνεκτική και συνθετική αντίληψη αντιμετώπισης, τόσο της κρίσης, όσο και της υστέρησής μας. 
    Οφείλουμε να συνδυάσουμε το άμεσο με το μακροπρόθεσμο. Τα μέτρα ανάκαμψης με τις ενέργειες που εξασφαλίζουν σε μόνιμη βάση τη σύγκλιση της οικονομίας μας με τις προηγμένες οικονομίες της Ένωσης. Χρειάζεται να στηριχθεί η οικονομία με επενδύσεις εδώ και τώρα και ταυτόχρονα να επιδιώξουμε τις διαρθρωτικές αλλαγές, τις οποίες η Κυβέρνηση δεν έχει κάνει τόσα χρόνια, αλλαγές για την βελτίωση της ανταγωνιστικότητας και τον εξορθολογισμό της διαχείρισης των δημοσίων πόρων. 
    Μια τέτοια προσπάθεια θα βελτιώσει την πιστοληπτική ικανότητα της χώρας, γιατί θα δείξει ότι η Ελληνική Κυβέρνηση έχει τη θέληση και την ικανότητα να ανατρέψει την αρνητική οικονομική πορεία. 
      Ένα τέτοιο πρόγραμμα θα δημιουργήσει εμπιστοσύνη, θα ανοίξει δρόμους συνεννόησης και συνεργασίας με τους εταίρους μας, θα εξασφαλίσει έτσι πόρους. Και το πιο σημαντικό, θα κερδίσει τη στήριξη της κοινωνίας, από τη στιγμή που οι πολίτες θα διαπιστώσουν ότι υπάρχει σοβαρή καθοδήγηση, με συναίσθηση των προβλημάτων.
      Όλα αυτά δε μπορούν να γίνουν από μια Κυβέρνηση που μέχρι τώρα έχει φανεί κατά σύστημα ασυνεπής, επικεντρωμένη στα προβλήματα της εξουσίας της, αδιάφορη για όσα απασχολούν την κοινωνία, μια Κυβέρνηση για την οποία η κρίση μέχρι στιγμής ήταν μόνο δικαιολογία για τις πολιτικές της και όχι αφορμή για ένα διαφορετικό σχεδιασμό ανάπτυξης και ανταγωνιστικότητας.
      Κυρίες και κύριοι συνάδελφοι -και κλείνω- η Νέα Δημοκρατία θεώρησε καλό, για να επικρατήσει στον πολιτικό αγώνα, να μεταχειριστεί, χωρίς τον ελάχιστο ενδοιασμό, όποια μέσα την εξυπηρετούσαν να κατακτήσει και να διατηρήσει την εξουσία. Αρνήθηκε ό,τι είχε καταφέρει με κόπο ο ελληνικός λαός. Λοιδόρησε και συκοφάντησε τις προηγούμενες κυβερνήσεις. Θεώρησε ότι μπορεί να πορευθεί χωρίς κανόνες, χωρίς σεβασμό, χωρίς συγκρότηση. Εξυπηρέτησε, χωρίς δισταγμό, «τους έχοντες», αδιαφορώντας για τους πολλούς. Προέτρεψε την κοινωνία να μη νοιάζεται για τη σκληρή προσαρμογή στην παγκοσμιοποίηση, να ικανοποιηθεί με μικρές λύσεις σε μεγάλα προβλήματα, να θεωρήσει ότι η ηθικολογία του «σεμνά και ταπεινά» αποτελούν τη νέα επαρκή κοινωνική αντίληψη και να ασπαστεί στην πράξη τα ρουσφέτια, τις εξυπηρετήσεις, τις κουμπαριές και τη συνεργασία με το κόμμα στην εξουσία.
      Η Νέα Δημοκρατία κατάργησε έτσι το απαιτητικό παράδειγμα που χρειάζεται κάθε πολιτική παράταξη και κάθε κοινωνία. Ο εκτροχιασμός της οικονομίας είναι συνέπεια αυτής της τακτικής και από τις επιπτώσεις αυτού του εκτροχιασμού δεν πρόκειται να τη διασώσουν μέτρα, εξαγγελίες και στομφώδεις διαβεβαιώσεις. Διότι όλοι ξέρουν ότι στο σημείο που φτάσαμε χρειάζονται άλλα πρότυπα και άλλη πολιτική. Οι σημερινοί πρωταγωνιστές έχουν ενταχθεί ανεπανόρθωτα στο χθες. Γι’ αυτό και σας καλώ να καταψηφίσετε τον προϋπολογισμό.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Θεόφιλος Λεονταρίδης.
      ΘΕΟΦΙΛΟΣ ΛΕΟΝΤΑΡΙΔΗΣ: Κυρίες και κύριοι συνάδελφοι, ο προϋπολογισμός του 2009 περιλαμβάνει το σχεδιασμό της Κυβέρνησης για τον περιορισμό των επιπτώσεων από την πρωτοφανή οικονομική κρίση, που ταλανίζει την παγκόσμια κοινότητα και την μακροχρόνια βιωσιμότητα των δημοσίων οικονομικών μας.
      Αναπόφευκτα, οι επιπτώσεις της κρίσης επηρεάζουν και τη χώρα μας. Η κρισιμότητα της διεθνούς συγκυρίας απαιτεί υπεύθυνες θέσεις από όλους και όχι διαστρέβλωση των δεδομένων και καταστροφολογία, που καλλιεργείται σκοπίμως το τελευταίο χρονικό διάστημα.
      Είναι, λοιπόν, θέμα ευθύνης όλων μας, με πλήρη επίγνωση όλων των δυσκολιών, να εξαντλήσουμε κάθε δυνατότητα για τη στήριξη της ανάπτυξης, της απασχόλησης, της κοινωνικής συνοχής. Αυτά που πετύχαμε, ώστε η ελληνική οικονομία να εμφανίζει ανθεκτικότητα στην κρίση και οι ρυθμοί ανάπτυξης να είναι πολλαπλάσιοι του μέσου όρου της ευρωζώνης, πρέπει να τα ενισχύσουμε, συνεχίζοντας την προσπάθεια.
      Είναι σίγουρο ότι θα μπορούσαμε να πάμε καλύτερα, όπως είναι σίγουρο ότι θα μπορούσαμε να αποφύγουμε πολλά. Μόνο που η ισοπεδωτική κριτική όλων των πολιτικών επιλογών μας, οι ανεύθυνες και δημαγωγικές θέσεις, η συνολική απόρριψη οδηγεί σε μια προϊούσα απαξίωση και απομάκρυνση από την πολιτική τάξη και οι εκφραστές τους είναι επικίνδυνοι για την πορεία του τόπου.
      Η Κυβέρνηση έχει προωθήσει με σχέδιο και συνέπεια μία σειρά από αναπτυξιακές πολιτικές όλο αυτό το διάστημα, πολιτικές με αποτέλεσμα που σε αυτήν τη δύσκολη συγκυρία στηρίζουν τη χώρα. Αφορούν μεταρρυθμίσεις, έξυπνες επενδύσεις, αλλά και μεγάλα δημόσια έργα. 
      Αναφέρομαι, πρώτον, στην εφαρμογή εθνικού στρατηγικού πλαισίου για τη νέα περίοδο που μεταφέρει το 80% των εθνικών και κοινοτικών πόρων στην περιφέρεια.
      Δεύτερον, στο πρόγραμμα των δημοσίων έργων που αλλάζει τον οδικό χάρτη της χώρας. 
      Τρίτον, στα ειδικά χωροταξικά πλαίσια, που βάζουν τάξη στις χρήσεις γης, διευκολύνοντας τις επενδύσεις και προστατεύοντας το περιβάλλον.
      Επίσης, στη νέα ενεργειακή πολιτική που δίνει έμφαση στις ήπιες μορφές ενέργειας, στις ανανεώσιμες πηγές και στην επέκταση της χρήσης του φυσικού αερίου. 
      Στις διεθνείς συμφωνίες που μετατρέπουν τη χώρα σε ενεργειακό δίκτυο, αυξάνοντας τη γεωπολιτική σπουδαιότητά της, τα έσοδα του κράτους και τις θέσεις εργασίας. 
      Στις Συμπράξεις Δημόσιου και Ιδιωτικού Τομέα, που φθάνουν τα 5.700.000.000 ευρώ.
      Στις επενδυτικές πρωτοβουλίες, μέσω του αναπτυξιακού νόμου, που ξεπερνούν τα 11.000.000.000 ευρώ. Εδώ αξίζει να σημειώσουμε μεγάλα έργα πνοής και για το νομό μου, το Νομό Σερρών, όπως είναι ο κάθετος άξονας της Εγνατίας, Προμαχώνας – Σέρρες – Θεσσαλονίκη, τα σημαντικά έργα υποδομής για την εκπαίδευση, τα έργα φυσικού αερίου, η αξιοποίηση ανανεώσιμων πηγών από νέους επενδυτές και μια σειρά άλλων, μικρών και μεγάλων έργων των δήμων και της Νομαρχιακής Αυτοδιοίκησης, που απέκτησαν πολλαπλάσιους πόρους σε σχέση με τα προηγούμενα χρόνια, έργα που έχουν ως στόχο τη βελτίωση της καθημερινότητας των πολιτών και της ποιότητας της ζωής τους. 
      Στο σημείο αυτό θέλω να τονίσω ιδιαίτερα, την ψήφιση του ν. 3613/2007, μετά από εισήγηση δική μου, όπου ο Νομός Σερρών χαρακτηρίσθηκε παραμεθόριος στο σύνολό του, με όλα τα κίνητρα που διέπουν το νόμο αυτό, καθώς και το ν. 3714/2008 με τον οποίο δίνεται το επίδομα των παραμεθορίων περιοχών, των 120 ευρώ στους δικαιούχους.
      Όλες αυτές οι πολιτικές επιλογές της Κυβέρνησης θωρακίζουν την οικονομία σε μία δύσκολη διεθνή συγκυρία και αιτιολογούν, γιατί η Ελλάδα θα πετύχει καλύτερα αποτελέσματα στον τομέα της ανάπτυξης σε σύγκριση με τις άλλες χώρες της Ευρωπαϊκής Ένωσης. Σε όλες αυτές τις επιλογές εθνικής σημασίας η Αξιωματική Αντιπολίτευση είτε εναντιώθηκε είτε, ως συνήθως, προέβλεψε την αποτυχία τους και διαψεύστηκε.
      Απέναντι στην πιεστική κατάσταση που διαμορφώνει η διεθνής συγκυρία, μέσα σε ελάχιστο διάστημα από την εκδήλωση της παγκόσμιας κρίσης πήραμε σειρά μέτρων, όπως είναι η ασφάλεια των καταθέσεων σε όλες τις τράπεζες που λειτουργούν στην Ελλάδα, η αύξηση της εγγύησης στο ποσό των 100.000 ευρώ για κάθε καταθέτη σε κάθε τράπεζα, τα πρόσθετα μέτρα που πήραμε για την προστασία των δανειοληπτών που βρίσκονται σε δύσκολη θέση, οι παρεμβάσεις στις τράπεζες για την άμεση εγκατάλειψη καταχρηστικών όρων, το νομοθετικό πλαίσιο για την ενίσχυση της ρευστότητας στην αγορά, η εφαρμογή από το Ταμείο Εγγυοδοσίας νέου προγράμματος για τη διευκόλυνση της δανειοδότησης των μικρών και πολύ μικρών επιχειρήσεων με ποσό που φθάνει έως και 350.000 ευρώ και ήδη σήμερα ο Πρωθυπουργός ανακοίνωσε τα μέτρα στήριξης για τον τουρισμό. 
      Με αυτό το πλέγμα των μέτρων, ωφελούνται τόσο οι καταθέτες, οι δανειολήπτες, οι επιχειρήσεις, αλλά και τα νοικοκυριά, τα νέα ζευγάρια που προσπαθούν να αποκτήσουν το δικό τους σπίτι.
      Σε ό,τι αφορά τον αγροτικό κόσμο, διασφαλίσαμε την καταβολή στους καπνοπαραγωγούς του συνόλου των πόρων μέχρι το 2013 και το σύνολο των εισροών στο βαμβάκι. Διασφαλίσαμε την αύξηση της χρηματοδότησης για τους νέους αγρότες στις 70.000 ευρώ. Καταβάλλαμε στους δικαιούχους μειονεκτικών περιοχών την εξισωτική αποζημίωση ύψους 170.000.000 ευρώ. Χρηματοδοτήσαμε με άτοκο δάνειο 150.000.000 ευρώ τις Ενώσεις Αγροτικών Συνεταιρισμών για άμεσες προκαταβολές στους παραγωγούς δημητριακών. Πιστώθηκαν νωρίτερα από κάθε άλλη χρονιά οι λογαριασμοί εννιακοσίων χιλιάδων αγροτών ενιαίας ενίσχυσης με ποσό 2.100.000.000 ευρώ. Μεριμνήσαμε για την αποτελεσματικότερη ασφαλιστική κάλυψη, μέσω του ΕΛ.ΓΑ., με έκτακτες αποφάσεις, εντάσσοντας περισσότερους ασφαλιστικούς κινδύνους, λόγω των κλιματικών αλλαγών στη γεωργία, όπως ακαρπία, ιώσεις και άλλα και εντάξαμε με νόμο επιπλέον ασθένειες στην κτηνοτροφία. Προετοιμάσαμε ένα τεράστιο σχέδιο μεγάλων και μικρών έργων για τη γεωργία και την κτηνοτροφία, το οποίο θα αρχίσει να υλοποιείται από το 2009 και θα περιλαμβάνει αναδασμούς, αρδευτικά έργα, ιδιωτικές επενδύσεις επεξεργασίας αγροτοκτηνοτροφικών προϊόντων για όλη την ύπαιθρο.
      Το 2008 ήταν μία δύσκολη χρονιά για την απορρόφηση των αγροτικών προϊόντων και την εμπορία τους, ιδίως των δημητριακών και κάναμε ό,τι είναι δυνατόν για να ανταποκριθούμε. 
      Σε ό,τι αφορά το δείκτη της κοινωνικής προστασίας για τους οικονομικά αδύναμους χορηγούμε το έκτακτο επίδομα θέρμανσης, χορηγούμε το έκτακτο επίδομα στεγαστικού δανείου 500 ευρώ στους δικαιούχους του Ε.Κ.Α.Σ. και στους επιδοτούμενους ανέργους του Ο.Α.Ε.Δ.. Διπλασιάζουμε για τριακόσιες χιλιάδες επιδοτούμενους ανέργους το δώρο για τις γιορτές, μετατρέπουμε το επίδομα ανεργίας σε επίδομα για την απασχόληση και προκηρύσσουμε ήδη από τον Ιανουάριο προγράμματα κατάρτισης στις μικρές και πολύ μικρές επιχειρήσεις.
      Κυρίες και κύριοι συνάδελφοι, νομιμοποιείται άραγε το ΠΑ.ΣΟ.Κ. να κατηγορεί τη Νέα Δημοκρατία για έλλειψη κοινωνικής ευαισθησίας, όταν η Κυβέρνηση αυτή αποφάσισε να δώσει στην εγκαταλελειμμένη περιφέρεια το 80% του Δ΄ Κοινοτικού Πλαισίου Στήριξης για έργα υποδομής, αρδευτικά και άλλα, τα οποία θα αρχίσουν από το 2009 που τα στέρησαν οι Κυβερνήσεις του ΠΑ.ΣΟ.Κ. όλα αυτά τα χρόνια; Είναι αστείο. 
      Επιμένει, αλήθεια, η Αντιπολίτευση να λέει ότι η Νέα Δημοκρατία εγκατέλειψε τον κόσμο της υπαίθρου, όταν μόλις πριν από λίγες μέρες η Κυβέρνηση κέρδισε τη μάχη για τις ενισχύσεις των καπνοπαραγωγών στις Βρυξέλλες; Όταν αυτή η Κυβέρνηση διέγραψε 1,5 δισεκατομμύριο ευρώ από τα πανωτόκια, που στοίχειωναν τον ύπνο χιλιάδων αγροτών; Κακόγουστο. Τι τύχη μπορεί να έχει μια τέτοια κριτική, όταν ο Καραμανλής έδωσε μέχρι και τα αναδρομικά του Λ.Α.Φ.Κ.Α. στους συνταξιούχους; 
      Είναι δυνατόν να κατηγορείται η Κυβέρνηση για αναλγησία, όταν έλυσε ακόμη και το πρόβλημα των πέντε χιλιάδων περιθωριοποιημένων καθαριστριών…
      ΠΡΟΕΔΡΕΥΩΝ (Φίλιππος Πετσάλνικος): Κύριε  Λεονταρίδη, σας παρακαλώ, να ολοκληρώνετε. Έχει παρέλθει ο χρόνος της ομιλίας σας και έχουμε συμφωνήσει χθες όλοι ομόφωνα να τηρήσουμε το χρόνο.
      ΘΕΟΦΙΛΟΣ ΛΕΟΝΤΑΡΙΔΗΣ: που τις πληρώνατε με διακόσια ευρώ μηνιαίως, όταν κόπτεσθε για τη γενιά των 700 ευρώ;
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, σας παρακαλώ.
      ΘΕΟΦΙΛΟΣ ΛΕΟΝΤΑΡΙΔΗΣ: Ολοκληρώνω, κύριε  Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Έχετε πολλές σελίδες ακόμη, βρείτε τον τρόπο να ολοκληρώσετε. Έχετε ξεπεράσει και τα οκτώ λεπτά. Ειλικρινά σας παρακαλώ, ολοκληρώστε.
      ΘΕΟΦΙΛΟΣ ΛΕΟΝΤΑΡΙΔΗΣ: Επιδιώκουμε τη σύγκριση με χειροπιαστά αποτελέσματα και όχι με ανέξοδους λαϊκισμούς. Βρισκόμαστε σε ένα κρίσιμο σταυροδρόμι. Η νεολαία μας απαιτεί μια υγιή προοπτική, μια παιδεία αποδοτική, ένα καλύτερο μέλλον και οφείλουμε να τους ακούμε καθημερινά.
      ΠΡΟΕΔΡΕΥΩΝ (Φίλιππος Πετσάλνικος): Ωραία, αυτό είναι ένα καλό κλείσιμο, ολοκληρώστε, κύριε  Λεονταρίδη.
      ΘΕΟΦΙΛΟΣ ΛΕΟΝΤΑΡΙΔΗΣ: Η κρίση εμπιστοσύνης που κυριαρχεί και που πολλαπλασιάζεται από τους κάποιους σοφούς των τηλεπαραθύρων, θέτει σε δοκιμασία το πολιτικό μας σύστημα. Θα ήταν κρίμα να αφήσουμε την ανοησία να κυριαρχήσει και την εύλογη απογοήτευση των ημερών να προωθήσει τον μηδενισμό.
      ΠΡΟΕΔΡΕΥΩΝ (Φίλιππος Πετσάλνικος): Κύριε  Λεονταρίδη, ολοκληρώσατε. Έχουμε φθάσει στα εννέα λεπτά.
      ΘΕΟΦΙΛΟΣ ΛΕΟΝΤΑΡΙΔΗΣ: …όσων έχουν επιτευχθεί.
      ΠΡΟΕΔΡΕΥΩΝ (Φίλιππος Πετσάλνικος): Κύριε  Λεονταρίδη, σας παρακαλώ, σεβαστείτε όχι εμένα εδώ, όχι το ακροατήριο και τον Κανονισμό, αλλά όλους μας. Ολοκληρώστε! 
      ΘΕΟΦΙΛΟΣ ΛΕΟΝΤΑΡΙΔΗΣ: Είμαστε, όμως, αποφασισμένοι να πετύχουμε, γιατί την επιτυχία αυτή τη χρωστάμε στις νέες γενιές.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κύριε  Ρέππα, όταν ανήλθα εις την Έδρα διαδεχόμενος τον κ. Σιούφα εδώ, μου είπε ότι υπήρχε η συμφωνία, ας το πούμε, μετά τον πρώην Πρωθυπουργό, τον κ. Σημίτη, να ακολουθήσουν δύο Βουλευτές, για να τηρηθεί και ο κανόνας του λέγοντος-αντιλέγοντος και μετά θα ακολουθούσε ο Υπουργός  Υγείας και Κοινωνικής Αλληλεγγύης, ο κ. Αβραμόπουλος.
      ΔΗΜΗΤΡΙΟΣ ΡΕΠΠΑΣ: Εντάξει. 
      ΠΡΟΕΔΡΕΥΩΝ (Φίλιππος Πετσάλνικος): Με ειδοποίησαν, όμως, ότι ο κ. Αβραμόπουλος επιθυμεί να μιλήσει τώρα.
      Θα μιλήσετε τώρα, κύριε  Αβραμόπουλε; Θα κάνετε τώρα την κανονική σας ομιλία;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε  Πρόεδρε, είχα ζητήσει να μιλήσω μετά τον κ. Σημίτη. Από την ώρα που είχατε την άνεση να μου δώσετε το λόγο, παρακάμπτοντας τη συμφωνία που προηγήθηκε, θα μπορούσατε να το είχατε κάνει νωρίτερα. Παρακαλώ να μιλήσει ο κ. Ρέππας.
      ΠΡΟΕΔΡΕΥΩΝ (Φίλιππος Πετσάλνικος): Με συγχωρείτε, εγώ σας ερωτώ, αν επιμένετε να ομιλήσετε. Επομένως, δεν επιμένετε να ομιλήσετε τώρα. Γιατί μου στείλατε συνεργάτη σας εδώ για να μου πει δύο φορές ότι θέλετε να μιλήσετε τώρα. Εγώ είμαι υποχρεωμένος και τη συμφωνία να ανακοινώσω και να σας ρωτήσω και επειδή είστε εξ Αρκαδίας, αν δεν κάνω λάθος και οι δύο και ο κ. Ρέππας και εσείς ευρίσκεται η λύση και ακολουθείτε την ομιλία του κ. Ρέππα.
      Κύριε  Ρέππα, έχετε το λόγο. Ο κύριος Υπουργός  δεν επιμένει να μιλήσει τώρα, θα μιλήσει αμέσως μετά από σας.
      ΔΗΜΗΤΡΙΟΣ ΡΕΠΠΑΣ: Κυρίες και κύριοι Βουλευτές, ένας ακόμη εντός εισαγωγικών «προϋπολογισμός» της γνωστής νεοδημοκρατικής κοπής. Συζητούμε τον οικονομικό προϋπολογισμό του 2009. Μα, αν είναι οικονομικός, δεν είναι προϋπολογισμός, αλλά παραλογισμός και αν είναι προϋπολογισμός, δεν είναι οικονομικός, αλλά εικονικός.
       Είναι παραλογισμός σε μία τέτοια κατάσταση κρίσης και ύφεσης η Κυβέρνηση να επιλέγει την επιβολή φόρων ύψους 7 και πλέον δισεκατομμυρίων ευρώ σε ένα φορολογικό σώμα του οποίου η φοροδοτική ικανότητα έχει εξαντληθεί προ πολλού. 
      Είναι παραλογισμός να προχωρά χρόνια τώρα στη μείωση του προγράμματος δημοσίων επενδύσεων, στερώντας έτσι από τη χώρα κοινοτικούς πόρους, επιβαρύνοντας την κατάσταση στις αναπτυξιακές υποδομές, στην υγεία, την παιδεία, την έρευνα, την καινοτομία. Και είναι εικονικός ο προϋπολογισμός όταν με περισσή αισιοδοξία προβλέπει ρυθμούς ανάπτυξης πάνω από το 2,5%, όταν το πιο πιθανό είναι οι ρυθμοί ανάπτυξης να κινηθούν κάτω από την ποσοστιαία μονάδα το επόμενο έτος.
      Θυμίζω ότι για να καταρτιστεί ο Προϋπολογισμός 2008, η Νέα Δημοκρατία προσέφυγε στις εκλογές. Τότε οι πολίτες για να αποφύγουν νέους φόρους ψήφισαν Νέα Δημοκρατία. Τώρα, με τα όσα εν τω μεταξύ έχουν ζήσει οι πολίτες, θα ψηφίσουν για να αποφύγουν τη Νέα Δημοκρατία. 
      Τελικώς, έχει ένα θετικό αυτός ο προϋπολογισμός -είναι το μόνο θετικό του- ότι είναι ο τελευταίος προϋπολογισμός της Κυβέρνησης της Νέας Δημοκρατίας. 
      Κυρίες και κύριοι Βουλευτές, ζούμε πράγματι μια ολόπλευρη κρίση, η οποία αποτελεί, αν θέλετε, τον θλιβερό και τραγικό επίλογο της θητείας αυτής της Κυβέρνησης. Είναι κρίση κατ’ εξοχήν πολιτική και κρίση αξιών. Αλλά επειδή συνοδεύεται από ένα ολοένα και διευρυνόμενο έλλειμμα Κυβερνησιμότητας, λείπει το ικανό και κατάλληλο πολιτικό υποκείμενο για την αντιμετώπιση και υπέρβαση της κρίσης, τότε γι’ αυτό το λόγο η κρίση θα βαθαίνει. 
      ΄Εχουμε μπροστά μας τα τελευταία χρόνια αυτοδημιούργητους μαστροχαλαστές του τόπου, αυτοδίδακτους δημοκόπους του λαού, οι οποίοι έχουν οδηγήσει τους πολίτες σε απελπισία κυριολεκτικά. Θα έλεγα ότι έχουν μεταβάλει τον κάθε Έλληνα σε έναν οιονεί αχθοφόρο των βαρών της κυβερνητικής πολιτικής και δικαιολογημένα κάθε Έλληνας θα ζητούσε να ενταχθεί στα βαρέα και ανθυγιεινά, λόγω του βάρους που κουβαλάει από τις συνέπειες αυτής της κυβερνητικής πολιτικής.
      Αν δούμε το πανόραμα της κυβερνητικής πολιτικής όλα αυτά τα χρόνια όπως εξελίχθηκε, μπορούμε να  βγάλουμε ένα ασφαλές συμπέρασμα για τα «επιτεύγματα» αυτής της Κυβέρνησης. Γιατί οι προϋπολογισμοί που παρουσιάσατε ήταν ωραιοποιημένοι, εξωραϊσμένοι, επειδή ήταν εικονικοί. Οι συνέπειες εφαρμογής αυτών των προϋπολογισμών όμως δεν ήταν εικονικές, ήταν πραγματικές σε βάρος της ποιότητας της καθημερινής ζωής των πολιτών. 
      Όλοι αντιλαμβάνονται ότι η χώρα είναι ουσιαστικώς σε καθεστώς επιτήρησης. Το δημοσιονομικό έλλειμμα, το οποίο είναι ένα λογιστικό μέγεθος και μπορεί να το μετρά ο καθένας με έναν ορισμένο τρόπο, ώστε να το αυξάνει ή να το μειώνει, είναι πάνω από το 3% και το γνωρίζετε πάρα πολύ καλά. Η Ελλάδα είναι ουσιαστικώς σε καθεστώς επιτήρησης.
      Το δημόσιο χρέος, που είναι ένα ταμειακό μέγεθος, αυξήθηκε κατά 80.000.000.000 περίπου τα χρόνια που κυβερνάτε και από τα 180.000.000.000 έχει ξεπεράσει ήδη τα 260.000.000.000 ευρώ. Το έλλειμμα τρεχουσών συναλλαγών από το 7% που το παραλάβατε, έχει αγγίξει το 16% του Α.Ε.Π. Αυτό δείχνει τη δεινή θέση στην οποία έχει περιέλθει η χώρα.
      Τα χρέη των πολιτών από τα 40.000.000.000, έχουν φθάσει τα 111.000.000.000 ευρώ και τα νοικοκυριά χρωστούν περισσότερα από τις επιχειρήσεις. Οι επιχειρήσεις χρωστούν 103.000.000.000 ευρώ, αλλά οι πολίτες 111.000.000.000 ευρώ.
      Οι πρωτογενείς δαπάνες από το 18% έχουν φθάσει και ξεπερνούν το 20% πλέον στο πλαίσιο της δικής σας κυβερνητικής δημοσιονομικής διαχείρισης. Ενώ στις Δ.Ε.Κ.Ο. τα ελλείμματα απογειώνονται. Χαρακτηριστικό παράδειγμα η Δ.Ε.Η. την οποία παραλάβατε με κερδοφορία περίπου 500.000.000 ευρώ όταν πρωτογίνατε Κυβέρνηση και σήμερα  στο τέλος του εννεαμήνου του 2008 παρουσιάζει ζημιές που φθάνουν τα 245.000.000 ευρώ. Και αυτό την ώρα που έχετε αυξήσει τα τρία τελευταία χρόνια κατά 25% τα τιμολόγια ενώ δεν έχετε προσθέσει ούτε 1 MW στο εθνικό ενεργειακό δίκτυο. 
      Επίσης, γνωρίζετε πολύ καλά ότι το πρόγραμμα δημοσίων επενδύσεων μειώνεται σταθερά χρόνο με το χρόνο, ενώ τα δημόσια αγαθά, κάνετε τα πάντα ώστε να τα υπονομεύσετε, να στερήσετε την πρόσβαση σε ποιοτικά δημόσια αγαθά στην υγεία, την παιδεία και αλλού των πολιτών, προκειμένου να παραδώσετε τα αγαθά αυτά βορά στην ιδιωτική εκμετάλλευση. 
      Και ενώ αποδιαρθρώσατε το κεκτημένο, το οποίο παραλάβατε το 2004, επικαλείστε τη διεθνή κρίση, η οποία τώρα περνά το κατώφλι μας. Και απέναντι σε αυτήν την κρίση παραδίνετε τη χώρα μας ανοχύρωτη, απροστάτευτη, ευάλωτη και οι συνέπειες αυτής της κρίσης θα είναι πολλαπλασιαστικά αρνητικές για τη δική μας χώρα.
      Γνωρίζετε πολύ καλά ότι απομυθοποιήθηκε πλέον η δοξασία των νεοφιλελεύθερων και  νεοσυντηρητικών δυνάμεων για την αυτορρύθμιση της αγοράς με παντελή απουσία του κράτους. Η αγορά είναι καλός υπηρέτης, αλλά κακό αφεντικό. Και αποδείχθηκε ότι ιδιωτικοποιούνται τα κέρδη και ο πλούτος και κοινωνικοποιούνται όταν προκύπτουν όπως στην προκειμένη περίπτωση τα κόστη και οι ζημιές. Επιτέλους αυτό το οποίο γίνεται την τελευταία περίοδο πρέπει να μας προβληματίσει. Το πρόβλημα δεν είναι αυτών έξω. Το πρόβλημα είναι αυτών που είναι μέσα, σε αυτόν τον μικρόκοσμο των πολιτικών, επικοινωνιακών και επιχειρηματικών κέντρων δύναμης. 
      Πρέπει να στείλουμε ένα μήνυμα χωρίς κολακευτική συνθηματολογία στους νέους ανθρώπους και να τους πούμε ότι μπορεί να αγωνίζονται εναντίον της εξουσίας, αλλά πρέπει να αγωνίζονται υπέρ κάποιων αξιών. Όταν ανθεί η βία, πενθεί η δημοκρατία. Όταν περισσεύει η  βία, λείπει η δημοκρατία. Και τη βία δεν την αντιμετωπίζουμε με περισσότερη βία, αλλά με περισσότερη δημοκρατία, αφού υπάρχει έλλειμμα δημοκρατίας.
      Εμείς από τη δική μας πλευρά πιστεύω ότι αυτό το μήνυμα πρέπει να στείλουμε. Μπορεί να ζήσουν και χωρίς ΠΑ.ΣΟ.Κ., χωρίς Νέα Δημοκρατία, χωρίς Κ.Κ.Ε., χωρίς τα άλλα κόμματα, χωρίς πολιτικούς που υπάρχουν σήμερα στη δημόσια ζωή της χώρας, οι νέοι. Δεν μπορεί να ζήσουν όμως χωρίς αξίες και ιδανικά. Και όταν δεν σηκώνουν τη σημαία των αξιών στον καθημερινό αγώνα τους, μήπως τελικά αντιπολιτεύονται το μέλλον, δηλαδή αντιπολιτεύονται τον εαυτό τους αφού στερούνται τα εργαλεία εκείνα και τα εφόδια με τα οποία πρέπει να δημιουργήσουν το δικό τους μέλλον; 
      Είναι η ώρα για μια ισχυρή Κυβέρνηση και ο τόπος δεν έχει ισχυρή Κυβέρνηση σήμερα. Η Κυβέρνηση αυτή δεν θα προκύψει βεβαίως μέσα από διαβουλεύσεις ιερατείων στο μικρόκοσμο της δημόσιας ζωής της χώρας. Θα προκύψει από τον ίδιο τον ελληνικό λαό. Ισχυρή Κυβέρνηση υπάρχει όταν έχει ισχυρή εντολή και όταν είναι συμμέτοχος και ισχυρός και παρών και παρεμβαίνει ο ελληνικός λαός.
      Δεν είναι δυνατόν σ’ αυτή την κρίσιμη για την πατρίδα μας περίσταση να είμαστε κατώτεροι αυτού που απαιτεί από μας ο ελληνικός λαός. Από την πλευρά μας, με συγκεκριμένο σχέδιο, με προγραμματική πρόταση που έχουμε διατυπώσει πρώτον για την ενίσχυση των ασθενέστερων τάξεων και τη στήριξη του εισοδήματος, δεύτερον για ένα νέο πρότυπο παραγωγής και ανάπτυξης για την «πράσινη» ανάπτυξη, τρίτον για ένα νέο σύγχρονο κοινωνικό κεκτημένο, ένα σύγχρονο κράτος δικαίου και τέταρτον, για ένα αποτελεσματικό κράτος που λειτουργεί με διαφάνεια, αξιοκρατία, έλεγχο, λογοδοσία, ένα κράτος αποκεντρωμένο προσβλέπουμε στην εντολή και στην εμπιστοσύνη του ελληνικού λαού. Είναι καιρός να φύγουν πια τα «golden boys», τα γκρι κουστούμια με τα λευκά κολάρα. Είναι ο καιρός για μια Κυβέρνηση με φόρμα εργασίας. Αυτή περιμένει ο ελληνικός λαός και σύντομα θα την έχει.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υπουργός Υγείας και Κοινωνικής Αλληλεγγύης κ. Δημήτρης Αβραμόπουλος.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, η κατάθεση του προϋπολογισμού για αυτή τη χρονιά, για το 2009, βρίσκει τη χώρα μας και τη διεθνή κοινότητα σε περίοδο οικονομικής κρίσης με αυτονόητες τις επιπτώσεις της στα κοινωνικά θέματα. Γι’ αυτό είναι ένας προϋπολογισμός που έχει στόχευση την ενδυνάμωση της κοινωνικής συνοχής. 
      Πριν από λίγο άκουσα με ιδιαίτερη προσοχή, όπως πάντα, τον πρώην πρωθυπουργό κ. Σημίτη να ασκεί, όπως κάθε χρόνο, τα τελευταία χρόνια δριμύτατη κριτική στην Κυβέρνηση και μάλιστα με σκληρούς χαρακτηρισμούς. Αντιλαμβάνομαι ότι ο κ. Σημίτης θέλει να υπερασπιστεί την εποχή του και το έργο του, πλην όμως ασκώντας αυτή την κριτική λησμόνησε την προηγούμενη διακυβέρνηση, τη δική του διακυβέρνηση.
      Θυμηθείτε, κύριοι συνάδελφοι, την τεράστια αύξηση που επιβάλατε σε φόρους και εισφορές. Όταν οι περισσότερες χώρες της Ευρώπης είχαν αρνητική αύξηση μέχρι και 2%, μας παραδώσατε τη χώρα με αυξημένο το ποσοστό της φορολογίας κατά 3,9% από το 1995 μέχρι το 2003.
Τα στοιχεία της EUROSTAT για το έτος 2005 το πιστοποιούν. Μην τα ξεχνάτε. Ως Κυβέρνηση πανθομολογουμένως «στραγγίξατε» τους φορολογούμενους και τους εργαζόμενους. Και αφού κατασπαταλήσατε όλα τα επιπλέον έσοδα από τη φορολογία, προκαλέσατε νέα δημοσιονομικά ελλείμματα και έτσι οδηγήθηκε η χώρα μας στο οικονομικό αδιέξοδο που κληθήκαμε εμείς να διαχειριστούμε το 2004. Σήμερα οι εκθέσεις της EUROSTAT είναι απηλλαγμένες από τους γνώριμους στους καιρούς σας αστερίσκους, που κοσμούσαν όλους αυτούς τους απολογισμούς, εκείνους που προέβλεπαν έλλειμμα 1% και 2% και στην πραγματικότητα ήταν 7% και ακριβώς αυτό είναι δηλωτικό της βαθύτερης έννοιας των όρων «παραπλάνηση» και «γελοιοποίηση» που χρησιμοποίησε πριν από λίγο ο κ. Σημίτης.
      Η Κυβέρνησή μας, παρά τις δυσκολίες που έχει παρουσιάσει η εποχή μας, σήμερα καταθέτει έναν προϋπολογισμό, ο οποίος ανταποκρίνεται στις ουσιαστικές ανάγκες του Εθνικού Συστήματος Υγείας, λαμβάνοντας υπ' όψιν και πρόσθετες δαπάνες, τις οποίες προκαλεί η οικονομική κρίση. Θέλω να υπενθυμίσω ότι από το 2008 υπάρχει μία σημαντική αύξηση του προϋπολογισμού στον τομέα της υγείας της τάξεως των 8,7 δισεκατομμυρίων ευρώ για το 2009. Όταν σε συνθήκες οικονομικής κρίσης μία κυβέρνηση αυξάνει τις δαπάνες για τη δημόσια υγεία κατά 8,7%, τότε εύκολα γίνεται αντιληπτό πόσο δημαγωγικές είναι οι κραυγές περί εγκατάλειψης του Εθνικού Συστήματος Υγείας. Εμείς, κυρίες και κύριοι συνάδελφοι, δεν εγκαταλείπουμε το Ε.Σ.Υ.. Εμείς αγωνιζόμαστε όλον αυτόν τον καιρό για να το αλλάξουμε, να το αναβαθμίσουμε ποιοτικά, για να το κάνουμε πιο ορθολογικό, πιο ανθρώπινο, πιο ποιοτικό, πιο αποδοτικό. 
      Ο προϋπολογισμός για την υγεία δεν συμπεριλαμβάνει τις δαπάνες του δημοσίου για τις υπηρεσίες υγείας των ασφαλιστικών ταμείων. Έτσι γίνεται και η παραπληροφόρηση σε ό,τι αφορά τη σχέση ανάμεσα στις δαπάνες της δημόσιας και της ιδιωτικής υγείας. Αλλά και πέραν της υγείας και εκτός προϋπολογισμού, η Κυβέρνηση ενισχύει το κοινωνικό κράτος δια μέσου του ταμείου για τη φτώχεια. Ενισχύει και την αγορά δια μέσου των τραπεζών με αποδέκτες τις μικρομεσαίες επιχειρήσεις, τον κόσμο της παραγωγής, αυτό που ονομάζεται πραγματική οικονομία και που συμβάλλει πραγματικά στην ανάπτυξη. Για πρώτη φορά κυβέρνηση στη χώρα μας παίρνει αποφάσεις συγκεκριμένες με συγκεκριμένους αποδέκτες και μ’ ένα συγκεκριμένο χρονοδιάγραμμα υλοποίησης. Μερικές χώρες, όπως γνωρίζετε, έχουν καταρρεύσει. Άλλες αντιμετωπίζουν το φάσμα της μαζικής φτώχειας. Η Ευρωπαϊκή Ένωση δονείται από ένα καθοριστικό για το μέλλον της διάλογο, για να βρει λύσεις για να σταματήσει η οικονομική κρίση. Από τις απαντήσεις που θα δώσουμε εμείς ως κοινωνία και ως έθνος σ’ αυτές τις προκλήσεις εξαρτάται ο ρόλος των παιδιών μας και η θέση της πατρίδας μας στο παγκόσμιο τοπίο. Ανάπτυξη, οικονομία, διεθνής και στρατηγικός ρόλος, ευημερία, κοινωνικός χώρος, πολιτισμός είναι πλέον αλληλένδετα μεταξύ τους στοιχεία που διαμορφώνουν την εικόνα μίας χώρας και από την οποία εξαρτάται το μέλλον της. Εκεί που άλλες χώρες, πρώην παραδείγματα οικονομικής ανάπτυξης, κατέρρευσαν, η Ελλάδα σήμερα αντέχει. Εκεί που άλλοι αντιμετώπισαν το φάσμα της ύφεσης τα τελευταία χρόνια, εμείς οδηγήσαμε την οικονομία μας σε ανάπτυξη. Κερδίσαμε θέσεις εργασίας. Δεν φοβηθήκαμε να αγγίξουμε κρίσιμες μεταρρυθμίσεις που έχει ανάγκη ο τόπος. Τολμήσαμε, με κόστος, αλλά με σιγουριά και αποφασιστικότητα. Ας σταματήσουμε, λοιπόν, όλοι μας εδώ σήμερα και τώρα να αναπαράγουμε την κινδυνολογία όλων αυτών που επενδύουν στο φόβο και την αστάθεια. 
      Κυρίες και κύριοι συνάδελφοι, τα τελευταία χρόνια στο Υπουργείο Υγείας και Κοινωνικής Αλληλεγγύης θέσαμε ως προτεραιότητα να νοικοκυρέψουμε το τοπίο της δημόσιας υγείας στον τόπο μας, χωρίς κινήσεις εντυπωσιασμού, χωρίς έργα βιτρίνας, αλλά με ουσιαστικές παρεμβάσεις που αλλάζουν καθημερινά το Εθνικό Σύστημα Υγείας. Τη στιγμή αυτή στο Υπουργείο Υγείας υπάρχει μία στοχευμένη πολιτική και για τα επόμενα χρόνια, που αφορά στη δημόσια υγεία.
      Έχουν εκπονηθεί δεκαπέντε σχέδια δράσης, τα οποία αφορούν όλους τους παράγοντες κινδύνου για τη δημόσια υγεία. Είναι τα μόνα σχέδια δράσης στην Ευρωπαϊκή Ένωση, που έχουν συγκεκριμένους προϋπολογισμούς και χρονοδιαγράμματα υλοποίησης. Σχέδια δράσης που ήδη έχουν αρχίσει να υλοποιούνται και προσφέρουν τη δυνατότητα στο δημόσιο σύστημα υγείας να αναπτυχθεί από δω και πέρα με συνέχεια, συνέπεια και στόχευση. Και προκειμένου η χώρα μας να έχει μια πιο ενεργή συμμετοχή στην υλοποίηση των πολιτικών του Παγκόσμιου Οργανισμού Υγείας πετύχαμε να εγκατασταθεί στην Αθήνα το περιφερειακό γραφείο του Οργανισμού που θα ασχολείται με τη μελέτη και την έρευνα μη μεταδοτικών χρονίων νοσημάτων σε όλη την ήπειρο. Δηλαδή θα συντονίζει τις ενέργειες όλης της Ευρώπης για την αντιμετώπιση αυτών των νοσημάτων. Η σχετική συμφωνία που υπογράψαμε με τον Παγκόσμιο Οργανισμό Υγείας βρίσκεται στη Νομοπαρασκευαστική Επιτροπή της Βουλής και παίρνει το δρόμο της για να επικυρωθεί από τη Βουλή.
     Για πρώτη φορά στην ιστορία του Εθνικού Συστήματος Υγείας υπεγράφη με την Ομοσπονδία Νοσοκομειακών Γιατρών Ελλάδας συμφωνία με αφορμή την υποχρέωση της χώρας μας να ανταποκριθεί στην Κοινοτική Οδηγία σχετικά με το ωράριο των ειδικευόμενων και των ειδικευμένων γιατρών. Συμφωνήσαμε όμως με μία σειρά μεταρρυθμίσεις και τομές στο Ε.Σ.Υ. που ξεπερνούν αγκυλώσεις και γραφειοκρατία και δημιουργούν συνθήκες ευέλικτες, που να μην επιτρέπουν πλέον θεσμικές και κυρίως κομματικές παρεμβάσεις. Προσλαμβάνονται τεσσερισήμισι χιλιάδες νέοι γιατροί για τη διετία 2009-2010 παράλληλα με τις τακτικές προσλήψεις του Ε.Σ.Υ.. Αναβαθμίζονται μισθολογικά οι γιατροί του Ε.Σ.Υ. και δημιουργούνται γι’ αυτούς ανθρώπινες και πολιτισμένες συνθήκες εργασίας. Έτσι εξασφαλίζουμε την πολυπόθητη ποιοτική αναβάθμιση στην παροχή υπηρεσιών υγείας προς όφελος των πολιτών και του κοινωνικού συνόλου. 
     Και ενώ το Κομμουνιστικό Κόμμα Ελλάδος, ο ΣΥ.ΡΙΖ.Α. ο ΛΑ.Ο.Σ. και η Νέα Δημοκρατία  συμφώνησαν με αυτήν την εξέλιξη με δηλώσεις τους, σήμερα ο υπεύθυνος υγείας του ΠΑ.ΣΟ.Κ. ανακοίνωσε τη διαφωνία του Κόμματός του. Ευτυχώς, δεν συμφωνούν μαζί του εκείνοι που το εκπροσωπούν στο συνδικαλιστικό χώρο. Είναι όμως χρήσιμο να τονίσω ότι αυτή η σύμβαση έγινε με τη σύμφωνη γνώμη όλων των παρατάξεων, που συμμετέχουν στο επίσημο αντιπροσωπευτικό όργανο των νοσοκομειακών γιατρών.
     Επίσης, θα ήθελα να αναφερθώ εδώ στο παράδοξο μιας άλλης δήλωσης σήμερα του υπεύθυνου Τύπου του ΠΑ.ΣΟ.Κ. Αμφισβήτησε ότι το κείμενο της κλαδικής σύμβασης εγκρίθηκε την Τρίτη από τη Νομοπαρασκευαστική Επιτροπή. Δεν έμεινε όμως εκεί. Διαφώνησε -και έχει σημασία αυτό και εκτίθεται το ΠΑ.ΣΟ.Κ. στα μάτια των εργαζόμενων στο χώρο της υγείας- με τις έκτακτες προσλήψεις πεντέμισι χιλιάδων νοσηλευτών, που επίσης συζητήθηκαν στη Βουλή σε επίπεδο Αρχηγών Κομμάτων από τον Πρωθυπουργό και από τον Αρχηγό της Αξιωματικής Αντιπολίτευσης, ο οποίος τότε έδωσε τη συναίνεσή του. Ανατρέξτε στα Πρακτικά της Βουλής. Άλλαξε πολιτική το ΠΑ.ΣΟ.Κ.; Δεν θέλουν πλέον στο ΠΑ.ΣΟ.Κ. προσλήψεις στο ΕΣΥ; Πληροφορηθείτε ότι η Νομοπαρασκευαστική Επιτροπή ενέκρινε ωστόσο τη ρύθμιση για την πρόσληψη των νοσηλευτών. Αυτή η διαδικασία θα ακολουθεί τα κριτήρια του Α.Σ.Ε.Π. και εκπρόσωπός του θα συμμετέχει στην Επιτροπή Αξιολόγησης. Είναι μια διαδικασία που έχει δοκιμαστεί στον ευρύτερο χώρο της υγείας. Είναι απόλυτα νόμιμη και πάνω απ’ όλα χρήσιμη. 
     Η χώρα μας χρειάζεται έξυπνες και λειτουργικές λύσεις, για να λύνονται τα προβλήματα. Σ’ αυτό μπορούμε να συμβάλουμε όλοι. Κατ’ επανάληψη απ’ αυτό το Βήμα σας έχω καλέσει σε μια καλή θετική συνεργασία, για να λύσουμε και άλλα προβλήματα. Ανταποκριθείτε σ’ αυτή την πρόσκληση. Είναι για το καλό όλων μας. Η κοινωνία μας παρακολουθεί και μας κρίνει και ζητάει από μας σ’ αυτή την Αίθουσα, όχι μόνο να ερίζουμε για την εξουσία, αλλά κυρίως να συνεργαζόμαστε για να δίνουμε πρακτικές λύσεις. Αυτή την πρωτοβουλία την έχουμε πάρει πολλές φορές. Εύχομαι κάποτε να συνεννοηθούμε και να φθάσουμε στο αποτέλεσμα που περιμένει από μας η κοινωνία.
     Δίνουμε έτσι τέλος με αυτά που σας είπα στο φαύλο κύκλο που μαστίζει το πρόβλημα του ανθρώπινου δυναμικού στην υγεία, όπου πάντα υπάρχουν κενά, ανεξάρτητα από τον αριθμό των προσλήψεων. Είναι ένα πρόβλημα, που, όπως γνωρίζετε, είναι ευρωπαϊκό και παγκόσμιο. Δεν είναι πρόβλημα μόνο της Ελλάδος. Και δεν σταματήσαμε εδώ. Στείλαμε στη Νομοπαρασκευαστική Επιτροπή και εγκρίθηκε σχέδιο νόμου για την ρύθμιση, των χρεών των νοσοκομείων. Συμπεριλάβαμε σ’ αυτή τη ρύθμιση, πέρα από τα νοσοκομεία τα ασφαλιστικά ταμεία και τους εποπτευόμενους φορείς από το Υπουργείο. Αυτές οι τρεις τελευταίες παρεμβάσεις λύνουν βασικά προβλήματα του Εθνικού Συστήματος Υγείας, την έλλειψη προσωπικού, την ανεργία των γιατρών, τα χρέη προς τους προμηθευτές που οδηγούν σε καθυστερήσεις στις προμήθειες, με φυσική συνέπεια δυσλειτουργία στα νοσοκομεία.
      Κυρίες και κύριοι συνάδελφοι, δεν αφήσαμε στην άκρη –και το γνωρίζετε αυτό- το πολύ σημαντικό θέμα της αδιαφάνειας στις προμήθειες, μιας και έγινε ειδική αναφορά σε θέματα διαφάνειας και χρηστής διαχείρισης από τον φίλο και συμπατριώτη μου κ. Ρέππα, ούτε και την εξοικονόμηση πόρων που επενδύονται και πάλι στην υγεία.
      Ο νέος νόμος για τις προμήθειες είναι πλέον πραγματικότητα στον ευρύτερο χώρο της υγείας και τίθεται σε πλήρη εφαρμογή από την 1η  Ιανουαρίου του επόμενου έτους. Έχουμε υπολογίσει –και μην έχετε καμία αμφιβολία- ότι θα καταφέρουμε στο τέλος, δικαιώνοντας την πρόβλεψή μας, να εξοικονομούνται 500.000.000 ευρώ. 
      Το νέο σύστημα προμηθειών εγγυάται τη διαφάνεια και τη χρηστή διαχείριση. Ήταν μια παρέμβαση -τομή που έδωσε τέλος σε μία κατάσταση που μας κληροδοτήθηκε, μ’ αυτό το άναρχο κατακερματισμένο και αμαρτωλό τοπίο των οικονομικών της υγείας. 
      Πέραν αυτών, 100.000.000 ευρώ θα εξοικονομηθούν από τη φαρμακευτική δαπάνη με την επιστροφή του 3% επί της λιανικής τιμής των φαρμάκων προς τα ασφαλιστικά ταμεία. Άλλα 72.000.000 ευρώ εξοικονομούνται. 
      Υιοθετήσαμε, επίσης, τη δυνατότητα χορήγησης φαρμάκων νοσοκομειακής χρήσης από όλα τα φαρμακεία της χώρας στην ίδια τιμή που τα φαρμακεία των νοσοκομείων τα χορηγούν, δηλαδή στη χονδρική τιμή συν 5%. Δίνουμε τέλος έτσι στην αλόγιστη χορήγηση νοσοκομειακών φαρμάκων στη λιανική τιμή από τα φαρμακεία, ενώ συγχρόνως διευκολύνουμε τους πολίτες, ειδικότερα αυτούς που ζουν σε απόμακρες περιοχές της πατρίδας μας, να μπορούν να προμηθεύονται τα φάρμακα αυτά από τα φαρμακεία, αντί να είναι υποχρεωμένοι να καταφεύγουν στα νοσοκομεία.
      Παράλληλα, καταρτίσαμε θεραπευτικές ομάδες φαρμάκων, που σε συνδυασμό με τα θεραπευτικά διαγνωστικά πρωτόκολλα βάζουν τέλος στην ανεξέλεγκτη συνταγογράφηση. Η συνταγογράφηση φαρμάκων θα γίνεται δεκτή μόνο όταν τα φάρμακα που συμπεριλαμβάνονται θα εξυπηρετούν τις πραγματικές ανάγκες των ασθενών. Άλλα 100.000.000 ευρώ εξοικονομούμε από το μέτρο αυτό.
      Προχωρήσαμε στην ενίσχυση της ψυχικής υγείας -κύριε Σκουλάκη, γνωρίζω την ευαισθησία σας στο θέμα- και της κοινωνικής αλληλεγγύης, με το ειδικό τέλος 2% από τις προμήθειες να πηγαίνει σε αυτά. 
      Υιοθετήσαμε την αποκλειστική διάθεση των κονδυλίων του ειδικού λογαριασμού από το Κρατικό Λαχείο μόνο σε μονάδες ψυχικής υγείας και κοινωνικής αλληλεγγύης. Εξασφαλίσαμε έτσι τη συνέχιση της κοινοτικής χρηματοδότησης για την ψυχική υγεία στην Δ’ Προγραμματική Περίοδο, αλλά και την παράταση για το Γ’ Κοινοτικό Πλαίσιο Στήριξης.
       Σε ό,τι αφορά τώρα τις υποδομές υγείας, τη στιγμή αυτή που μιλάμε έχουν ολοκληρωθεί ή βρίσκονται σε εξέλιξη μια σειρά από έργα υποδομών υγείας σε ολόκληρη την επικράτεια, τριάντα τρία Κέντρα Υγείας και περιφερειακά ιατρεία, ενώ τριάντα δύο νέα δημοπρατούνται. Δεκαεπτά νοσοκομεία έχουν ολοκληρωθεί και άλλα βρίσκονται στην ολοκλήρωσή τους. Κατάλογο κατέθεσα στην Βουλή την προηγούμενη εβδομάδα σε επερώτηση που υπέβαλε το Κομμουνιστικό Κόμμα Ελλάδας. 
      Νοσοκομεία που αντιμετώπιζαν σοβαρά προβλήματα και οικονομικού και δικαστικού χαρακτήρα, βρίσκονται σήμερα στο στάδιο της ολοκλήρωσής τους και αναφέρομαι στα νοσοκομεία της Κέρκυρας, της Κατερίνης και του Αγρινίου, τα οποία θα παραδοθούν, τα μεν δύο πρώτα το πρώτο τρίμηνο του 2009, το άλλο σε έξι μήνες από τώρα. 
      Το Ογκολογικό Νοσοκομείο των Αγίων Αναργύρων, αυτό το κόσμημα του Εθνικού Συστήματος Υγείας, τελείωσε και ήδη λειτουργεί. Είχατε αμφισβητήσει και αυτό εδώ στη Βουλή. Επιλέξαμε να τα παραδίδουμε στις τοπικές κοινωνίες, να τα θέτουμε σε λειτουργία χωρίς να κάνουμε εγκαίνια, χωρίς να κάνουμε γιορτές, γιατί οι τοπικές κοινωνίες τα βλέπουν και τα αναγνωρίζουν.
      Απόρησα πρωτύτερα ερχόμενος εδώ, ακούγοντας στο αυτοκίνητο τον συνάδελφο κ. Καρανίκα από την Ευρυτανία, ο οποίος στο τέλος μού έκανε μια προσωπική ερώτηση για τον εάν θα επισκεπτόμουν τον όμορφο τόπο τους, εάν θα πήγαινα εκεί με τα παιδιά μου. Ναι, θα πήγαινα εκεί, κύριε Καρανίκα. Έχει δίκιο ο κ. Καρανίκας που έθεσε το ερώτημα εάν υπάρχει ένας γιατρός. Έχει δίκιο, γιατί υπάρχουν πέντε γιατροί! Είναι ένας διευθυντής, δύο επιμελητές, δύο ειδικευόμενοι.
      ΑΘΑΝΑΣΙΟΣ ΜΠΟΥΡΑΣ: Ο ένας είναι συμμαθητής του.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Πέραν αυτών των αμφισβητήσεων που κατά καιρούς διατυπώνονται εδώ, σήμερα βλέπουμε ότι όλα αυτά ανατρέπονται και αυτή η Κυβέρνηση έχει κάνει σπουδαίο έργο και το κάνει με συνέπεια και θα συνεχίσει να το κάνει.
	Το Νοσοκομείο του Βόλου, μιας κι έγινε αναφορά, ολοκληρώθηκε και λειτουργεί εδώ και πολλούς μήνες. Και αυτό το είχατε αμφισβητήσει.
      Ξεκινάει το Νοσοκομείο της Χαλκίδας, αφού ξεπεράσαμε σοβαρότατα προβλήματα σε σχέση με τις αρχαιότητες και το Ελεγκτικό Συνέδριο. Και αυτό το είχατε αμφισβητήσει. 
      Επίσης νοσοκομεία που ήδη τέθηκαν σε λειτουργία είναι της Καβάλας –καινούργιο- και της Νάξου, που ήδη ξεκίνησε, «κοσμήματα» για το Εθνικό Σύστημα Υγείας. 
	Επίσης πετύχαμε τη συγχώνευση της «ΕΛΒΙΟΝΥ» με τον Ι.Φ.Ε.Τ., ώστε να προστατεύσουμε τους εργαζόμενους και να προλάβουμε την οικονομική κατάρρευση του Οργανισμού που είχαμε κληρονομήσει. Νομοθετήσαμε για τον Ι.Φ.Ε.Τ. τη δυνατότητα να εξάγει φάρμακα που περισσεύουν και με την πάροδο του χρόνου κινδυνεύουν να λήξουν ή να καταστραφούν. Ο Ι.Φ.Ε.Τ. μπορεί να τα επανεξαγάγει, χωρίς να αφήνει, βέβαια, την εγχώρια αγορά ακάλυπτη. Έτσι και εξοικονομούνται χρήματα για τη λειτουργία του και δεν καταστρέφονται τα φάρμακα, που τόσο ανάγκη έχει σήμερα η παγκόσμια κοινότητα, ειδικότερα στις αναπτυσσόμενες περιοχές. 
	Ο Ε.Ο.Φ., τέλος, μπήκε σε μια νέα τροχιά και η καλή λειτουργία του αναγνωρίζεται απ’ όλους. Με νομοθετική ρύθμιση που προωθήσαμε ο ΕΟΦ καθίσταται πιο λειτουργικός. Έχουν επισπευσθεί οι διαδικασίες χορήγησης αδειών φαρμάκων. Έχει καταστεί συναγωνίσιμος και ανταγωνιστικός με τους αντίστοιχους ευρωπαϊκούς Οργανισμούς. 
	Ενεργοποιήσαμε την Επιτροπή Διαφάνειας και το Γενικό Συμβούλιο, στο οποίο θα συμμετέχουν όλοι οι φορείς.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
   	 Μου επιτρέπετε να συνεχίσω για ένα λεπτό ακόμη, κύριε Πρόεδρε;
	ΠΡΟΕΔΡΕΥΩΝ (Φίλιππος Πετσάλνικος): Έχετε δύο λεπτά ακόμη, κύριε Αβραμόπουλε. Είκοσι λεπτά δικαιούστε. Εκ παραδρομής πίεσα το κομβίο των δεκαοχτώ λεπτών. Δικαιούστε είκοσι λεπτά. Επομένως έχετε δυο λεπτά ακόμη. 
	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
	Αντίστοιχες πρωτοβουλίες, λοιπόν, πήραμε και στο επίπεδο του Εθνικού Κέντρου Αιμοδοσίας, στο οποίο πλέον αναγνωρίζεται ο ρόλος του ως εθνικού Κέντρου Αίματος. Κυρίες και κύριοι συνάδελφοι, είναι πολύ σημαντικό αυτό που θα σας πω, γιατί με το «καλημέρα» στο Υπουργείο Υγείας με δέχθηκαν δυο περιστατικά, που με είχαν συγκλονίσει κι εσάς μαζί με εμένα, με την μόλυνση δυο συνανθρώπων μας από τον ιό Έιτζ. Τότε βάλαμε, λοιπόν, μπρος τις μηχανές και μέσα σε χρονικό διάστημα δύο χρόνων –κι έχει σημασία γιατί κράτησε τόσο, ξέρουν τα μέλη της Επιτροπής- καταφέραμε να διασφαλίζουμε για την πατρίδα μας ποιότητα αίματος. Είμαστε από τις πρώτες χώρες στον κόσμο. Και η εγκατάσταση του μοριακού ελέγχου έγινε σε συνεργασία με όλους σ’ αυτή την Αίθουσα, μια διαδικασία που έγινε κάτω από όρους διαφάνειας και αποτελεσματικότητας. Και τούτο οφείλεται, όχι μόνο στη Κυβέρνηση, αλλά και σε όλα τα κόμματα της Βουλής που όρισαν εξαίρετους εκπροσώπους στην Διακομματική Επιτροπή που διεξήγαγε το μεγαλύτερο διαγωνισμό στην ιστορία του Εθνικού Συστήματος Υγείας. Καλό παράδειγμα αυτό και για άλλες προμήθειες του δημοσίου, αν θέλετε τη δική μου γνώμη. 
	Κυρίες και κύριοι συνάδελφοι, το έργο για την υγεία, για την κοινωνία, δεν σταματάει ποτέ. Πολλοί προσπάθησαν πριν από μας, επίλεκτα στελέχη όλων των κομμάτων, διακεκριμένοι πολιτικοί απ’ όλες τις πολιτικές παρατάξεις. Τους το αναγνωρίζουμε, όπως και οι ίδιοι σε κάποια στιγμή θα αναγνωρίσουν τη δική μας συνεισφορά στο να προχωρήσει ακόμη πιο μπροστά η υπόθεση της Υγείας. Επαναλαμβάνω και με τη σημερινή ευκαιρία: Μακριά η υπόθεση αυτή από τις μικρόψυχες, μικροπολιτικές και μικροκομματικές μας τάσεις εδώ μέσα! Έχουμε πεδίον δόξης λαμπρό μπροστά μας για να συνεργαστούμε, έτσι ώστε κρινόμενοι στα μάτια της κοινωνίας να έχουμε συνολικά αφήσει χρήσιμο έργο πίσω μας. Γιατί αντιλαμβάνεστε και συμμερίζεστε την άποψη ότι το τελευταίο που ενδιαφέρει έναν πολίτη σαν χτυπάει την πόρτα ενός νοσοκομείου ή ενός κέντρου υγείας είναι το τι θα ψηφίσει στις επόμενες εκλογές. Θέλει να τον δεχθεί το σύστημα και οι άνθρωποί του με σεβασμό στην προσωπικότητα και την αξιοπρέπειά του και κυρίως με αποτελεσματικότητα στην αντιμετώπιση των λόγων για τους οποίους προσφεύγει στο Εθνικό Σύστημα Υγείας. 
      Τα τελευταία δύο χρόνια θέσαμε στόχους. Τα τελευταία τέσσερα χρόνια έγινε μεγάλη και σπουδαία δουλειά. Προτεραιότητά μας το νοικοκύρεμα. Σήμερα, με αυτά που σας είπα, αντιλαμβάνεστε για ποιο λόγο μπορούμε να αισθανόμαστε υπερήφανοι για το έργο μας.  Καλούμεθα να δούμε τις πραγματικές προκλήσεις που αντιμετωπίζει το Ε.Σ.Υ. και να προχωρήσουμε σε τομές που εξασφαλίζουν τη βιωσιμότητα και την ποιοτική ανάπτυξή του. 
      Παλέψαμε με δομικές ανεπάρκειες είκοσι ετών, με κατεστημένες νοοτροπίες, με οργανωμένα, ισχυρά συμφέροντα που δεν ήθελαν αυτές τις αλλαγές. Τα καταφέραμε και σήμερα μπορούμε να πούμε ότι βρισκόμαστε μπροστά σ’ ένα νέο ξεκίνημα, κάτι που μας διασφαλίζει αυτός ο προϋπολογισμός, τον οποίο μπορούμε να ονομάσουμε «προϋπολογισμό κοινωνικής συνοχής». Εμείς βάλαμε τα θεμέλια, τη βάση για ένα νέο Ε.Σ.Υ., για ένα νέο δημόσιο σύστημα υγείας με αρχή και τέλος, για ένα δημόσιο σύστημα υγείας που υπηρετεί τους πολίτες και όχι τους λίγους, με έργα και όχι με αφηρημένα λόγια περί κοινωνικής ευαισθησίας. Η κοινωνική ευαισθησία δεν αποτελεί κομματικό μονοπώλιο κανενός σ’ αυτή την Αίθουσα! Γιατί η δημιουργία ενός ποιοτικού Ε.Σ.Υ. που αξίζει τα όνειρα, τις θυσίες και τις προσδοκίες της ελληνικής κοινωνίας, είναι υπόθεση όλων μας. 
      Ελπίζω κάποτε να το κατανοήσουμε όλοι αυτό και για αυτό το λόγο, σας καλώ να στηρίξετε, να υποστηρίξετε και κυρίως, να ψηφίσετε αυτόν το σημαντικό, για το μέλλον της ελληνικής κοινωνίας, προϋπολογισμό.
      Σας ευχαριστώ.
(Χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Φίλιππος Πετσάλνικος): Κύριε Φλωρίδη, ζητάτε το λόγο για ποιο θέμα;
      ΓΕΩΡΓΙΟΣ ΦΛΩΡΙΔΗΣ: Επί προσωπικού, κύριε Πρόεδρε.
      Έκανε προσωπική αναφορά σε μένα ο κύριος Υπουργός λέγοντας…
      ΠΡΟΕΔΡΕΥΩΝ (Φίλιππος Πετσάλνικος): Εσείς, κύριε Υπουργέ, μπορείτε να καθίσετε. Έχει ολοκληρωθεί ο χρόνος σας.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Για ποιο λόγο ζητάτε το λόγο, κύριε Φλωρίδη;
      ΓΕΩΡΓΙΟΣ ΦΛΩΡΙΔΗΣ: Έκανε προσωπική αναφορά σε μένα ο κύριος Υπουργός, λέγοντας πράγματα τα οποία διαστρέβλωσαν απολύτως το 100% των όσων είπα σήμερα με δημόσιες δηλώσεις μου. Παρακαλώ, πρέπει να τοποθετηθώ, για να πάρω μια απάντηση. Υπάρχει ζήτημα. Είναι ζήτημα πολιτικής τάξης.
      ΠΡΟΕΔΡΕΥΩΝ (Φίλιππος Πετσάλνικος): Έχετε δύο λεπτά για να αναπτύξετε το προσωπικό ζήτημα και να απαντήσετε ταυτόχρονα.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, εγώ έδωσα σήμερα μια συνέντευξη τύπου στα γραφεία του ΠΑ.ΣΟ.Κ. και έθεσα στον κύριο Υπουργό δύο ερωτήματα. Εξήγγειλε χθες πεντέμισι χιλιάδες προσλήψεις νοσηλευτών στο Εθνικό Σύστημα Υγείας. Τον ρώτησα, λοιπόν: Πώς θα πραγματοποιηθούν οι προσλήψεις αυτές, όταν στον προϋπολογισμό του 2009 οι εγγεγραμμένες πιστώσεις για προσλήψεις είναι 10.000.000 ευρώ, που φτάνουν μόνο για πεντακόσιες προσλήψεις; Και είπα ότι αναζητούνται τα υπόλοιπα χρήματα για τις άλλες πέντε χιλιάδες προσλήψεις.
      Όμως, είπα, επίσης, το εξής. Τον άκουσα χθες τον κύριο Υπουργό να λέει ότι το ΠΑ.ΣΟ.Κ. έχει συμφωνήσει σε μια ρύθμιση για την αλλαγή του τρόπου πρόσληψης. Και ξεκαθάρισα απολύτως ότι το ΠΑ.ΣΟ.Κ. δε μπορεί να συμφωνήσει ή να διαφωνήσει σε κάτι που αγνοεί παντελώς. Από πού ως πού, λοιπόν, έρχεται και λέει ότι το ΠΑ.ΣΟ.Κ. άλλαξε πολιτική στο ζήτημα αυτό;
      Αγνοούμε κάθε πρωτοβουλία της Κυβέρνησης, η οποία υποτίθεται ότι έχει ληφθεί για το ζήτημα αυτό και επομένως, δε μπορούμε να τοποθετηθούμε είτε θετικά είτε αρνητικά για κάτι που δεν ξέρουμε. Και για αυτό που, επίσης, είπε, διαστρεβλώνοντας όλα όσα τον ρώτησα για το ζήτημα της συλλογικής σύμβασης, το ΠΑ.ΣΟ.Κ. δεν έχει τοποθετηθεί εάν δέχεται ή δεν δέχεται αυτή τη συλλογική σύμβαση. Αυτό που τον ρώτησα δημοσίως σήμερα είναι εάν αυτή η υποτιθέμενη συλλογική σύμβαση αποτελεί πράγματι κυβερνητική δέσμευση, με την έννοια ότι κατά το νόμο του κράτους που διέπει τις συλλογικές διαπραγματεύσεις και τις συλλογικές συμβάσεις στο δημόσιο, απαιτείται η συνυπογραφή του Υπουργού Οικονομικών και του Υπουργού Εσωτερικών και του ζήτησα να ενημερώσει τον ελληνικό λαό και κυρίως, τους γιατρούς, εάν έχει πάρει αυτές τις υπογραφές και πότε θα φέρει τη σύμβαση στη Βουλή.
      Αντ’ αυτών, λοιπόν, άκουσα ότι το Κομμουνιστικό Κόμμα έχει συμφωνήσει και είναι θέμα να πει αν έχει συμφωνήσει…
      ΑΧΙΛΛΕΑΣ ΚΑΝΤΑΡΤΖΗΣ: Όχι.
      ΓΕΩΡΓΙΟΣ ΦΛΩΡΙΔΗΣ: …και ότι το ΠΑ.ΣΟ.Κ. δεν έχει συμφωνήσει.
      Αυτά τα οποία είπε, δεν έχουν καμμία σχέση με τις δημόσιες τοποθετήσεις μου και παρακαλώ να αποκατασταθεί η τάξη. Αν έχει να δώσει απαντήσεις, να τις δώσει. Αν δεν έχει, να μην διαστρεβλώνει αυτά που λέμε.
      ΝΙΚΟΛΑΟΣ ΓΚΑΤΖΗΣ: (Δεν ακούστηκε).
      ΠΡΟΕΔΡΕΥΩΝ (Φίλιππος Πετσάλνικος): Τι είπατε, κύριε Γκατζή; Δεν ακούστηκε αυτό που είπατε εκ μέρους του Κ.Κ.Ε..
      ΑΔΑΜ ΡΕΓΚΟΥΖΑΣ: Το προσωπικό ποιο είναι;
(Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ηρεμία, κύριοι συνάδελφοι.
      ΘΕΟΔΩΡΟΣ ΣΟΛΔΑΤΟΣ: Ρωτήσατε, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Μπορείτε να μου πείτε τι σας ενόχλησε; Επειδή το Κ.Κ.Ε. διατύπωσε μια άποψη η οποία δεν ακούστηκε, γιατί ήταν εκτός μικροφώνου, ενοχλείστε; Παρακαλώ, ενοχλείστε γι’ αυτό το λόγο…
      ΘΕΟΔΩΡΟΣ ΣΟΛΔΑΤΟΣ: Ρωτήσατε, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): …και υποδεικνύετε σε εμένα πώς να διευθύνω τη συζήτηση;
      ΘΕΟΔΩΡΟΣ ΣΟΛΔΑΤΟΣ: Απευθυνόμενος στη Νέα Δημοκρατία ρωτήσατε.
      ΠΡΟΕΔΡΕΥΩΝ (Φίλιππος Πετσάλνικος): Θα απαντήσει ο κύριος Υπουργός, εφόσον κρίνει σκόπιμο. Ενοχλείστε εσείς; Καλά κάνετε και ενοχλείστε. Δεν έχετε το λόγο.
      Παρακαλώ.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Εμείς, κύριε Πρόεδρε, και προχθές, όταν συζητήθηκε η επερώτησή μας, είπαμε ότι ο κύριος Υπουργός, όσον αφορά τη συλλογική σύμβαση εργασίας, επεχείρησε -δεν ξέρω σκόπιμα ή μη- μια λαθροχειρία. Βέβαια, η συντρόφισσα, η Γραμματέας του Κόμματος δέχθηκε την ανεργία, όπως δέχεται όλους τους εργαζόμενους, στηρίζει τα δίκαια αιτήματα όλων των εργαζομένων και βέβαια και των γιατρών.
      Άλλο αυτό και άλλο ότι τοποθετηθήκαμε θετικά. Η θέση μας ήταν ξεκάθαρη. Είπαμε ότι, όταν πάρουμε το τελικό νομοσχέδιο που θα αφορά τη συλλογική σύμβαση, θα τοποθετηθούμε οριστικά. Από εκεί και πέρα, όμως, μια σειρά ενδοιασμούς, αμφιβολίες -αν θέλετε- και αντιρρήσεις εκφράσαμε και εκφράζουμε συνέχεια δημόσια. Αυτό είναι το πρώτο.
      Το δεύτερο αφορά τις προσλήψεις των πέντε χιλιάδων πεντακοσίων ατόμων νοσηλευτικού προσωπικού. Βέβαια, έχουμε τις αμφιβολίες μας, αλλά εμείς εδώ και πολύ καιρό έχουμε εκφράσει την άποψή μας. Όταν εμείς λέμε ότι είκοσι πέντε χιλιάδες νοσηλευτές λείπουν από τα δημόσια νοσοκομεία, ο ίδιος ο κύριος Υπουργός δημόσια τοποθετήθηκε και είπε ότι λείπουν δεκαοκτώ χιλιάδες πεντακόσιοι. Να υποθέσουμε ότι λείπουν δεκαοκτώ χιλιάδες πεντακόσιοι.
      ΠΡΟΕΔΡΕΥΩΝ (Φίλιππος Πετσάλνικος): Κύριε συνάδελφε, ολοκληρώστε, σας παρακαλώ, με τη θέση του Κομμουνιστικού Κόμματος Ελλάδας. Ο κύριος Υπουργός έχει ζητήσει το λόγο για να απαντήσει και επί των δύο τοποθετήσεων.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Τελειώνω, κύριε Πρόεδρε.
      Οι άνεργοι νοσηλευτές αυτήν τη στιγμή δεν ξεπερνούν τις είκοσι χιλιάδες και η θέση μας είναι να προσληφθούν όλοι, οπότε δεν θα υπάρχει, αν θέλετε και καμμία διαδικασία Α.Σ.Ε.Π..
      ΠΡΟΕΔΡΕΥΩΝ (Φίλιππος Πετσάλνικος): Μάλιστα.
      Κύριε Υπουργέ, έχετε το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, εγώ δεν μπόρεσα να καταλάβω πού είναι το προσωπικό ζήτημα για τον κ. Φλωρίδη. Εμείς έχουμε θεσμικούς ρόλους, κύριε Φλωρίδη. Τα όσα λέτε δεν δεσμεύουν εσάς προσωπικά. Μπορεί κατά βάθος να συμφωνείτε ή να διαφωνείτε, αλλά είναι τι λέει το κόμμα σας. 
      Εγώ απαντώ επί της ουσίας επί των τριών σημείων που θέσατε. Σε ό,τι αφορά τα ποσά που απαιτούνται, μην έχετε καμμία αμφιβολία…
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν έχουμε πράγματι καμμία αμφιβολία! Τα κονδύλια ανύπαρκτα.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μισό λεπτό, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μα, κύριε Υπουργέ, έχουμε μπροστά μας τα κονδύλια!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σας παρακαλώ, μην προτρέχετε. Θα σας πω.
      ΠΡΟΕΔΡΕΥΩΝ (Φίλιππος Πετσάλνικος): Κύριε Γείτονα, αφήστε να ολοκληρώσει ο κύριος Υπουργός…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Έχει προηγηθεί μία συνεννόηση, κυρίες και κύριοι συνάδελφοι.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μας λέει να μην έχουμε αμφιβολίες!
      ΠΡΟΕΔΡΕΥΩΝ (Φίλιππος Πετσάλνικος): …και τότε θα διαπιστώσουμε αν υπάρχουν αμφιβολίες ή όχι! Αφήστε τον να ολοκληρώσει.
      Συνεχίστε, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Είπε ο κ. Φλωρίδης ότι αγνοεί παντελώς τον τρόπο. Την ώρα που ο κ. Παπανδρέου απαντούσε στον Πρωθυπουργό, αγνοούσε παντελώς τι του έλεγε; 
      ΜΙΧΑΗΛ ΤΙΜΟΣΙΔΗΣ: Γιατί; Τι είπε;
      ΓΕΩΡΓΙΟΣ ΦΛΩΡΙΔΗΣ: Ήξερε πολύ καλά τι του έλεγε! Τα ανακοίνωσε…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Τι είπε; Εδώ είναι! Ανατρέξτε στα Πρακτικά! Ο κ. Παπανδρέου σ’ αυτήν την Αίθουσα ενώπιον όλων συμφώνησε να ακολουθήσουμε τη διαδικασία ως περιέγραψα πριν, δηλαδή διαδικασία κάτω από την αιγίδα και την παρακολούθηση του Α.Σ.Ε.Π. που θα ορίσει και δικό του στέλεχος για τη διενέργεια των διαδικασιών.
      Το δεχθήκατε και τώρα γυρνάτε πίσω! Αυτό για μένα δηλώνει πολιτική αναξιοπιστία!
      (Χειροκροτήματα από την πτέρυγα της Νέας Δημοκρατίας)
       ΓΕΩΡΓΙΟΣ ΦΛΩΡΙΔΗΣ: Λέτε ψέματα!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Επιτέλους, πείτε μας, θέλετε να προσλάβουμε κόσμο; Είστε υπόλογοι απέναντι στους εργαζόμενους στα λαϊκά νοσοκομεία και στην ελληνική κοινωνία! 
      (Χειροκροτήματα από την πτέρυγα της Νέας Δημοκρατίας)
      ΜΙΧΑΗΛ ΤΙΜΟΣΙΔΗΣ: Λέτε ψέματα, κύριε Υπουργέ!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Εμείς είμαστε έτοιμοι! Και τα χρήματα υπάρχουν και η πολιτική βούληση υπάρχει και –το κυριότερο- η συνεννόηση μαζί σας!
      Ακυρώνεστε πολιτικά, κύριοι συνάδελφοι!
      (Χειροκροτήματα από την πτέρυγα της Νέας Δημοκρατίας)
       ΚΩΝΣΤΑΝΤΙΝΟΣ ΓΕΙΤΟΝΑΣ: Γράψτε τα στον προϋπολογισμό…Ιδού η Ρόδος.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σε ό,τι αφορά τη συλλογική σύμβαση εργασίας, αυτήν τη μεγάλη κατάκτηση των εργαζόμενων γιατρών στα ελληνικά νοσοκομεία, εγώ περίμενα να είστε οι πρώτοι που θα τη χειροκροτήσετε!
      ΓΕΩΡΓΙΟΣ ΦΛΩΡΙΔΗΣ: Πού είναι;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Και αφού είδατε ότι όλα τα άλλα κόμματα συμφώνησαν, τώρα κρατήσατε επιφυλάξεις!
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΦΛΩΡΙΔΗΣ: Πού είναι;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρίες και κύριοι συνάδελφοι της Αντιπολίτευσης, αυτή η υπόθεση είναι πολύ σοβαρή για να παίζουμε απλά τους ρόλους μας ερίζοντας σε θέματα εξουσίας και μόνο. Εδώ κρινόμαστε στα μάτια του κόσμου! Θέλουμε να συνεισφέρουμε ώστε να διαμορφώσουμε ένα πιο πολιτισμένο, πιο ανθρώπινο περιβάλλον για τους Έλληνες γιατρούς; Θέλουμε να τους ενισχύσουμε στους μισθούς τους καθώς είναι πράγματι από τους πιο κακοπληρωμένους στην Ελλάδα;
      ΛΕΩΝΙΔΑΣ ΓΡΗΓΟΡΑΚΟΣ: Σ’ αυτό συμφωνούμε μόνο!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κατ’ ιδίαν στις επαφές σας με τα συνδικαλιστικά όργανα, αυτά λέτε!
      ΓΕΩΡΓΙΟΣ ΦΛΩΡΙΔΗΣ: Η σύμβαση πού είναι;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Όμως, εδώ κρίνεται η αξιοπιστία των ίδιων των κομμάτων. Εμείς είμαστε έτοιμοι και για τα τρία αυτά θέματα. Το Κ.Κ.Ε. πριν από λίγο διατύπωσε την άποψή του. Έχει κρατήσει μία επιφύλαξη. Δεν είπε, όμως, «όχι»! Ούτε ο λαός είπε «όχι»!
      (Χειροκροτήματα από την πτέρυγα της Νέας Δημοκρατίας)
       Ούτε ο ΣΥ.ΡΙΖ.Α. είπε «όχι»!Ούτε η Νέα Δημοκρατία! 
      (Χειροκροτήματα από την πτέρυγα της Νέας Δημοκρατίας)
       Εσείς δεν λέτε ούτε «ναι» ούτε «όχι»! Είστε επιτήδειοι! 
      (Χειροκροτήματα από την πτέρυγα της Νέας Δημοκρατίας)
       Και ξέρετε τι σημαίνει αυτό στην πολιτική γλώσσα! Θέλετε να ξεφεύγετε από την πραγματικότητα γιατί δεν μπορείτε να την αντιμετωπίσετε! 
      Εμείς κάνουμε προτάσεις ουσιαστικές και πρακτικές. Λύνουμε προβλήματα! Προχωρούμε μπροστά! Ακολουθήστε μας! Αλλιώς θα μείνετε πίσω, όπως συνολικά ο βηματισμός σας είναι αργός! Και θα το δείτε και στις επόμενες εκλογές!
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Προχωρούμε στον κατάλογο των ομιλητών. 
      Το λόγο έχει ο Βουλευτής της Νέας Δημοκρατίας κ. Αναστάσιος Λιάσκος.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Φίλιππος Πετσάλνικος): Κύριε Ροντούλη, δεν προβλέπει ο Κανονισμός να σας δώσω τώρα το λόγο. Όμως, εν πάση περιπτώσει, αν επιμένετε για ένα λεπτό να εκθέσετε την άποψή σας, θα έχετε το λόγο αμέσως μετά τον κ. Λιάσκο, αλλά θα το κάνω αυτό κατά παράβαση του Κανονισμού.
      Ορίστε, κύριε Λιάσκο, έχετε το λόγο.
      ΑΝΑΣΤΑΣΙΟΣ ΛΙΑΣΚΟΣ: Κυρίες και κύριοι συνάδελφοι, εγώ σέβομαι την ιδιότητα του πρώην Πρωθυπουργού, αλλά ο κ. Σημίτης σήμερα σ’ αυτήν εδώ την Αίθουσα άφησε πίσω του μία θλιβερή εικόνα.
Μου θύμισε εκείνον τον επιχειρηματία που αφού εγκατέλειψε υπερχρεωμένη την επιχείρησή του, κυριολεκτικά αφήνοντάς την ως «ναυάγιο», επισκέπτεται από καιρό σε καιρό εκείνον που την ανέλαβε και τον κατηγορεί γιατί η επιχείρηση έχει τόσα πολλά χρέη. 
      Θέλω να ξέρετε ότι δεν είναι δυνατό να είμαστε πολιτικοί και να λειτουργούμε με μια τέτοια υπευθυνότητα, να βλέπει δηλαδή κάποιος στην Αίθουσα τον πρώην Πρωθυπουργό της χώρας να μιλάει για την πορεία του υψηλού δημόσιου χρέους, να μιλάει για τα υψηλά επιτόκια δανεισμού της χώρας και να μην ξέρει τίποτα γι’ αυτά. Το φαντάζεστε; Είναι πραγματικά απορίας άξιο. Δεν ήξερε ο κ. Σημίτης ούτε ότι επί εποχής του το δημόσιο χρέος ήταν πάνω από το 100% του Α.Ε.Π. ούτε για το έλλειμμα ήξερε τίποτα ούτε για το γεγονός ότι η χώρα μας βρισκόταν σε επίπεδο αναξιοπιστίας απόλυτο σε όλη τη διεθνή οικονομική κοινότητα. 
      Και την τακτική αυτή του κ. Σημίτη, κυρίες και κύριοι συνάδελφοι, συνεχίζει να την ακολουθεί το κόμμα της Αξιωματικής Αντιπολίτευσης το οποίο αρκείται, όπως έχω πει, μόνο σε διαπιστώσεις, εκτιμώντας πάντοτε την κατάσταση σαν να γεννήθηκε με παρθενοτομή, σαν να βρέθηκε τώρα στο πολιτικό προσκήνιο. 
      Έτσι, λοιπόν, με μια στείρα αντιπολιτευτική τακτική, με ένα μηδενιστικό λόγο, με μια απουσία προτάσεων και βέβαια, με μια στηλίτευση των πάντων χωρίς προτάσεις, ποντάρετε στην αμνησία του ελληνικού λαού, μήπως και σας ξεχάσει και κάποια στιγμή επανέλθετε στην εξουσία. 
      Θυμίζετε εκείνους τους αιώνιους φοιτητές, κύριοι συνάδελφοι -θυμάστε στα πανεπιστήμια που είχαμε τους αιώνιους φοιτητές- οι οποίοι περίμεναν στη σειρά για χρόνια για να τους χτυπήσει κάποιος την πλάτη και να τους πει «ήρθε η ώρα να πάρεις το πτυχίο σου». Μ’ αυτόν τον τρόπο θέλετε να κυβερνήσετε ξανά τη χώρα; 
      Προχθές, ο Πρωθυπουργός της Ελλάδας έδωσε ένα στίγμα, το στίγμα του ηγέτη. Αυτό το στίγμα της υπευθυνότητας του ηγέτη που δεν κρύβεται, αλλά αναλαμβάνει ευθύνες, δεν πρέπει κάποια στιγμή να σας προβληματίσει; Δεν πρέπει να πείτε ότι επιτέλους θα πρέπει να λειτουργήσουμε μ΄ έναν τέτοιο τρόπο, έτσι ώστε να μπορέσουμε να πείσουμε τον ελληνικό λαό ότι πράγματι συνέβησαν αυτά που συνέβησαν στο παρελθόν, αλλά ότι με συλλογικότητα παλεύουμε για να μπορέσει η χώρα να ανταπεξέλθει στη διεθνή κρίση και ότι ταυτόχρονα είμαστε ένα αξιόπιστο κόμμα το οποίο δεν μηδενίζει τα πάντα, δεν προσποιείται ότι δεν καταλαβαίνει τι γίνεται, δεν είναι ένα κόμμα το οποίο, όπως εσείς, δεν βρίσκει να πει καλό λόγο για τίποτα και αποχωρεί και δραπετεύει στις μεγάλες προκλήσεις; 
      Είχα πει πέρυσι ότι η παγκοσμιοποίηση έχει ταυτοποιήσει την οικονομία με την πολιτική. Τις έχει κάνει έννοιες συνώνυμες. Και βέβαια, αυτό αποδεικνύεται περίτρανα μέσα από την αλυσιδωτή επίδραση που ασκείται από την κάθε αγορά της κάθε χώρας για να βιώνουμε το φαινόμενο της σημερινής κρίσης. Σ’ αυτό το φαινόμενο πώς στεκόμαστε, κυρίες και κύριοι συνάδελφοι; Άλλοι διαβουλεύονται και άλλοι καταθέτουν προτάσεις. Δυστυχώς, το ΠΑ.ΣΟ.Κ. έχει μόνο άρνηση. 
      Και βέβαια, θα ήθελα να πω εδώ ότι οι προϋπολογισμοί δεν είναι στιγμιαίες απεικονίσεις αριθμών. Είναι η πρακτική που ακολουθεί μια χώρα -όλες οι κυβερνήσεις, δηλαδή- διαχρονικά. Και βέβαια, η κάθε Κυβέρνηση απολογείται για το αν κατάφερε μέσω του προϋπολογισμού της να πάει τη χώρα καλύτερα από τη χθεσινή. Δεν είναι στιγμιαία η οικονομία για να την αναλύετε εδώ μέσα σαν να είδατε απλώς και να διαπιστώσατε φαινόμενα και γεγονότα. 
      Θέλω, λοιπόν, να σας πω ότι όντως αφήσατε ένα υπέρογκο δημόσιο χρέος. Δεν είναι κριτική στην Αντιπολίτευση. Αφήσατε ένα υπέρογκο δημόσιο έλλειμμα. Τι κάναμε εμείς; Μειώσαμε το έλλειμμα, μειώσαμε το δημόσιο χρέος, ολοκληρώσαμε την αξιοποίηση των κοινοτικών πόρων του Γ΄ Κοινοτικού Πλαισίου και σχεδιάζουμε έγκαιρα το Δ΄ Κοινοτικό Πλαίσιο Στήριξης με το 80% των πόρων στην περιφέρεια. 
      (Στο σημείο αυτό την Προεδρική Έδρα καταλαμβάνει ο ΣΤ΄Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ)
(4KO)
	Αυξήσαμε το ρυθμό ανάπτυξης πάνω από τον κοινοτικό μέσο όρο. Αυξήσαμε τις επενδύσεις με ένα θαυμάσιο αναπτυξιακό νόμο. Αυξήσαμε τις εξαγωγές και το τουριστικό ρεύμα. Άκουσα την κυρία Δαμανάκη προηγουμένως να λέει εδώ ότι πήρε μέτρο ο Πρωθυπουργός για τον τουρισμό μέσα στα δακρυγόνα. Ήθελα δηλαδή να την ρωτήσω –τώρα δεν είναι στην Αίθουσα- το εξής: 
      Κυρία Δαμανάκη, τι σας πείραζε; Ότι εξακολουθεί να λειτουργεί ο Πρωθυπουργός και η Κυβέρνηση καθημερινά; Ή θέλατε εσείς να σταματήσει να λειτουργεί σε οποιαδήποτε τέτοια στιγμή, όπου κάποιοι, εν πάση περιπτώσει, διαδηλώνουν; Δεν κατάλαβα τι εννοούσε η κυρία Δαμανάκη. 
      Βέβαια, αυτό που κατάλαβα τόσα χρόνια είναι ότι αυτή η παράταξη, η παράταξη του ΠΑ.ΣΟ.Κ. άφησε το «πλοίο του τουρισμού» ακυβέρνητο, να πηγαίνει με αυτόματο πιλότο. Και τώρα ίσως ενοχλούν τα συγκεκριμένα μέτρα που συνεχίζει να παίρνει η Κυβέρνηση για την τόνωση του τουριστικού προϊόντος. 
	Και στον κοινωνικό τομέα η Κυβέρνηση έκανε μεγάλο έργο. Έχει αναφερθεί αύξηση των συντάξεων του Ο.Γ.Α., του ΕΚΑΣ, του επιδόματος ανεργίας. Επιπλέον κάποια πρόσφατα μέτρα που εξαγγέλθηκαν. Το επίδομα θέρμανσης. Και βέβαια, άμεση αντίδραση της Κυβέρνησης στην κρίση που βιώνουμε παγκοσμίως στην οικονομία με σταδιακά μέτρα: Μέτρα για τους δανειολήπτες. Μέτρα για την εγγύηση των καταθέσεων. Μέτρα για τη στήριξη του χρηματοπιστωτικού συστήματος, προκειμένου να μπορούν πράγματι οι μικρές και οι μεσαίες επιχειρήσεις, καθώς και οι καταναλωτές να δανειοδοτούνται. 	Και συνεχίζει με μέτρα ο Πρωθυπουργός, όπως αυτά σήμερα που αφορούσαν το πακέτο μέτρων του τουρισμού. 
	Με στείρο, καταγγελτικό λόγο, κυρίες και κύριοι συνάδελφοι του ΠΑ.ΣΟ.Κ., μην περιμένετε να κυβερνήσετε τον τόπο και μην περιμένετε να προσφέρετε τίποτα θετικό. Με τον Πρωθυπουργό της χώρας, τον κ. Κώστα Καραμανλή, έχουμε βάλει μια προτεραιότητα: την προτεραιότητα της ανάπτυξης της χώρας χωρίς πρόσκαιρες και περιστασιακές παροχολογίες. 
      Στην ιεραρχία των ζητημάτων έχουμε διαφορετική αντίληψη. Εσείς βάλατε πρώτα το κόμμα σας και μετά την Ελλάδα. Εμείς θέλουμε να είναι πρώτα η Ελλάδα και οι Έλληνες και μετά η παράταξη της Νέας Δημοκρατίας. Αυτό τονίζει ο Πρωθυπουργός και τέτοιο προϋπολογισμό καταρτίζουμε και, βεβαίως, προτείνω να τον ψηφίσετε. 
	Σας ευχαριστώ θερμά. 
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Ιωάννης Δραγασάκης): Και εμείς ευχαριστούμε τον κύριο συνάδελφο. 
	Το λόγο έχει ο κ. Ροντούλης, Κοινοβουλευτικός Εκπρόσωπος του Λαϊκού Ορθόδοξου Συναγερμού, για δώδεκα λεπτά. 
	ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. 
	Ακούσαμε, αγαπητοί συνάδελφοι, πριν από λίγο τον κύριο Ρέππα, ο οποίος έλεγε να φύγουν αυτοί με τα κουστούμια, να φύγουν αυτοί με τα σακάκια, να φύγουν αυτοί με τα περιλαίμια και μάλλον ετοιμάζονται οι κύριοι του ΠΑ.ΣΟ.Κ. να μας ξαναφέρουν στην εποχή του ζιβάγκο. Καλό είναι και αυτό! Δεν πειράζει. Καλό είναι το ζιβάγκο, αλλά, τέλος πάντων, ας μην βιάζονται τόσο πολύ και ας αφήσουμε τον ελληνικό λαό να κρίνει, όταν έρθει η ώρα, με νηφαλιότητα. 
	Επίσης, άκουσα τον εξαίρετο Υπουργό κ. Αβραμόπουλο, ο οποίος είπε ότι ο Λαϊκός Ορθόδοξος Συναγερμός συναινεί στη συλλογική σύμβαση εργασίας με τους γιατρούς. Εχώ να πω το εξής: Βεβαίως και συναινούμε στο να διοριστούν και πεντέμισι και δέκα χιλιάδες νοσηλευτές, τη στιγμή που τα κενά στους νοσηλευτές είναι είκοσι πέντε χιλιάδες. Βεβαίως και συναινούμε να προσληφθούν τεσσερισήμισι χιλιάδες γιατροί. Είναι δυνατόν κάποιος εχέφρων άνθρωπος να μη θέλει την αναβάθμιση των υπηρεσιών υγείας; Όμως, άλλο είναι αυτό και άλλο είναι οι αστερίσκοι που θα μπουν εκ μέρους μας όσον αφορά τη σύμβαση αυτή, διότι, κατά την άποψή μας, υπάρχουν και πολλά κενά. Όταν, όμως, θα έρθει ως κύρωση στη Βουλή, τότε θα τα πούμε. 
	Βεβαίως, λοιπόν, και συναινούμε, αλλά έχουμε και κάποιες αμφιβολίες, κάποιες αμφισβητήσεις σε σημαντικά σημεία, που θα τις εκφράσουμε, όταν θα έρθει η ώρα, κύριε Αβραμόπουλε. 
(ZE)
      Τώρα, κύριε Λέγκα, δυστυχώς πέφτω πάλι σε εσάς. Αυτό εμένα με χαροποιεί, γιατί προέρχεστε από τη Θεσσαλία. Θα σας πω, λοιπόν, τούτο: η μεγάλη μου απορία, και απευθύνομαι στον κ. Λέγκα και στον κ. Μπαντουβά από την Κρήτη, είναι πώς θα πάνε οι Βουλευτές της Νέας Δημοκρατίας τα Χριστούγεννα στα χωριά. Θα τους πάρουν με τα παπούτσια, κατά το ανάλογο παράδειγμα των Αράβων. Τώρα βέβαια, αν τα παπούτσια αυτά είναι τρύπια ή είναι καινούργια δεν ξέρω, αλλά μάλλον θα είναι τρύπια, γιατί ο αγρότης να πάρει καινούργια παπούτσια με αυτά που βιώνει, μάλλον λίγο δύσκολο το βλέπω. Σε κάθε περίπτωση όμως, κύριε Υφυπουργέ, πρέπει να καταλάβετε, γιατί άκουσα και το συνάδελφο που μίλησε προηγουμένως, ότι όλα πάνε καλά στην επαρχία, στην περιφέρεια! Ίσα – ίσα η περιφέρεια βράζει, ο κάμπος σείεται, οι αγρότες είναι στους δρόμους! Υπάρχει κραχ στα αγροτικά προϊόντα κι εσείς περί άλλων τυρβάζετε. Από πού να αρχίσω και πού να τελειώσω! Να πάω στο βαμβάκι; Ξέρετε πόσο πουλιέται; Πρέπει να ξέρετε, κύριε Υφυπουργέ, από 44 στα 18 λεπτά. Να πάω τώρα στο καλαμπόκι; Από 26, 27, 28 στα 11,10 λεπτά! Να μιλήσω για τον καπνό; Να μιλήσω για την τευτλοκαλλιέργεια; Να μιλήσω για το αχλάδι; Να μιλήσω για το ροδάκινο; Και μετά απ΄ όλο αυτό το κραχ, εσείς έρχεστε και λέτε ότι όλα είναι καλά στην περιφέρεια. Μάλλον έχετε χάσει την επαφή με τον αγροτικό κόσμο. Αλλά, ξέρετε τι θα συμβεί; Στις εκλογές, ο αγρότης θα σας σφάξει με το βαμβάκι κυριολεκτικά. Και αυτό θα το δείτε και θα με θυμηθείτε όταν έρθει η ώρα. 
      Εάν θέλετε να αποδείξετε εμπράκτως ότι αυτά που λέμε δεν ευσταθούν και ότι εσείς πράγματι θέλετε να ενισχύσετε τον αγροτικό κόσμο και να αναβιώσετε τη ζωή στην ελληνική περιφέρεια, υπάρχουν απτά πράγματα που μπορείτε να κάνετε. Τα συζητούσαν και με τον κ. Μπαντουβά και συναινούσε ο άνθρωπος, δικοί σας Βουλευτές. Παραδείγματος χάριν, το αγροτικό πετρέλαιο, δεν πρέπει να είναι αφορολόγητο; Πρέπει να είναι αφορολόγητο. Σε κάποιες άλλες κατηγορίες συμπολιτών μας είναι αφορολόγητο. Γιατί όχι στον αγρότη; Δεν θα πρέπει να μιλήσουμε για στρεμματική ενίσχυση στους αγρότες που πλήττονται; Δηλαδή, το ελληνικό κράτος, αγαπητοί συνάδελφοι, δεν μπορεί να δώσει 40 και 50 ευρώ στρεμματική ενίσχυση σε μια τέτοια δύσκολη οικονομική συγκυρία, ώ του θαύματος, όμως, 28.000.000.000 ευρώ βρίσκονται την άλλη μέρα, γίνονται νομοσχέδια, έρχονται εδώ να βοηθήσουμε τις καημένες τις τράπεζες με την υψηλή κερδοφορία, να βοηθήσουμε τη ρευστότητα! Όταν είναι για τον αγρότη όμως, τα 40 και τα 50 ευρώ ενίσχυση ανά στρέμμα, είναι δυσβάσταχτο βάρος για τον προϋπολογισμό, λέει ο κ. Κοντός. 
      Ακούστε και κάτι άλλο καταπληκτικό. Ο Σύνδεσμος Ελληνικής Κτηνοτροφίας είναι ένα όργανο που δημιουργήθηκε εδώ και δύο μήνες περίπου. Είπαν οι άνθρωποι το εξής επισήμως στην ηγεσία του Υπουργείου Αγροτικής Ανάπτυξης και Τροφίμων: Δώστε μας 700.000.000 ευρώ και θα λυθούν όλα τα προβλήματα της ελληνικής κτηνοτροφίας. Ούτε αυτό τους άρεσε! Τα 28.000.000.000 όμως, την άλλη μέρα αμέσως τα βρήκαν για τις τράπεζες. Για τον έρημο τον κτηνοτρόφο δεν έχουν 700.000.000 που θα επιλύσουν τα προβλήματα του κλάδου της κτηνοτροφίας. Χαμηλότερα επιτόκια, κύριε Μπαντουβά, στην Αγροτική Τράπεζα, δεν θα πρέπει να ισχύσουν; Και βεβαίως πρέπει. 
      Εμείς όμως, σας προτείναμε και κάτι άλλο, κύριε Υφυπουργέ: Δεν θα πρέπει επιτέλους να υπάρξει μία νέα σεισάχθεια; Δεν θα πρέπει επιτέλους να χαριστούν για τους μικρούς αγρότες και κτηνοτρόφους τα δάνεια; Δεν το δέχεστε αυτό, αν και κάποτε το αφήνατε ανοιχτό το ενδεχόμενο αυτό. Ο κ. Κοντός έλεγε ότι το βλέπουμε. Ακόμη το βλέπουμε, στην ουσία τίποτα. Αλλά να σας μετατρέψω την πρόταση τώρα: Ωραία, να μην χαριστούν αφού δεν θέλετε να προχωρήσετε σε ένα τέτοιο μέτρο. Για τρία χρόνια να παγώσουν. Γιατί δεν προχωράει το μέτρο αυτό; Για τρία χρόνια οι δανειακές υποχρεώσεις των αγροτών θα πρέπει πλήρως να παγώσουν, διότι δεν μπορούν να αντεπεξέλθουν. Και βεβαίως λέτε συνεχώς ότι θα αυξήσετε το ποσοστό επιστροφής του Φ.Π.Α.. 
Ωραία, κάντε το επιτέλους, διότι δεν θα αντέξει για πολύ καιρό ακόμα ο αγρότης και ο κτηνοτρόφος. Οι άνθρωποι της υπαίθρου είναι υπερήφανοι. Σας τα λένε μια, σας τα λένε δυο, σας τα λένε τρεις. Από εκεί και πέρα, το μαύρο θα πέσει σύννεφο, και όχι μόνο,  θα πέσουν και φάσκελα. Εφόσον δεν καταλαβαίνετε με τίποτα επιτέλους τη ζοφερή κατάσταση που υπάρχει στην επαρχία, ο κόσμος κάπως θα αντιδράσει, θα διεκδικήσει το δίκιο του. Και μετά έρχεστε και λέτε «μα, δεν καταλαβαίνουμε πώς έχει συσσωρευτεί αυτή η οργή, την οποία βλέπουμε να υπάρχει έξω στην κοινωνία, δεν καταλαβαίνουμε πώς έχει συσσωρευτεί αυτή η αγανάκτηση». Να πώς έχει συσσωρευτεί. Διότι δεν λέτε να πάρετε μέτρα. Ο χρόνος περνάει, επιχειρήσεις κλείνουν, άνθρωποι ταλαιπωρούνται, η επαρχία πεθαίνει και εσείς αγρόν αγοράζετε. 
      Και βεβαίως οι αγρότες μας ήρθαν σε επαφή με τον Υπουργό, κύριε Μπαντουβά. Αφού του τέθηκαν τα αιτήματα αυτά, ακούστε απάντηση του κ. Κοντού: «Δώστε μου είκοσι μέρες να σας απαντήσω». Σοβαρά; Δηλαδή όλα αυτά τα αιτήματα πρώτη φορά τα άκουσε ο κύριος Υπουργός; Δεν περιήλθαν ποτέ στην αντίληψή του; Βεβαίως το καταλαβαίνω αυτό, γιατί ακολουθεί το παράδειγμα του αξιότιμου Πρωθυπουργού της χώρας, που κάποια πράγματα ως δια μαγείας πρώτη φορά τα ακούει. Ή τον παραπληροφορούν, ή, τέλος πάντων, δεν έχει την κατάλληλη ενημέρωση και πρέπει να το σκεφθεί. Όμως, ο αγρότης και ο κτηνοτρόφος δεν μπορούν να περιμένουν άλλο. 
      Του είπαν, λοιπόν «Δώστε μας απάντηση». «Μετά από είκοσι μέρες». Ακούστε τώρα το άκρον άωτον του πολιτικαντισμού. Γιατί μετά από είκοσι  μέρες, κύριε Μπανιά; Διότι θέλει με πονηρό τρόπο ο κύριος Υπουργός να μείνουν οι δρόμοι ανοικτοί για τα Χριστούγεννα. Γιατί αυτό φοβάται, να μην κλείσουν οι δρόμοι. Έχει και κάτι άλλο στο πίσω μέρος του μυαλού του. Ποιο είναι αυτό; «Θα είμαι εγώ ξανά Υπουργός Αγροτικής Ανάπτυξης και Τροφίμων; Άσε να περάσει το εικοσαήμερο και αν είναι κανένας άλλος Υπουργός, άσε οι αγρότες οι κακομοίρηδες να τα βρουν με τον άλλο Υπουργό». Και ξέρετε τι θα σημάνει η καθυστέρηση αυτή; Θα σημάνει ότι όποιες αποφάσεις ληφθούν -αν ληφθούν- θα ληφθούν στις αρχές της Άνοιξης, αφού παρέλθει ο χειμώνας. Άρα, λοιπόν, τι κάνετε; Μετάθεση χρόνου. Θέλετε να κερδίσετε πολιτικό χρόνο με πολιτικαντισμούς. Θεωρείτε κάφρους τους αγρότες, ότι δεν σας καταλαβαίνουν στους περίτεχνους αυτούς πολιτικούς ελιγμούς που κάνετε; Κούνια που σας κούναγε, σας έχουν πάρει χαμπάρι. 
      Και επειδή τους έχουν πάρει χαμπάρι, αγαπητοί συνάδελφοι, θα πρέπει να πω το εξής: Το πρόβλημα της Νέας Δημοκρατίας είναι ότι δυο μεγάλοι μύθοι που καλλιέργησαν επί τόσο καιρό, έχουν καταρρεύσει παταγωδώς. 
      Πρώτος μύθος: Ο κ. Καραμανλής, ως Πρωθυπουργός πλέον της χώρας, θα αναλάβει προσωπικά –αυτό έλεγε στη Λάρισα, τον άκουγα με τα ίδια μου τα αφτιά- τους αγώνες σε επίπεδο Ευρωπαϊκής Ένωσης για τη διασφάλιση και την προώθηση των δικαίων αιτημάτων των αγροτών. Τον είδατε εσείς, κύριε Μπαντουβά, να πάει μια φορά σε κανένα συμβούλιο; Να μου πείτε ποιο συμβούλιο, να ζητήσω συγγνώμη δημόσια. Άρα, ο ένας ο μύθος του προστάτη, του πατερούλη Πρωθυπουργού κατέρρευσε και σας έχει απαξιώσει παντελώς.
      Ο δεύτερος  μεγάλος μύθος: Ότι με τη Νέα Δημοκρατία όλα θα γίνουν καλύτερα, το αγροτικό εισόδημα θα αυξηθεί, το βιοτικό επίπεδο των αγροτών θα βελτιωθεί, θα τρώτε με χρυσά κουτάλια, όλα τα κιλά όλα τα λεφτά, συνθήματα κενού περιεχομένου. Αλλά σας έχουν πάρει χαμπάρι, ξαναλέω, οι αγρότες και όταν θα τα ξαναπείτε αυτά, δεν θα πέσουν μόνο παπούτσια, δεν θα πέσει μόνο το μαύρο σύννεφο, θα πέσουν και φάσκελα. Και απορώ πώς έχετε το θράσος και βγαίνετε στην επαρχία, βγαίνετε στα μαγαζιά, βγαίνετε στα καφενεία και συνεχίζετε το μεγάλο ψέμα έναντι του αγροτικού κόσμου. Θα σας τιμωρήσει κατά τον πλέον σοβαρό τρόπο και θα το δείτε.
      Ευχαριστώ πολύ.
	ΠΡΟΕΔΡΕΥΩΝ (Ιωάννης Δραγασάκης): Ευχαριστούμε κι εμείς.
	ΑΣΤΕΡΙΟΣ ΡΟΝΤΟΥΛΗΣ: Είδατε ότι ήμουν μέσα στο χρόνο, κύριε Πρόεδρε.
	ΠΡΟΕΔΡΕΥΩΝ (Ιωάννης Δραγασάκης): Ευχαριστούμε ιδιαίτερα για τη συνέπεια στο χρόνο. Αυτό βοηθάει πάρα πολύ.
	Ο κ. Σιδηρόπουλος έχει το λόγο για επτά λεπτά.
	ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κυρίες και κύριοι συνάδελφοι, είναι πραγματικά μια τραγική εικόνα να βλέπεις μέλος του οικονομικού επιτελείου της Κυβέρνησης να έρχεται να μιλήσει για τον προϋπολογισμό και να αναλώνει όλο το χρόνο και την ενέργειά του στο να αντιπολιτεύεται το ΠΑ.ΣΟ.Κ. με ανούσιο και αβάσιμο τρόπο. Αντί λοιπόν να στηρίξει τον προϋπολογισμό, ο ίδιος αναλώνεται στο χθες. Αυτή βέβαια είναι η μόνιμη επωδός επί πέντε χρόνια της Κυβέρνησης της Νέας Δημοκρατίας. Πέντε χρόνια κυβερνάει και αναζητά άλλοθι και «σωσίβιο» στο χθες. 
      Επειδή άκουσα ότι το ΠΑ.ΣΟ.Κ. δεν έκανε έργο, θα πω ότι το ΠΑ.ΣΟ.Κ. είναι περήφανο για το έργο του, γι’ αυτό και ο ελληνικός λαός επί δεκαοκτώ χρόνια επιδοκίμασε τις πολιτικές του, γι’ αυτό το φιλοκοινωνικό του έργο. 
      Έρχεται σήμερα η Κυβέρνηση της Νέας Δημοκρατίας η οποία βρίσκεται μέσα σε μία διαρκή παλινωδία, σε μία διαρκή σύγχυση, σε πλήρη σύγχυση, θα έλεγα, και αυτό αποδείχθηκε από τον πρώτο προϋπολογισμό που έφερε το 2004 ο κ. Αλογοσκούφης. Τι μας έλεγε τότε; Ότι είναι ο πρώτος αξιόπιστος προϋπολογισμός. Τρεις μήνες μετά αύξησε το Φ.Π.Α. από το 8 στο 9% και από το 18 στο 19%. Έδωσε τότε το μεγάλο «δώρο» μειώνοντας κατά δέκα ποσοστιαίες μονάδες τη φορολόγηση των τραπεζιτών, των βιομηχάνων και των εφοπλιστών γιατί αυτούς λυπήθηκε που έχουν μία απίστευτη και προκλητική κερδοφορία σε βάρος του ελληνικού λαού. Βέβαια μέσα απ’ αυτήν τη διαδικασία έχουμε μια βαθιά ταξική πολιτική όπου ουσιαστικά έχουμε μια υπερσυσσώρευση και υπερσυγκέντρωση πλούτου στα χέρια όλο και λιγότερων. 
      Στη συνέχεια ο κ. Αλογοσκούφης ήλθε ένα πρωί και μας είπε ότι οι Έλληνες είναι κατά 25% πλουσιότεροι. Ακολούθησε το γεγονός ότι ήλθε σε κάποια άλλη φάση και είπε να πάμε σε εκλογές με ακριβώς αυτό το στοιχείο, ότι θα φτιάξουμε ένα νέο προϋπολογισμό και γι’ αυτό χρειάζεται να πάμε σε πρόωρες εκλογές. Έρχονται τώρα και μας λένε ότι έχουμε έναν δύσκολο προϋπολογισμό μπροστά μας. 
	Τι δείχνουν όλα αυτά; Ότι η Νέα Δημοκρατία βρίσκεται πλέον σ’ ένα τραγικό αδιέξοδο. Αυτές είναι οι αντιφάσεις και οι παλινωδίες στις πολιτικές της. Ελπίζω –και το απευχόμεθα όλοι- να μην ξανάρθει ο κ. Αλογοσκούφης σε λίγο διάστημα και μας πει το εξής αμίμητο, την περίφημη ρήση «δυστυχώς επτωχεύσαμεν», διότι είναι βάσιμος ο κίνδυνος μ’ αυτήν την πολιτική που ακολουθείτε.
	Έρχομαι στον προϋπολογισμό. Είναι ένας προϋπολογισμός ο οποίος έχει μία απίστευτη φοροεπιδρομή, πάνω από 7.000.000.000 ευρώ που θα πληρώσουν οι συνταξιούχοι, οι εργαζόμενοι, οι αγρότες. Αυτούς τους έχετε «ξεζουμίσει» και δεν έχουν φοροδοτική ικανότητα πλέον. Παρ΄όλα αυτά έρχεστε και τους ζητάτε να συνεχίσουν να πληρώνουν για να συνεχίσετε εσείς από την πλευρά σας να κάνετε τα μεγάλα «δώρα» στο μεγάλο κεφάλαιο της χώρας. Βέβαια έχουμε έναν προϋπολογισμό όπου φαίνεται ότι καθημερινά εδώ και πέντε χρόνια μειώνονται τα κονδύλια για το κοινωνικό κράτος. Έχουμε ταμεία τα οποία είναι υπερχρεωμένα, έχουμε τα κονδύλια για την υγεία και την παιδεία που συνεχώς μειώνονται και συρρικνώνονται και βέβαια και αυτό είναι μέσα στο συνολικότερο πνεύμα της Κυβέρνησης της Νέας Δημοκρατίας, να μας πει αύριο «είναι προβληματικά τα σχολεία, τα πανεπιστήμια, τα νοσοκομεία, να τα δώσουμε και αυτά στους ιδιώτες, να ιδιωτικοποιήσουμε και να κάνουμε εμπόρευμα και την υγεία και την παιδεία».
	Οι Έλληνες αγρότες είναι ξεχασμένοι απ’ αυτήν την Κυβέρνηση.
    Πέντε χρόνια τώρα βιώνουν μια δραματική συρρίκνωση του εισοδήματός τους. Βέβαια ο κύριος Υπουργός θα έρθει εδώ και με απίστευτο και απύθμενο θράσος θα προσπαθήσει και θα επιχειρήσει να μας πει ότι έχουν και αύξηση του εισοδήματος. Οι τιμές έχουν καταρρεύσει: Ροδάκινα, βαμβάκια, καλαμπόκια, κηπευτικά, ρύζια. Είναι μια τραγική κατάσταση πλέον στην περιφέρεια. Την ίδια ώρα που  είναι ανεξέλεγκτη η κατάσταση -της υποτιθέμενης- ελεύθερης αγοράς -και εδώ υπάρχει και ασυδοσία της- που θεοποιήσατε, μυθοποιήσατε και τώρα εισπράττουμε τα αποτελέσματά της στην έκρηξη όλων των αγροτικών εφοδίων. 
    Και από την άλλη έχουμε τη μείωση στις δημόσιες επενδύσεις. Άκουγα εδώ πριν τον Υπουργό να χτίζει τόσα νοσοκομεία. Εντάχθηκε στο Γ΄ Κ.Π.Σ. επέκταση του Νοσοκομείου Βέροιας και δυστυχώς έχει απενταχθεί. Περιμένει το διοικητήριο στην Ημαθία, περιμένει ο δρόμος από την Βέροια προς την Σκύδρα, περιμένει το εμπορικό αερομεταφορικό κέντρο, περιμένει ο δρόμος προς την Βεργίνα, την εξαιρετικά υψηλής αξίας και σημασίας για την χώρα λόγω των αρχαιολογικών και ιστορικών θησαυρών που έχει. Πέτρα στην πέτρα δεν μπήκε πέντε χρόνια στην Ημαθία και έρχονται εδώ και μας παρουσιάζουν ότι κάνουν και έργο λες και απευθύνονται σε ιθαγενείς. 
    Δεν γνωρίζουν αυτοί που βιώνουν την πραγματικότητα στην περιφέρεια τι ακριβώς συμβαίνει. Και ακούγεται ότι μειώσατε και την ανεργία μέσα από πλασματικά στοιχεία, μέσα από τα «STAGE» με τα οποία κρατάτε τους εργαζόμενους σε ομηρία, ανασφάλιστους και τους εξαπατάτε, οι οποίοι προσφέρουν πραγματικά ένα σημαντικό έργο, έρχεστε εδώ να μας πείσετε ότι μειώσατε  την ανεργία. 
    Η χώρα πραγματικά με την Κυβέρνηση της Νέας Δημοκρατίας βρίσκεται σε μια παρακμή, σε μια βαθιά σήψη, διαφθορά, διότι καθημερινά αποσταθεροποιείται και αυτό δείχνει το μέγεθος, την αδυναμία και τα αδιέξοδα των πολιτικών σας. Ένα είναι βέβαιο: όποτε και αν γίνουν εκλογές -γιατί το καράβι βουλιάζει και ο καθένας καταλαβαίνει ότι οι εκλογές δεν αργούν- δεν μπορείτε να αντιμετωπίσετε τα προβλήματα. Η χώρα ο λαός οι πολίτες θα επιλέξουν μια υπεύθυνη κυβέρνηση, μια κυβέρνηση που πραγματικά θα δώσει αγώνα για να πάει τη χώρα μπροστά, θα μπορέσει να αποκαταστήσει μια σχέση εμπιστοσύνης με την ελληνική κοινωνία και θα ξαναδώσει αυτοπεποίθηση όραμα και ελπίδα κυρίως στις νέες γενιές τις οποίες έχετε στους δρόμους μέσα από τις αντιλαϊκές, αντικοινωνικές και αντιαγροτικές πολιτικές σας. 
    Ένα είναι βέβαιο. Ο Γιώργος Παπανδρέου και το ΠΑ.ΣΟ.Κ. πολύ σύντομα θα κληθούν από τον ελληνικό λαό να αναλάβουν τις ευθύνες τις διακυβέρνησης της χώρας. 
    Σας ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς και για την τήρηση του χρόνου. 
    Η κ. Πατριανάκου έχει το λόγο για επτά λεπτά.
    ΦΕΒΡΩΝΙΑ ΠΑΤΡΙΑΝΑΚΟΥ: Κυρίες και κύριοι συνάδελφοι, οι πολίτες στην χώρα μας ανησυχούν. Οι πολίτες σε όλες τις χώρες ανησυχούν. Δεν γνωρίζουν, γιατί ίσως κανείς δεν γνωρίζει, το βάθος, την ένταση και την διάρκεια της διεθνούς οικονομικής κρίσης. Δεν γνωρίζουμε αν απειλείται ο τρόπος ζωής μας, αν κινδυνεύει το μέλλον των παιδιών μας. Αν και πόσα από τα κεκτημένα μας πρέπει να θυσιάσουμε για να περιφρουρήσουμε αυτά που συνολικά έχουμε κατακτήσει σαν λαός και σαν χώρα. 
    Η Κυβέρνηση όμως, να σας θυμίσω, ήδη από την συζήτηση του περσινού προϋπολογισμού είχε αναλύσει τα σημάδια της επερχόμενης κρίσης και ήδη είχε αναλάβει πολιτικές πρωτοβουλίες ικανές να στηρίξουν την οικονομία της χώρας, τις επιχειρήσεις και τους πολίτες. 
    Συνάδελφοι της Αξιωματικής Αντιπολίτευσης, όταν μεταρρυθμίζαμε το φορολογικό σύστημα της χώρας μειώνοντας τους φορολογικούς συντελεστές για τις επιχειρήσεις και τα φυσικά πρόσωπα αντιμετωπίζαμε την άναρχη κριτική σας για στήριξη του κεφαλαίου. Και ο προηγούμενος συνάδελφος ανέπτυξε μια ρητορική κομμουνιστική, θα έλεγα, αναζητώντας την χαμένη ιδεολογική ταυτότητα του ΠΑ.ΣΟ.Κ. 
    Σήμερα, η μαγική συνταγή, που σπεύδουν να υιοθετήσουν οι ευρωπαϊκές κυβερνήσεις, είναι ακριβώς αυτή η πολιτική. 
    Όταν μεταρρυθμίζαμε ριζικά το σύστημα φορολογίας ακινήτων, αντιμετωπίζαμε τη μηδενιστική, απαξιωτική κριτική σας. Σήμερα, εν μέσω κρίσης, η θεωρητικά σοσιαλιστική κυβέρνηση της Ισπανίας σπεύδει να υιοθετήσει ανάλογο μοντέλο. 
    Όταν φορολογήσαμε τα μερίσματα και τα ασύδοτα από τις πολιτικές σας stock options, πάλι εσάς βρήκαμε απέναντί μας. 
    Τα  περίφημα golden boys, πριν τα ανακαλύψει ο πολύς κόσμος και εσείς μαζί, στη δική μας πολιτική είχαν βρει τον εχθρό τους, στη δική σας τον προστάτη τους.
    Όταν πρώτοι απ’ όλες τις ευρωπαϊκές κυβερνήσεις εγγυηθήκαμε τις καταθέσεις των πολιτών, σπεύσατε να μας χλευάσετε. Τις αμέσως επόμενες ημέρες, μας ακολούθησαν όλοι οι Ευρωπαίοι εταίροι μας.
    Όταν καταθέσαμε το σχέδιο για την ενίσχυση της ρευστότητας της οικονομίας μας, στην αρχή μας κατηγορήσατε ότι χαρίζουμε λεφτά στις τράπεζες, στη συνέχεια ότι εκλιπαρούμε τις τράπεζες να το δεχθούν και στο τέλος βρήκατε τη λύση. Nομοθετική ρύθμιση των επιτοκίων των τραπεζών. Πλαφόν στα επιτόκια, παγκόσμια πατέντα ΠΑ.ΣΟ.Κ.!
    Όταν κλείσαμε τη στρατηγική συμφωνία για τον Ο.Τ.Ε., εσείς προτείνατε την επανακρατικοποίησή του, ενώ ήδη είχατε μετοχοποιήσει το 64%, και ταυτόχρονα την καινοτόμο πρόταση να κλείσουμε τις προβληματικές Δ.Ε.Κ.Ο. 
    Κυρίες και κύριοι συνάδελφοι, η Κυβέρνηση κατάρτισε το συζητούμενο προϋπολογισμό με πλήρη επίγνωση ότι πρέπει να απαντήσει και στις ανησυχίες των πολιτών, να τονώσει την εμπιστοσύνη τους προς την πολιτεία, να νοιώσουν οι πολίτες την προστασία του κράτους. 
    Οι δαπάνες που διατίθενται για το κοινωνικό κράτος είναι οι μεγαλύτερες ως ποσοστό του Α.Ε.Π. στην Ευρωζώνη. Αυξάνονται δε κατά 13% σε σχέση με το 2008. Από 28.800.000.000 το 2004 αυξάνονται στα 48.000.000.000 το 2009. Δηλαδή, έχουμε μια αύξηση γύρω στα 20.000.000.000 ευρώ. Θα δοθούν 20.000.000.000 ευρώ για την προστασία της κοινωνικής συνοχής. 
    Εάν κάτι δέχομαι στην κριτική σας, είναι ότι αργήσαμε λίγους μήνες να ενεργοποιήσουμε το Ταμείο Κοινωνικής Συνοχής. Το Ταμείο, όμως, ενεργοποιείται με τα μέτρα που εξήγγειλε ο Πρωθυπουργός. Έκτακτο επίδομα αλληλεγγύης έως 200 ευρώ για άνεργους και συνταξιούχους. Έκτακτο επίδομα για την κάλυψη του στεγαστικού δανείου έως 500 ευρώ, πάλι για άνεργους και συνταξιούχους δικαιούχους του Ε.Κ.Α.Σ. Δίνουμε στις τρίτεκνες οικογένειες το επίδομα πολυτεκνίας. Αυξάνονται φέτος κατά περίπου 9% τα επιδόματα κοινωνικής πρόνοιας. Αυξάνονται κατά 10% οι παροχές για μισθούς και συντάξεις του δημοσίου. Χρηματοδοτείται με 790.000.000 ευρώ το ασφαλιστικό κεφάλαιο αλληλεγγύης γενεών προς ενίσχυση του εθνικού ασφαλιστικού μας συστήματος. 
    Μέχρι τώρα πετύχαμε δραστική μείωση των ελλειμμάτων, υψηλούς ρυθμούς ανάπτυξης, σημαντική αύξηση της απασχόλησης και αντίστοιχα σημαντική μείωση της ανεργίας, νέες στρατηγικές ενεργειακές συμφωνίες, νέες στρατηγικές συμμαχίες για τα λιμάνια, νέες στρατηγικές για τις μεταφορές, νέες στρατηγικές συμμαχίες για τις επικοινωνίες, νέα μοντέλα στήριξης των δημοσίων έργων μέσω συμπράξεων δημόσιου και ιδιωτικού τομέα, νέα στροφή στην πράσινη οικονομία, στήριξη της τουριστικής ανάπτυξης, ενίσχυση της ναυτιλίας, στήριξη των μικρών και μεσαίων επιχειρήσεων μέσω του Ταμείου Εγγυοδοσίας, στήριξη της επιχειρηματικότητας με τον αναπτυξιακό νόμο. Το σύνολο των πολιτικών μας αποβλέπει στη στήριξη της πραγματικής οικονομίας και στην ενίσχυση της απασχόλησης.
    Κυρίες και κύριοι συνάδελφοι, όλες οι πολιτικές μας είναι στραμμένες στην αγορά εργασίας. Όλοι αντιλαμβανόμαστε πια ότι ο πιο μεγάλος κίνδυνος παγκοσμίως αφορά την έξαρση της ανεργίας. Οι υπηρεσίες του Ο.Η.Ε. εκτιμούν ότι τον επόμενο χρόνο 20.000.000 άνθρωποι θα χάσουν τη δουλειά τους. Η Ευρωπαϊκή Επιτροπή προεξοφλεί ότι στην Ευρώπη οι απολύσεις θα ξεπεράσουν τα δύο εκατομμύρια επτακόσιες χιλιάδες.
      Η ανεργία που μας παραδώσατε στο 11,3%, σύμφωνα με τα στοιχεία που σήμερα ανακοινώθηκαν, μειώθηκε στο τρίτο τρίμηνο στο 7,2%. Το ποσοστό ανεργίας στους νέους, ηλικίας δεκαπέντε έως είκοσι εννέα ετών, μολονότι είναι υψηλό, μειώθηκε στο 15% από το 21,4% που το παραλάβαμε. Αντίστοιχα, από το 58% που μας παραδώσατε την απασχόληση, αυξήθηκε στο 62% με τη δημιουργία τριακοσίων χιλιάδων νέων θέσεων εργασίας. Αλλά δεν επαναπαυόμαστε. Μετατρέπουμε το επίδομα ανεργίας σε επίδομα απασχόλησης για εξήντα χιλιάδες συμπολίτες μας. Μέχρι τέλους του 2009, 1.000.000.000 ευρώ θα διατεθεί, για να ενισχυθούν διακόσιες χιλιάδες άνεργοι συμπολίτες στην αγορά εργασίας.  Από το 2005 στηρίζουμε με απόλυτη επιτυχία πρόγραμμα πρόσληψης ανέργων με επιχορήγηση των επιχειρήσεων. Με επιτυχία στηρίζουμε με ειδικά προγράμματα την είσοδο ανέργων στην αγορά εργασίας, μέσω αυτοαπασχόλησης και της επιχειρηματικής δράσης.
      Κυρίες και κύριοι συνάδελφοι, μία υγιής  κοινωνία προϋποθέτει δουλειά για όλους. Προϋποθέτει αισιοδοξία και εμπιστοσύνη στην πολιτεία και στους θεσμούς της. Αυτό που ξέρει ο ελληνικός λαός είναι ότι η ελπίδα για το αύριο μπορεί να μείνει ζωντανή, μόνο μέσα από συγκροτημένες δράσεις και πολιτικές. Απέναντι στο λαϊκισμό του χθες και στον ακραίο πόθο σας για τη χαμένη εξουσία, εμείς με σταθερότητα χαράζουμε νέους δρόμους για τις επόμενες γενιές.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
      Το λόγο έχει ο κ. Σταύρος Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Κύριοι Βουλευτές, στο φόντο της καπιταλιστικής κρίσης συζητάμε έναν προϋπολογισμό που είναι όπως και οι προηγούμενοι, βέβαια, πλέρια ταξικός και ως εκ τούτου, βαθιά αντιλαϊκός. Ωφελημένοι από αυτόν τον προϋπολογισμό, θα είναι για μία ακόμη φορά οι κηφήνες της ελληνικής κοινωνίας, δηλαδή οι κεφαλαιοκράτες και χαμένοι όλοι εκείνοι που παράγουν τον πλούτο στη χώρα μας, οι εργαζόμενοι, οι πλατιές λαϊκές μάζες, οι μικρομεσαίοι αγρότες. Σε αυτούς τους τελευταίους και στην προσπάθειά τους να επιβιώσουν στον τόπο τους, αλλά και στο πώς αυτή η προσπάθειά τους αντιμετωπίζεται από τον υπό συζήτηση προϋπολογισμό, θα αναφερθώ στο σύντομο χρόνο που έχω στη διάθεσή μου.
      Εκείνο που έχω να πω ευθύς εξ αρχής, είναι τούτο: Ότι το «κάθε πέρσι και καλύτερα», όπως λέει ο λαός μας  έχει γίνει πια κανόνας για την αγροτική παραγωγή της χώρας μας. Και αν πάρει κάποιος υπ΄όψιν ότι αυτό το πέρσι ήταν μαύρο και άραχνο, καταλαβαίνει πολύ καλά τι είναι το σήμερα για τη  μικρομεσαία αγροτιά μας.
      Αλήθεια, κύριοι συνάδελφοι, από πού  να αρχίσει κάποιος και πού να τελειώσει, αφού η αγροτική παραγωγή, είτε είναι γεωργική, είτε είναι κτηνοτροφική, είτε είναι θαλάσσια, αντιμετωπίζει τεράστια προβλήματα που υποθηκεύουν το σήμερα και το αύριο και όχι μονάχα των αγροτών μας, αλλά γενικότερα της ζωής στην ύπαιθρο.
      Είναι γνωστά τα προβλήματα που αντιμετωπίζει η βαμβακοπαραγωγή, η καπνοπαραγωγή, η τευτλοπαραγωγή, αφού οι άλλοτε δυναμικές αυτές καλλιέργειες οδηγήθηκαν ή οδηγούνται σε οριστικό αφανισμό. Το ίδιο γίνεται με την αμπελοκαλλιέργεια, αλλά και με όλες τις καλλιέργειες. Σήμερα ουσιαστικά, κυριολεκτικά δεν υπάρχει καμμία καλλιέργεια στη χώρα μας που να μην αντιμετωπίζει προβλήματα, που να αντιμετωπίζει το αύριό της με αισιοδοξία ο ασχολούμενος με αυτήν. 
      Ζω από πρώτο χέρι –ας το πω έτσι- τα προβλήματα που βιώνουν οι ελαιοπαραγωγοί και που είναι πρωτόγνωρα, κύριοι συνάδελφοι, στην πολύχρονη ιστορία αυτής της καλλιέργειας. Σήμερα η τιμή του λαδιού έχει πέσει κάτω από τα 2 ευρώ το κιλό, τιμή που είναι η χειρότερη που εγώ προσωπικά γνωρίζω απ΄ όλα τα χρόνια που θυμάμαι.
      Είναι στο 50% της τιμής που είχε πριν από δεκαπέντε χρόνια, ενώ οι τιμές στο ράφι καλά κρατούν εκεί στα ύψη που βρίσκονται.
      Αυτή η τιμή συν τα άλλα προβλήματα που αντιμετωπίζει ο μικρομεσαίος ελαιοπαραγωγός, είναι βέβαιο ότι θα οδηγήσει στην παραπέρα ένταση των φαινομένων της εγκατάλειψης των ελαιώνων της χώρας, ένα φαινόμενο που παρατηρείται τα τελευταία χρόνια και αυτό θα έχει οδυνηρές συνέπειες για όλη την επαρχία, αλλά κύρια για τις ορεινές, ημιορεινές και νησιωτικές περιοχές, όπου η καλλιέργεια της ελιάς είναι μονοκαλλιέργεια και πραγματική πηγή άντλησης εισοδήματος για τους αγρότες. 
      Η ίδια κατάσταση είναι και αυτή που επικρατεί στον τομέα της κτηνοτροφίας μας. Οι απαράδεκτα χαμηλές τιμές που δίνουν οι γαλακτοβιομήχανοι στο γάλα και στο κρέας οι κρεατέμποροι έχουν ως αποτέλεσμα τη συρρίκνωση του ζωικού κεφαλαίου, αφού όλο και περισσότερο γίνεται ασύμφορη ακόμα και η ίδια η εκτροφή των ζώων. Και αυτό, όπως τονίσαμε πολλές φορές και τόνισε και χθες ο εισηγητής μας, όταν υπάρχουν τεράστια προβλήματα στην κάλυψη των διατροφικών αναγκών σε ζωοκομικά και γαλακτοκομικά προϊόντα. 
      Το ίδιο συμβαίνει και με την αλιεία μας. Ο έλεγχος της παραγωγής από λίγα χέρια που προωθείτε, έχει φέρει το μικρομεσαίο ψαρά σε κατάσταση απόγνωσης, πράγμα που τον οδηγεί στην καρατόμηση του σκάφους του και μαζί με αυτή, βέβαια, την συρρίκνωση και καταστροφή της παράκτιας και μέσης αλιείας. 
      Στα προβλήματα αυτά πρέπει, επίσης, να προστεθούν και εκείνα που έχουν σχέση μ' αυτό που λέμε «επίπεδο ζωής στην ύπαιθρο». 
      Η εμπορευματοποίηση των τομέων της παιδείας και της υγείας γίνεται όλο και περισσότερο βρόγχος για τον κάτοικο της υπαίθρου. Αυτή είναι η κατάσταση, κύριοι της Κυβέρνησης. Και αυτή η κατάσταση, επαναλαμβάνω, που είναι δημιούργημα της πολιτικής και των προηγούμενων κυβερνήσεων –δεν έπεσε από τον ουρανό, αποτέλεσμα των πολιτικών που εφαρμόστηκαν είναι- θα γίνει ακόμα πιο χειρότερη αύριο. Και εσείς τι κάνετε; Αδιαφορείτε πλήρως, εγκληματικά, θα έλεγα. Και αδιαφορείτε όχι γιατί δεν μπορείτε να δώσετε λύσεις –δεν χρειάζεται να γίνουν επαναστάσεις ή να υπάρξει σοσιαλισμός για να στηριχθεί η τιμή του λαδιού- αλλά γιατί έτσι το θέλετε. Και ο λόγος έχει να κάνει με την πολιτική σας, μια πολιτική που έχει σαν στόχο, όπως το έχω πει πολλές φορές, στη συγκέντρωση της γης και της παραγωγής σε λίγα χέρια. Και την πρόθεσή σας αυτή την κάνατε και φέτος καθαρή με τα κονδύλια που διατίθενται μέσα από τον προϋπολογισμό για τη γεωργία. Μόνο 9.500.000.000 ευρώ πάνε στη γεωργία, όλα και όλα και απ’ αυτά μόνο το 7% πάει για επενδύσεις στη γεωργία. Τα άλλα πάνε: Ένα 48% και, για τις συντάξεις πείνας που δίνετε στους αγρότες, ένα 30% για επιδοτήσεις και ενισχύσεις που όπως έχουν καταντήσει περισσότερο μοιάζουν με επιδόματα, παρά με ενισχύσεις στον παραγωγό. Ένα 5% στον ΕΛ.Γ.Α. και ένα 6% στα λεγόμενα προγράμματα που κύρια τα καρπώνονται οι μεγαλοαγρότες, αφού με τους όρους και τις προϋποθέσεις που βάζετε αποκλείεται ο μικρομεσαίος αγρότης απ’ αυτά. 
      Πέρα απ’ αυτά, θα ήθελα επίσης να επισημάνω ότι τα περισσότερα χρήματα από τα προγράμματα αυτά πάνε στην καταστροφή και όχι στην ανάπτυξη της αγροτικής παραγωγής. Πάνε στην καρατόμηση των καραβιών, στις πρόωρες συντάξεις κ.λπ.. 
      Αυτή η πολιτική σας, κύριοι της Κυβέρνησης, είναι που προκαλεί την όλο και μεγαλύτερη οργή και αγανάκτηση των μικρομεσαίων αγροτών που τους ξεσηκώνει και τους βγάζει στους δρόμους του αγώνα, όπως γίνεται αυτές τις μέρες από τη μια ως την άλλη άκρη της χώρας μας. Και αυτό το ξεσήκωμα δεν θα μπορέσετε να το σταματήσετε σε όσα τεχνάσματα και αν καταφύγετε, με όσα μέσα και αν χρησιμοποιήσετε και όσες κίβδηλες υποσχέσεις και αν δώσετε. Και ούτε, βέβαια, θα μπορέσετε να ξεστρατίσετε το κίνημα που αναπτύσσεται και αναπτύσσεται όλο και περισσότερο, από τον κύριο στόχο του που είναι το αντιπάλεμα της αντιαγροτικής πολιτικής με αυτά που λέτε εσείς περί άλλης γεωργίας ή της πράσινης γεωργίας που λέει το ΠΑ.ΣΟ.Κ.. 
      Σ' αυτό το κίνημα που αναπτύσσεται και δυναμώνει με μπροστάρη την ΠΑ.ΣΥ., εκφράζει την πλήρη συμπαράστασή του το Κ.Κ.Ε.. Συνάμα, απευθυνόμενο στο σύνολο της μικρομεσαίας αγροτιάς, την καλεί, αφού απαλλαγεί από τις όποιες αυταπάτες έχει ακόμα, ότι στο πλαίσιο της ακολουθούμενης πολιτικής μπορεί να ξημερώσουν γι’ αυτήν καλύτερες μέρες και για την παραγωγή μας και γι’ αυτούς, να ενώσει τις δυνάμεις της μέσα από τις γραμμές της ΠΑ.ΣΥ., έτσι που να γίνει πιο αποτελεσματικός ο αγώνας, για μια άλλη πολιτική που δεν θα δολοφονεί τα όνειρα των νέων ανθρώπων της υπαίθρου. Και το πρώτο και καθοριστικό βήμα που πρέπει να γίνει, είναι να απεμπλακεί η μικρομεσαία αγροτιά μέσα από το κόμμα της Νέας Δημοκρατίας αλλά και του ΠΑ.ΣΟ.Κ. και γενικότερα από τα κόμματα του ευρωμονόδρομου. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κ. Δημήτριος Σαμπαζιώτης. 
      ΔΗΜΗΤΡΙΟΣ ΣΑΜΠΑΖΙΩΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, δυστυχώς και στη φετινή συζήτηση του προϋπολογισμού ξανακούμε αυτά που επί πέντε χρόνια επαναλαμβάνονται από την πλευρά της Αξιωματικής Αντιπολίτευσης. Από το 2004 και για πέντε συνεχείς προϋπολογισμούς με το φετινό ακούγεται η ίδια κριτική, ακούγονται οι ίδιοι χαρακτηρισμοί. Λέει συνεχώς το ΠΑ.ΣΟ.Κ. ότι ο προϋπολογισμός είναι αναληθής, είναι ανακριβής, είναι ελλειμματικός, είναι πλασματικός, είναι παραπλανητικός, είναι αναποτελεσματικός.
      Αλήθεια, κυρίες και κύριοι συνάδελφοι του ΠΑ.ΣΟ.Κ., αναλογίζεστε το μήνυμα που στέλνετε στην ελληνική κοινωνία όταν από τη μια μεριά σπέρνετε θύελλες για δήθεν κατάρρευση της οικονομίας και από την άλλη μεριά τάζετε λαγούς με πετραχήλια, παροχές επί παροχών; Ευτυχώς όμως ο ελληνικός λαός έχει κρίση και μνήμη και το εμπόριο ελπίδων του δήθεν φιλολαϊκού κινήματος που κλείνει το μάτι δεξιά και αριστερά και προς κάθε κατεύθυνση, έχει γίνει αντιληπτό. 
      Δείτε, κυρίες και κύριοι συνάδελφοι, μια προς μια τις τοποθετήσεις των Βουλευτών του ΠΑ.ΣΟ.Κ.. Έχω την αίσθηση πως έχουν εντολή να μην τοποθετηθούν επί της ουσίας. Καταγράφουν δήθεν την πραγματικότητα ως ερασιτέχνες δημοσιογράφοι, πάνε ψαρεύοντας σε θολά νερά και επιχειρούν να συσπειρώσουν το εκλογικό τους ακροατήριο με συνθήματα παλαιοκομματικού τύπου του στυλ «φύγετε εσείς, να έρθουμε εμείς», αλλαγή πολιτικής και άλλα γενικόλογα και αόριστα.
      Τόσα χρόνια στο ΠΑ.ΣΟ.Κ. το μόνο που κάνετε ως Αντιπολίτευση είναι να μεγιστοποιείτε τη φθορά της Κυβέρνησης. Εμφανίζεστε μόνο όταν πρόκειται να καταστροφολογήσετε και εξαφανίζεστε αμέσως μετά. Θυμόσαστε τα λαϊκά αιτήματα μόνο όταν μπορείτε να τα μετατρέψετε σε αντικυβερνητικά συνθήματα και τα αγνοείτε επιδεικτικά όταν αυτά επιλύονται και ικανοποιούνται. 
      Η μόνη τακτική που μπορείτε να ακολουθήσετε, κυρίες και κύριοι συνάδελφοι του ΠΑ.ΣΟ.Κ., είναι η τακτική της πτώσης του ώριμου φρούτου. Και αυτό γιατί εκτός από την αναπαραγωγή του σάπιου παρελθόντος, τίποτα το δημιουργικό δεν μπορείτε να προσφέρετε στην ελληνική κοινωνία. Πλειοδοτείτε σε καταστροφολογία και μειοδοτείτε σε δημιουργικές προτάσεις. Ακολουθείτε δηλαδή μια πολιτική βγαλμένη από σκηνή του Λούκυ Λουκ, όπου κάθε φορά που γίνεται φασαρία στο μπαρ και ο Λούκυ Λουκ εισβάλλει, οι νεκροθάφτες στο διπλανό γραφείο τελετών τρίβουν τα χέρια τους. Αυτή είναι τελικά, η λογική των εθνικών οραμάτων του σημερινού ΠΑ.ΣΟ.Κ.. Σας τα χαρίζουμε τα οράματά σας, κυρίες και κύριοι συνάδελφοι. Ευχαριστούμε, αλλά δεν θα πάρουμε.
      Εδώ και τεσσεράμισι χρόνια δίνουμε με πολλή σοβαρότητα και με μεγάλη ευπρέπεια τον αγώνα για την ανάπτυξη, την απασχόληση, την κοινωνική δικαιοσύνη και τη συνοχή. Πραγματοποιούμε με συνέπεια και αποφασιστικότητα αυτά για τα οποία δεσμευτήκαμε. 
      Θα σας δώσω ένα παράδειγμα του πώς ικανοποιούμε τις προεκλογικές μας δεσμεύσεις θυμίζοντάς σας το παράδειγμα του νομού μου, του Νομού Μεσσηνίας. Ίσως κάτι σας θυμίζει. Είναι στο νότο του νότου. Αυτός ο νομός που τον είχατε εγκαταλείψει επί είκοσι χρόνια. Μηδαμινές υποδομές. Θύμιζε Αλβανία του Μεσοπολέμου. Η Ελλάδα αναπτυσσόταν με τα δεύτερα και τρίτα Κοινοτικά Πλαίσια Στήριξης και η Μεσσηνία παρέμενε σταθερή. Είκοσι χρόνια δεν έφτασαν για να στήσετε ευήκοον ους σε  όλα αυτά μας τα αιτήματα. Και ήρκεσαν τεσσεράμισι χρόνια επί Κυβέρνησης της Νέας Δημοκρατίας για να μπορέσουν να δρομολογηθούν όλα.
      Σήμερα πλέον από το 2009 να αρχίσουν να παραδίδονται οι δρόμοι μας, ο δρόμος Τρίπολης-Καλαμάτας, η Ιόνια Οδός που καταλήγει στην Τσακώνα και στην Καλαμάτα. Το Αεροδρόμιο που σχεδόν το είχατε σφραγίσει, αναβαθμίζει τις εργασίες του με νέα δρομολόγια. Ο σιδηρόδρομος αναβαθμίζεται. Τα λιμάνια μας βελτιώνουν τις υποδομές τους. Οι βιολογικοί καθαρισμοί συνεχίζουν να εξελίσσονται και να ολοκληρώνονται. Το εσωτερικό μας δίκτυο ολοκληρώνεται και πλέον βγάζει μία άλλη εικόνα για τη Μεσσηνία. Οι αγροτικές υποδομές βελτιώνονται. Πράγματα έχουν δρομολογηθεί για να μπορέσουμε να στηρίξουμε τον αγροτικό μας κόσμο. Ενισχύσεις που το Υπουργείο Αγροτικής Ανάπτυξης σε κάθε περίπτωση ακραίου καιρικού φαινομένου δίνει στους αγρότες μας. Κτηριακές υποδομές στην εκπαίδευση. Πλέον δεν αποτελεί έκπληξη ο εγκαινιασμός σχολικής αίθουσας στη Μεσσηνία, γιατί διαρκώς και καθημερινά, μήνα με το μήνα διαρκώς εγκαινιάζονται νέες αίθουσες. Οι κτηριακές υποδομές των Τ.Ε.Ι. βελτιώνονται. Πρόσφατα ο Πρόεδρος της Δημοκρατίας σε μία σεμνή τελετή που έγινε στο Πανεπιστήμιο Ιωαννίνων εγκαινίασε νέες αίθουσες στη Σχολή Ανθρωπιστικών Επιστημών. Με αυτόν τον τρόπο λειτουργεί η Νέα Δημοκρατία δίνοντας το περιθώριο ως Κυβέρνηση σε όλες τις περιοχές της χώρας να προχωρήσουν με την ίδια ταχύτητα στην ανάπτυξη έχοντας φροντίσει με αυτόν τον τρόπο να μπορούμε να έχουμε ισόρροπη ανάπτυξη όπως δικαιούται η κάθε περιοχή της χώρας μας. 
     Με το φετινό μας προϋπολογισμό, κυρίες και κύριοι συνάδελφοι, του 2009 απαντάμε με ρεαλισμό στις ανάγκες της ελληνικής οικονομίας και με ευαισθησία στις ανάγκες της ελληνικής κοινωνίας. Εξαντλούμε τα περιθώρια που έχουμε για να στηρίξουμε την οικονομία και τους οικονομικά ασθενέστερους συμπολίτες μας και δίνουμε την καλύτερη δυνατή απάντηση στο πλαίσιο της δύσκολης διεθνούς κατάστασης που έχει διαμορφωθεί. Στο δίλημμα «υπευθυνότητα ή ανευθυνότητα και λαϊκισμός» εμείς επιλέγουμε το δύσκολο δρόμο της υπευθυνότητας. Η Κυβέρνησή μας με αίσθηση χρέους υψηλή, αφουγκραζόμενη τα προβλήματα των συμπολιτών μας, δίνει καθημερινά μάχες στο πεδίο της οικονομίας και της κοινωνίας και όχι της παραπολιτικής, όπως επιδιώκουν ορισμένοι. 
     Εδώ και ένα χρόνο, μετά τη δεύτερη νίκη της Νέας Δημοκρατίας και του Κώστα Καραμανλή στις εθνικές εκλογές, η δημόσια ζωή τεχνηέντως και επιβούλως κυριαρχείται από ένα σκηνικό σεναρίων και σπερμολογιών χωρίς προηγούμενο. Οι συνήθεις φιλοξενούμενοι των τηλεοπτικών παραθύρων, οι δημοσκοπήσεις των χιλίων τηλεφωνημάτων και μια αντιπολίτευση χωρίς θέσεις, πρόγραμμα και ρεαλιστικό όραμα επιχειρούν να ελέγξουν την πορεία και την προοπτική του τόπου μας, επιχειρούν να εμφανίσουν το άσπρο-μαύρο, επιχειρούν να μετατρέψουν σε κατάλληλο για Πρωθυπουργό τον μέχρι χθες εντελώς ακατάλληλο γι’ αυτό Αρχηγό τους, λες και η επιφοίτηση του Αγίου Πνεύματος κάθε δεύτερη μέρα κατεβαίνει και προσθέτει στον Αρχηγό τους ευφυΐα και καταλληλότητα. Έρχεται, λοιπόν, σήμερα ο Αρχηγός τους και υποστηρίζει ότι ανακάλυψε τη μαγική συνταγή για τη διαχείριση της διεθνούς κρίσης, για την αναδιανομή πλούτου ανάμεσα στους πλούσιους και τους φτωχούς. Δυστυχώς, όμως, κύριοι συνάδελφοι, για τον κ. Παπανδρέου ο ελληνικός λαός έχει μνήμη και αυτή η μνήμη δεν είναι ασθενής και θυμάται ότι η μόνη αναδιανομή πλούτου που έγινε τα τελευταία είκοσι χρόνια είναι αυτή που αφορούσε τη βίαιη υφαρπαγή οικονομιών ζωής από ανθρώπους του μόχθου με το έγκλημα του Χρηματιστηρίου, την παραγραφή του οποίου -ειρήσθω εν παρόδω- υπηρέτησαν συνειδητά και ο ίδιος και οι συνάδελφοι του Κινήματος. Ακολουθώντας δε την παλιά συνταγή και μπροστά στην παγκόσμια οικονομική κρίση, το ΠΑ.ΣΟ.Κ. και ο κ. Παπανδρέου επιλέγουν το χειρότερο εαυτό τους, την επιστροφή στο λαϊκισμό, την επανάληψη συμπεριφορών που κόστισαν χαμένα χρόνια και ευκαιρίες στην Ελλάδα και με τέτοια μυαλά, κυρίες και κύριοι συνάδελφοι, πιστεύω ότι δεν μπορείτε να εγγυηθείτε τίποτα για τους Έλληνες. Παραμένετε η πιο επικίνδυνη επιλογή για το μέλλον του τόπου. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ένα λεπτό, κύριε Πρόεδρε, ολοκληρώνω.
     Ακούμε εδώ τις φωνές σας, τις κραυγές σας και το θόρυβο που παράγετε. Για να βγει όμως ο τόπος από τα αδιέξοδα της διεθνούς οικονομικής κρίσης, χρειαζόμαστε υπεύθυνη και ρεαλιστική πρόταση. Καλή η ανέξοδη κριτική και οι κατηγορίες, ολοκληρωμένη πρόταση όμως δεν ακούμε. Η μόνη ολοκληρωμένη πρόταση είναι αυτή που φέρει φαρδιά πλατιά την υπογραφή του Κώστα Καραμανλή. 
     Σε μία, λοιπόν, δύσκολη διεθνή συγκυρία καταθέτουμε ένα σχέδιο προϋπολογισμού ευθύνης και προοπτικής. Ξέρουμε πολύ καλά ότι έχουμε να διανύσουμε δύσκολη διαδρομή. Καλούμε τους Έλληνες πολίτες αλλά και εσάς την ύστατη στιγμή να συστρατευθείτε μαζί μας, για να μπορέσουμε να προστατεύσουμε τα συμφέροντα της ελληνικής οικονομίας και της ελληνικής κοινωνίας. Εφαρμόζουμε ολοκληρωμένο, ρεαλιστικό και υπεύθυνο σχέδιο. Προτείνουμε νέες πολιτικές για να περιορίσουμε το μέγεθος της κρίσης και να προσφέρουμε ασφάλεια στην ποιότητα ζωής σε όλους τους Έλληνες. 
     Δυστυχώς όμως εσείς με τη στάση σας, κύριοι συνάδελφοι, όχι μόνο δεν συμβάλλετε θετικά, αλλά δημιουργείτε αρνητικό κλίμα. Κύριοι συνάδελφοι, ο τόπος χρειάζεται άμιλλα υπευθυνότητας και όχι δημοκοπίας. Η πολιτική μας έδωσε δείγματα γραφής και έχει όλα τα εχέγγυα. Ο προϋπολογισμός του 2009 αντικατοπτρίζει αυτήν την πολιτική, μια πολιτική ευθύνης και αποτελεσματικότητας, μια πολιτική σιγουριάς, μα πάνω απ’ όλα διορατικότητας. Αυτήν την πολιτική θα ξαναεμπιστευθεί ο ελληνικός λαός, όπου και όποτε στηθούν οι κάλπες και εσείς, κύριοι συνάδελφοι, θα μείνετε με το κυβερνητικό σας είδωλο που βλέπετε στον εφήμερο καθρέπτη των δημοσκοπήσεων. 
     Ψηφίζω, βεβαίως, τον προϋπολογισμό και σας καλώ και εσάς, την ύστατη στιγμή, να συστρατευθείτε μαζί με την υπόλοιπη κοινωνία, με την Κυβέρνηση, γιατί το διακύβευμα, κύριοι συνάδελφοι, δεν είναι αν θα παραμείνει…
     ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε. 
     ΔΗΜΗΤΡΙΟΣ ΣΑΜΠΑΖΙΩΤΗΣ: Ολοκληρώνω, κύριε Πρόεδρε, και σας ευχαριστώ για την ανοχή σας.
     Δεν είναι το διακύβευμα αν θα παραμείνει η Κυβέρνηση της Νέας Δημοκρατίας ή αν εσείς θα ικανοποιήσετε τις θολές σας πολιτικές φιλοδοξίες. Το διακύβευμα είναι το μέλλον της πατρίδας μας, το μέλλον αυτής της χώρας, το μέλλον της γενιάς των νέων ανθρώπων που σήμερα διαδηλώνουν έξω την αντίθεσή τους σε πάρα πολλά κακώς κείμενα και γι’ αυτό η κοινωνία περιμένει να κρίνει τη συμπεριφορά σας και να σας κρίνει από τον τρόπο που θα αρθείτε στο ύψος των σημερινών περιστάσεων. 
     Σας ευχαριστώ πάρα πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κ. Σκουλάκης για επτά λεπτά.
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, ο προϋπολογισμός που συζητάμε αποτελεί τον «καθρέπτη» της κυβερνητικής ανεπάρκειας, των αντιλαϊκών επιλογών και εν τέλει της συνολικής αποτυχίας της Κυβέρνησης της Νέας Δημοκρατίας. Απέδειξε όμως και κάτι άλλο, ειδικά απόψε αυτός, ο προϋπολογισμός, ότι ως αντιπολίτευση είχατε πει «ναι» σε όλους και σε όλα, είχατε σπείρει ανέμους και τώρα θερίζετε θύελλες. 
      Και εντάξει, να υποστεί τις συνέπειες ένα κόμμα -δεν χάλασε ο κόσμος- αλλά δυστυχώς τις υφίσταται η χώρα και το πολιτικό σύστημά μας. Είχατε πει ότι θα καταργήσετε προεκλογικά το Α.Σ.Ε.Π. και αυτό έδειξε απόψε ο κ. Αβραμόπουλος. Είπατε επίσης, μεταξύ των άλλων ότι θα καταργήσετε το Σ.Δ.Ο.Ε.. Ούτε το ένα κάνατε, ούτε το άλλο. Εκθρέψατε τη φοροδιαφυγή, τη φοροαποφυγή, τη φοροκλοπή και μειώθηκαν τα έσοδα και να τα αποτελέσματα. Αυτά πληρώνουμε σήμερα. Και όσον αφορά το Α.Σ.Ε.Π., αυτά που είπε ο κ. Αβραμόπουλος επικαλούμενος ότι ο κ. Γεώργιος Παπανδρέου, στην επίκαιρη ερώτηση, είχε πει να βγάλουμε τις προσλήψεις του νοσηλευτικού προσωπικού από το Α.Σ.Ε.Π.. Δεν είπε ο άνθρωπος τέτοια πράγματα. Σας είπε και το επαναλαμβάνω επί λέξη όπως το είπε: «Τα χρήματα του ελληνικού λαού πάνε σε άλλες προτεραιότητες και εάν φέρετε εσείς, γιατί δεν φέρατε ποτέ, ένα νομοσχέδιο για να διευκολύνουμε τις προσλήψεις εμείς θα το στηρίξουμε, αλλά βάλτε τα λεφτά για το Εθνικό Σύστημα Υγείας».
      Αν αυτό λέει ότι θα συμφωνήσουμε στην κατάργηση του Α.Σ.Ε.Π. τι να σας πω. Τότε μιλάμε άλλη γλώσσα! 
      Κυρίες και κύριοι συνάδελφοι, τα αποτελέσματα της πολιτικής σας τα ζουν οι πάντες. «Όλοι στο ίδιο καζάνι βράζουμε». Οι αγρότες, οι μικρομεσαίοι, οι μισθωτοί, οι συνταξιούχοι, οι άνεργοι, οι νέοι κάθε χρόνο δεινοπαθούν όλο και περισσότερο. Στα Χανιά, στην πατρίδα μου, οι παραγωγοί του λαδιού βρίσκονται σε απόγνωση .Το λάδι, η πάλαι ποτέ λίρα του αγρότη, πέρασε στα αζήτητα. Και εάν πουληθεί δίνεται σήμερα στα 2,10 ευρώ το κιλό από τους παραγωγούς αλλά στο ράφι οι καταναλωτές το πληρώνουν 6 ευρώ το λίτρο. Η «αθεόφοβη» η Κυβέρνηση βρήκε προ καιρού να βάλει πλαφόν στο λάδι. Έδειξε τον δυναμισμό της! Μη τυχόν και πάρει ο ταλαίπωρος αγρότης κανένα δεκάλεπτο. Και, ευτυχώς, που κάναμε παρέμβαση και έβγαλαν το πλαφόν. Αλλά, δεν σκέφθηκαν να βάλουν πλαφόν στα λιπάσματα που ανέβηκαν 100 έως 150%. Το ψάχνει λέει η Επιτροπή Ανταγωνισμού για να φέρει μέτρα. Έτσι απαντάει στη Βουλή ο Υπουργός. 
      Οι μικρομεσαίοι το ίδιο. Η αγορά στενάζει. Ο τζίρος των εμπορικών καταστημάτων στα Χανιά και σε όλη την Ελλάδα, από τον Οκτώβριο μέχρι σήμερα έχει μειωθεί πάνω από το 50%, με στοιχεία του Εμπορικού Συλλόγου Χανίων. Η πολυδιαφημισμένη ενίσχυση των μικρών και μεσαίων επιχειρήσεων μέχρι 350.000 ευρώ από το Ταμείο Εγγυοδοσίας λόγω των αυστηρών προϋποθέσεων που τίθενται ελάχιστες επιχειρήσεις θα βοηθήσει και πιθανόν η όλη ιστορία να εξελιχθεί σε μια καλοστημένη ρουσφετολογική διαδικασία προς όφελος κάποιων παραγόντων του κόμματος της Νέας Δημοκρατίας σε κάθε νομό. Προειδοποιούμε ότι δεν θα επιτρέψουμε τέτοια παιχνίδια.
      Τι να πω για τις τουριστικές επιχειρήσεις; Ο φίλος μου ο Μπαντουβάς τα ξέρει. Τι να πω για τα δημόσια έργα, τι να πω για τους κατασκευαστές του νομού μου, τι να πω για το Δ΄ Κοινοτικό Πλαίσιο Στήριξης. Ούτε συζήτηση για καινούργια έργα. Οι ακάλυπτες επιταγές στην αγορά αυξήθηκαν κατά 160%. Τα νοικοκυριά γονάτισαν. Οι πολίτες ζουν πια με πολλές πιστωτικές κάρτες. Τα βερεσέδια έκαναν την εμφάνισή τους στα βενζινάδικα, στα φαρμακεία, στα περίπτερα, ακόμη και στους φούρνους.
      Το ελληνικό δημόσιο, δανείζεται πολύ ακριβότερα από τις διεθνείς χρηματαγορές, πολύ πάνω από το γερμανικό επιτόκιο. Το Υπουργείο Οικονομίας και Οικονομικών αναζητά δικαιολογίες. Μέσα σε αυτή την κατάσταση που επιτείνεται από το συνεχώς επιδεινούμενο οικονομικό περιβάλλον, απαξιώνεται συστηματικά και μεθοδευμένα το κοινωνικό κράτος. Υποχρηματοδοτείτε και υποβαθμίζετε τη δημόσια υγεία, το Εθνικό Σύστημα Υγείας και το Εθνικό Σύστημα Κοινωνικής Φροντίδας. Υποχρηματοδοτείτε και υποβαθμίζετε το δημόσιο σχολείο και στέλνετε το χειρότερο μήνυμα στην ξεσηκωμένη νεολαία μας.
      Μετά από πενήντα οκτώ μήνες ο κ. Αβραμόπουλος μας ανακοίνωσε και επίσημα ότι έχει αναρτήσει στην ιστοσελίδα του Υπουργείου δεκαέξι εθνικά σχέδια δράσης, αλλά δράση ούτε μια. Θα σας τα καταθέσω για την ιστορία, να υπάρχουν εδώ, γιατί πραγματικά αξίζει τον κόπο να διαβάσει κάποιος τι λέει το Υπουργείο, αλλά δεν μας είπε τι κάνει το Υπουργείο.
      Νοσοκομεία. Υπερχρεώθηκαν. Μετά τη ρύθμιση του 2004 που ρυθμίστηκαν 2,2 δισεκατομμύρια, 50.000.000 ευρώ ανά μήνα, στις 31 Δεκεμβρίου 2004, τα χρέη των νοσοκομείων σήμερα –ακούσατε, κύριοι συνάδελφοι!- είναι 5.000.000.000 ευρώ. Είναι 5,2 δισεκατομμύρια, γιατί αποκρύπτει τα στοιχεία από τη Βουλή ο Υπουργός. Δεν δίνει τα πραγματικά στοιχεία.
      Τι σημαίνει αυτό; Ότι έγινε διπλασιασμός αναπαραγωγής του χρέους ανά μήνα. Εκατό εκατομμύρια το μήνα, εκ των οποίων 5,2 δισεκατομμυρίων, το 1,3 δισεκατομμύρια είναι εξωσυμβατικές προμήθειες. Να, το νοικοκύρεμα που είπε ο κύριος Υπουργός!
      Πάμε παρακάτω. Τι να πω για τα Χανιά, γιατί τα πονώ λίγο παραπάνω; Εξήντα τρία εκατομμύρια ευρώ, κυρία Διαμαντοπούλου, μια που ξέρετε τον τόπο καλά, είναι τα χρέη του Νοσοκομείου Χανίων και δεν πάει κανένας διοικητής –γιατί το νοσοκομείο είναι ακέφαλο δυο μήνες- και το πιθανότερο είναι ότι δεν πάει κανείς να διοριστεί γιατί δεν ξέρει πώς θα χειριστεί αυτή την κατάσταση. Νοσοκομείο χωρίς γάζες, χωρίς επιδέσμους, χωρίς ακουστικά, χωρίς πιεσόμετρα. Αυτά είναι τα νέα που πήρα χθες από τους γιατρούς.
      Πού θα βρείτε τα λεφτά, κύριοι της Κυβέρνησης; Πού θα βρείτε το 5,2 που είπε ο Υπουργός; Από πού; Από δανεισμό; Στον προϋπολογισμό δεν προβλέπεται τίποτα. Πού θα τα βρείτε; Έχει καταρρεύσει το σύστημα υγείας. Έχει καταρρεύσει!
      Προσωπικό. Τεράστιες ελλείψεις. Τώρα πέντε χιλιάδες λιγότεροι από όσους υπηρετούσαν το 2004, διότι φεύγουν περισσότεροι…
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε.
      ΕΜΜΑΝΟΥΗΛ ΣΚΟΥΛΑΚΗΣ: …από όσους μπαίνουν στο σύστημα. 
      Είπε ο κύριος Υπουργός –και τελειώνω μ’ αυτό, κύριε Πρόεδρε- ότι θα διορίσει μέσα από τη σύμβαση δυο χιλιάδες γιατρούς, πως θα γίνουν και πεντέμισι χιλιάδες προσλήψεις νοσηλευτικού προσωπικού. Τα είπε χθες και τα είπε και απόψε στη Βουλή.
      Πώς θα τους διορίσει; Είναι, λέει, συμφωνημένα. Μα, αυτό το σχεδιάγραμμα τα λέει όλα. Το έχω πει και άλλες φορές. Το 2004 100.000.000 ευρώ για προσλήψεις, το 2005 70.000.000, το 2006 30.000.000, το 2007, 2008 και 2009 10.000.000 ευρώ. Αυτές είναι οι δυνατότητες που του δίνει ο προϋπολογισμός, επτακόσιες προσλήψεις το χρόνο. Αυτές θα πάρει. Όλα τα άλλα είναι εννέα χιλιάδες ψέματα, που τα έχουν πει τόσες φορές, και ο προηγούμενος Υπουργός και ο τωρινός.
      Για όνομα του Θεού! Όχι πια άλλες δημόσιες σχέσεις παίζοντας με την δημόσια υγεία. Ας σοβαρευτούμε και ας αναλάβετε την ευθύνη σας. Δεν μπορείτε να κοροϊδεύετε άλλο την κοινωνία. Το σύστημα κατέρρευσε. Οι φαρμακευτικές δαπάνες θα ξεπεράσουν τα 9.000.000.000 ευρώ. Αυτά είναι αστρονομικά ποσά. Να γιατί …
      ΠΡΟΕΔΡΕΥΩΝ (Ιωάννης Δραγασάκης): Σας παρακαλώ, κύριε συνάδελφε.
      Ο κ. Τζαβάρας έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: …να γιατί το Ι.Κ.Α. δεν μπορεί, να γιατί ο Ο.Π.Α.Δ. δεν μπορεί, να γιατί ο Ο.Α.Ε.Ε. δεν μπορεί.
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ο κ. Τζαβάρας έχει το λόγο.
      ΚΩΝΣΤΑΝΤΙΝΟΣ ΤΖΑΒΑΡΑΣ: Ευχαριστώ, κύριε Πρόεδρε.
      Πράγματι συγκλονιστική ήταν η αγόρευση του εκλεκτού συναδέλφου κ. Σκουλάκη. Κανένας πράγματι και για το ύφος της ρητορικής του δεινότητας δεν μπορεί να έχει αντίρρηση, εκτός αν πράγματι και ο εκλεκτός συνάδελφος αλλά και όσοι άλλοι παρήλασαν από την Αξιωματική Αντιπολίτευση από το Βήμα αυτό, δικαιούμενοι να ονειρεύονται την επιστροφή τους στην εξουσία ως κόμμα, μας εξηγούσαν σε τι έχει αλλάξει το ΠΑ.ΣΟ.Κ. σε σύγκριση με το Μάρτη του 2004 και το Σεπτέμβρη του 2007, ώστε να φαντασιώνεται ότι είναι προ των θυρών της εξουσίας. 
	Αυτό που ειλικρινά είναι δύσκολο να κατανοήσει κάποιος που με προσοχή παρακολουθεί τους εκλεκτούς συνομιλητές της Αξιωματικής Αντιπολίτευσης είναι ότι αντιδρούν ή τουλάχιστον δεν δέχονται ένα βασικό αξίωμα, ότι κάθε πραγματικό πολιτικό υποκείμενο υπάρχει ως διαφορά. Με βάση τις διαφορές που χωρίζουν τους δυο πολιτικούς σχηματισμούς αύριο θα κληθεί ο ελληνικός λαός να δώσει στον έναν ή στον άλλο την εμπιστοσύνη του. Αυτή την εμπιστοσύνη, κύριοι συνάδελφοι, πώς μπορείτε να πείσετε τον ελληνικό λαό ότι την αξίζετε όταν είναι δεδομένο ότι γι’ αυτήν την εμπιστοσύνη δύο είναι τα κριτήρια που θα αποφασίσουν για το πώς θα συμπεριφερθεί ο ελληνικός λαός; 
      Το ένα είναι η ανάγκη σ’ αυτές τις κρίσιμες ώρες να υπάρξουν υπεύθυνες ηγεσίες και κυρίως να υπάρξει μια σοβαρή διακυβέρνηση, αυτή ακριβώς η διακυβέρνηση που εξασφαλίζει μέχρι στιγμής το κόμμα της Νέας Δημοκρατίας και ο Πρωθυπουργός Κώστας  Καραμανλής. 
	Φθάσατε στο σημείο να εξανίστασθε και να διαρρηγνύετε τα ιμάτιά σας γιατί είχε την τόλμη προχθές ο Πρωθυπουργός να αναλάβει ενώπιον των Βουλευτών της Νέας Δημοκρατίας και, μέσω αυτών, του ελληνικού λαού, τις ευθύνες που αναλογούν στο κόμμα της Νέας Δημοκρατίας για την υπόθεση του Βατοπεδίου. Θα θέλαμε να έκανε το ίδιο ως υπεύθυνος και σοβαρός ηγέτης και ο κ. Γιώργος Παπανδρέου. Θα θέλαμε επίσης να εμφανιστεί ενώπιον της Βουλής και να μην εμπαίζει την Εθνική Αντιπροσωπεία λέγοντας, απευθυνόμενος στα έδρανα της Συμπολιτεύσεως, ότι δέχεται να οδηγήσει σε προανακριτική και τον κ. Φωτιάδη και τον κ. Δρυ αρκεί να συμφωνήσουμε σ’ αυτήν την προοπτική. Και ερωτώ. Υπό ποία ιδιότητα θα οδηγήσει αυτούς τους δυο «αρχιτέκτονες» του σκανδάλου του Βατοπεδίου στην προανακριτική επιτροπή όταν είναι δεδομένο ότι, με βάση τη διάταξη του άρθρου 86 παράγραφος 3 του Συντάγματος, το δικαίωμα της Βουλής να ασκήσει ποινική δίωξη έχει ήδη υποκύψει στην αποσβεστική προθεσμία που ορίζει τόσο η συγκεκριμένη διάταξη όσο και ο νόμος 3126/2003, τον οποίο εμπνευστήκατε και τον οποίο ψηφίσατε; 
	Βεβαίως, υπάρχει ακόμη ένα σοβαρό ερώτημα. Μα, αφού δεν δεχθήκατε ότι έχουν οποιαδήποτε πολιτική ευθύνη οι δυο αυτοί πολιτικοί άνδρες για το συγκεκριμένο σκάνδαλο, αφού δηλαδή δεν δεχθήκατε γι’ αυτούς το έλασσον, πώς εμφανίζεται ο κ. Γεώργιος Παπανδρέου ενώπιον της  Εθνικής Αντιπροσωπείας και δέχεται το μείζον; Προφανώς εμπαίζει και εμάς και τον εαυτό του. 
	Επίσης, άκουσα προηγουμένως με πολύ σεβασμό και μεγάλη προσοχή τον πρώην Πρωθυπουργό, τον Πρόεδρο κ. Σημίτη. Πράγματι η παρουσία του είναι συγκλονιστική. Κάθε χρόνο εμφανίζεται ενώπιον της Εθνικής Αντιπροσωπείας, εκφωνεί με ρωμαϊκή μεγαλοπρέπεια ένα edictum και απέρχεται. Μα επιτέλους, κατά τον ίδιο τρόπο που το έκανε ο κ. Καραμανλής γι’ αυτό το μερίδιο που έχει η Κυβέρνηση στο θέμα του Βατοπεδίου, δεν αισθάνεται την ανάγκη ποτέ να ζητήσει συγγνώμη για το σκάνδαλο του Χρηματιστηρίου, δεν αισθάνεται την ανάγκη να ζητήσει συγγνώμη για τον τρόπο με τον οποίο πραγματικά εφήρμοσε τον νεοφιλελευθερισμό από το 2000 μέχρι το 2004 και μάλιστα όταν, όπως έχει επανειλημμένως ειπωθεί δια χειλέων πολύ μεγάλων και σοβαρών στελεχών του κόμματος της Αξιωματικής Αντιπολίτευσης, κάποιοι από τα στελέχη που άσκησαν κυβερνητικά καθήκοντα επλούτισαν αθέμιτα; Για όλα αυτά έστω μία συγγνώμη, έστω μία αντικειμενική αναγνώριση της πολιτικής ευθύνης δεν μπόρεσε κανένας να δώσει; Αντ’ αυτού προσέρχεστε εδώ και με τα πιο ανούσια και ανόητα λόγια προσπαθείτε να μειώσετε το κύρος και το μεγαλείο αυτής της στιγμής όπου ο υπεύθυνος Πρωθυπουργός της χώρας ως πολιτικός ηγέτης απευθύνεται στο λαό και αναλαμβάνει την αντικειμενική πολιτική ευθύνη, την οποία βεβαίως οι περισσότεροι εξ υμών εμφανιστήκατε σε διάφορες τηλεοπτικές συζητήσεις αλλά και ενώπιον της Εθνικής Αντιπροσωπείας να αγνοείτε τι σημαίνει. 
      Ε, λοιπόν, κύριοι συνάδελφοι, αντικειμενική πολιτική ευθύνη είναι η σύμφυτη με την ανάληψη πολιτικής αρμοδιότητας ευθύνη οποιουδήποτε κυβερνητικού ή άλλου αξιωματούχου διακονεί στη δημοκρατία ένα οποιοδήποτε λειτούργημα.
      Με αυτή την έννοια, λοιπόν και για αυτές ακόμα τις νόμιμες πράξεις -και αυτή είναι η πολύ μεγάλη σπουδαιότητα και σημασία της πρωθυπουργικής ομιλίας- ζητάμε την αναγνώριση αυτής και την ανάληψη της ευθύνης, γιατί ακριβώς συνέβησαν αρρυθμίες και συνέβησαν ανεξέλεγκτες δραστηριότητες, για τις οποίες, βεβαίως, αφού, εντός του τομέα της πολιτικής αρμοδιότητας υπήρξε αυτή η συγκεκριμένη κατακραυγή, όφειλα και όφειλε ο οποιοσδήποτε Βουλευτής να επαινέσει τον Πρωθυπουργό.
      Θέλω, καταλήγοντας να…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Πέστε κάτι και για τον προϋπολογισμό.
      ΚΩΝΣΤΑΝΤΙΝΟΣ ΤΖΑΒΑΡΑΣ: Θα σας πω και γι’ αυτόν. Περιμένετε!
      ΧΡΗΣΤΟΣ ΠΑΠΟΥΤΣΗΣ: Τελειώνει και ο χρόνος.
      ΚΩΝΣΤΑΝΤΙΝΟΣ ΤΖΑΒΑΡΑΣ: Εμφανίζεστε, επίσης, εδώ και εσείς και ο ΣΥ.ΡΙΖ.Α. και ένα φαινόμενο το οποίο πραγματικά περιέχει στοιχεία εκφασισμού της κοινωνίας το ονομάζετε κοινωνική εξέγερση. Πολλοί δε εξ υμών, μαζί με πολύ σοβαρούς δημοσιογράφους, προσφοιτάτε σε πάνελ των καναλιών της τηλεοψίας    -που εξυπηρετούν συγκεκριμένα συμφέροντα, βέβαια- και έχετε τις τελευταίες μέρες επιδοθεί στο ανέβασμα ενός θεατρικού έργου που ονομάζεται «Τα παιδιά στην εξουσία».
      Θα ξέρετε, ίσως, κάποιοι εξ υμών ότι στο Παρίσι, το 1928…
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε.
      ΚΩΝΣΤΑΝΤΙΝΟΣ ΤΖΑΒΑΡΑΣ: …ένας θεατρικός πρωτοποριακός συγγραφέας, ο Ροζέ Βιτράκ, ανέβασε πράγματι το ονομαστό θεατρικό έργο «Βικτόρ ή Τα παιδιά στην εξουσία». Αυτός ο νεαρός Βικτόρ ήταν εννέα χρόνων και μπόρεσε μέσα σε μία νύχτα να αποκτήσει ανάστημα ανδρός διανοητικό και σωματικό και βέβαια, με τις αποκαλύψεις που έκανε σε τρεις ώρες, να οδηγήσει στο θάνατο και την οικογένειά του και κάποιους φίλους και αυτόν τον ίδιο. Και βέβαια, αξίζει να αναφερθώ στην τελευταία κουβέντα…
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε.
      ΚΩΝΣΤΑΝΤΙΝΟΣ ΤΖΑΒΑΡΑΣ: …που υπάρχει σ΄ αυτό το θεατρικό έργο, γιατί αξίζει να αναφερθεί.
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, το Προεδρείο σας καλεί και σας υπενθυμίζει ότι τελείωσε ο χρόνος σας.
      ΚΩΝΣΤΑΝΤΙΝΟΣ ΤΖΑΒΑΡΑΣ: Αυτό είναι ένα πραγματικό δράμα.
      Και το δράμα, βέβαια, το μεγαλύτερο είναι ότι κανένας εξ υμών δεν έχει τη σοβαρότητα που χρειάζεται για να αναγνωρίσει σε αυτού του είδους τα φαινόμενα θύλακες ανομίας σε πολύ σοβαρές περιοχές της κοινωνίας, θύλακες ανομίας που δείχνουν ότι πολλοί και βασικοί θεσμοί, όπως είναι η οικογένεια και το σχολείο, βρίσκονται σε δυσλειτουργία, αναφορικά με το ρόλο που διαδραματίζουν μέσα στην κοινωνία, ως μηχανισμών κοινωνικοποίησης.
      Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Δραγασάκης): Ο κ. Αηδόνης έχει το λόγο για επτά λεπτά.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      Ευτυχώς, ήμουν στην Αίθουσα εδώ και παρά πολύ ώρα και δεν μπήκα τώρα τελευταία, γιατί, αν θα άκουγα μόνο τον κ. Τζαβάρα, θα νόμιζα ότι συζητάμε για άλλο θέμα και όχι για τον προϋπολογισμό!
      ΚΩΝΣΤΑΝΤΙΝΟΣ ΤΖΑΒΑΡΑΣ: Μιλάτε...
      ΧΡΗΣΤΟΣ ΑΗΔΟΝΗΣ: Ναι, για σας μιλάω!
      Τώρα, βέβαια, σε σχέση με την τελευταία ρήση σας -που, επιτρέψτε μου να πω ότι ήταν τελείως άστοχη- πιστεύω ότι δεν θέλετε να μεταφέρετε την έννοια ότι η νεολαία η οποία σήμερα είναι στους δρόμους θα μας οδηγήσει στο θάνατο, όπως ο νεαρός πρωταγωνιστής ή συγγραφέας, γιατί αυτό θα ήταν μεγάλο ατόπημα. Και ευτυχώς, το διορθώνετε γιατί τουλάχιστον αυτοί οι οποίοι σας άκουσαν και πιστεύω και ο ελληνικός λαός που σας άκουσε, πιθανά να έκανε αυτή τη μετάφραση. Και ευτυχώς, το διορθώσατε.
      ΚΩΝΣΤΑΝΤΙΝΟΣ ΤΖΑΒΑΡΑΣ: Διαβάστε…
      ΧΡΗΣΤΟΣ ΑΗΔΟΝΗΣ: Εν πάση περιπτώσει, άκουσα εσάς. Δε χρειάζεται να διαβάσω άλλο.
      Θα ήθελα, λοιπόν, να δώσω και μια άλλη απάντηση. Πριν από λίγο άκουσα τον κ. Σαμπαζιώτη να μεταφέρει εδώ τους πρωταγωνιστές ενός κόμικς. Μάλιστα, μας παρουσίασε όλους εμάς που συγκροτούμε το ΠΑ.ΣΟ.Κ. ως τον Λούκυ Λουκ. Επειδή έχω διαβάσει πολύ Λούκυ Λουκ, όταν ήμουν μικρός -και ο Θάνος Μωραΐτης, απ’ ό,τι μου δείχνει- θα του θυμίσω ότι εκεί μέσα έχουν πολλούς πρωταγωνιστές. Ένας είναι ο Ραντανπλάν, ο βλάξ σκύλος που δεν καταλαβαίνει και υπάρχουν και οι Ντάλτονς. Και θα θυμίσω, λοιπόν, ότι ο Λούκυ Λουκ συνελάμβανε τους Ντάλτονς. Άρα, λοιπόν, εφόσον εμείς έχουμε ένα συγκεκριμένο ρόλο, διαλέξτε εσείς ποιο ρόλο θέλετε.
      Επιτρέψτε μου, λοιπόν, κύριοι συνάδελφοι, να πω ότι, δυστυχώς, βρισκόμαστε σε μία περίοδο ιδιαίτερων αποκαλύψεων που κατεδαφίζουν προσωπεία πολιτικών προσώπων. Μέσα σ’ αυτήν την περιρρέουσα ατμόσφαιρα, λοιπόν, επιτρέψτε μου στα όρια του σαρκασμού να δηλώσω τα εξής. Είμαι ο Χρήστος Αηδόνης του Ευαγγέλου, γιος δασκάλου. Δεν έχω off shore εταιρεία. Δεν φοροαποφεύγω. Πληρώνω τους φόρους που μου αναλογούν κανονικά επί σειρά ετών και δεν είχα και δεν έχω καμμία σχέση με τη Μονή Βατοπεδίου. Νοιώθω, όμως, υπεύθυνος ούτε αντικειμενικά ούτε υποκειμενικά ούτε πολιτικά. Απλά νοιώθω υπεύθυνος για κάθε τι που με αφορά. Και επιτέλους σ’ αυτή τη χώρα, εμείς που συγκροτούμε το πολιτικό Σώμα, πρέπει να νοιώσουμε επιτέλους υπεύθυνοι για τα πολύ απλά πράγματα.
      Κι όταν, λοιπόν, βλέπουμε να υπάρχει αυτή η εξέλιξη στη δημόσια ζωή, δεν χρειάζεται να προσπαθείτε εδώ να μας πείσετε ότι υπάρχει ένας πολύ μεγάλος Πρωθυπουργός, ο οποίος είναι ο πλέον ευφυής άνθρωπος και χρειάστηκε να περάσουν τόσοι μήνες για να αντιληφθεί ότι υπάρχει σκάνδαλο, κάτι που μέχρι χθες δεν τολμούσατε να το πείτε! Ελάχιστοι Βουλευτές της Νέας Δημοκρατίας είχαν το θάρρος να πουν αυτό που λέει η ελληνική κοινωνία. Ούτε αυτό δεν μπορούσατε να πείτε. 
      Χρειάστηκαν λοιπόν και κάποιοι μήνες για να καταλάβετε ότι είστε και αντικειμενικά πολιτικά υπεύθυνοι. Το «αντικειμενικά» τι το θέλατε τώρα, δεν μπορώ να καταλάβω. Ευτυχώς, δώσατε μία εξήγηση πριν από λίγο, αγαπητέ συνάδελφε και λίγο προσπάθησα να καταλάβω εν πάση περιπτώσει.
      ΚΩΝΣΤΑΝΤΙΝΟΣ ΤΖΑΒΑΡΑΣ: Καταλάβατε τώρα;
      ΧΡΗΣΤΟΣ ΑΗΔΟΝΗΣ: Πέρα από υπεύθυνος όμως, θα ήθελα να πω ότι εγώ προσωπικά νοιώθω και αηδιασμένος. Και το εξηγώ. Σήμερα βλέπουμε μία Κυβέρνηση που δυστυχώς εξαντλείται σε ένα «θέατρο σκιών» και έναν Πρωθυπουργό ο οποίος εξαντλείται στην παρακολούθηση των γεγονότων από την τηλεόραση. Δεν πίστευα στη δήλωση. Δεν πίστευα ότι θα μπορούσε ο Πρωθυπουργός της χώρας ποτέ να κάνει τέτοια δήλωση. Παρακολούθησε, λέει, την τηλεόραση και ενημερώθηκε για τα τελευταία γεγονότα εκτενώς. Και κατάλαβε τι γίνεται επιτέλους σ’ αυτή τη χώρα, γιατί φαίνεται ότι μέχρι χθες έβλεπε άλλα πράγματα. Δεν έβλεπε τηλεόραση. Έβλεπε αυτό που λέει ο λαός! Δυστυχώς!
      Χρειάστηκαν, λοιπόν, τόσοι μήνες για να καταλάβει ο κ. Καραμανλής ότι σ’ αυτήν τη χώρα κάτι συμβαίνει, κάτι επιτέλους συμβαίνει. Το κατάλαβε και αντέδρασε και βγήκε και μας είπε ότι αναλαμβάνει επιτέλους την ευθύνη.
      Αυτή τη δήλωση, την τελευταία, του κ. Καραμανλή, να είστε βέβαιοι ότι θα την κρίνει ο ιστορικός του μέλλοντος για δύο λόγους, για το περιεχόμενο και για την ποιότητα της νέας διακυβέρνησής σας. Διότι αυτή η δήλωση αυτό ακριβώς εκφράζει, την ποιότητα της διακυβέρνησής σας και τον τρόπο που εσείς αντιλαμβάνεστε, δυστυχώς, τα πράγματα.
      Ας αναφερθούμε, λοιπόν, στον προϋπολογισμό για να μην είμαι και εγώ εκτός θέματος και κατηγορήσω τον ίδιο μου τον εαυτό ότι έκανα λάθος. 
      Συζητάμε, λοιπόν, έναν προϋπολογισμό που εγώ προσωπικά εύχομαι να είναι ο τελευταίος προϋπολογισμός, για να μείνει επιτέλους κάτι όρθιο σ’ αυτή τη χώρα, γιατί είμαστε δυστυχώς χώρα υπό κατεδάφιση, όχι μόνο υπό πώληση. Το τεράστιο έργο σας, λοιπόν, που άκουσα να προσπαθείτε να το περιγράψετε με πολύ εύστοχο τρόπο, χαρακτηρίζεται πρώτα απ’ όλα από την υποβάθμιση του κοινωνικού κράτους, από την έξαρση της διαφθοράς. 
      Εδώ έχω κάνει μία καλή δουλειά. Πενήντα τέσσερα σκάνδαλα! Κάθε μήνας που υπάρχει, σας αναλογεί και ένα σκάνδαλο! Και είναι πρώτου μεγέθους. Δεν είναι δεύτερης διαλογής. Είναι πρώτου μεγέθους σκάνδαλα! 
      Αυτό σας διακρίνει σ’ αυτήν την περίοδο διακυβέρνησής σας! Δυστυχώς! Βλέπουμε να υπάρχει μία τεράστια επιδείνωση στα δημόσια οικονομικά, μία τεράστια υπερχρέωση στα νοικοκυριά, μία τεράστια έκρηξη της ακρίβειας, μία μεγάλη φοροεπιδρομή στα χαμηλά και τα μεσαία στρώματα, υποχώρηση της ανταγωνιστικότητας και μείωση των Δημόσιων Επενδύσεων από την αναπτυξιακή επιβράδυνση. Δεν υπάρχει κανένας τομέας της οικονομίας που να είναι βελτιωμένος! 
      Το 2008 λοιπόν, για να καταλάβετε τι γίνεται στην κοινωνία –και ευτυχώς υπάρχουν κάποιες αξιόπιστες έρευνες που το αποδεικνύουν- έρχεται το Ινστιτούτο Οικονομικών και Βιομηχανικών Ερευνών να μας πει ότι οι Έλληνες είναι οι πιο απαισιόδοξοι πολίτες της Ευρωπαϊκής Ένωσης.
      Αυτός είναι ο άθλος σας. Τον πλέον αισιόδοξο λαού αυτού του κόσμου –γιατί υπάρχουν γεωφυσικά στοιχεία που διαμορφώνουν την αισιοδοξία του- τον έχετε ακυρώσει σε όλα του τα επίπεδα. Δεν υπάρχει τίποτα πια που να τον διακρίνει. Και ξέρετε τι σημαίνει η απαισιοδοξία; Σημαίνει φοβία, ανασφάλεια, αγωνία για το μέλλον και πάνω απ’ όλα σημαίνει ότι δεν υπάρχει δημιουργία, γιατί όταν φοβάμαι, δεν μπορώ να δημιουργήσω. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εκεί πήγατε, δυστυχώς, τον ελληνικό λαό, στο να φοβάται κάθε μέρα να μπορέσει να ενεργήσει. Και αυτόν το λαό δεν μπορείτε, δυστυχώς, να τον οδηγήσετε μπροστά. 
      Τώρα, είναι δεκάδες αυτά που θέλω να πω, αλλά θα περιοριστώ, δυστυχώς, σε κάποια σημεία της ομιλίας μου την οποία δεν θα χρησιμοποιήσω και θα πω κάτι για να κλείσω και να μη καταχραστώ το χρόνο. 
      Είναι γεγονός ότι η συντηρητική πολιτική έχει επενδύσει το προηγούμενο διάστημα σε ένα απλό πράγμα, στο να δημιουργήσει έναν χρεωμένο πολίτη. Ο χρεωμένος πολίτης έπρεπε να δημιουργηθεί, γιατί όταν είναι χρεωμένος ο άνθρωπος και έχει την αγωνία να ζήσει, δεν μπορεί να αντιδράσει. 
      Διαλύσαμε, λοιπόν, την υγεία, διαλύσαμε την παιδεία, την ασφάλεια, του στερήσαμε τους μισθούς, τον κάναμε απόλυτα ανασφαλή, φοβικό και δεν μπορούσε να βγει στο δρόμο να αντιδράσει για την πολιτική σας. 
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, θα πρέπει να ολοκληρώσετε. 
      ΧΡΗΣΤΟΣ ΑΗΔΟΝΗΣ: Κλείνω, κύριε Πρόεδρε.
      Τις τελευταίες μέρες ζούμε μια μεγάλη κοινωνική έκρηξη. Πρωτοστατεί η νεολαία και αφορμή ήταν η δολοφονία ενός νέου παιδιού. Σήμερα υπάρχουν νέοι άνθρωποι στο δρόμο και βγάζουν αυτό ακριβώς. Και με τρομάζει όταν ακούω κορυφαία στελέχη σας να λένε ότι πρέπει να τους ακούσουμε. Δεν σβήνει η οργή των νέων ανθρώπων με τα δάκρυα των κροκοδείλων. Σβήνει με τις πράξεις και τις πολιτικές. Αυτές έχουν ανάγκη οι νέοι άνθρωποι. Εκείνο το οποίο έχουν ανάγκη πραγματικά είναι να δουν από εμάς ότι ενδιαφερόμαστε και ότι τους λύνουμε τα προβλήματα. Τα λόγια τους έχουν κουράσει. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς. 
      Το λόγο έχει ο κ. Τρυφωνίδης για επτά λεπτά. 
      ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, κυρίες και κύριοι συνάδελφοι, θα προσπαθήσω, περιορίζοντας τις παρατηρήσεις για τον πολιτικό και κοινωνικό περίγυρο, να μιλήσω για τον προϋπολογισμό, γιατί σήμερα συζητάμε πράγματι τον προϋπολογισμό. 
      Παρ’ όλη την κρίση και τις δύσκολες διεθνείς συγκυρίες, οι προβλέψεις αξιόπιστων οικονομικών οργανισμών -όπως είναι το Διεθνές Νομισματικό Ταμείο, ο Ο.Ο.Σ.Α. και η Ευρωπαϊκή Επιτροπή- είναι θετικές για την πορεία της ελληνικής οικονομίας. Για παράδειγμα, αναφέρω την αύξηση κατά πλέον 2% του Ακαθάριστου Εθνικού Προϊόντος που προβλέπουν αυτοί οι Οργανισμοί. Η ελληνική Κυβέρνηση προβλέπει 2,5% αύξηση του Α.Ε.Π. τη χρονιά που μας έρχεται και αυτό συγκρίνοντάς το με το 0% που προβλέπεται για τις χώρες της Ευρωζώνης. 
      Οπωσδήποτε η παγκόσμια κρίση επιβραδύνει τους ρυθμούς ανάπτυξης. Η ελληνικής οικονομία, όμως, φαίνεται να παρουσιάζει αντοχές που δυνάμωσαν τα τελευταία χρόνια από την πολιτική της Κυβέρνησης που ενίσχυσε την ανάπτυξη, την απασχόληση, την ανταγωνιστικότητα. 
      Και αυτό, ενώ παράλληλα με συγκεκριμένες δράσεις, μέτρα και πρακτικές ενδυνάμωσε την κοινωνική συνοχή, στήριξε και στηρίζει τις ευαίσθητες κοινωνικές ομάδες. Κατά 20.000.000.000 ευρώ αυξήθηκαν τα τελευταία χρόνια οι κοινωνικές δαπάνες. 
      Δεν ισχυριζόμαστε ότι απαλλάξαμε την ελληνική οικονομία από την ανάγκη υπέρμετρου δανεισμού. Μόνο φέτος θα ξοδέψουμε 12.000.000.000 ευρώ για τόκους εξυπηρέτησης των δανείων των προηγουμένων ετών. Όμως, αυτόν τον δανεισμό ως ποσοστό του Α.Ε.Π. τον μειώσαμε στο 94,5% το 2007, όταν δέκα χρόνια πριν, το 1997, ήταν 104,1% του Α.Ε.Π.. 
      Η Αντιπολίτευση επιδιώκει να δημιουργήσει εντυπώσεις, δηλαδή ότι φέτος το Πρόγραμμα Δημοσίων Επενδύσεων είναι μειωμένο σε σχέση με το 2008, όσον αφορά τα συγχρηματοδοτούμενα έργα. Μάλιστα, αναφέρεται στον αριθμό του 1,8 περίπου δισεκατομμύρια ευρώ.
      Παραβλέπει, όμως, να αναφέρει ότι παράλληλα στο εθνικό σκέλος του Προγράμματος Δημοσίων Επενδύσεων έχουμε μία αύξηση κατά 1.000.000.000 ευρώ, οπότε η μείωση περιορίζεται μόνο στα 850.000.000 ευρώ. Ας δούμε γιατί παρουσιάστηκε αυτό το φαινόμενο. 
      Κυρίες και κύριοι συνάδελφοι, πρέπει να σημειώσω ότι πέρυσι ήταν μια χρονιά που η Ελληνική Κυβέρνηση έβαλε τα δυνατά της να απορροφήσει όσο το δυνατόν περισσότερους πόρους από το Γ΄ Κοινοτικό Πλαίσιο Στήριξης και έτσι, η συμμετοχή με εθνικούς πόρους ήταν απαραίτητο να φτάσει στα υψηλότερα δυνατά επίπεδα. Πετύχαμε μία άριστη απορρόφηση στο Γ’ Κοινοτικό Πλαίσιο Στήριξης.
      Φέτος, έχουμε τη δυνατότητα να μειώσουμε αυτή τη χρηματοδότηση στο Πρόγραμμα Δημοσίων Επενδύσεων, αλλά παράλληλα αυξάνουμε κατά 1.000.000.000, όπως είπα, τις επενδύσεις στο εθνικό σκέλος που αφορά κυρίως μικρομεσαία έργα που χτίζονται, που γίνονται στην ελληνική περιφέρεια που τόσο πολύ έχει ανάγκη η ελληνική περιφέρεια, η επαρχία από τη χρηματοδότηση μικρών έργων που βελτιώνουν την ποιότητα της ζωής και την ανταγωνιστικότητα της οικονομίας της. 
      Γι’ αυτό συγχαίρω την Κυβέρνηση γι’ αυτή τη στροφή στην άντληση των επενδύσεων από εθνικούς πόρους, όσον αφορά τα προγράμματα που αφορούν την ελληνική περιφέρεια. 
      Όμως, αν δούμε συνολικά τις επενδύσεις που θα γίνουν το 2009 στη χώρα μας, αυτές δεν θα υπολείπονται των επενδύσεων του 2008, γιατί έχουμε σε εφαρμογή πλέον το Πρόγραμμα των Έργων Παραχώρησης, όπου έχουμε έναν προϋπολογισμό 8,6 δισεκατομμυρίων ευρώ, τα οποία πρέπει να απορροφηθούν μέσα σε πέντε χρόνια. Άρα, τουλάχιστον 1.000.000.000 ευρώ θα χρησιμοποιηθεί, θα «πέσει» στην ελληνική οικονομία το 2009. 
      Αν σ’ αυτά τα χρήματα προσθέσουμε και τις επενδύσεις που θα γίνουν από τη Σύμπραξη Δημόσιου και Ιδιωτικού Τομέα -που έχουν εγκριθεί γύρω στα πενήντα δύο προγράμματα με ένα συνολικό προϋπολογισμό 5,7 δισεκατομμύρια- εκεί θα έχουμε, προβλέπουμε να έχουμε μία επένδυση άλλων 500.000.000 ευρώ. Έτσι οι συνολικές επενδύσεις του Προγράμματος Δημοσίων Επενδύσεων, Σ.Δ.Ι.Τ. και έργων παραχώρησης θα είναι πολύ περισσότερες -περίπου 1.000.000.000- από τα χρήματα τα οποία είχαμε στο Πρόγραμμα Δημοσίων Επενδύσεων του 2008. Αυτό είναι μία πραγματικότητα. Τα χρήματα αυτά τα έχει πράγματι ανάγκη η ελληνική οικονομία. Και η Ελληνική Κυβέρνηση, η Κυβέρνηση του Κώστα Καραμανλή, θα τα διοχετεύσει και τα διοχετεύει άμεσα στην ελληνική οικονομία.   
      Σήμερα, κυρίες και κύριοι συνάδελφοι, είναι η Διεθνής Ημέρα για τη Μετανάστευση, όπως την καθιέρωσε ο Οργανισμός Ηνωμένων Εθνών και θα μου επιτρέψετε να θίξω ένα θέμα το οποίο αφορά και τον παρόντα προϋπολογισμό, αλλά και τους επόμενους που θα συζητήσουμε ή θα συζητηθούν εδώ σ΄ αυτήν την Αίθουσα τα επόμενα χρόνια. Αναφέρομαι στο θέμα των λαθρομεταναστών. 
      Στη χώρα μας σήμερα βρίσκονται, σύμφωνα με εκτιμήσεις, πάνω από διακόσιες χιλιάδες παράνομοι λαθρομετανάστες. Οι περισσότεροι τα τελευταία χρόνια προέρχονται από τις χώρες της Ασίας και της Αφρικής. Παλαιότερα, έρχονταν από τα Βαλκάνια και την Ευρώπη. Η Τουρκία τον τελευταίο καιρό δείχνει μια αδυναμία ή μία αδιαφορία…       
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα να ζητήσω την ανοχή σας γι’ αυτό το θέμα. 
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, επί τη ευκαιρία, τι αριθμό αναφέρατε;
      ΓΕΩΡΓΙΟΣ ΤΡΥΦΩΝΙΔΗΣ: Από εκατόν εβδομήντα χιλιάδες έως διακόσιες πενήντα χιλιάδες. Δεν μπορούμε να έχουμε ακριβή εκτίμηση. 
      ΠΡΟΕΔΡΕΥΩΝ (Ιωάννης Δραγασάκης): Τουλάχιστον.  
      ΓΕΩΡΓΙΟΣ ΤΡΥΦΩΝΙΔΗΣ: Μιλάω για τους παράνομους και όχι για τους εγγεγραμμένους. Μπορεί να είναι και παραπάνω, δεν ξέρω. Ακόμα χειρότερα! 
      Η Τουρκία, λοιπόν, το τελευταίο διάστημα, τους τελευταίους μήνες, δείχνει μια αδιαφορία να περιορίσει τη μετανάστευση. Έχουμε τριπλασιασμό των μεταναστών που έρχονται από το Αιγαίο στη χώρα μας. Η η Ελλάδα έχει υπογράψει το Σύμφωνο του Δουβλίνου. 
      Σύμφωνα, λοιπόν, με το Σύμφωνο του Δουβλίνου, η Ελλάδα είναι υποχρεωμένη με δικούς της πόρους ή να απορροφήσει στην ελληνική κοινωνία και οικονομία αυτούς τους λαθρομετανάστες ή να τους επαναπατρίσει στις χώρες καταγωγής τους, εμποδίζοντάς τους να πάνε στις άλλες χώρες της Ευρώπης που είναι και ο τελικός προορισμός των περισσοτέρων. 
      Έτσι, η Ευρωπαϊκή Ένωση έχει «φορτώσει» στη μικρή μας χώρα ένα τεράστιο κοινωνικό πρόβλημα που, δυστυχώς, με την οικονομική κρίση που έρχεται, το ρεύμα των μεταναστών στη χώρα θα αυξηθεί και η ικανότητα της χώρας να απορροφήσει αυτό το κύμα των μεταναστών, είναι ανύπαρκτη. 
	Είμαστε μπροστά σε μία μεγάλη κοινωνική έκρηξη, που μπορεί να πάρει διαστάσεις εθνικής κρίσης. Καθήκον όλων των κομμάτων της Βουλής είναι να δώσουμε την πραγματική διάσταση του προβλήματος, που δεν είναι πρόβλημα εθνικό, δεν είναι πρόβλημα της Ελλάδας μόνον. Είναι πρόβλημα της Ευρώπης. 
	Όλα, λοιπόν, τα κόμματα στο Ευρωκοινοβούλιο και στους άλλους φορείς της Ευρωπαϊκής Ένωσης πρέπει να υπογραμμίσουμε την ευρωπαϊκή διάσταση του προβλήματος. Εγώ θα έλεγα, πέρα από πόρους, να ζητήσουμε από την Ευρωπαϊκή Ένωση ακόμη και μέσα. Να μας δοθούν πρόσθετες ναυτικές μονάδες, ώστε να φυλάμε το Αιγαίο και να περιορίσουμε αυτόν το φόρτο λαθρομεταναστών που έρχεται σήμερα στη χώρα μας. 
	Το πρόβλημα έχει πάρει μεγάλες διαστάσεις. Κάθε μέρα που περνάει γίνεται και εντονότερο. 
	ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, όμως, κύριε συνάδελφε. 
	ΓΕΩΡΓΙΟΣ ΤΡΥΦΩΝΙΔΗΣ: Τελειώνω, κύριε Πρόεδρε, και ευχαριστώ πολύ. 
	Πρέπει υπεύθυνα η ελληνική πολιτεία να αντιμετωπίσει το πρόβλημα, γιατί όσα χρήματα και να ξοδεύουμε στον προϋπολογισμό, όταν έχουμε μια επιβάρυνση τέτοια, η οποία δεν μπορεί και πληθυσμιακά η χώρα μας να αντέξει, τότε έχουμε μεγάλο πρόβλημα. Πρέπει η Ευρωπαϊκή Ένωση να αναλάβει το θέμα και να το μοιράσει σε όλες τις ευρωπαϊκές χώρες. Αυτή θα είναι η ευρωπαϊκή αλληλεγγύη. 
	Σας ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Ιωάννης Δραγασάκης): Και εμείς ευχαριστούμε. 
	Το λόγο τώρα έχει ο κ. Παντούλας. 
	ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, η φετινή συζήτηση για τον προϋπολογισμό συμπίπτει με πολλά και σοβαρά γεγονότα, όπως το σκάνδαλο του Βατοπεδίου, στη δίνη των οποίων δοκιμάστηκαν οι αντοχές της κοινωνίας, της οικονομίας και της πολιτικής ζωής της χώρας. 
	Ταυτοχρόνως, η δολοφονία του μαθητή Αλέξανδρου Γρηγορόπουλου έθεσε σε εγρήγορση τα αντανακλαστικά μιας κοινωνίας βυθισμένης στη «γλυκιά» νάρκη απρόσωπων αριθμών και μεγεθών, που έτρεχε ασυλλόγιστα να κατακτήσει. 
	Ξαφνικά γίναμε όλοι νοσταλγοί ενός παραδείσου αξιών, την απώλεια των οποίων αισθανόμαστε τώρα βαριά: της αλήθειας που την προδώσαμε, του ελάχιστου, που, όμως, εμπεριέχει την ποιότητα και τη διάρκεια, του άλλου που τόσο τον έχουμε ανάγκη, της αξιοπρέπειας που την τσαλακώσαμε. Είχαμε αρχίσει να μετράμε λάθος ακόμη και την αξία της ανθρώπινης ζωής. 
	Το φοβερό δεκαήμερο που προηγήθηκε της συζήτησης του προϋπολογισμού ας ενισχύσει το αίσθημα αυτογνωσίας και ευθύνης όλων μας και ας γίνει σημείο αναφοράς για την αρχή του τέλους της εποχής που γύρισε ανάποδα τα κριτήρια των αξιών και του μοντέλου ανθρώπου που μάχονταν απεγνωσμένα να κερδίσει όλο και περισσότερα, τη στιγμή που μπορούσε να απολαμβάνει λιγότερα. 
	Οι σκοπιμότητες της δικιάς μας γενιάς σκίασαν την ελπίδα, το όνειρο και το όραμα. Όμως, αυτά θέριεψαν την ψυχή, το νου και την καρδιά των νέων ανθρώπων. Δεν έχουν, βέβαια, καμμιά σχέση με τη βία, τις καταστροφές της δημόσιας και ιδιωτικής περιουσίας, με τα κλειστά σχολεία, τα Πανεπιστήμια και τα Τ.Ε.Ι. 
	Είναι η ώρα, όσοι υπηρετούμε τους θεσμούς, να αναμετρηθούμε με τις προσωπικές και συλλογικές μας ευθύνες. Εξάλλου, ο τρόπος άσκησης της πολιτικής είναι ταυτοχρόνως και τρόπος αγωγής και διαμόρφωσης του πολίτη. 
	Με τα τραγικά αυτά γεγονότα συνδέεται -κατά τρόπο ουσιαστικό- και η συζήτηση για τον προϋπολογισμό. Ο λόγος είναι απλός. Ο προϋπολογισμός οφείλει να απεικονίζει το σύνολο του κράτους, τις δράσεις και τις ιεραρχήσεις των προτεραιοτήτων του. 
	Στη συγκεκριμένη, όμως, περίπτωση έχουμε να κάνουμε με ένα κράτος διαλυμένο, με δημόσια αγαθά ανύπαρκτα, εκτροφείο διαφοράς και αυθαιρεσίας, που συχνά φθάνει στην παραβίαση θεμελιωδών δικαιωμάτων. 
	Ο προϋπολογισμός που συζητούμε αυτές τις ημέρες αντανακλά τα χαρακτηριστικά μιας κυβέρνησης αυτής της ποιότητας. Δεν είναι μόνο ο πιο πλασματικός και αναξιόπιστος από κάθε προηγούμενο. Είναι και ένας προϋπολογισμός που συγκρούεται ευθέως με το σύνολο της ελληνικής κοινωνίας. 
	Κυρίες και κύριοι Βουλευτές, οι κραυγές της απόγνωσης των γεωργών και κτηνοτρόφων της Ηπείρου για τις εξευτελιστικές τιμές των προϊόντων τους, τη δραματική αύξηση του κόστους παραγωγής και την αδυναμία εξυπηρέτησης των υποχρεώσεών τους στις τράπεζες, όπως και οι απελπισμένες εκκλήσεις για στήριξη των ανθρώπων της αγοράς φαίνεται να μην απασχολούν καθόλου την Κυβέρνηση. 
      Η Εγνατία Οδός δεν θα ολοκληρωθεί το 2008 παρά τις περί του αντιθέτου διαβεβαιώσεις του κ. Σουφλιά, τα προκλητικά πριμ προς τις εταιρείες για να επισπεύσουν το έργο και τις κακοτεχνίες που ακολούθησαν. Η Ιονία Οδός, η σύμβαση της οποίας υπογράφτηκε εδώ, πριν από ενάμιση χρόνο, δεν ξεκίνησε ακόμη. Ούτε ένα χιλιόμετρο ούτε ένα μέτρο δεν έχει γίνει, ενώ η σιδηροδρομική σύνδεση της Ηπείρου παραπέμπεται στις ελληνικές καλένδες. 
      Το Ε.Σ.Π.Α. προβλέπει για την Ήπειρο πιστώσεις τουλάχιστον 1.000.000.000 ευρώ λιγότερες σε σχέση με το Γ’ Κοινοτικό Πλαίσιο Στήριξης. Ακόμη δεν ξεκίνησε βέβαια κανένα έργο, ενώ το Πρόγραμμα Δημοσίων Επενδύσεων, που θα μπορούσε να τονώσει την Περιφέρεια σε περίοδο οικονομικής κρίσης, είναι το μικρότερο από κάθε άλλη χρονιά. Οι μικροί κατασκευαστές σήκωσαν κυριολεκτικά τα χέρια.
      Θαυμάστε, κυρίες και κύριοι Βουλευτές, τον τρόπο με τον οποίο υλοποιεί η Κυβέρνηση την υπόσχεση του κ. Καραμανλή στην κεντρική πλατεία των Ιωαννίνων! Είπε τότε: «Πρώτη προτεραιότητα η Ήπειρος». Το ξέχασε, όμως, τόσο γρήγορα.
      Κυρίες και κύριοι Βουλευτές, σε ό,τι αφορά τις δαπάνες για την παιδεία στον τακτικό προϋπολογισμό του 2009 αυτές προβλέπεται να είναι αυξημένες σε σχέση με το 2008 κατά 4,8% και όχι 6,1%, όπως αναληθώς αναγράφεται στην εισηγητική έκθεση. Οι εγκέφαλοι του Υπουργείου Εθνικής Παιδείας και Θρησκευμάτων και του Υπουργείου Οικονομίας και Οικονομικών, παρά το γεγονός ότι στο τελικό κείμενο του τακτικού προϋπολογισμού μείωσαν τις πιστώσεις αυτές κατά 90.000.000 ευρώ περίπου σε σχέση με το προσχέδιο, εν τούτοις «ξέχασαν» να προσαρμόσουν αντιστοίχως και το ποσοστό της μείωσης. Διατήρησαν σκοπίμως το 6,1%, γιατί έτσι τους βόλευε. Παραχάραξη της αλήθειας σε δημόσιο έγγραφο! 
      Οι δαπάνες του προϋπολογισμού των Δημοσίων Επενδύσεων, από την άλλη μεριά, είναι δραματικά περιορισμένες σε αυτόν τον τομέα αφού αυξάνονται μόνο κατά 1,3%. Δεν καλύπτουν, δηλαδή, ούτε το 30% του επίσημου πληθωρισμού που υποστηρίζει η ίδια η Κυβέρνηση. Η πενιχρή αυτή αύξηση των δαπανών για την παιδεία, αντικειμενικά δεν παρέχει την ελάχιστη δυνατότητα αντιμετώπισης και επίλυσης κανενός από τα μεγάλα και κρίσιμα προβλήματα που απασχολούν την εκπαίδευση. Στόχος βέβαια πρέπει να είναι η ποιότητα παντού, η αριστεία παντού. Εσείς βλέπετε κάτι τέτοιο; Αρκούν δύο – τρία παραδείγματα για να διαπιστώσει κάποιος τις προτεραιότητες της Κυβέρνησης, τους στόχους της δηλαδή, στο συγκεκριμένο τομέα σε περίοδο οικονομικής κρίσης. 
      Παράδειγμα πρώτο. Στη σελίδα 165 του τακτικού προϋπολογισμού και στον κωδικό αριθμό 515: «Αποζημίωση μελών συλλογικών οργάνων», το 2009 προγραμματίζεται δαπάνη 4.500.000 ευρώ. Αφορά μόνο την Κεντρική Υπηρεσία του Υπουργείου Εθνικής Παιδείας και Θρησκευμάτων. Ξέρετε προς τα πού κατευθύνονται οι πιστώσεις αυτές, που το 2004 ήταν ελαχιστότατες; Ο κ. Στυλιανίδης θεώρησε ως προτεραιότητα του Υπουργείου του την κατακόρυφη αύξηση των πρόσθετων αμοιβών όλων των διορισμένων παρατρεχάμενων των υπουργικών του γραφείων. Πρόκειται για κατασπατάληση δημοσίου χρήματος. Αν τώρα στην Κεντρική Υπηρεσία προσθέσουμε όλες τις υπηρεσίες του Υπουργείου και αν στο Υπουργείο Εθνικής Παιδείας και Θρησκευμάτων προσθέσουμε όλα τα Υπουργεία και των Οργανισμών που περιλαμβάνει ο Προϋπολογισμός, τότε πρόκειται για ένα ιλιγγιώδες ποσό μισθοδοσίας του κομματικού «στρατού» της Νέας Δημοκρατίας. Σας προτείνω να καταργήσετε το συγκεκριμένο ειδικό αριθμό και όλα αυτά τα χρήματα να μεταφερθούν στο Πρόγραμμα Δημοσίων Επενδύσεων του Υπουργείου Εθνικής Παιδείας και Θρησκευμάτων. Να είστε σίγουροι ότι θα κτίζονται κάθε χρόνο εκατό μεγάλες σχολικές μονάδες. 
      Καταθέτω στα Πρακτικά το σχετικό ντοκουμέντο.
      (Στο σημείο αυτό, ο Βουλευτής κ. Μιχαήλ Παντούλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
      Παράδειγμα δεύτερο. Στη σελίδα 163 του προϋπολογισμού υπάρχει κωδικός αριθμός 170: «Εισιτήριες εξετάσεις για την Τριτοβάθμια Εκπαίδευση». Η προβλεφθείσα δαπάνη για το 2009 ανέρχεται στα 28.500.000 ευρώ, τη στιγμή που το ετήσιο κόστος δεν ξεπερνά το 1.500.000 ευρώ. Η πλασματική αυτή εγγραφή γίνεται προφανώς για να εμφανιστούν αυξημένες πιστώσεις στον τομέα της παιδείας, εν προκειμένω, πλασματικές εγγραφές 26.000.000 ευρώ. Αν αυτές αφαιρεθούν από τον προϋπολογισμό, τότε το 4,8% μεταξύ 2008 – 2009 του τακτικού προϋπολογισμού του Υπουργείου Εθνικής Παιδείας και Θρησκευμάτων θα κατεβεί στο 4,5%. 
      ΠΡΟΕΔΡΕΥΩΝ (Ιωάννης Δραγασάκης):  Ολοκληρώστε, κύριε συνάδελφε.
      ΜΙΧΑΗΛ ΠΑΝΤΟΥΛΑΣ: Ολοκληρώνω, κύριε Πρόεδρε.
      Θαυμάστε, κυρίες και κύριοι Βουλευτές, τις νέες αλχημείες του Υπουργείου Εθνικής Παιδείας και Θρησκευμάτων στο επίσημο κείμενο του προϋπολογισμού.
      Καταθέτω στα Πρακτικά το συγκεκριμένο στοιχείο.
      (Στο σημείο αυτό, ο Βουλευτής κ. Μιχαήλ Παντούλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Παράδειγμα τρίτο. Στα στοιχεία που κατατέθηκαν στη Βουλή από τον Ο.Σ.Κ. για τη Σχολική Στέγη, μετά από ερώτηση-αίτηση κατάθεσης εγγράφων της κ. Διαμαντοπούλου, διαπιστώσαμε με έκπληξη ότι στον πίνακα με τίτλο «Περαιωθέντα διδακτήρια,  Μάρτιος 2004-Ιούνιος 2008», όλως παραδόξως στα νέα διδακτήρια συμπεριλαμβάνονται, μεταξύ των άλλων, και δύο έργα στο Δήμο Αμαρουσίου υπό τον τίτλο: «Περίφραξη οικοπέδου, του νέου κτηρίου  του Υπουργείου Εθνικής Παιδείας  και Θρησκευμάτων»...
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, τελειώσατε. Φθάσαμε στο σημείο να υπάρχουν διαμαρτυρίες από τους συναδέλφους. 
      ΜΙΧΑΗΛ ΠΑΝΤΟΥΛΑΣ: … και «κατασκευή χωριού τύπου στη ΣΕ.ΛΕ.ΤΕ. μετασκευή διοικητικών υπηρεσιών».
      ΠΡΟΕΔΡΕΥΩΝ (Ιωάννης Δραγασάκης): Δεν έχει νόημα, κύριε συνάδελφε, δεν ακούγεστε.
      ΜΙΧΑΗΛ ΠΑΝΤΟΥΛΑΣ: Πρόκειται για το Κέντρο Τύπου των Ολυμπιακών Αγώνων, στο οποίο στεγάζεται το Υπουργείο Εθνικής Παιδείας και Θρησκευμάτων. Η ένδεια σε αυτόν τον τομέα οδήγησε  την Κυβέρνηση να καταθέτει επίσημα στοιχεία και το Υπουργείο Εθνικής Παιδείας και Θρησκευμάτων το μεταφράζει σε νέο διδακτήριο που παραδόθηκε σε χρήση. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε συνάδελφε.
      ΜΙΧΑΗΛ ΠΑΝΤΟΥΛΑΣ: Κυρίες και κύριοι –ολοκληρώνω κύριε Πρόεδρε- αυτή η Κυβέρνηση έχει κλείσει προ πολλού τον κύκλο της και έχει χάσει, όχι μόνο την ικανότητα, αλλά και το κύρος να κυβερνήσει τη χώρα. Τη λύση πολύ σύντομα θα τη δώσει ο λαός. Το μήνυμα των πολιτών θα είναι πολύ ηχηρό για τον κ. Καραμανλή και την Κυβέρνησή του. Ο τελευταίος προϋπολογισμός της Νέας Δημοκρατίας που έρχεται σε ευθεία αντίθεση με το σύνολο της ελληνικής κοινωνίας, δεν μπορεί να έχει τη θετική μου ψήφο.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Δραγασάκης): Ο κ. Αυγενάκης έχει το λόγο για επτά λεπτά.
      ΕΛΕΥΘΕΡΙΟΣ ΑΥΓΕΝΑΚΗΣ: Όσο χρειαστούμε, κύριε Πρόεδρε.
      ΠΡΟΕΔΡΕΥΩΝ (Ιωάννης Δραγασάκης): Διαπιστώνεται εδώ ότι όποιος  υπερβαίνει το όριο, προκαλεί αντιδράσεις και αυτό,  νομίζω, ζημιώνει την εικόνα του. Άλλωστε δείχνουμε ανοχή όταν βλέπουμε ότι πρέπει να υπάρξει ανοχή.
      ΕΛΕΥΘΕΡΙΟΣ ΑΥΓΕΝΑΚΗΣ: Κυρίες και κύριοι συνάδελφοι, το ιδιαίτερο χαρακτηριστικό του προϋπολογισμού του 2009 αποτελεί σίγουρα, όπως ήδη ανέφεραν και άλλοι συνάδελφοι, το γεγονός ότι έρχεται μέσα σ’ ένα περιβάλλον διεθνούς αβεβαιότητας εν μέσω διεθνούς οικονομικής κρίσης. Η ένταση, η έκταση και η παρατεταμένη διάρκεια του φαινομένου είναι πρωτοφανής. Την τελευταία περίοδο το παγκόσμιο οικονομικό περιβάλλον εισήλθε σε μία φάση οξείας αποσταθεροποίησης και κακής λειτουργίας των πιστωτικών αγορών, καθώς και απείλησε τη σταθερότητα του χρηματοπιστωτικού τομέα. Η χώρα μας δεν ήταν δυνατόν να μείνει ανεπηρέαστη. Ωστόσο, οι επιπτώσεις για την οικονομία μας ήταν μικρότερες, απ’ ό,τι σε πολλές άλλες χώρες της Ευρώπης, γεγονός που αποτελεί απόδειξη της επιτυχημένης μεταρρυθμιστικής πολιτικής που έχει ακολουθήσει η Κυβέρνηση της Νέας Δημοκρατίας. 
      Μπροστά στην κρίση, η Ελληνική Κυβέρνηση υπήρξε από τις πρώτες στην Ευρωπαϊκή Ένωση που έλαβε άμεσα μέτρα για την αντιμετώπιση και τη θωράκιση της οικονομίας. Ειδικότερα, έλαβε άμεσες αποφάσεις για την εγγύηση των καταθέσεων, κατάρτισε άμεσα συνολικό σχέδιο δράσης, το οποίο και διαρκώς εμπλουτίζεται, ανάλογα με τις διεθνείς εξελίξεις και τις ευρωπαϊκές αποφάσεις, ενώ προώθησε νέα μέτρα και δράσεις, τόσο για τους τομείς που πλήττονται περισσότερο, όσο και για τους συμπολίτες μας που αντιμετωπίζουν μεγαλύτερες δυσκολίες. 
      Ως εκ τούτου, με απόλυτη υπευθυνότητα διαχείρισης των δημοσιονομικών δεδομένων εγκρίναμε σχέδιο για την ενίσχυση της ρευστότητας της οικονομίας με 28.000.000.000 ευρώ, ενώ διασφαλίσαμε με νόμο την προστασία των δανειοληπτών. Ταυτόχρονα ενεργοποιήθηκαν τα αναπτυξιακά προγράμματα του Ε.Σ.Π.Α. 2007-2013 για την αντιμετώπιση των επιπτώσεων στην πραγματική οικονομία και εξαντλήσαμε κάθε περιθώριο για τη στήριξη των τομέων που πλήττονται περισσότερο, τη θωράκιση της απασχόλησης και την προστασία των οικονομικά αδύναμων. 
      Μέσα στο συγκεκριμένο διεθνές οικονομικό περιβάλλον ο προϋπολογισμός του 2009 θωρακίζει περαιτέρω την ελληνική οικονομία και μειώνει τις αρνητικές συνέπειες της διεθνούς οικονομικής κρίσης. Ταυτόχρονα, συνεχίζει τη δημοσιονομική εξυγίανση και τη μεταρρυθμιστική προσπάθεια που ξεκίνησε το 2004, στηρίζει τη σταθερή πορεία της ελληνικής οικονομίας, την ανάπτυξη, αλλά και την απασχόληση. 
      Οφείλουμε να αναγνωρίσουμε ότι τα βήματα που έγιναν τα τελευταία τριάμισι χρόνια, ήταν πολλά και σημαντικά. Ειδικότερα, μειώσαμε τα ελλείμματα, από 7,4% ως ποσοστό του Α.Ε.Π. το 2004 φτάσαμε στο 2,5% το 2007, αποκλιμακώσαμε το χρέος της γενικής κυβέρνησης, από 98,6% το 2004 το μειώσαμε στο 91% το 2008, πετύχαμε υψηλούς ρυθμούς ανάπτυξης. Μάλιστα την τριετία 2004-2007 ο ρυθμός ανάπτυξης διαμορφώθηκε κατά μέσο όρο στο 4,1%, ενώ για το δεύτερο τρίμηνο του 2008 ήταν 3,4%, υπερδιπλάσιος από το μέσο όρο της Ευρωζώνης.
Μειώσαμε την ανεργία. Από το 10,5% το 2004 φτάσαμε στο 7,5% το 2008 που αποτελεί και το χαμηλότερο ποσοστό από το 1990. Αυξήσαμε την απασχόληση, κύριοι συνάδελφοι, το ποσοστό της οποίας αυξήθηκε από το 58,7% που ήταν το 2003 στο 61,7% που ήταν το 2007. 
      Ενισχύσαμε τις επενδύσεις. Ειδικότερα, οι επενδύσεις αυξήθηκαν ως ποσοστό του Α.Ε.Π. από 24,4% το 2004 στο 25,7% το 2007. Αυξήσαμε τις εξαγωγές. Την περίοδο 2004-2007 οι εξαγωγές αυξήθηκαν κατά 42% σε τρέχουσες τιμές κατά 4,8 δισεκατομμύρια φτάνοντας το 2007 τα 17,2 δισεκατομμύρια ευρώ. Μάλιστα στο δεύτερο τρίμηνο του 2008 οι εξαγωγές αγαθών αυξήθηκαν κατά 12,1%. 
	Τέλος, αυξήσαμε τις δαπάνες κοινωνικής προστασίας παρά τη δημοσιονομική προσαρμογή. Την περίοδο 2004-2007 αυξήθηκαν οι κοινωνικές μεταβιβάσεις από το 15,6% του Α.Ε.Π. το 2004 στο 17,3% το 2007. Αυτά είναι τα δεδομένα.
	Σίγουρα, κύριοι συνάδελφοι, θα θέλαμε περισσότερα και καλύτερα. Σίγουρα η νεότερη γενιά θέλει και απαιτεί ευνοϊκότερους όρους διαβίωσης. Θα ήταν ευτυχής ο Υπουργός και ο κάθε Υπουργός Οικονομίας και Οικονομικών, αλλά και ο κάθε Υπουργός και Πρωθυπουργός αν έδινε τα πάντα, αν μπορούσε να μοιράσει οτιδήποτε ή να ανταποκριθεί σε οποιοδήποτε αίτημα. Όμως ξέρουμε καλά ότι ο ρόλος των πολιτικών δεν είναι να είμαστε ευχάριστοι, είναι να είμαστε ειλικρινείς και χρήσιμοι και αυτό κάνουμε σήμερα εδώ. Λέμε ακριβώς την αλήθεια, το πώς έχει η κατάσταση και αναφέρουμε αυτά που έγιναν με πολύ κόπο και φυσικά τα αποτελέσματα μας δικαιώνουν.
	Σημαντική συνιστώσα αποτελεί επίσης το γεγονός ότι το Σύμφωνο Σταθερότητας και Ανάπτυξης αποτελεί ένα σαφές δεσμευτικό πλαίσιο τόσο για τη χώρα μας όσο και για τις χώρες της Ευρωζώνης. Όπως όλοι γνωρίζουμε, η Ευρώπη και η Ευρωζώνη δεν μπορούν να υιοθετήσουν μια δημοσιονομική επέκταση αμερικανικού τύπου. 
      Στο πλαίσιο αυτό ο προϋπολογισμός του 2009 έρχεται να συνεχίσει την πολύ σημαντική μεταρρυθμιστική προσπάθεια της Κυβέρνησης της Νέας Δημοκρατίας και φυσικά και τη δημοσιονομική εξυγίανση. Ως βασικούς στόχους θέτει την περαιτέρω μείωση των ελλειμμάτων, την εξυγίανση της οικονομικής διαχείρισης των δημοσίων επιχειρήσεων, των Οργανισμών Τοπικής Αυτοδιοίκησης και των δημοσίων νοσοκομείων και τέλος την ενίσχυση της δημοσιοοικονομικής διαφάνειας με την ένταξη στον προϋπολογισμό των ειδικών λογαριασμών. Εντός κρατικού προϋπολογισμού διατηρούνται μόνο ειδικοί λογαριασμοί ή οι λογαριασμοί που λειτουργούν ως ενδιάμεσοι οι οποίοι έχουν συσταθεί με αποφάσεις του Υπουργού Οικονομίας και Οικονομικών ή με την σύμπραξη με τον εκάστοτε Υπουργό και είναι υπεύθυνοι για τη διευκόλυνση του ελέγχου και της αξιολόγησης των αποτελεσμάτων μιας δράσης ή ενός προγράμματος σε διάφορους τομείς. Προχωράμε και στοχεύουμε στη συνέχιση της φορολογικής μεταρρύθμισης με έμφαση στην αντιμετώπιση της φοροδιαφυγής και την περαιτέρω διεύρυνση της φορολογικής βάσης. 
	Τα φορολογικά έσοδα βάσει των προβλέψεων για το επόμενο έτος αυξάνονται κατά 7,1 δισεκατομμύρια ευρώ. Ξεκάθαρη απόφαση της Ελληνικής Κυβέρνησης είναι να μην υπάρξει κανένας νέος φόρος εντός του 2009 και σταδιακά μειώνονται οι φορολογικοί συντελεστές για τα ελληνικά νοικοκυριά κατά δύο ποσοστιαίες μονάδες. Τα μεσαία εισοδήματα που πλήρωναν φόρο 33% το 2004 πληρώνουν φέτος 27% και θα πληρώσουν 25% το 2009, οκτώ ποσοστιαίες μονάδες λιγότερο. Θα έχουμε την περαιτέρω μείωση της ανεργίας και τη διασφάλιση της βιωσιμότητας του συστήματος κοινωνικής ασφάλισης, την αποτελεσματική αντιμετώπιση της φτώχειας, την ανάπτυξη της ελληνικής περιφέρειας με 80% των πόρων του Εθνικού Στρατηγικού Πλαισίου Αναφοράς να κατευθύνονται σε έργα και προγράμματα περιφερειακής ανάπτυξης και τέλος την ενίσχυση των επενδύσεων και τη διασφάλιση ικανοποιητικών ρυθμών ανάπτυξης. 
	Ειδικότερα το 2009 προβλέπεται ρυθμός ανάπτυξης 2,7%, ενώ το έλλειμμα σε επίπεδο γενικής κυβέρνησης θα κυμανθεί στο 2% του Α.Ε.Π. από 2,5% που είχαμε φέτος. Η απασχόληση αναμένεται να σημειώσει αύξηση της τάξης του 0,8% και το ποσοστό ανεργίας να διατηρηθεί στο 7,5% που θα φτάσει φέτος. Θα έχουμε επιβράδυνση του πληθωρισμού το 2009 στο 3% από 4,3%, ενώ ο πραγματικός μέσος μισθός προβλέπεται να αυξηθεί κατά 3,5%. 
      Σημαντική είναι και η κοινωνική διάσταση του προϋπολογισμού, καθώς οι πιστώσεις που προβλέπονται για κοινωνικές δαπάνες είναι αυξημένες κατά 12,9% σε σχέση με το 2008. Ειδικότερα ενεργοποιείται το Ταμείο κατά της Φτώχειας για το οποίο προβλέπεται χρηματοδότηση 350.000.000 ευρώ για το 2009, ενώ ήδη έχουν ανακοινωθεί από τον Υπουργό δράσεις για την ενίσχυση χαμηλοσυνταξιούχων και ανέργων.
	Κυρίες και κύριοι συνάδελφοι, κλείνοντας θέλω να πω τούτο: Έως σήμερα έχουμε πετύχει πολλά και σημαντικά. Μένουν βέβαια πολλά περισσότερα που πρέπει να γίνουν προκειμένου να ενισχύσουμε περισσότερο την αναπτυξιακή δυναμική του τόπου μας, να δημιουργήσουμε ακόμα μεγαλύτερες προοπτικές, που εγγυώνται όφελος για τους πολίτες και να ενδυναμώσουμε το κοινωνικό κράτος.
    Ο προϋπολογισμός του 2009 θέτει τις βάσεις για την περαιτέρω πρόοδο της κοινωνίας μας και θωρακίζει την οικονομία μας μέσα σε αυτές τις ιδιαίτερα δύσκολες συνθήκες. Είναι χρέος μας να μεταφέρουμε την πραγματικότητα. Είναι χρέος μας να μιλάμε με ειλικρίνεια στους πολίτες. Είναι χρέος μας να είμαστε χρήσιμοι σ’ αυτόν τον τόπο. Θεωρώ χρέος μας να υπερψηφίσουμε τον προϋπολογισμό.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
     Το λόγο έχει ο κ. Γείτονας Κωνσταντίνος.
    ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
    Κυρίες και κύριοι συνάδελφοι, στην πολύπλευρη κρίση που μαστίζει τη χώρα ο προϋπολογισμός του 2009 αντί για εργαλείο ανακούφισης-θεραπείας είναι συνταγή αποτυχίας. Είναι μηχανισμός πιότερης κοινωνικής αδικίας και λιγότερης ευημερίας. Κινείται στα ίδια χνάρια της αποτυχημένης πολιτικής σας, με τις νεοφιλελεύθερες επιλογές και τα δόγματα που χρεοκόπησαν, ηττήθηκαν παγκοσμίως. Μιας πολιτικής που έφερε χειρότερες μέρες για την Ελλάδα και τους Έλληνες. 
    Ένα χρόνο, κυρίες και κύριοι συνάδελφοι -απευθύνομαι ιδιαίτερα στην πτέρυγα της Νέας Δημοκρατίας- μετά τη δεύτερη ευκαιρία που πήρατε από τον ελληνικό λαό έσκασε με κρότο η φούσκα της νέας, όπως λέγατε μάλιστα κομπορρημονώντας, διακυβέρνησης. Το «σεμνά και ταπεινά» βούλιαξε στο Βαλτοπέδι, στις κομματικές παράγκες, στους κουμπάρους. Μύθος η δημοσιονομική εξυγίανση. Τα ελλείμματα κρυφά και φανερά είναι πολύ πάνω από το όριο που έχει τεθεί. Το δημόσιο χρέος στα ύψη. Και να μην το ξεχνάμε, το τονίζω γιατί προσπαθείτε να παρερμηνεύσετε την ιστορία και τα πράγματα. Η παράταξή σας είναι που υπερχρέωσε το κράτος και τώρα υπερχρεώνει και τα νοικοκυριά. Και επί των ημερών σας είναι που η Ελλάδα δανείζεται όλο και ακριβότερα με επιτόκια στα προ Ο.Ν.Ε. επίπεδα. Άξιος πραγματικά ο μισθός σας! Αυτή είναι η εμπιστοσύνη που δημιουργήσατε στη διεθνή κοινότητα για την ελληνική οικονομία! Παραμύθι δε η κοινωνική σας ευαισθησία. Οι ανισότητες μεγάλωσαν, άνοιξε η ψαλίδα το κοινωνικό κράτος συνεχώς υποβαθμίζεται, μαραζώνει. 
    Θωρακισμένο ήταν με το ευρώ το καράβι της ελληνικής οικονομίας. Αλλά θαλασσοδαρμένο από τη δική σας πολιτική το βρήκε η διεθνής κρίση. Το βρήκε σε Συμπληγάδες. Από τη μια μεριά η Σκύλλα του αυξανόμενου χρέους και του ρεκόρ στο έλλειμμα του ισοζυγίου πληρωμών. Εσείς οι νοικοκυραίοι, αλήθεια, εσείς που θα προωθούσατε τις εξαγωγές, τα ελληνικά προϊόντα, φαλιρίσατε την ανταγωνιστικότητα, τα ελληνικά προϊόντα έχασαν έδαφος. Και από την άλλη μεριά η Χάρυβδη, της επιβράδυνσης της ανάπτυξης -όλο βέβαια και πέφτουν οι ρυθμοί και θα πάμε δυστυχώς σε καθίζηση της ανάπτυξης- καθώς και της δυσπραγίας των νοικοκυριών. 
    Κοντολογίς τα θαλασσώσατε. Και σε ομαλές συνθήκες. Γι’ αυτό μην αναζητείτε άλλοθι στη διεθνή κρίση. Κανένας δεν σας εμπιστεύεται στην κρίση. 
    Και απευθύνομαι στους κύριους Υπουργούς και ιδιαίτερα στον κ. Αλογοσκούφη που δεν είναι εδώ. Δεν κινδυνολογούμε εμείς, κύριε Αλογοσκούφη. Εσείς βάλατε με την πολιτική σας σε κίνδυνο την οικονομία. Και πέρα απ’ αυτό κάνατε και κάτι επικίνδυνο. Δεν λέτε την αλήθεια στον κόσμο. Κρύβετε την αλήθεια. Κρύβετε και το κεφάλι σας στην άμμο. Δεν αναλαμβάνετε τις ευθύνες σας. Δεν το κάνατε σε κανένα ζήτημα. Πρώτη φορά βλέπω κυβέρνηση μειωμένης διαρκώς ευθύνης. Και όταν, όπως όψιμα πρόσφατα ο Πρωθυπουργός, ρητορικά είπατε πως αναλαμβάνετε την ευθύνη για το σκάνδαλο του Βατοπεδίου το κάνατε για το θεαθήναι όπως απεδείχθη. Γιατί είναι χωρίς αντίκρισμα, αφού δεν υπάρχει πράξη. 
    Αντιλαϊκές αλλά κυρίως λαθεμένες οι επιλογές με τον προϋπολογισμό. Η μείωση του Προγράμματος Δημοσίων Επενδύσεων –προσέξτε το αυτό- η φοροεπιδρομή 7,1 δισεκατομμυρίων ευρώ στα λαϊκά στρώματα, η μείωση γενικά της ζήτησης είναι ό,τι αντίθετο από το σωστό για να αντιμετωπίσουμε την κρίση. Αντίθετο από εκείνο που συνιστάται για την αντιμετώπιση της κρίσης. Σε μια συγκυρία που τα νοικοκυριά υποφέρουν, που οι επιχειρήσεις εκπέμπουν σήμα κινδύνου και που η αγορά νιώθει ασφυξία. 
      Το Πρόγραμμα Δημοσίων Επενδύσεων, μοχλός για την ανάπτυξη, έχει μειωθεί κατά 850.000.000 ευρώ, στο 3,4% του Α.Ε.Π. Δηλαδή, γυρίζουμε στα προ δεκαετίας επίπεδα! Αυτό θα πλήξει την περιφέρεια, την υγεία, την παιδεία.
      Δεύτερος χρόνος για το Ε.Σ.Π.Α. και ακόμα δεν έχουν δημοπρατηθεί νέα έργα, εκτός από έργα-γέφυρες τρίτου και τέταρτου προγράμματος. Τα έργα γενικά καρκινοβατούν, χάνουμε κοινοτικούς πόρους. Από τα έξι μεγάλα έργα με συμβάσεις παραχώρησης μόνο ένα προχωρά. 
      Όσο δε για τα Σ.Δ.Ι.Τ. πού πολυδιαφημίζετε, τα έργα δηλαδή με συμπράξεις δημόσιου και ιδιωτικού τομέα, αυτά δεν ξεκίνησαν. Πέρα από αυτό, δεν καλύπτουν τις αναγκαίες προτεραιότητες. Βλέπουμε τι έργα πάνε να γίνουν! Οι συμβάσεις είναι ασύμφορες για το δημόσιο και να ξέρουν οι πολίτες ότι πληρώνονται «χρυσάφι» οι ιδιώτες που συμμετέχουν. 
      Το κοινωνικό κράτος δέχεται νέο πλήγμα. Ακούσαμε απόψε τον κ. Αβραμόπουλο να υπόσχεται τα πάντα. Τι να πούμε; Αφού είπε ότι θα φύγει, ότι τέλειωσε ο κύκλος του στο Υπουργείο μπορεί να λέει ό,τι θέλει. Ακούσαμε πάλι τις ίδιες υποσχέσεις, οι οποίες έχουν διαψευσθεί. Κατάλαβε βέβαια ότι φυσικά μπορείς να κοροϊδεύεις λίγους για λίγο, αλλά πολλούς για πολύ όχι και γι’ αυτό, όπως είπε, θέλει να την «κάνει» από το Υπουργείο.
      Στα νοσοκομεία πάλι θα έχουμε το κραχ. Ούτε το Αττικό Νοσοκομείο –να μιλήσω για την εκλογική μου περιφέρεια, τη Β’ Αθήνας- στη δυτική Αθήνα, αυτό το στολίδι δεν καταφέρατε και πέντε χρόνια να λειτουργήσει πλήρως. Ένα νοσοκομείο που αφορά την υγεία δύο εκατομμυρίων Ελλήνων. Πώς να συμφωνήσουμε, κύριε  Αβραμόπουλε; Αφού είναι συνειδητή, για εμένα, η επιλογή της Κυβέρνησης για την απαξίωση, την ευθανασία θα έλεγα του Ε.Σ.Υ.. Προς δόξαν των ιδιωτικών συμφερόντων στην υγεία. 
      Ο προϋπολογισμός σας, λοιπόν, διευρύνει και τα αναπτυξιακά και τα κοινωνικά ελλείμματα. Εμείς ζητούμε την αναθεώρησή του, να αλλάξουν οι προτεραιότητες. Έχουμε κάνει προτάσεις για αύξηση του Προγράμματος Δημοσίων Επενδύσεων, για ενίσχυση των ασθενέστερων και των μικρομεσαίων, τη στήριξη της απασχόλησης και του κοινωνικού κράτους. Καταψηφίζουμε, λοιπόν, αυτόν τον προϋπολογισμό. Απορρίπτουμε συνολικά την πολιτική σας. 
      Αλλαγή πολιτικής, αλλαγή πορείας απαιτούν οι πολίτες. Η πρόταση του ΠΑ.ΣΟ.Κ. είναι στον αντίποδα της συντήρησης, με άλλες επιλογές από εκείνες της Νέας Δημοκρατίας. Γι’ αυτό και βρίσκει απήχηση. Εμείς θέλουμε να επανέλθει η χώρα σε τροχιά ανάπτυξης και κοινωνικής δικαιοσύνης. Γι’ αυτό προτείνουμε την αναδιανομή υπέρ των ασθενέστερων, και την τόνωση της αγοράς. Την αποκατάσταση του κοινωνικού κράτους. Ένα νέο σχέδιο παραγωγικής ανασυγκρότησης της χώρας, όπου επενδύουμε στη γνώση, στον άνθρωπο, εκεί που έχουμε συγκριτικά πλεονεκτήματα, με στόχο την παραγωγή πλούτου και θέσεων εργασίας. Και ένα ευνομούμενο αποτελεσματικό κράτος, ένα κράτος δικαίου που βασίζεται στην αξιοκρατία, στη διαφάνεια και στον έλεγχο, χωρίς κολλητούς, κουμπάρους και golden boys, χωρίς το όργιο ρουσφετολογίας, που κατήγγειλε και χθες ο Πρόεδρος του Α.Σ.Ε.Π.. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Όργιο ρουσφετολογίας, για το οποίο θα πρέπει η παράταξή σας πραγματικά να ντρέπεται. Γιατί τι θα πείτε στα νέα παιδιά, που καθημερινά εκφράζουν στους δρόμους τη συσσωρευμένη αγανάκτηση, την οργή τους; Και ξέρετε τι στην ουσία πετροβολούν; Τη βιτρίνα ενός ψεύτικου πρότυπου ζωής που τους προσφέρεται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ολοκληρώνω, κύριε Πρόεδρε.
      Είναι μια βιτρίνα που κρύβει την αδικία, την ανασφάλεια που αντιμετωπίζουν στη ζωή στην πράξη. Αυτό είναι. Καταλάβετέ το πριν να είναι αργά. 
      Στο ΠΑ.ΣΟ.Κ. εμείς έχουμε πλήρη συναίσθηση των ευθυνών μας. Και γι’ αυτό ζητούμε εκλογές, για να σταματήσει ο κατήφορος και να δώσει τη λύση ο λαός. Εμείς βάζουμε τα δυνατά μας, για να κερδίσουμε την εμπιστοσύνη των πολιτών. Να πείσουμε ότι είμαστε έτοιμοι και άξιοι να κυβερνήσουμε σωστά τον τόπο. Το μπορούμε και θα το καταφέρουμε. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Δραγασάκης): Ευχαριστώ, κύριε συνάδελφε.
      Το λόγο έχει ο κ. Αναγνωστόπουλος για επτά λεπτά. 
      (Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
      ΓΕΩΡΓΙΟΣ ΑΝΑΓΝΩΣΤΟΠΟΥΛΟΣ: Κυρίες και κύριοι συνάδελφοι, ο προϋπολογισμός του 2009 καταρτίζεται σε μία από τις πιο κρίσιμες περιόδους για την παγκόσμια και ευρωπαϊκή οικονομία, σε μία περίοδο εξαιρετικής αβεβαιότητας για όλη την παγκόσμια κοινότητα, οικονομική κρίση που πλήττει ανεξαιρέτως τις οικονομίες όλων των χωρών, δεν αφήνει ανέπαφη ούτε την ελληνική και επηρεάζει ανεξαιρέτως τη ζωή όλων των πολιτών.
      Η κατάσταση που θα διαμορφωθεί στη χώρα μας το προσεχές χρονικό διάστημα εξαρτάται σε μεγάλο βαθμό από την υπευθυνότητα που θα επιδείξουμε στο διάστημα αυτό. 
      Σε πείσμα του γενικοτέρου αρνητικού οικονομικού κλίματος, η ελληνική οικονομία αποδείχθηκε ανθεκτικότερη σε σχέση με πολλές άλλες και αυτό χάρις στη μεταρρυθμιστική πολιτική που ακολουθούμε. 
      Στο εξής απαιτούνται πολιτικές που ενισχύουν το αίσθημα ασφάλειας για τον επενδυτικό κόσμο, τους καταθέτες, τους μικρομεσαίους, τους επιχειρηματίες, τους εργαζόμενους. Απαιτούνται πολιτικές που προσβλέπουν στα μεσαία και ασθενέστερα οικονομικά στρώματα, το χαμηλόμισθο, το χαμηλοσυνταξιούχο, τον άνεργο. Αυτή ήταν και θα είναι η προτεραιότητα της Κυβέρνησης της Νέας Δημοκρατίας. 
      Με τον προϋπολογισμό, κυρίες και κύριοι συνάδελφοι, του 2009 επιδιώκουμε τη συνέχιση της δημοσιονομικής εξυγίανσης και του μεταρρυθμιστικού  μας προγράμματος. Στοχεύουμε σε ένα έλλειμμα της τάξεως του 2% του Α.Ε.Π., δηλαδή στην ελάχιστη δημοσιονομική προσαρμογή που επιβάλλουν οι κανόνες του Συμφώνου Σταθερότητας και Ανάπτυξης. Παράλληλα, η πραγματική άνοδος του Α.Ε.Π. την τελευταία τετραετία ανήλθε στο 4,1% ετησίως, αύξηση δηλαδή σχεδόν διπλάσια από το μέσο όρο της Ευρωζώνης των δεκαπέντε που ήταν 2,3%. 
      Το ποσοστό της ανεργίας, σύμφωνα με τον ορισμό της EUROSTAT και της έρευνας εργατικού δυναμικού της Ε.Σ.Υ.Ε. από 10,5% το 2004, μειώθηκε σημαντικά στο 8,3% το 2007 και περαιτέρω στο 7,2% το δεύτερο τρίμηνο του 2008, καταλήγοντας στο 7% τον Ιούλιο του ίδιου έτους. 
      Κυρίες και κύριοι συνάδελφοι, ο προϋπολογισμός του 2009 στοχεύει στη διασφάλιση ικανοποιητικών ρυθμών οικονομικής ανάπτυξης, δεδομένου του δυσμενούς διεθνούς κλίματος, στην περαιτέρω μείωση των ελλειμμάτων, στην αποτελεσματικότερη αντιμετώπιση της φτώχειας με την ενεργοποίηση του Εθνικού Ταμείου Κοινωνικής Συνοχής, επίσης στην ενίσχυση της δημοσιονομικής διαφάνειας με την ένταξη στον προϋπολογισμό των ειδικών λογαριασμών, στην εξυγίανση της οικονομικής διαχείρισης των δημόσιων επιχειρήσεων, των Ο.Τ.Α. και των δημόσιων νοσοκομείων, στη συνέχιση της φορολογικής μεταρρύθμισης με έμφαση στην αντιμετώπιση της φοροδιαφυγής και την περαιτέρω διεύρυνση της φορολογικής βάσης χωρίς καμμία επιβάρυνση των μισθωτών και των συνταξιούχων, στη μείωση των φορολογικών συντελεστών για τα μεσαία εισοδήματα από 27% στο 25%, στην περαιτέρω μείωση της ανεργίας και τη διασφάλιση της βιωσιμότητας του συστήματος κοινωνικής ασφάλισης, στην ανάπτυξη της ελληνικής περιφέρειας. 
      Κυρίες και κύριοι συνάδελφοι, παράλληλα βασική προτεραιότητα της κυβερνητικής πολιτικής παραμένει η εφαρμογή ενός αποτελεσματικού προγράμματος αποκρατικοποιήσεων, που στοχεύει στη μείωση της συμμετοχής τους κράτους στην οικονομική δραστηριότητα, στο άνοιγμα των αγορών, την ενίσχυση του ανταγωνισμού και στην καλύτερη δυνατή αξιοποίηση των περιουσιακών στοιχείων του δημοσίου. 
      Προκειμένου να πραγματοποιηθεί ο νέος προϋπολογισμός και στο πλαίσιο της κοινωνικής πολιτικής της Κυβέρνησης, οι χρηματοδοτήσεις όλων των Υπουργείων για το 2009 εμφανίζονται αυξημένες σε σχέση με το τρέχον έτος. Ενδεικτικά θέλω να αναφέρω αύξηση ύψους 8,7% στον τομέα της υγείας, προκειμένου να γίνει προσαρμογή των συστημάτων υγείας και κοινωνικής αλληλεγγύης στο μεταβαλλόμενο κοινωνικό και οικονομικό περιβάλλον, ώστε οι παρεχόμενες υπηρεσίες να είναι ποσοτικά και ποιοτικά επαρκείς και να ανταποκρίνονται στις απαιτήσεις των πολιτών, αύξηση, επίσης, των πιστώσεων στον τομέα της απασχόλησης και της κοινωνικής προστασίας κατά 12,1%, οι δαπάνες κοινωνικής προστασίας αυξάνονται κατά 13,7% κυρίως λόγω αύξησης του Ε.Κ.Α.Σ. κατά 35 ευρώ μηνιαίως, της χορήγησης του πολυτεκνικού επιδόματος στις τρίτεκνες οικογένειες και της αύξησης των επιδομάτων πρόνοιας. Παράλληλα, επεκτείνεται και σε άλλες κατηγορίες εργαζομένων ο θεσμός των βαρέων και ανθυγιεινών επαγγελμάτων. 
     Κυρίες και κύριοι συνάδελφοι, στον τομέα της παιδείας η αύξηση φθάνει στο 6,1%, ώστε να επιτευχθεί ο εθνικός στόχος που είναι η συνεχής αναβάθμιση του εκπαιδευτικού μας συστήματος και η ποιότητα σε όλες τις βαθμίδες της εκπαίδευσης. 
     Επίσης αυξάνονται οι πιστώσεις του Υπουργείου Αγροτικής Ανάπτυξης και Τροφίμων κατά 7,7%. Ο Έλληνας αγρότης και η ανασυγκρότηση της υπαίθρου μπαίνουν σε πρώτη προτεραιότητα. Στόχος είναι μεταξύ άλλων η όσο το δυνατόν ταχύτερη καταβολή προς τους αγρότες των επιδοτήσεων και των αποζημιώσεων λόγω των φυσικών καταστροφών. 
     Στον τομέα των δημόσιων έργων κατασκευάζονται σύγχρονοι αυτοκινητόδρομοι που αλλάζουν ριζικά την Ελλάδα. Όλες οι περιφέρειες της χώρας μας χωρίς διακρίσεις αποκτούν καινούργιες προοπτικές δυναμικής ανάπτυξης. 
     Στον τομέα της ενέργειας συνεχίζεται η πολιτική των ενεργειακών διασυνδέσεων με τα διεθνή δίκτυα μεταφοράς ηλεκτρισμού, πετρελαίου και φυσικού αερίου, ώστε να καταστεί η χώρα διεθνές διαμετακομιστικό κέντρο ενέργειας και να ενισχυθεί και να διευρυνθεί ο γεωστρατηγικός της ρόλος.
     Στον τομέα της δικαιοσύνης με αύξηση πιστώσεων κατά 13% σχεδιάζεται και υλοποιείται ένα μεγάλο σχέδιο εκσυγχρονισμού του όλου συστήματος απονομής της δικαιοσύνης.
     Στον τομέα της ναυτιλίας συνεχίζεται η επιδότηση των άγονων γραμμών, έτσι ώστε να βελτιωθεί η ποιότητα ζωής των κατοίκων των νησιών αυτών. 
     Παράλληλα με τις ενέργειες του Υπουργείου Τουριστικής Ανάπτυξης η χώρα μας προκρίνεται παγκοσμίως ως ένας ελκυστικός προορισμός, ενώ προωθείται και ο αγροτουρισμός με ανάλογες επιδοτήσεις σε όσους επιλέξουν να ασχοληθούν επαγγελματικά με αυτόν. 
     Η υλοποίηση του οικονομικού προϋπολογισμού του 2009 θα οδηγήσει σε διεύρυνση των αναπτυξιακών δυνατοτήτων της χώρας, σε διατήρηση του ρυθμού οικονομικής μεγέθυνσης και σε αύξηση της παραγωγικότητας σε επίπεδα υψηλότερα του μέσου κοινοτικού όρου για την τόνωση της απασχόλησης, την επίτευξη της πραγματικής σύγκλισης και τη βελτίωση της ποιότητας ζωής όλων των πολιτών χωρίς αποκλεισμούς. 
     Γι’ αυτούς τους λόγους, κυρίες και κύριοι συνάδελφοι, υπερψηφίζω τον προϋπολογισμό.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε τον κ. Αναγνωστόπουλο.
     Το λόγο έχει ο κ. Ιωάννης Μπανιάς από το ΣΥΡΙΖΑ. 
     ΙΩΑΝΝΗΣ ΜΠΑΝΙΑΣ: Κυρίες και κύριοι συνάδελφοι, η παγκόσμια οικονομική κρίση που βρίσκεται σε εξέλιξη δεν προήλθε προφανώς από κακούς χειρισμούς και αστοχίες από αυτούς που διευθύνουν τις οικονομίες των Ηνωμένων Πολιτειών της Αμερικής και των άλλων μητροπόλεων του καπιταλισμού. Δεν προήλθε από τους κακούς καπιταλιστές όπως ακούσαμε. Δεν προήλθε από τις τεράστιες, προκλητικές πράγματι, αμοιβές των golden boys. Δεν προήλθε από την κατάρρευση των πυραμίδων που είχαν στηθεί, από τις φούσκες που έσπασαν. Αυτά όλα λειτούργησαν ως αφορμές. Στην πραγματικότητα αυτή η παγκόσμια οικονομική κρίση είναι μια κρίση εγγεγραμμένη στο DNA του καπιταλιστικού συστήματος, στις ανισότητες και στον εκμεταλλευτικό του χαρακτήρα, που αποτελούν τα θεμέλια πάνω στα οποία οικοδομείται ο καπιταλισμός, στην αντίθεση μεταξύ ιδιοποίησης, διανομής και διαχείρισης του παραγόμενου πλούτου. Γι’ αυτό και οι κρίσεις έρχονται και θα επανέρχονται συνεχώς στο καπιταλιστικό σύστημα. Γι’ αυτό και τις κρίσεις θα τις πληρώνουν τελικά σε κάθε περίπτωση οι εργαζόμενοι στις αναπτυγμένες καπιταλιστικές χώρες και οι λαοί των τρίτων χωρών. 
     Μέσα σ’ αυτό το ταραγμένο διεθνές τοπίο στην Ελλάδα ζούμε ιστορικές στιγμές. Έχουμε μια κοινωνική έκρηξη. Βρίσκονται σε διαρκή κινητοποίηση εργάτες, υπάλληλοι, συνταξιούχοι, αγρότες. Βρίσκεται στα όρια της εξέγερσης η νεολαία μας. Φοιτητές και μαθητές καθημερινά στους δρόμους. Μαθητικές καταλήψεις σε πολλά σχολεία. Και το ενδιαφέρον, θα ήθελα να επισημάνω, είναι ότι σε πολλές περιπτώσεις έχουμε οργανικές καταλήψεις. Δηλαδή οι μαθητές συζητούν στα σχολεία τα προβλήματα και επεξεργάζονται τις δικές τους προτάσεις. Αυτό κατά τη γνώμη μας είναι πολύ θετικό και δεν καταλαβαίνουμε γιατί σας ενοχλεί μια τέτοια νεολαία. Θα προτιμούσατε τη νεολαία του καναπέ, τη νεολαία που δεν σκέφτεται καθόλου για τα γενικότερα προβλήματα και δεν έχει γνώμη ούτε για τα δικά της προβλήματα;
      Αυτή είναι η πραγματικότητα και πρέπει να πούμε ότι έχει βαθύτερες αιτίες, είναι βαθύτατα κοινωνικά τα αίτια αυτής της εκρηκτικής κατάστασης. Είναι συσσωρευμένη αγανάκτηση για την πολιτική της Κυβέρνησης, είναι η αγανάκτηση για την οικονομική κρίση και τις πραγματικές, τις βαθύτερες αιτίες της, είναι η αγανάκτηση για την κοινωνική παρακμή και τα εκφυλιστικά φαινόμενα που βιώνουμε στις ημέρες μας. Η εν ψυχρώ δολοφονία του δεκαπεντάχρονου μαθητή ξεχείλισε το ποτήρι. Το καζάνι που έβραζε πέταξε το καπάκι του. Για όλον αυτόν τον κόσμο, που εξεγείρεται, προβάλλουν αμείλικτα τα ερωτήματα: Ποιοι κυβερνούν αυτήν τη χώρα; Οι νονοί της νύχτας, οι μεσάζοντες, οι εργολάβοι, οι καλόγεροι, οι σύγχρονοι Ρασπούτιν; Ή πού βρίσκεται και τι κάνει η Κυβέρνηση αυτές τις κρίσιμες πραγματικά για τον τόπο μας ώρες; Ή, επίσης, το ερώτημα: πώς, με ποια πολιτική κυβερνούν σήμερα αυτήν τη χώρα; Η Νέα Δημοκρατία δηλαδή. Με τη λιτότητα και την ακρίβεια; Με τα 400 ή έστω και 700 ευρώ και τα «STAGE»; Με την ανεργία; Με το ξεπούλημα του δημόσιου πλούτου; Με τη συναλλαγή και τη διαφθορά; Με τον αυταρχισμό και την καταστολή; Με την ασυδοσία και την ατιμωρησία; 
      Περιμένατε, αλήθεια, κύριοι και κυρίες της Κυβέρνησης, να μην υπάρχει αντίδραση; Τόσο πολύ είχατε υποτιμήσει την ευαισθησία του ελληνικού λαού και της νεολαίας μας; Σήμερα η Κυβέρνηση βλέπουμε να σφυρίζει αδιάφορη. Προσπερνάει ανέμελη αυτήν την πραγματικότητα και κραυγαλέα απόδειξη γι’ αυτό, κατά τη γνώμη μας, είναι ο προϋπολογισμός που κατέθεσε για το 2009. Επικαλείται η Κυβέρνηση το δημόσιο χρέος και τη χαμηλή ανταγωνιστικότητα της ελληνικής οικονομίας για να συνεχίσει την ίδια πολιτική και το 2009, την αποτυχημένη πολιτική των προηγούμενων ετών. Ποια πολιτική όμως έχει οδηγήσει σ’ αυτήν την κατάσταση; Χωρίς αμφιβολία η πολιτική των κυβερνήσεων της Νέας Δημοκρατίας τα τελευταία πέντε περίπου χρόνια και του ΠΑ.ΣΟ.Κ. τα προηγούμενα.
      Τα κύρια χαρακτηριστικά του προϋπολογισμού του 2009 εξηγήθηκαν αναλυτικά από τους εισηγητές του ΣΥ.ΡΙΖ.Α.. Είναι ένας ταξικός, καθαρά αντιλαϊκός προϋπολογισμός, ένας προϋπολογισμός λιτότητας για τους εργαζόμενους και για τα πλατιά λαϊκά στρώματα, με καθαρά ταξική φορολογική πολιτική. Είναι ένας αντιαναπτυξιακός προϋπολογισμός, με στρεβλή για μια ακόμη χρονιά πολιτική ανάπτυξης. Είναι ένας αντικοινωνικός προϋπολογισμός, υπό την έννοια ότι για μια ακόμη φορά η παιδεία και η υγεία βρίσκονται στο περιθώριο. Είναι πολύ κάτω από τις ανάγκες τα κονδύλια που διατίθενται από τον προϋπολογισμό γι’ αυτούς τους πραγματικά νευραλγικούς κοινωνικούς μας τομείς, παρά τα πανθομολογούμενα χάλια τους. Και, τέλος, είναι ένας αντιπεριβαλλοντικός προϋπολογισμός με καμμιά ουσιαστική μέριμνα για την κατάσταση που βρίσκεται σήμερα, με ευθύνη των κυβερνώντων, το περιβάλλον. 
      Και πρέπει να υπογραμμίσω ιδιαίτερα έναν τομέα, να πω ότι για μια ακόμη φορά παρατηρούμε ότι έχουμε έναν προϋπολογισμό που δίνει μεγάλη προτεραιότητα και σοβαρό ποσοστό των δαπανών σε στρατιωτικές δαπάνες. Για μια ακόμη φορά ακούσαμε ότι αυτό γίνεται για την άμυνα της χώρας και για την ειρήνη. Αν ήταν έτσι, θα μπορούσαμε να συζητήσουμε. Θα διαφωνούσαμε, αλλά θα υπήρχε χώρος για συζήτηση. Όμως, η εξαγγελία από τον Υπουργό Άμυνας ότι αλλάζει το στρατιωτικό δόγμα της Ελλάδος από αμυντικό σε αποτρεπτικό και σε αυτό θα προσαρμοστεί η εκπαίδευση, η διάταξη και ο εξοπλισμός των Ενόπλων Δυνάμεων, δεν αφήνει κανένα  περιθώριο αμφιβολίας ότι οι λόγοι που δίνονται αυτά τα υψηλά κονδύλια και γι’ αυτήν τη χρονιά για στρατιωτικές δαπάνες είναι κυρίως επιθετικοί, για να μπορέσει και η Ελλάδα να συμμετάσχει στο δόγμα του ΝΑΤΟ, και στη Συνθήκη της Λισαβόνας, με το στρατιωτικό και στρατοκρατορικό της, μιλιταριστικό περιεχόμενο.
      Τις μέρες που πέρασαν ζήσαμε ένα ξέσπασμα νεανικής οργής σε ολόκληρη την Ελλάδα, με αφορμή το φόνο ενός παιδιού από όργανα των δυνάμεων καταστολής. Όλοι παραδέχονται ότι πολλά από τα παιδιά που βγήκαν στους δρόμους και πολιόρκησαν αστυνομικά τμήματα, ακόμα και από τα παιδιά που πέταξαν πέτρες, πολλά από αυτά τα παιδιά τα παρακίνησε εκτός από την οργή για το φόνο του συνομήλικού τους και ο φόβος για το μέλλον που κρύβουν μέσα τους και η αηδία για την ανούσια, ζωή χωρίς δυνατότητα δημιουργίας, που τη βλέπουν να βρίσκεται μπροστά τους. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος):  Ο κ. Βολουδάκης έχει το λόγο.
      ΜΑΝΟΥΣΟΣ-ΚΩΝΣΤΑΝΤΙΝΟΣ ΒΟΛΟΥΔΑΚΗΣ: κυρίες και κύριοι συνάδελφοι, ζούμε ημέρες διεθνούς οικονομικής κρίσης, μιας κρίσης με νέα χαρακτηριστικά, νέες συνθήκες, οι οποίες απαιτούν νέες απαντήσεις. Και, ας μου επιτρέψει ο συνάδελφος που μόλις κατήλθε από το Βήμα, ότι οι νέες απαντήσεις δεν μπορεί να είναι ούτε η συνθηματολογία της δεκαετίας του 1970, αλλά ούτε και οι θεωρίες της πολιτικής οικονομίας του 19ου αιώνα. Χρειάζεται να προσαρμοσθούμε σε αυτά που συμβαίνουν ειδικά σήμερα, όταν στον τόπο μας δυστυχώς υφιστάμεθα και τις συνέπειες από επιβαρύνσεις του παρελθόντος, που ακόμη δεν εξέλειπαν από την οικονομία και την κοινωνία. Ακόμη ζούμε σε μια οικονομία στην οποία κάνουν πολύ ισχυρή την παρουσία τους λογής-λογής ολιγοπώλια. Ξεκίνησε τα τελευταία χρόνια μια προσπάθεια περιορισμού τους η οποία ακόμη ασφαλώς και δεν έχει ολοκληρωθεί. Είναι ολιγοπώλια που δυσκολεύουν κατ’ εξοχήν αυτούς που είναι οικονομικά ασθενέστεροι. Τους μισθωτούς του ιδιωτικού τομέα, τους συνταξιούχους, τους αγρότες που υφίστανται τις συνέπειες τέτοιων πολιτικών και πρακτικών ορισμένων κλάδων.
      Για παράδειγμα, στα λιπάσματα έχουμε μια κατάσταση που είναι ακόμη πιο δύσκολη, τώρα που βασικά αγροτικά μας προϊόντα στη διεθνή αγορά και στην εγχώρια έχουν πολύ χαμηλές τιμές. Στο ελαιόλαδο η τιμή είναι στα 2 ευρώ και με αυτά ένας ελαιοπαραγωγός δεν μπορεί να ζήσει πια την οικογένειά του. Έχουμε και άλλα «βαρίδια» γιατί δεν πρέπει να λέμε πράγματα που ακούγονται ευχάριστα, αλλά να λέμε την πραγματικότητα. Έχουμε και άλλα «βαρίδια» στην οικονομία μας, όπως είναι το έλλειμμα της ανταγωνιστικότητας που είναι κάτι πολύ βαθύ, γιατί έχει να κάνει με νοοτροπίες που διαμορφώθηκαν σε περασμένες δεκαετίες και κατ’ εξοχήν στη δεκαετία του 1980 που πολλοί προσπάθησαν να μεταδώσουν στην κοινωνία μία λογική ήσσονος προσπάθειας, μία λογική ότι μπορούμε να ζούμε με δανεικά, δανειζόμενοι ουσιαστικά από τα παιδιά μας. Είναι ένα έλλειμμα ανταγωνιστικότητας που το βλέπουμε και σήμερα να μην έχει ξεπεραστεί απόλυτα. Το βλέπουμε στο ισοζύγιο τρεχουσών συναλλαγών, το οποίο διευρύνεται μέσα στις συνθήκες της διεθνούς κρίσης, ακόμη και όταν η ιδιωτική κατανάλωση περιορίζεται.
      Κατ’ εξοχήν «βαρίδι» του παρελθόντος, που δυσκολεύει και την κοινωνία αλλά και την Κυβέρνηση στην οικονομική της πολιτική, είναι το δημόσιο χρέος, ένα χρέος που κάθε χρόνο πρέπει να εξυπηρετείται. Κάθε χρόνο, κάθε Έλληνας πολίτης βγάζει κάτι από το εισόδημά του για να πληρώνει τις αμαρτίες του παρελθόντος, τα δανεικά του παρελθόντος. Ακούσαμε από τον εκλεκτό συνάδελφο εισηγητή της Μειοψηφίας κ  Παπουτσή ότι η έκρηξη του δημοσίου χρέους οφείλεται στα τρία χρόνια διακυβέρνησης της Νέας Δημοκρατίας στη δεκαετία του 1990. Ομολογώ ότι μας εκπλήσσει αυτό, γιατί θα πρέπει να δει κανείς τι έγινε στο δημόσιο χρέος από το 1981 μέχρι το 2004. Υπερτριπλασιάστηκε σε αυτά τα χρόνια. Εν πάση περιπτώσει, ας μη παρελθοντολογούμε. Έχουμε μπροστά μας το χρέος και πρέπει να το μειώνουμε χρόνο με το χρόνο, όπως μειώνεται την τελευταία τετραετία. Βέβαια, πρέπει να μειωθεί περαιτέρω. Οι συνθήκες είναι δύσκολες, αλλά χάρη στις προσπάθειες πρώτα του Έλληνα φορολογούμενου πολίτη που αναγκάζεται να προσπαθεί να λύσει προβλήματα του παρελθόντος, αλλά χάρη και στις προσπάθειες αυτής της Κυβέρνησης, η κατάσταση σήμερα πηγαίνει προς τη σωστή κατεύθυνση. 
      Το έλλειμμα ακόμη και τη δύσκολη χρονιά του 2008, έμεινε μέσα στο πλαίσιο του Συμφώνου Σταθερότητος 3%. Ακόμη και το προβλεπόμενο για το 2009 είναι 2,7%. Το χρέος, όπως προανέφερα, περιορίζεται χρόνο με το χρόνο και ας είναι έξω από τις υποχρεώσεις μας προς την Ευρωπαϊκή Ένωση, στο 94% του εθνικού προϊόντος. Απτή απόδειξη της προσπάθειας που έγινε είναι η μείωση της ανεργίας, που δεν είναι ένα θεωρητικό μέγεθος, αλλά είναι ένα μέγεθος που το καταλαβαίνει ο καθένας.
    Στα τέσσερα τελευταία χρόνια, κυρίες και κύριοι συνάδελφοι, παρά το ότι ζούμε δύσκολες οικονομικές συνθήκες, η ανεργία μειώθηκε κατά 4%. Αυτό σημαίνει χοντρά-χοντρά κάπου διακόσιες πενήντα χιλιάδες θέσεις εργασίας. Διακόσιες πενήντα χιλιάδες οικογένειες ζουν καλύτερα από νέες θέσεις εργασίας και αυτό δεν πρέπει να το ξεχνάμε. 
    Η πιο συνηθισμένη κριτική που ακούγεται για τη δημοσιονομική πολιτική των τελευταίων ετών είναι –και το βλέπουμε συχνά με πηχυαίους τίτλους- «κατάρρευση στα έσοδα». Δεν υπάρχει μεγαλύτερος μύθος απ’ αυτό, κυρίες και κύριοι συνάδελφοι.
    Μπορεί να ετέθησαν μερικοί αισιόδοξοι στόχοι στους προϋπολογισμούς, όπως και πρέπει να είναι οι στόχοι στους προϋπολογισμούς, οι οποίοι κατάτι δεν επετεύχθησαν, αλλά τα έσοδα δεν παύουν χρόνο με το χρόνο να αυξάνονται με  πολύ γρήγορους ρυθμούς. Την τετραετία τα περισσότερα χρόνια ήταν 6% με 7% αύξηση κάθε χρόνο, φέτος θα είναι σχεδόν 11% και προϋπολογίζεται σ’ αυτή τη βάση ένα 13% για το 2009, που δεδομένου ότι αλλάζει το καθεστώς φορολόγησης των καυσίμων, δεδομένου του νέου τέλους των ακινήτων, είναι, πιστεύω, ένας στόχος που δεν είναι έξω από τα δεδομένα που μπορεί να επιτευχθούν.
    Κυρίες και κύριοι συνάδελφοι, εδώ θα πρέπει να αναφερθώ σ’ έναν άλλο μύθο πολύ συνηθισμένο. Επειδή προβλέπεται αύξηση στα έσοδα, κάποιοι μιλούν για νέους φόρους. Αυτό είναι άλλη μια προσπάθεια παραπλάνησης. Δεν πρόκειται για νέους φόρους. Πρόκειται για φόρους που έπρεπε να εισπράττονται και δεν εισπράττονταν, γιατί κάποιοι μπορούσαν να αναπτύσσουν τη δραστηριότητά τους χωρίς να ελέγχονται από την πολιτεία, χωρίς να αποδίδουν αυτό που οφείλουν στην κοινωνία. 
    Αυτό, κυρίες και κύριοι συνάδελφοι, είναι αυτό που κάνει τη στιγμή που αυξάνονται τα έσοδα, τη στιγμή που έρχονται έσοδα από πηγές, δεν φορολογούνταν μέχρι σήμερα όπως θα έπρεπε, την ίδια στιγμή να βελτιώνεται η σχέση αμέσων προς εμμέσους φόρους. Και αυτό είναι ιδιαίτερα σημαντικό, γιατί βεβαίως οι έμμεσοι φόροι είναι αυτοί που αδικούν κατ’ εξοχήν τους οικονομικά ασθενέστερους. 
      Πρέπει να κάνουμε, κύριε Υπουργέ, πιστεύω -μέσα σε όλη αυτή την καλή προσπάθεια- και μια αυτοκριτική για όσα σημεία δεν έχει υπάρξει βελτίωση όπως θα έπρεπε. Η βελτίωση που δεν έχει γίνει είναι στην περιστολή της δαπάνης στο δημόσιο τομέα, στις λειτουργικές δαπάνες που δεν έχουμε καταφέρει να ξεπεράσουμε αγκυλώσεις του παρελθόντος. 
      Εδώ, κύριε Υπουργέ, γίνεται φέτος –το 2008- ένα εξαιρετικό βήμα με τη συγκρότηση της Υπουργικής Επιτροπής Ελέγχου των Δαπανών. Θα χρειαστεί, όμως, μεγάλη προσπάθεια, ούτως ώστε να εξασφαλίσουμε ότι οι δαπάνες του δημοσίου για αγορές προϊόντων και υπηρεσιών θα γίνονται με όρους και τιμές σαν αυτές που έχει και ο ιδιώτης όταν στην ελεύθερη αγορά κάνει τις συναλλαγές του. Δεν μπορεί το δημόσιο να πληρώνει περισσότερο λόγω των αγκυλώσεων που γνωρίζουμε όλοι. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε, αν μου επιτρέπετε.
      Κυρίες και κύριοι συνάδελφοι, όλη η Ευρώπη και όλος ο κόσμος βρίσκεται σε αναζήτηση ενός νέου μοντέλου οικονομικής πολιτικής και πιστεύω ότι όλοι κινούμαστε συντεταγμένα προς μια κατεύθυνση. Η Ευρωπαϊκή Ένωση πρέπει να κάνει πιο γενναία βήματα. 
      Το Σύμφωνο Σταθερότητος ήταν μία απάντηση στα προβλήματα των αρχών της δεκαετίας του ’90. Δεν είναι μία απάντηση στα σημερινά προβλήματα και η με μισή καρδιά χαλάρωση του Συμφώνου Σταθερότητος, που έκανε η Ευρωπαϊκή Ένωση, δεν αρκεί για να λύσει τα προβλήματα που σήμερα αντιμετωπίζουμε. 
      Το ίδιο και η Ευρωπαϊκή Κεντρική Τράπεζα, η οποία τον Ιούλιο του 2008, λίγες εβδομάδες πριν ξεσπάσει στη μεγαλύτερή της ένταση η χρηματοπιστωτική κρίση, αύξανε τα επιτόκια, όπως βεβαίως, δεν θα έπρεπε να κάνει, αλλά θα έπρεπε να κάνει το ακριβώς αντίθετο.
    Έχουμε πλέον πρόσωπο, κύριε Υπουργέ, στην Ευρωπαϊκή Ένωση. Η χώρα μας χάρη στις προσπάθειες των κυβερνήσεων των τελευταίων ετών…
    ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε, κύριε Βολουδάκη.
    ΜΑΝΟΥΣΟΣ-ΚΩΝΣΤΑΝΤΙΝΟΣ ΒΟΛΟΥΔΑΚΗΣ: …έχει πρόσωπο στην Ευρωπαϊκή Ένωση και μπορεί να πιέσει προς την κατεύθυνση μιας πιο δίκαιης οικονομικής πολιτικής, γιατί αυτό που πρέπει να συμπεριλαμβάνει το νέο μοντέλο οικονομικής πολιτικής είναι μια ελεύθερη οικονομία αλλά με κοινωνικό πρόσωπο, γιατί αυτός είναι ο μόνος τρόπος να έχουμε ευημερία για τους πολλούς. 
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Βαΐτσης Αποστολάτος): Ο κ. Γρηγοράκος από το ΠΑ.ΣΟ.Κ. έχει το λόγο.
    ΛΕΩΝΙΔΑΣ ΓΡΗΓΟΡΑΚΟΣ: Κυρίες και κύριοι συνάδελφοι, κύριε Πρόεδρε, κύριοι Υπουργοί, εγώ θα ήθελα να αρχίσω λίγο διαφορετικά σήμερα, να πω στον κύριο Πρωθυπουργό, που πιστεύω ότι παρακολουθεί τηλεόραση, όπως παρακολουθούσε τα γεγονότα της προηγούμενης εβδομάδος, να διαβάσει ένα βιβλίο του Λομόν περί λαμπρών ανδρών της πολιτείας της Ρώμης. 
    Εκεί, λοιπόν, υπάρχει ένας εξαίρετος ύπατος της Ρώμης, ο οποίος ήταν τόσο τίμιος άνθρωπος, που βέβαια δεν αμφισβητούσε και τις κοινωνικές σχέσεις του με τους άλλους ανθρώπους. Είχε και φίλους. 
	Πήγε λοιπόν ένας επιστήθιος φίλος του και του ζήτησε ένα σοβαρό ρουσφέτι. Βέβαια ο Ρουτίλιος Ρούφος, ο ύπατος της Ρώμης, δεν το έκανε. Και τον ρώτησε ο άλλος: «Κατά τι λοιπόν η φιλία σου είναι αναγκαία σ’ εμέ αν αυτό που σου ζητώ δεν το κάνεις;» Κι αυτός του απάντησε: «Τουναντίον, κατά τι σ’ εμέ είναι αναγκαία η δική σου φιλία αν θα πράξω κάτι άτιμο προς χάρη σου;» Πού καταλήγω; Εγώ είμαι πάρα πολύ μικρός Βουλευτής, από τη Λακωνία και δεν θέλω ούτε κανέναν να συνετίσω ούτε πιστεύω ότι το πολιτικό μου ανάστημα μπορεί να δίνει συμβουλές. Όμως μπορώ να πω το εξής, ότι η συνείδηση και η τιμή πρέπει να προτιμώνται από τη φιλία. Έτσι λοιπόν τον τελευταίο καιρό ο Πρωθυπουργός προτίμησε το «το νόμιμο είναι και ηθικό», ξεχνώντας την Αντιγόνη, και έβαλε μπροστά από το συμφέρον του ελληνικού λαού τους φίλους του. Βγήκε χθες και είπε ότι «αναλαμβάνω τις πολιτικές ευθύνες». Κυρίες και κύριοι συνάδελφοι, κύριοι Υπουργοί, κάθε ευθύνη έχει και τίμημα. Κι εγώ περιμένω να δω το τίμημα του κ. Καραμανλή. 
	Το δεύτερο θέμα που θα ήθελα να σχολιάσω, γιατί ο χρόνος είναι πολύ λίγος,  είναι ότι ο προϋπολογισμός έχει πάρει το δρόμο του, θα συζητάμε μέχρι τη Δευτέρα, αλλά από τη Δευτέρα ο ίδιος ο Προϋπολογισμός δεν θα μπορεί να εφαρμοστεί, δεν θα εφαρμόζεται. Είναι ένας προϋπολογισμός κάλπικος, ένας πλαστός προϋπολογισμός. Συζητάμε μια κορυφαία κοινοβουλευτική διαδικασία, η οποία και αυτή τα τελευταία χρόνια έχει ξεφτίσει. Πρέπει όμως να τα πούμε. Παρακολουθώ τους συναδέλφους της Νέας Δημοκρατίας που με πολλή προσπάθεια και φιλότιμο προσπαθούν να στηρίξουν κάτι που δεν το πιστεύουν. 
	Εγώ έχω να πω τρία πράγματα μόνο. Δεν είμαι οικονομολόγος, γι’ αυτό τον προϋπολογισμό θα τον περάσω πολύ γρήγορα. Θα πω λοιπόν ότι ο Έλληνας πολίτης τον επόμενο χρόνο πρέπει να ξέρει ότι η Ελλάδα θα δανείζεται 1.000.000.000 ευρώ τη βδομάδα για να μπορέσει να βγάλει τα έξοδά της. Έτσι το καταντήσατε το θέμα. Από την ίδρυση του ελληνικού κράτους χρώσταγε ο ελληνικός λαός, το ελληνικό κράτος, 170.000.000.000 και μέσα σε πέντε χρόνια τα πήγατε 254.000.000.000. Θα τα πάτε και 270.000.000.000. Έτσι λένε τα χαρτιά κι έτσι λέει και ο Ο.Ο.Σ.Α.. 
      Αυτό που έχω να πω λοιπόν όσον αφορά τα φαινόμενα της προηγούμενης βδομάδας, είναι ότι εμείς οι Λάκωνες πολίτες -και βλέπω ότι είναι και ο συνάδελφός μου κ. Αποστολάκος εδώ- κάθε Νοέμβριο στη Λακωνία γιορτάζουμε μια επέτειο, «μαύρη» επέτειο για το λακωνικό λαό, γιατί πληρώνουμε τους κουκουλοφόρους του 1944. Όταν κατέβηκαν οι αντάρτες και σκότωσαν επτά Γερμανούς στη Σπάρτη, οι κουκουλοφόροι πήγαν και έδειξαν αυτόν, αυτόν, αυτόν και αυτόν. Εκατόν δεκαοχτώ έγκριτους πολίτες της Σπάρτης οι κουκουλοφόροι τους υπέδειξαν κι οι Γερμανοί τους εκτέλεσαν στο «Μνημείο των 118» έξω από τη Σπάρτη. Έτσι, λοιπόν, οφείλουμε να είμαστε πάρα πολύ προσεκτικοί, διότι η δημοκρατία δεν χρειάζεται κουκούλες. Η δημοκρατία θέλει καθαρές θέσεις, θέλει καθαρές σχέσεις. Όλοι αυτοί οι «κουκουλοφόροι» που είναι έξω είναι ο φόβος κι ο τρόμος της κοινωνίας. Διότι αν δεν υπήρχαν αυτοί –κι εδώ πρέπει να κάνουμε και την αυτοκριτική μας σαν ΠΑ.ΣΟ.Κ., διότι κι εμείς τους είχαμε αυτούς- χθες δεν θα ήταν δέκα και δεκαπέντε χιλιάδες ο κόσμος έξω. Θα ήταν ένα εκατομμύριο κόσμος έξω και θα ζητούσε λοιπόν τα δικαιώματα του εργαζόμενου, του πολίτη, του νεολαίου, τους συνταξιούχου, του εργάτη, του φοιτητή. Αλλά ο φόβος λέει στον πολίτη «όχι, διότι υπάρχουν και αυτοί». Εμείς δεν έχουμε ανάγκη σήμερα - πιστεύω – ούτε η δημοκρατία μας έχει ανάγκη από «κουκουλοφόρους».
      Το τρίτο θέμα που θα ήθελα να σχολιάσω είναι τα θέματα της υγείας που είπε ο κ. Αβραμόπουλος. Ο κ. Αβραμόπουλος είναι εξαίρετος πολιτικός. Δεν μπορεί κανείς να συγκριθεί μαζί του. Υπήρξε Δήμαρχος Αθηναίων και ξανά Δήμαρχος Αθηναίων και Υπουργός και ξανά Υπουργός. Αλλά δυστυχώς η υγεία δεν είναι επικοινωνία. 
      Η υγεία είναι πληροφορία. Η υγεία είναι συνέπεια. Η υγεία είναι πρόληψη. Η υγεία θέλει χρήμα. Η υγεία θέλει ανθρώπους οι οποίοι να πονάνε τον άρρωστο, να έχουν ανθρωπιά. Η υγεία θέλει κάτι παραπάνω από τον προϋπολογισμό του κράτους. Η υγεία δεν μπορεί να είναι κάθε μέρα στο απόσπασμα. Δεν μπορούμε κάθε μέρα να τα βγάλουμε πέρα, από τις απαιτήσεις που έχει ο Έλληνας ασθενής, με τις μονάδες εντατικής θεραπείας. Δεν μπορούν τα νοσοκομεία να λειτουργήσουν. Δεν έχουν νοσηλευτικό προσωπικό, δεν έχουν γιατρούς.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Ήρθε ο κύριος Υπουργός Υγείας το απόγευμα και έλεγε εδώ ότι φέρνει τη συλλογική σύμβαση εργασίας. Ας επιτρέψει ο κ. Αβραμόπουλος να του πούμε ότι εμείς δεν είπαμε «όχι» στη συλλογική σύμβαση εργασίας. Πρέπει να γίνει αυτό, να μειωθούν οι ώρες των γιατρών που δουλεύουν στα νοσοκομεία. Υπάρχουν, όμως, και άλλες λύσεις.
      Κυρίες και κύριοι συνάδελφοι, κάποια στιγμή έχει φτάσει ο κόμπος στο χτένι. Γι’ αυτό τα παιδιά είναι στους δρόμους, διότι υπάρχει ατιμωρησία, υπάρχει αναξιοκρατία, δεν υπάρχει ισονομία, δεν υπάρχει ισοπολιτεία, δεν υπάρχει δικαιοσύνη. Γι’ αυτό είναι τα παιδιά στους δρόμους.
      Φέρνει ένα νομοσχέδιο, λοιπόν, μεθαύριο που λέει το εξής. Δεν θα συζητήσω τι λέει ο κόσμος για τους πολιτικούς και αν υπάρχει οικογενειοκρατία στην πολιτική. Ξέρουμε ότι υπάρχει οικογενειοκρατία στο πανεπιστήμιο. Ήταν στη Δ.Ε.Η., ήταν στις τράπεζες. Ήρθε το ΠΑ.ΣΟ.Κ., ήρθατε εσείς, είπατε: «Θα καταργήσουμε τα κλειστά επαγγέλματα, θα δώσουμε την ευκαιρία σε όλους να έχουν δικαίωμα ίσης πρόσβασης».
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Κι έρχεστε εσείς, λοιπόν, ο κ. Αβραμόπουλος και κλείνει το σύστημα της υγείας, κάνοντας, λοιπόν, κριτές και εισηγητές τους γιατρούς για να βάζουν τα παιδιά τους στο Εθνικό Σύστημα Υγείας. Αυτό το Εθνικό Σύστημα Υγείας θα φτιάξετε; Με αυτό το Εθνικό Σύστημα Υγείας θα πάμε στην περίοδο 2010-2020; Αυτή είναι η καινοτομία και η μεταρρύθμιση του κ. Αβραμόπουλου;
      Για σκεφτείτε τα όλα αυτά που σας λέω.
      ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε, παρακαλώ.
      ΛΕΩΝΙΔΑΣ ΓΡΗΓΟΡΑΚΟΣ: Σας ευχαριστώ πάρα πολύ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστούμε κι εμείς.
      Θέλω να σας θυμίσω, επειδή έχει περάσει η δωδεκάτη νυκτερινή, φίλε Λεωνίδα, Λακεδαίμονα, ότι οι Λάκωνες, οι Λακεδαιμόνιοι, τη φιλία τιμούσαν. Οι τριακόσιοι του Λεωνίδα ήταν τριακόσιοι φίλοι. Και αυτό το θεωρώ σημαντικό πριν το Ρούφο. Αυτά για την ιστορία.
      Ευχαριστώ.
      ΛΕΩΝΙΔΑΣ ΓΡΗΓΟΡΑΚΟΣ: Δεν ήταν ανέντιμοι, όμως.
      ΠΡΟΕΔΡΕΥΩΝ (Βαΐτσης Αποστολάτος): Ο κ. Κόλλιας Κωνσταντίνος, παρακαλώ.
      ΔΗΜΗΤΡΙΟΣ ΡΕΠΠΑΣ: Δεν τους ζητούσε κανείς παράνομες χάρες, άρα δεν είχαν διλήμματα.
      ΚΩΝΣΤΑΝΤΙΝΟΣ ΚΟΛΛΙΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η σύνταξη του κρατικού προϋπολογισμού είναι η κορωνίδα της κυβερνητικής προσπάθειας, η πηγή από όπου εκπορεύεται το πρόγραμμα για την ανάπτυξη της χώρας, την πρόοδο και την κοινωνική συνοχή.
      Ιδιαίτερα για το 2009, η Κυβέρνηση πέρα από υπευθυνότητα, απέδειξε ότι διαθέτει γρήγορα και ισχυρά αντανακλαστικά, προκειμένου να ανταποκριθεί στη δύσκολη συγκυρία που βιώνουμε σήμερα, δύσκολη συγκυρία που δημιούργησε η διεθνής οικονομική κρίση.
      Η συνεπής πολιτική που ακολουθούσαμε τα προηγούμενα χρόνια φέρνει σήμερα τη χώρα μας σε θέση καλύτερη από αυτές των χωρών της Ευρωπαϊκής Ένωσης, κάτι που προβλέπουν και αποδεικνύουν οι προβλέψεις της Ευρωπαϊκής Επιτροπής. Ο ελληνικός λαός πρέπει να ξέρει ότι οι κόποι και οι θυσίες όλα αυτά τα χρόνια δεν πήγαν χαμένα. Το έλλειμμα μειώθηκε από το 7% στο 3%, το δημόσιο χρέος από 100% σήμερα είναι στο 90%, η ανεργία από το 11% στο 7,5%.
      Κυρίες και κύριοι συνάδελφοι, κανείς από εμάς δεν ισχυρίζεται ότι ο κόσμος ζει άνετα. Όλοι μας θα θέλαμε και μεγαλύτερους μισθούς, καλύτερες συντάξεις, δουλειά για όλους, λιγότερα ελλείμματα, μικρότερο δημόσιο χρέος.
      Όμως, κυρίες και κύριοι συνάδελφοι, ο προϋπολογισμός δεν είναι γράμμα στον Αϊ - Βασίλη. Δεν είναι μια γενικόλογη ευχή ούτε μπορεί να εκφράζει ευσεβείς πόθους. Ο προϋπολογισμός οφείλει να είναι ρεαλιστικός, ακριβώς διότι οφείλει να είναι πραγματοποιήσιμος.
      Το ΠΑ.ΣΟ.Κ. έχει χωρέσει στο εκατό περισσότερες από εκατό μονάδες. Έχει δώσει από 15% του προϋπολογισμού σε κάθε Υπουργείο, άλλα τόσα στα ταμεία, άλλα τόσα στην Τοπική Αυτοδιοίκηση και άλλα τόσα στις δημόσιες επενδύσεις.
      Οι συνάδελφοι του ΠΑ.ΣΟ.Κ. θέλουν να πείσουν τον ελληνικό λαό ότι διαθέτουν μαγικό ραβδί. Θέλουν να πείσουν ότι από κάπου –δεν μας λένε όμως από πού- μπορούν να αντλήσουν πολλά δισεκατομμύρια και στη συνέχεια να τα μοιράσουν στον ελληνικό λαό. 
      Και πράγματι μπορεί να τα βρίσκατε, κυρίες και κύριοι συνάδελφοι του ΠΑ.ΣΟ.Κ., όπως τα βρήκατε στο παρελθόν όταν καταφύγατε σε χρέη, σε δανεισμό, καταπατώντας τις υποχρεώσεις μας στην Ευρωπαϊκή Ένωση, προσπαθώντας να εξαπατήσετε τους εταίρους μας με λογιστικά τρικ, υποθηκεύοντας όμως το μέλλον της χώρας. Το ίδιο συμβαίνει και τώρα που η Κυβέρνηση καλείται να πληρώσει «τα σπασμένα» είκοσι χρόνων ανευθυνότητας. Καλείται να πληρώσει τα 250.000.000 του δημόσιου χρέους, τα οποία θα τα πληρώνουμε όχι μόνο εμείς, αλλά και τα παιδιά των παιδιών μας.
      Πληρώνουμε τα πρόστιμα για το σκάνδαλο του Κτηματολογίου και τις επιπτώσεις από την έλλειψη χωροταξικού σχεδιασμού. Πληρώνουμε τα στελέχη σας που πλούτισαν παράνομα, όπως είπε κορυφαίο στέλεχός σας. Πληρώνουμε ακόμα τα εκατομμύρια των υπερτιμολογήσεων και τις μίζες που κατέληξαν στα κομματικά γραφεία του ΠΑ.ΣΟ.Κ. και για τις οποίες βεβαίως κανένας από τους συναδέλφους της Αξιωματικής Αντιπολίτευσης δεν είδε, δεν άκουσε, δεν ξέρει. 
      Πληρώνουμε την Ολυμπιακή και τον Ο.Σ.Ε. που επιβαρύνουν τον ελληνικό λαό 2,7 εκατομμύρια ευρώ κάθε μέρα, αφού εξαγοράζατε ψήφους με προσλήψεις. Πληρώνουμε για να στηρίξουμε ένα εκατομμύριο οικογένειες που λεηλατήθηκαν, που κατεστράφησαν από το μεγάλο σκάνδαλο του Χρηματιστηρίου. 
      Και βέβαια, κυρίες και κύριοι συνάδελφοι του ΠΑ.ΣΟ.Κ., δεν είχατε ούτε την τόλμη ούτε το θάρρος να αναζητήσετε ποινικές ή πολιτικές ευθύνες. Δεν είχατε τουλάχιστον την πολιτική ευθιξία να ζητήσετε συγγνώμη από τους ανθρώπους που καταστρέψατε, από τους ανθρώπους που έχασαν τα σπίτια τους, τις οικονομίες και τους κόπους μίας ζωής.
      Βέβαια, θα σας συνέφερε να τα ξεχάσει ο ελληνικός λαός όλα αυτά. Όμως, η Νέα Δημοκρατία δεν θα επιτρέψει τη λήθη, κυρίες και κύριοι συνάδελφοι του ΠΑ.ΣΟ.Κ.. Δεν θα επιτρέψει σε κανέναν να ξεχάσει την κακοποίηση που υπέστη η χώρα κατά τα χρόνια της διακυβέρνησης από εσάς. 
      Εμείς συνεχίζουμε να μειώνουμε τα δημόσια ελλείμματα, αυξάνοντας παράλληλα τις κοινωνικές δαπάνες. Στηρίζουμε τους αγρότες, αυξάνοντας τον προϋπολογισμό του Υπουργείου Αγροτικής Ανάπτυξης κατά 7,7%. 
      Οι αγρότες στην Κορινθία, κυρίες και κύριοι συνάδελφοι, φέτος έλαβαν ενισχύσεις για τη σταφίδα, για το λάδι και τα σιτηρά νωρίτερα από κάθε άλλη φορά. Ο ΕΛ.ΓΑ. ανταποκρίθηκε άμεσα στις ανάγκες που δημιούργησαν τα ακραία καιρικά φαινόμενα. Πραγματοποίησε αυτοψίες τάχιστα, αποζημίωσε τους αγρότες στο ακέραιο και σε ελάχιστο χρόνο. Τον αναγεννημένο οργανισμό, που τον παραλάβαμε σαν φορέα πρόνοιας, τον αναδείξαμε σε έναν αποτελεσματικό, σ’ έναν αξιόπιστο ασφαλιστικό φορέα.
      Ο κανονισμός που υπέγραψε η Κυβέρνηση της Νέας Δημοκρατίας το 2005 επιτάχυνε κατά πολύ τη διαδικασία καταβολής των αγροτικών ενισχύσεων. Πιστώθηκαν 2,1 εκατομμύρια ευρώ στους λογαριασμούς εννιακοσίων χιλιάδων αγροτών. Είναι η μεγαλύτερη εφάπαξ καταβολή επιδοτήσεων που έχει γίνει μέχρι σήμερα. Οι αγρότες μας δεν είχαν δει ποτέ ξανά τέτοια συνέπεια, άμεση ανταπόκριση και γενναιοδωρία από το κράτος.
      Κυρίες και κύριοι συνάδελφοι, το τρίπτυχο «δημοσιονομική πειθαρχία-ανάπτυξη-κοινωνική συνοχή» χρειάζεται κυβέρνηση με αποφασιστικότητα και πρόγραμμα. Η Κυβέρνηση της Νέας Δημοκρατίας βεβαίως δεν διαθέτει μαγικά ραβδάκια. Διαθέτει, όμως, την υπευθυνότητα, την τόλμη και την αποφασιστικότητα για να προχωρήσει τον τόπο πιο μπροστά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Ο προϋπολογισμός είναι το πρόγραμμα κάθε κυβέρνησης για το παρόν και η παρακαταθήκη της για το μέλλον. Με βάση αυτά κρινόμαστε όλοι. Με αίσθημα ευθύνης δίνουμε την ψήφο μας στον προϋπολογισμό του 2009, ψήφο ελπίδας και προοπτικής στη χώρα και τον πολίτη.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Κόλλια Κωνσταντίνο.
	ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Κωνσταντίνο Κόλλια. 
	Στο σημείο αυτό θα σας πω ότι έχουμε ένα διάλειμμα με τρεις πανέμορφες κυρίες και ακολουθούν πάλι οι άνδρες συνάδελφοι. Το λέω, για να βρω την ευκαιρία να σας υπενθυμίσω να τηρούμε αυστηρά το χρόνο, ώστε να μπορέσουν να μιλήσουν όσο το δυνατό περισσότεροι μέχρι τη 1.30΄.
	ΛΟΥΚΑ ΚΑΤΣΕΛΗ: Κύριε Πρόεδρε, μετά τις δώδεκα πρέπει να δίνουμε ένα bonus!
	ΠΡΟΕΔΡΕΥΩΝ (Βαΐτσης Αποστολάτος): Σε εσάς που μου ντυθήκατε blanche φέτος, κυρία Κατσέλη, θα σας δώσω το bonus του χρόνου!
	Το λόγο έχει η κ. Διαμαντοπούλου για επτά λεπτά. 
	ΑΝΝΑ ΔΙΑΜΑΝΤΟΠΟΥΛΟΥ: Κυρίες και κύριοι συνάδελφοι, η συζήτηση για τον προϋπολογισμό του 2009 γίνεται, ίσως, σε μια από τις πιο κρίσιμες στιγμές στην ιστορία της χώρας. Η σοβαρότητα της συζήτησης απαιτεί να αποφύγουμε και τις τραγικές και δραματικές καταγγελίες, αλλά και τις ωραιοποιήσεις που μόνο αφέλεια μπορούν να δείχνουν. 
	Η χώρα βρίσκεται μπροστά σε μια μορφή χρεοκοπίας. Χρεοκοπία οικονομική, με βάση τη δημοσιονομική κατάσταση και τη διεθνή κρίση, αλλά και χρεοκοπία θεσμών και αξιών. Και εκεί πρέπει να αναζητήσουμε την κοινωνική έκρηξη που υπάρχει σήμερα στους δρόμους της Αθήνας αλλά και της Ελλάδας. 
	Αυτήν την πολύ δύσκολη περίοδο στη χώρα υπάρχει κενό πολιτικής και εξουσίας και αυτό οι πολίτες το αισθάνονται με τη σύγχυση και την ανασφάλεια που δημιουργείται σε όλα τα επίπεδα. 
      Σήμερα η χώρα έχει μία μη κυβέρνηση. Έχει Πρωθυπουργό που ενημερώνεται πολύ από την τηλεόραση, κατά δήλωσή του. Έχει Υπουργό Παιδείας, ο οποίος έχει εξαφανιστεί. Και θα ήθελα να πω απ’ αυτό το Βήμα ότι ο Υπουργός Παιδείας εδώ και δέκα μέρες δεν έχει μιλήσει ούτε με έναν πρύτανη, ενώ τα πανεπιστήμια καίγονται. Μη κυβέρνηση, με Πρωθυπουργό και Υπουργούς που δεν κυβερνούν. 
      Για να μπορέσουμε να μιλήσουμε για τον προϋπολογισμό και για να δούμε και την αξιοπιστία της Κυβέρνησης, πρέπει να κάνουμε έναν πολύ γρήγορο απολογισμό. Ανέτρεξα, λοιπόν, στην περυσινή ομιλία του κυρίου Υπουργού Οικονομίας και θα ήθελα να σας παραπέμψω και θα καταθέσω στα Πρακτικά τη συγκεκριμένη σελίδα, που λέει τις «μεγάλες αλήθειες». Έτσι τις αποκαλεί. 
      Αλήθεια πρώτη: Η χώρα, επιτέλους, ανέπτυξε και προώθησε τις εξαγωγές της, με φοβερή βελτίωση στους δείκτες εξαγωγών. Φέτος έχουμε μείον 14% στο ισοζύγιο πληρωμών, με τη μεγαλύτερη ποτέ διαφορά ανάμεσα σε εισαγωγές και εξαγωγές. 
      Η χώρα μείωσε την ανεργία. Με την απόφαση του Α.Σ.Ε.Π. –χθες βγήκε το δελτίου τύπου με την περιοδική, την ετήσια έκθεση που κάνει το Α.Σ.Ε.Π.- έχουμε 416% σε ένα χρόνο αύξηση της μερικής απασχόλησης. 
      Η Ελλάδα είναι η πρώτη χώρα η οποία υλοποιεί το Ε.Σ.Π.Α., δηλαδή το Δ΄ Κοινοτικό Πλαίσιο Στήριξης. Θέλω να σκεφθούμε όλοι αν υπάρχει -έστω και ένα- έργο, το οποίο μπορεί να παραπέμψει στην Κυβέρνηση Καραμανλή -σε όλη τη χώρα ή στο Λεκανοπέδιο ένα μεγάλο έργο- και να συγκρίνουμε με το τι μας έρχεται στο μυαλό από την αντίστοιχη περίοδο ΠΑ.ΣΟ.Κ.. 
      Η Κυβέρνηση ήταν και πέρυσι πολύ περήφανη για τη δημοσιονομική εξυγίανση και, όπως λέει ο Υπουργός, επαινεί την πρόοδο που έχει γίνει. Η Ελλάδα από το 2003 αύξησε το χρέος της κεντρικής κυβέρνησης κατά 60.000.000.000. 
      Και, βέβαια, σε αυτόν τον απολογισμό και σε σχέση με τα γεγονότα των ημερών να πούμε και το θέμα της παιδείας. Να κάνουμε απολογισμό στο χώρο της παιδείας. Πέντε χρόνια κλειστά πανεπιστήμια και λύκεια! Μία γενιά ανθρώπων βγαίνει από τα πανεπιστήμια επί Νέας Δημοκρατίας χωρίς να έχει κάνει μάθημα! Μία γενιά που έχει γνωρίσει το εκπαιδευτικό σύστημα μέσα από ένα σύστημα εξετάσεων, χωρίς διδασκαλία, χωρίς γνώση, χωρίς διάβασμα, με καταλήψεις επί πέντε χρόνια. Ίσως ο καλύτερος τίτλος γι’ αυτήν την Κυβέρνηση των πέντε χρόνων θα ήταν «η Κυβέρνηση των κλειστών πανεπιστημίων». 
      Έχουμε για τέταρτη συνεχή χρονιά μείωση του προϋπολογισμού για θέματα παιδείας στο 3,056%. Κάθε χρόνο και λιγότερο. Ο μέσος όρος στην Ευρωπαϊκή Ένωση 5%. Είμαστε κάτω και από τις χώρες που μπήκαν μετά το 2001. Και βέβαια, εάν συγκρίνει κάποιος με το παρελθόν, πρώτον, έχουμε μείωση και, δεύτερον, η χώρα πρέπει να κάνει άλματα προς τα εμπρός. 
	Γι΄ αυτό και δηλώσαμε και στις συζητήσεις που έγιναν στην επιτροπή και δημοσίως ότι το μεγάλο στοίχημα γι΄ αυτήν τη Βουλή και μέσα σ’ αυτή την κρίση είναι να αυξήσουμε τον προϋπολογισμό για την παιδεία. Να συναινέσουμε όλοι να κόψουμε από παντού να βάλουμε στην παιδεία, να ανοίξουν τα πανεπιστήμια, να αλλάξει η «λογική του Λυκείου». Να δούμε ξανά σημαντικές υποδομές στα σχολειά.
      Οι εισηγητές μας ανέλυσαν με τον καλύτερο τρόπο τις μεγάλες δυσκολίες αυτού του προϋπολογισμού και την πολύ μεγάλη απόσταση ανάμεσα στα γραπτά και στη δυνατότητα υλοποίησής του. Το μεγάλο πρόβλημα και η μεγάλη ερώτηση πάντοτε και για την Αντιπολίτευση, γιατί βεβαίως η κριτική είναι πάντοτε πιο εύκολη, είναι τι θα έπρεπε να γίνει. 
      Θα ήθελα, λοιπόν, πολύ γρήγορα να πω τα εξής: Θα έπρεπε να πάρουμε παράδειγμα από το πώς κινήθηκαν άλλες χώρες για να αντιμετωπίσουν όχι ένα συνήθη προϋπολογισμό, αλλά έναν προϋπολογισμό για την αντιμετώπιση της κρίσης. Γιατί το 2009 και το 2010 θα είναι πάρα πολύ δύσκολες χρονιές για την πραγματική οικονομία, για τους μεγάλους και σημαντικούς κλάδους για τη χώρα μας. Εμείς δεν έχουμε αυτοκινητοβιομηχανία, έχουμε όμως τουρισμό, κατασκευές, οικοδομή, εμπόριο και όλοι αυτοί οι κλάδοι πλήττονται. 
      Κύριοι συνάδελφοι, είμαστε Βουλευτές, ερχόμαστε σε επαφή με κόσμο. Ήδη το εμπόριο έχει πολύ μεγάλες επιπτώσεις. Οι ακάλυπτες επιταγές μέσα στο Νοέμβριο ήταν 160% πάνω, απ’ ό,τι στον Οκτώβριο. Έχουμε λοιπόν να αντιμετωπίσουμε προϋπολογισμό κρίσης.
      Ας δούμε λίγο την κατάσταση σε άλλες χώρες. Οι περισσότερες χώρες κατέθεσαν συγκροτημένα προγράμματα διετίας. Λέω, λοιπόν, με «ένα», «δύο», «τρία», τι θα έπρεπε να γίνει.
      Πρώτον, η χώρα θα έπρεπε να έχει αυτή τη στιγμή ένα σημαντικό οργανωμένο «φόρουμ» των καλύτερων οικονομολόγων Ελλήνων ανά τον κόσμο, με τη συμμετοχή πολιτικών προσωπικοτήτων οι οποίες διαχειρίστηκαν κρίσεις. Δεν ξέρω αν υπάρχει άλλος Πρωθυπουργός που να μην έχει ούτε οικονομικό σύμβουλο. Ποιος θα αντιμετωπίσει την κρίση; Οι υπάλληλοι του Υπουργείου Εθνικής Οικονομίας; Είναι δυνατόν, χωρίς ειδική προετοιμασία να αντιμετωπίσουμε το μεγαλύτερο οικονομικό πρόβλημα, που αντιμετωπίσαμε όλες οι χώρες τα τελευταία πενήντα χρόνια; Θα έπρεπε να κατατεθεί διετές πρόγραμμα 2009-2010 με συγκεκριμένο προϋπολογισμό, να πούμε ότι θα χρειαστεί φέτος να δώσουμε 1% παραπάνω. Και ταυτόχρονα να πούμε πώς αυτό επιστρέφει στην οικονομία. 
      (Στο σημείο αυτό, κτυπάει το κουδούνι λήξεως του χρόνου ομιλίας της κ. Βουλευτού)
      Παραδείγματος χάριν, βάζοντας χρήματα για ένα δημόσιο έργο, παίρνεις πίσω έργα με εργασία….
      ΠΡΟΕΔΡΕΥΩΝ (Βαΐτσης Αποστολάτος): Πείτε, αν θέλετε το «δύο» και το «τρία» γρήγορα, για να κλείσουμε. 
      ΑΝΝΑ ΔΙΑΜΑΝΤΟΠΟΥΛΟΥ: Τελειώνω, κύριε Πρόεδρε.
      Για το δεύτερο, λοιπόν, που αφορά το διετές πρόγραμμα, το ΠΑ.ΣΟ.Κ. έχει μιλήσει συγκεκριμένα για τις επιλογές δημόσιες επενδύσεις, απασχόληση, επιχειρήσεις και ενίσχυση και υποστήριξη των πλέον αδύναμων, που είναι πάντοτε θύματα στην κρίση. 
      Τρίτον, θα έπρεπε να χρησιμοποιήσουμε τη δυνατότητα που ήδη δίνει το ευρωπαϊκό συμβούλιο της προηγούμενης Παρασκευής να χρησιμοποιήσουμε ένα πλαίσιο επιτάχυνσης των έργων, όπως κάναμε με τους Ολυμπιακούς Αγώνες και να πέσει αμέσως δημόσιο χρήμα σε μικρά και μεγάλα έργα σε όλη την Ελλάδα. Αποφασίστηκε την προηγούμενη Παρασκευή. Δεν έγινε καμμία συζήτηση για το πως αυτό θα μεταφραστεί στην Ελλάδα. Απλά, να πω ένα παράδειγμα ότι αν επιταχύνουμε τις διαδικασίες που μπορούμε πλέον να το κάνουμε, 7.000.000.000 ευρώ, το 30% του Ε.Σ.Π.Α. θα μπορούσε να απορροφηθεί από την ελληνική οικονομία.
      ΠΡΟΕΔΡΕΥΩΝ (Βαΐτσης Αποστολάτος): Κυρία Διαμαντοπούλου, έχει περάσει ο χρόνος. 
      ΑΝΝΑ ΔΙΑΜΑΝΤΟΠΟΥΛΟΥ: Τέλος, με βάση –και τελείωσα- το διετές αυτό πρόγραμμα θα έπρεπε να αλλάξει ριζικά ο προϋπολογισμός. Δεν μπορούμε να έχουμε έναν προϋπολογισμό στην «πεπατημένη», όταν τα πάντα αλλάζουν και έχουμε κίνδυνο κατάρρευσης σε πάρα πολλά σημεία. 
      Κυρίες και κύριοι συνάδελφοι, στη χώρα δεν υπάρχει αυτή τη στιγμή Κυβέρνηση να αντιμετωπίσει τη μεγαλύτερη κρίση όλων των εποχών. Γι΄ αυτό, το ΠΑ.ΣΟ.Κ. επιμένει ότι τη λύση θα τη δώσει μόνο ο λαός. 
      (Στο σημείο αυτό η Βουλευτής κ. Άννα Διαμαντοπούλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ την κ. Διαμαντοπούλου.
      Ο κύριος Υφυπουργός έχει το λόγο για μία παρέμβαση. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ, κύριε Πρόεδρε.
      Χαίρομαι που το ΠΑ.ΣΟ.Κ. έστω και καθυστερημένα έχει αντιληφθεί ότι βρισκόμαστε στο μέσον μιας διεθνούς κρίσης που κλυδωνίζει όλα τα κράτη, σε όλη τη διεθνή κοινότητα, γιατί πριν από λίγους μήνες αμφισβητούσε την ύπαρξη αυτής της διεθνούς κρίσης και κατηγορούσε ο Πρόεδρος του ΠΑ.ΣΟ.Κ. την Κυβέρνηση της Νέας Δημοκρατίας ότι η διεθνής κρίση αποτελούσε ένα άλλοθι για να δικαιολογήσει δήθεν η Κυβέρνηση τις πολιτικές τις οποίες εφάρμοζε. Έτσι λοιπόν τώρα βλέπουμε ότι το ΠΑ.ΣΟ.Κ. παραδέχεται και αποδέχεται την πραγματικότητα. 
      Δεύτερον, μίλησε το ΠΑ.ΣΟ.Κ. για ανυπαρξία πολιτικής συγκεκριμένης και συγκροτημένης αντιμετώπισης των προβλημάτων. Η θεσμική θωράκιση όλα τα προηγούμενα χρόνια μέσα από τη δημοσιονομική προσαρμογή, μέσα από το πρόγραμμα μεταρρυθμίσεων που εφάρμοσε η Νέα Δημοκρατία, μέσα από τα νέα αναπτυξιακά εργαλεία που έβαλε στην αγορά και στον τομέα της ανάπτυξης, όπως είναι οι Συμπράξεις Δημοσίου και Ιδιωτικού Τομέα, μπόρεσε και κατάφερε να δημιουργήσει «μαξιλάρι», για να απορροφήσει τους κραδασμούς αυτής της πολύ μεγάλης διεθνούς κρίσης. 
      Τρίτον,  ήταν η Κυβέρνηση της Νέας Δημοκρατίας, ο ίδιος ο Πρωθυπουργός, προσωπικά, που μπήκε μπροστά από την πρώτη στιγμή, ήταν από τους πρωτεργάτες, σε επίπεδο ευρωπαϊκών κρατών για την πολιτική εγγύηση, αλλά και για τη νομική εγγύηση των καταθέσεων σε δεύτερη φάση από 20.000 ευρώ στις 100.000 ευρώ, αποδεικνύοντας εμπράκτως τα άμεσα  πολιτικά αντανακλαστικά η Κυβέρνηση της Νέας Δημοκρατίας, βάζοντας σε εφαρμογή άμεσα το σχέδιο στήριξης της πραγματικής οικονομίας, το σχέδιο στήριξης της ρευστότητας. Παράλληλα, εξήγγειλε μία σειρά μέτρων για τις ευπαθείς κοινωνικές ομάδες στον παραγωγικό ιστό της χώρας, που ήδη εφαρμόζονται, μέτρα αγροτικά,  κοινωνικά, μέτρα για μικρομεσαίες επιχειρήσεις, μέτρα για τον τουρισμό.
      Έτσι λοιπόν, κυρίες και κύριοι συνάδελφοι, πέρα από όσα ακούγονται, τα πολύ ενδιαφέροντα, αν θέλετε, για δημιουργία εντυπώσεων -γιατί άκουσα πολλές εκφράσεις για χρεοκοπία οικονομική, κοινωνική, κενό πολιτικής και εξουσίας- αποδεικνύεται  έμπρακτα ότι η Νέα Δημοκρατία ήταν εδώ, ο Πρωθυπουργός ανέλαβε πρωτοβουλίες άμεσα σε διεθνές, αλλά και σε εθνικό επίπεδο, δίνει λύσεις. Αντιλαμβανόμαστε όλοι ότι η κατάσταση είναι κρίσιμη. Όμως, η Κυβέρνηση είναι εδώ με συγκεκριμένες πολιτικές, με συγκεκριμένα μέτρα, ενισχύει την αναπτυξιακή προσπάθεια της χώρας. Και οποιαδήποτε, αν θέλετε αρωγή χρειάζεται να προσφέρουμε παραπέρα, ιδιαίτερα στον παραγωγικό ιστό της χώρας, η Κυβέρνηση είναι εδώ για να την παράσχει. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ και για το χρόνο που τηρήσατε, κύριε Υφυπουργέ.
      Το λόγο έχει η κ. Κόλλια-Τσαρουχά Μαρία από τη Νέα Δημοκρατία, για επτά λεπτά. 
      ΜΑΡΙΑ ΚΟΛΛΙΑ-ΤΣΑΡΟΥΧΑ: Ευχαριστώ, κύριε Πρόεδρε.
      Κυρίες και κύριοι συνάδελφοι, μετά τα τελευταία οδυνηρά γεγονότα, η διαδικασία συζήτησης του Προϋπολογισμού είναι διαδικασία ψήφου εμπιστοσύνης στην Κυβέρνηση. Στο όνομα της ευθύνης που έχουμε απέναντι στην κοινωνία, απέναντι στην οικογένειά μας και απέναντι στον ίδιο μας τον εαυτό, πρέπει να απολογηθούμε στους συμπολίτες μας, προσέχοντας ιδιαίτερα τα λόγια μας, να μην ξεπερνούν τις πράξεις μας. 
      Με τη σιωπή και την απραξία μας ως κοινωνία, επιτρέψαμε να δημιουργηθεί ένα περιβάλλον ιδανικό για διαχρονικούς θιασώτες της βίας και των  καταστροφών, επιτρέποντας τόσο την κατάκτηση της εξουσίας, όσο και της ελευθερίας. Ξεχάσαμε ότι οι αξίες και οι αρετές δεν κληρονομούνται, αλλά διδάσκονται στους νεότερους με ευθύνη και συνεχή και αδιάλειπτη προσπάθεια.  Τα λάθη των παιδιών μας είναι η δική μας αποτυχία ως γονείς. Τα λάθη της κοινωνίας είναι η δική μας αποτυχία, ως έχοντες τη διαχρονική ευθύνη. Αν δεχθούμε ότι είμαστε από εκείνους που μάθαμε από τα λάθη μας, ας φροντίσουμε να μην τα επαναλάβουμε. 
      Οι νέοι μας που χρειάζονται την ηθική συμπαράσταση και καθοδήγηση θα πρέπει να πειστούν ότι η συνέπεια, η αξιοπιστία, το καθήκον, η φροντίδα, η ειλικρίνεια, η ακεραιότητα και η πίστη κατοικούν ακόμα σε αυτήν τη χώρα. Διερωτόμαστε λοιπόν: Οι θεμελιώδεις αρετές του σωστού χαρακτήρα, όπως η τιμιότητα, η συμπάθεια, το θάρρος, η επιμονή και η υπευθυνότητα, διδάσκονται στα σχολειά μας και στα πανεπιστήμια; Είχε δίκιο ο Σωκράτης όταν έλεγε ότι κοπιάζουμε να μαζέψουμε λεφτά, ενώ φροντίζουμε τόσο λίγο για τα παιδιά μας, στα οποία κάποια μέρα θα τα παραδώσουμε όλα: Ξεχάσαμε ότι οι νόμοι είναι η ψυχή του κράτους. Όπως ένα σώμα όταν πεθαίνει χωρίζεται από την ψυχή, έτσι και η πόλη καταστρέφεται, όταν δεν λειτουργούν οι νόμοι. Δεν αληθεύει ότι αν παρεκκλίνει κάποιος αδύναμος, υφίσταται κυρώσεις, ενώ αν τύχει κάποιος ισχυρός, καταργείται ο νόμος κι αν θα είναι και καναλάρχης εκβιάζει με όλους τους τρόπους; 
Πρέπει να βάλουμε στο περιθώριο τους δήθεν φιλολαϊκούς δημαγωγούς που ζητούν από το κράτος να αυξήσει τις δαπάνες του για την άμυνα, την παιδεία, την υγεία, τους μισθούς και τις συντάξεις, να κατασκευάσει μεγάλα έργα, ενώ ταυτόχρονα του αρνούνται το δικαίωμα να ζητήσει πόρους από τους πολίτες, προκειμένου να τα υλοποιήσει όλα αυτά.
	Κυρίες και κύριοι συνάδελφοι, χρειάζονται δύο για να ειπωθεί η αλήθεια. O ένας που θα τη λέει και ο άλλος που θα την ακούει! Όμως πάντα οι πράξεις μας μιλούν δυνατότερα από τις λέξεις και γι’ αυτές θα κριθούμε. Ας πούμε τα πράγματα με τ’ όνομά τους για τις δημοκρατικές συμπεριφορές. Δημοκράτης είναι αυτός που σε έναν έρημο δρόμο στις τρεις τα χαράματα, χωρίς να φαίνεται αυτοκίνητο στον ορίζοντα, σταματά στο κόκκινο. Όλα τα άλλα είναι ωραιοποιημένα λόγια.
	Λέγεται κατά κόρον ότι δεν υπάρχει σταθερό σημείο αναφοράς, ένα ηθικό υπόδειγμα όπου θα μπορούν να στραφούν οι πολίτες για να βρουν απαντήσεις. Ότι η εκκλησία, ο κρατικός μηχανισμός, οι πανεπιστημιακοί φορείς, η δικαιοσύνη, οι συνδικαλιστικοί φορείς, οι οικονομικές και ηγετικές ομάδες έχουν καταστεί παραδείγματα συναλλαγής, διαφθοράς, ιδιοτέλειας και ανικανότητας. Στην επιβολή του μηδενισμού που επιχειρείται πρέπει να τονιστεί ότι υπάρχει και η πραγματική Ελλάδα που ξυπνά νωρίς, που εργάζεται σκληρά, που σέβεται τους γονείς της, που προτάσσει το γενικό καλό από το προσωπικό, που προβληματίζεται σοβαρά. Υπάρχουν πολιτικοί που τιμούν το αξίωμά τους, δημοκρατικοί πολίτες που αναθεωρούν τα όρια της ανοχής τους απέναντι σε όσα διαδραματίζονται και αυτή η Ελλάδα δεν είναι μειοψηφία, είναι η Ελλάδα της πλειοψηφίας από άκρη σε άκρη. Αυτή η Ελλάδα αντιστέκεται στη δημοκρατορία αυτών που μας τηλεκυβερνούν. Δεν ανέχεται να τη βομβαρδίζουν με ψευδείς ή κατευθυνόμενα αλλοιωμένες πληροφορίες, αντιστέκεται στον πνευματικό αφοπλισμό της, συνεχίζει να πιστεύει σε αξίες και ιδανικά, συνεχίζει να οραματίζεται. Όσοι πιστεύουμε σε αρχές έχουμε ιστορική ευθύνη να σταματήσουμε τον κατήφορο του λαϊκισμού, να οριοθετήσουμε τις προτεραιότητές μας, να θέσουμε το ζήτημα συνεννόησης των πολιτικών δυνάμεων. 
      Η χώρα αντιμετωπίζει τις συνέπειες της εξελισσόμενης οικονομικής κρίσης. Ορισμένοι κινδυνολογούν ασύστολα ότι θα αντιμετωπίσει εντονότατο χρηματοδοτικό πρόβλημα. Ας είμαστε όλοι προσεκτικότεροι όταν επικρατούν συνθήκες κοινωνικής έντασης. Έχουμε υποχρέωση να στείλουμε ένα μήνυμα ότι υπάρχει μία ευρύτερη πολιτική πλειοψηφία στην Ελλάδα που έχει σχέδιο και που είναι αποφασισμένη να βάλει τάξη.
	Κυρίες και κύριοι συνάδελφοι, σήμερα οι πολίτες που βιώνουν αυτήν τη δύσκολη από πολλές πλευρές κατάσταση βλέπουν και κρίνουν αυστηρά την Κυβέρνηση για όσα αποφασίζει, αλλά και την Αντιπολίτευση για την ποιότητα και το περιεχόμενο της κριτικής της. Γνωρίζουν και δεν ξεχνούν ποιος κληρονόμησε μία χώρα πνιγμένη στα δημόσια ελλείμματα, στο εξωτερικό χρέος, στη χαμηλή ανταγωνιστικότητα, στην ανεργία. Κανείς δεν μπορεί να αμφισβητήσει ότι παρά τα λάθη και τις παραλείψεις μας κινούμαστε με επιμονή, με συνέπεια και αξιοπιστία. Η ελληνική κοινωνία αξιώνει να προχωρήσουν πιο γρήγορα οι αλλαγές και οι μεταρρυθμίσεις. 
      Στην εκλογή του Καραμανλή επενδύθηκαν πολλές ελπίδες ακόμα και από ανθρώπους που δεν τον ψήφισαν και πράγματι είναι γενική η αποδοχή σε πρωτοβουλίες που αναπτύχθηκαν για το συμφέρον της χώρας, όπως όλες εκείνες οι διεθνείς συμφωνίες που αφορούν σε ενεργειακό και εμπορικό επίπεδο και που καθιστούν τη χώρα στρατηγικό εταίρο ισχυρών κρατών με πολλαπλά οφέλη για όλους μας.
	Όλες οι προβλέψεις των διεθνών οργανισμών λένε πως ο μέσος όρος ανάπτυξης της Ελλάδας θα είναι πολλαπλάσιος από τις χώρες του Ο.Ο.Σ.Α. και της Ευρωζώνης για την τριετία 2008-2010. Ο πληθωρισμός θα υποχωρήσει σημαντικά προς όφελος των πραγματικών μισθών και η ανεργία, αν συνυπολογιστεί το μέγεθος της παγκόσμιας κρίσης, θα μείνει σε λογικά επίπεδα. Έχουμε τις μικρότερες δυνατές επιπτώσεις από τη διεθνή κρίση, παραμένοντας σταθερά προσηλωμένοι στην πολιτική της δημοσιονομικής προσαρμογής και των μεταρρυθμίσεων που ενισχύουν την ανάπτυξη. 
	Ένα δίλημμα υπάρχει: Θα επιτρέψουμε σ’ αυτούς που δεν αφήνουν κανένα περιθώριο συνεννόησης να υπονομεύουν οποιαδήποτε προσπάθεια διαλόγου, ενώ για να επιβιώσουν πολιτικά το μόνο που επιζητούν είναι η εργασιακή και κοινωνική αναταραχή, ή θα συνεχίζουμε να δίνουμε λύσεις στα πραγματικά προβλήματα πέρα και πάνω από κομματικές, συντεχνιακές και ταξικές αντιπαλότητες; Αν πιστεύουμε στη συνεννόηση, ας κάνουμε το πρώτο βήμα, κυρίες και κύριοι συνάδελφοι, να συμφωνήσουμε στο αυτονόητο, στη ριζική αλλαγή κατεύθυνσης της παιδείας που παρέχουμε στα παιδιά μας.
	Πορευόμαστε με πλήρη επίγνωση των δυσκολιών. Ζητάμε να υπάρχει υπευθυνότητα απ’ όλους. Όταν ο Πρωθυπουργός της χώρας αναλαμβάνει στο ακέραιο το χρέος του να προχωρήσουμε με αποτελεσματικότητα και στιβαρότητα, έχουμε μία επιλογή, να τον εμπιστευτούμε. Όπως σοφά λέει ο λαός μας, είναι καλύτερο να σ’ εμπιστεύονται -και είναι μεγαλύτερη φιλοφρόνηση- από το να σε αγαπούν.
    Στο όνομα λοιπόν των Σερραίων συμπολιτών που με τίμησαν με την ψήφο τους ψηφίζω τον παρόντα προϋπολογισμό.
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πάρα πολύ την κ. Κόλλια. 
    Η σπουδαία κ. Κατσέλη, επί των οικονομικών του ΠΑ.ΣΟ.Κ., που έχει και συναίσθημα έχει το λόγο. Ό,τι χρειάζεται. 
    ΛΟΥΚΑ ΚΑΤΣΕΛΗ: Κυρίες και κύριοι συνάδελφοι, πριν ένα ακριβώς χρόνο απ’ αυτό το Βήμα είχαμε προειδοποιήσει την Κυβέρνηση ότι με την πολιτική που ακολουθεί θα οδηγήσει τη χώρα σε σημαντική επιβράδυνση της οικονομικής δραστηριότητας, δημοσιονομική εκτροπή και κοινωνικές εκρήξεις. Η Κυβέρνηση και ο Υπουργός επέμεναν τότε ότι ο προϋπολογισμός του 2008 θα εκτελείτο πιστά. Δυστυχώς, είμαστε εμείς που επιβεβαιωθήκαμε πλήρως. 
    Οι αποκλίσεις για το 2008 είναι ακόμα πιο δραματικές απ’ αυτές που εμφανίζονται και ομολογούνται επισήμως. Τα έσοδα θα διαμορφωθούν περίπου 3,5 δισεκατομμύρια ευρώ χαμηλότερα απ’ όσα υπολόγιζε η Κυβέρνηση. Η υπέρβαση των δαπανών υπολογίζεται περίπου στα 2.000.000.000 ευρώ. Συνολική απόκλιση δηλαδή 5,5 δισεκατομμύρια ευρώ. Το έλλειμμα το υπολόγιζε η κυβέρνηση στο 1,6% του εθνικού εισοδήματος πέρυσι. Σήμερα εμφανίζεται επισήμως στο 2,5%. Στην πραγματικότητα θα υπερβεί το 4%. 
    Ακόμα λοιπόν και με τους δικούς σας υπολογισμούς πέσατε τραγικά έξω. Γιατί, κύριοι Υπουργοί; Δεν αισθάνεστε καθόλου την υποχρέωση να εξηγήσετε στην Εθνική Αντιπροσωπεία, αλλά και στον Έλληνα φορολογούμενο γιατί αστοχήσατε τόσο πολύ; Ήταν λάθος οι εκτιμήσεις σας; Διαλύθηκε ο φοροεισπρακτικός μηχανισμός; Δεν μπορέσατε να αντισταθείτε στις πιέσεις για υπέρβαση δαπανών; Τι έφταιξε και φτάσαμε ένα βήμα πριν την χρεοκοπία; Τι έφταιξε και οι ξένες αγορές τιμωρούν το ελληνικό δημόσιο με το υψηλό κόστος δανεισμού σε επίπεδα προ της Ο.Ν.Ε.; 
    Μόνο, μην μας πείτε ότι φταίει η διεθνής κρίση. Γιατί τότε θα σας ρωτήσω, πώς είναι δυνατόν η Αξιωματική Αντιπολίτευση να «πέφτει μέσα» σε όλες τις τις προβλέψεις πριν ένα χρόνο και η Κυβέρνηση να αστοχεί τόσο προκλητικά. 
    Και δεύτερον, γιατί και πώς κατάντησε η Ελλάδα να είναι η πιο ευάλωτη χώρα στην Ευρωζώνη και μάλιστα μία χώρα που όπως εσείς ισχυριζόσασταν μέχρι πρόσφατα είχε να επιδείξει μόνο θετικές επιδόσεις, αναπτυξιακά αποθέματα και δεν ήταν έκθετη σε κινδύνους από τα δομημένα ομόλογα. 
    Και βεβαίως μην διανοηθείτε να μας πείτε ξανά ότι φταίει το ΠΑ.ΣΟ.Κ. και το υψηλό χρέος που δήθεν κληρονομήσατε, γιατί αυτό δεν πείθει κανέναν. Όλα τα δεδομένα, οι απαιτούμενες πληρωμές από παλαιότερα δάνεια, βεβαίως, σας ήταν γνωστά πριν την κατάρτιση του προϋπολογισμού του 2008, ενώ, όπως ξέρετε η μεγάλη πλειοψηφία των δανείων έχει συναφθεί με σταθερό επιτόκιο, άρα δεν υπάρχει πρόσθετη επιβάρυνση λόγω χρηματοπιστωτικής κρίσης. 
    Γνωρίζετε βέβαια και κάτι άλλο. Ότι στις μέρες σας το χρέος αυξήθηκε κατά 15.000.000.000 ετησίως δηλαδή κατά 4.000.000.000 ευρώ περισσότερα από την περίοδο διακυβέρνηση της χώρας από το ΠΑ.ΣΟ.Κ. και ότι το χρέος αυτό σπαταλήθηκε άσκοπα, αντί να χρηματοδοτήσει μικρά και μεγάλα έργα. Άρα, δεν σας φταίει ούτε η διεθνής κρίση ούτε το ΠΑ.ΣΟ.Κ. 
    Η αιτία, κυρίες και κύριοι συνάδελφοι, είναι ότι και το 2008 όπως και τα προηγούμενα χρόνια, η Κυβέρνηση συνέχισε την ίδια αδιέξοδη πολιτική, τις ίδιες αδιέξοδες επιλογές που εφάρμοσε από το 2004 και προτείνει να συνεχιστούν και το 2009. Ποιες είναι αυτές οι επιλογές; 
    Πρώτον, η πολιτική συστηματικής συμπίεσης της αγοραστικής δύναμης για την μέση ελληνική οικογένεια με πενιχρές αυξήσεις στους μισθούς και τις συντάξεις, με ανεξέλεγκτες αυξήσεις στα περισσότερα προϊόντα και τα τιμολόγια των Δ.Ε.Κ.Ο., με επιβολή του ειδικού τέλους ακινήτων, με κατάργηση του αφορολόγητου για όλους τους ελεύθερους επαγγελματίες, με αύξηση των τελών κυκλοφορίας κατά 20%, με αύξηση των αθέμιτων χρεώσεων από τις τράπεζες, με την παντελή άρνησή της να υιοθετήσει έστω και μια από τις προτάσεις του ΠΑ.ΣΟ.Κ. για τα πανωτόκια, τις εισπρακτικές εταιρείες, τα καταχρηστικά υψηλά επιτόκια στις πιστωτικές κάρτες, με τεράστια αύξηση των ιδιωτικών δαπανών για την δημόσια παιδεία, την υγεία και την ιατροφαρμακευτική περίθαλψη. 
      Ως αποτέλεσμα, η ελληνική οικογένεια δεν τα βγάζει πια πέρα και ο τζίρος πέφτει στην αγορά. Και όταν πέφτει ο τζίρος, είναι φυσικό και τα έσοδα να μειώνονται. 
      Δεύτερη επιλογή, η «μυωπική» πολιτική μείωσης των δημοσίων επενδύσεων και υποβάθμισης της παραγωγικής φάσης με το δήθεν πρόσχημα ότι η απώλεια των δημόσιων επενδύσεων θα καλυφθεί από Συμπράξεις Δημόσιου και Ιδιωτικού Τομέα, με αποτέλεσμα να μην προχωρούν έργα, να μην έχει υλοποιηθεί ούτε ένα έργο με Σ.Δ.Ι.Τ., η ελληνική περιφέρεια να μαραζώνει και το Ε.Σ.Π.Α. να παραμένει στα χαρτιά. 
      Αντίθετα, εν μέσω της κρίσης, η Κυβέρνηση έδωσε λευκή επιταγή 28.000.000.000 προς τις τράπεζες, χωρίς καμμία διασφάλιση ότι η ρευστότητα θα διοχετευθεί στις επιχειρήσεις και τα νοικοκυριά με ευνοϊκούς όρους και δεν θα καλύψει τρύπες των τραπεζών. 
      Την ίδια στιγμή δε που το κόστος για κεφάλαια κίνησης στις μικρομεσαίες επιχειρήσεις αυξάνεται γύρω στο 20%, η Κυβέρνηση όχι μόνο τις φορολόγησε, αλλά ανακοίνωσε μέτρα στήριξης, μέσω του Ταμείου Εγγυοδοσίας, που αποκλείουν όλες τις νέες επιχειρήσεις και όσες δεν εμφανίζουν συνεχή κερδοφορία τα τρία τελευταία χρόνια. 
      Η ακρίβεια, η μείωση των δημόσιων επενδύσεων, η πρόσθετη φορολογία, το υψηλό κόστος της επιχειρηματικότητας επιδείνωσαν την ανταγωνιστικότητα της οικονομίας. Η πραγματική οικονομία ασφυκτιά, το παραγωγικό έλλειμμα διευρύνεται και η παραγωγική ικανότητα της χώρας εξαντλήθηκε. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κ. Βουλευτού)
      Τρίτη επιλογή, η πλήρης απορρύθμιση του δημόσιου τομέα και η ιδιοποίησή του προς όφελος συγκεκριμένων συμφερόντων και πελατειακών διευθετήσεων, με ρουσφετολογικές προσλήψεις από το παράθυρο, με υπέρογκους μισθούς για συμβούλους και κομματικά στελέχη, με εκτίναξη των δημοσίων καταναλωτικών δαπανών. 
      Κυρίες και κύριοι συνάδελφοι, είναι οι τρεις αυτές καταστροφικές επιλογές, δηλαδή, η δυσπραγία, αν όχι εξαθλίωση, μεγάλων κοινωνικών ομάδων, η εγκατάλειψη κάθε αναπτυξιακής στόχευσης και πολιτικών στήριξης της πραγματικής οικονομίας και η κατάρρευση της χρηστής διακυβέρνησης, που έφεραν την ελληνική οικονομία στο σημερινό αδιέξοδο. 
      Η κρίση θα συνεχιστεί και θα βαθαίνει, όσο η Κυβέρνηση ακολουθεί την ίδια πολιτική. Ο τόπος χρειάζεται αλλαγή πορείας τώρα. 
      (Στο σημείο αυτό κτυπάει το κουδούνι λήξεως του χρόνου ομιλίας της κ. Βουλευτού)
      Ένα λεπτό, κύριε Πρόεδρε. 
      Για να βγούμε, όμως, από την κρίση, που αυτή η Κυβέρνηση δημιούργησε, απαιτείται σήμερα η κατάρτιση ενός έκτακτου, αξιόπιστου, μεσοπρόθεσμου προγράμματος για έξοδο από την κρίση. 
      Ως ΠΑ.ΣΟ.Κ., εμείς έχουμε υποβάλει συγκεκριμένες προτάσεις για ένα τέτοιο πρόγραμμα που θα σηματοδοτεί τη βούληση της ελληνικής πολιτείας να αποφύγει την ύφεση, να επιταχύνει συγκεκριμένα έργα με κοινοτική χρηματοδότηση τόσο για υποδομές, όσο και για εξοικονόμηση ενέργειας, όπως άλλωστε έγινε στην Ισπανία και σε άλλες χώρες. Να ενισχύσει την απασχόληση και να αντιμετωπίσει υπεύθυνα τη δημοσιονομική εκτροπή, με ουσιαστική ανακατανομή δαπανών, δηλαδή περιστολή της σπατάλης και των καταναλωτικών δαπανών και αύξηση των επενδύσεων, με προϋπολογισμούς προγραμμάτων για όλα τα Υπουργεία, τους Ο.Τ.Α. και τα νομικά πρόσωπα δημοσίου δικαίου, με αναδιάρθρωση των φοροεισπρακτικών μηχανισμών και αξιοποίηση, επιτέλους, των διαθέσιμων κοινοτικών πόρων -6.700.000.000 ευρώ είναι στα αζήτητα- με στήριξη του κοινωνικού κράτους και στήριξη της πραγματικής οικονομίας. 
      Κυρίες και κύριοι συνάδελφοι, δυστυχώς η Κυβέρνηση αδυνατεί να αντιληφθεί τα προβλήματα και να τα αντιμετωπίσει, αδυνατεί να βγάλει τη χώρα από την κρίση. Γι’ αυτό πρέπει να αποχωρήσει. Καταψηφίζουμε αυτόν τον προϋπολογισμό, έναν προϋπολογισμό που η αναθεώρησή του, ούτως ή άλλως, έχει ήδη προαναγγελθεί. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Σε αυτό το σημείο ενημερώνω το Σώμα ότι θα μιλήσουν άλλοι τρεις συνάδελφοι, ο κ. Αποστολάκος Γρηγόριος από τη Νέα Δημοκρατία, ο κ. Ντόλιος Γεώργιος από το ΠΑ.ΣΟ.Κ. και ο κ. Δερμεντζόπουλος Αλέξανδρος από τη Νέα Δημοκρατία, δηλαδή μέχρι και τον αριθμό τριάντα τέσσερα.
      Το λόγο έχει ο κ. Αποστολάκος Γρηγόριος για επτά λεπτά. 
      ΓΡΗΓΟΡΙΟΣ ΑΠΟΣΤΟΛΑΚΟΣ: Ευχαριστώ πολύ, κύριε Πρόεδρε. 
      Παρ’ όλο που δεν δέχθηκα και εγώ, όπως η κ. Κατσέλη και άλλες εκλεκτές κυρίες, τα ψήγματα της ευγενείας σας, οφείλω να ομολογήσω από το Βήμα...
      ΠΡΟΕΔΡΕΥΩΝ (Βαΐτσης Αποστολάτος): Είστε της κλάσης μου εσείς, κύριε Αποστολάκο, μας χωρίζει ένα «κ» ή ένα «τ». Είμαστε της ίδιας κλάσης. 
     ΓΡΗΓΟΡΙΟΣ ΑΠΟΣΤΟΛΑΚΟΣ: Αισθάνομαι απόλυτα ασφαλής ότι θα διευθύνετε τη συζήτηση άψογα. Διότι εκτός από την υφέρπουσα συνωνυμία είναι και η καλαισθησία που απορρέει, το σπινθηροβόλο βλέμμα και πνεύμα διαχείρισης των εργασιών του Κοινοβουλίου. Υπ΄ αυτήν την έννοια λοιπόν παραβλέπουμε και το γεγονός ότι δεν μας κολακέψατε και εμας.
     Κυρίες και κύριοι συνάδελφοι, ο προϋπολογισμός του 2009 από τα πράγματα δεν αποτελεί ένα οικονομικά μονοσήμαντο κείμενο. Ο συζητούμενος προϋπολογισμός δεν είναι ένα απλό μετρήσιμο κυβερνητικό στοίχημα. Αποτελεί τον απόλυτο ορισμό της εθνικής πολιτικής και κοινωνικής ευθύνης απέναντι στον ελληνικό λαό, όχι μόνο για την Κυβέρνηση αλλά και για όλο το πολιτικό σύστημα.
     Ουδείς αμφισβητεί ότι αποτελεί κύριο καθήκον της Κυβέρνησης η αντιμετώπιση της παγκόσμιας οικονομικής κρίσης που είναι και απρόβλεπτη και βίαιη. Αυτονόητα όμως υπάρχει η ευθύνη συμμετοχής για όλες τις πολιτικές δυνάμεις και για όλους τους κοινωνικούς φορείς, αφού όλοι συνομολογούν και την ύπαρξη της παγκόσμιας οικονομικής κρίσης και τους μεγάλους κινδύνους που απορρέουν απ’ αυτήν. 
     Η Κυβέρνηση θεωρεί ότι η κρίση δεν είναι καταστροφή. Η ελληνική οικονομία παρά τις δυσοίωνες προβλέψεις σας, αντέχει. Επιβάλλεται όμως ανασύνταξη και ανασυγκρότηση εν όψει των νέων δεδομένων. Για την Κυβέρνηση οι κίνδυνοι από την κρίση είναι πρόκληση ευθύνης που επιτάσσει να τεθούν σε νέες επίκαιρες και υγιείς βάσεις η ανάπτυξη και η κοινωνική ευημερία. Μόνο έτσι θα αποτρέψουμε την παραγωγική καθίζηση τις κοινωνικές αναταραχές που μας ταλαιπωρούν και την εθνική υποβάθμιση.
     Κυρίες και κύριοι συνάδελφοι της Αντιπολίτευσης, για την αντιμετώπιση της κρίσης η δική σας ευθύνη συμμετοχής είναι πολιτική υποχρέωση. Δεν είναι ένα «αόριστο πολιτικό νεφέλωμα». Έχει πολιτικές συνιστώσες που είναι και συγκεκριμένες και μετρήσιμες από τον τελικό κριτή όλων μας, που είναι η ελληνική κοινωνία και όχι το πολιτικό χρηματιστήριο των κομματικών επετηρίδων που ορισμένοι διακονούν μετά θρησκευτικής ευλαβείας.
     Παρακαλώ πολύ ακούστε λίγο τις ευθύνες σας γιατί τελικά ο λογαριασμός σε σας θα έλθει και όχι, όπως προβλέπετε, στην Κυβέρνηση και στη Νέα Δημοκρατία. Ακούστε τις …
     ΓΕΩΡΓΙΟΣ ΝΤΟΛΙΟΣ: Το ξέρουμε. 
     ΓΡΗΓΟΡΙΟΣ ΑΠΟΣΤΟΛΑΚΟΣ: … γιατί βυθιστήκατε, αγαπητέ, κύριε Ντόλιο, στην εικονική πραγματικότητα των προσκαίρων δημοσκοπήσεων. Πολλοί από σας ράβουν κοστούμια, ράβουν τουαλέτες, κάνουν περιττά έξοδα.
     Υπάρχουν λοιπόν πολιτικές ευθύνες. Προϋποθέτουν, πρώτον, ειλικρινή θεσμική συνεργασία στα πλαίσια της κοινοβουλευτικής διαδικασίας και του πολιτικού διαλόγου.
     Δεύτερον, απαιτούν ουσιώδη σύνθεση απόψεων χωρίς απαλλοτρίωση ιδεολογικών θέσεων.
     Τρίτον, επιβάλλουν πραγματική σύγκλιση δράσεων και όχι εικονική, χωρίς επικίνδυνες και ψευδεπίγραφες προτάσεις που κατατίθενται μόνο για το θεαθήναι. 
     Τέταρτον, απαγορεύουν άσκοπες μετωπικές συγκρούσεις που διαταράσσουν την κοινωνική γαλήνη.
     Πέμπτον, επιτάσσουν έντιμες πολιτικές δράσεις στήριξης της κοινωνικής συνοχής και αλληλεγγύης χωρίς παραπλανήσεις και διχαστικές αντιδράσεις.
     Και έκτον, αποκλείουν την αντεθνική δυσφήμιση της χώρας στο εξωτερικό για μικροκομματικά οφέλη, όπως έπραξε ο Αρχηγός της Αξιωματικής Αντιπολίτευσης. 
     Δυστυχώς, τίποτε απ’ όλα αυτά κατά περίπτωση ούτε πράττετε ούτε παραλείπετε να πράξετε. Στόχοι σας είναι «το δέλεαρ» της εξουσίας, η φθορά της Κυβέρνησης και η απαξίωση της Νέας Δημοκρατίας. Δεν στηρίζετε την ελληνική οικονομία «εν τοις πράγμασι», υπονομεύετε στην πραγματικότητα τα συμφέροντα των Ελλήνων πολιτών, ζητάτε εκλογές, όταν γνωρίζετε ότι σε τέτοιες περιόδους είναι έγκλημα η διενέργεια εκλογών. Ζητάτε μόνο να φύγει η Κυβέρνηση. Δεν ζητάτε εκλογές. Αρνείσθε ακόμα και την απλή συμμετοχή σας στο διάλογο ευθύνης συνεργασίας και προτάσεων, που σας κάνει ο Πρωθυπουργός.
     Κυρία Διαμαντοπούλου, δεν ξέρω αν αυτά που λέτε εσείς και είναι σωστά, τα αποδέχεται και ο Πρόεδρος του κόμματός σας, γιατί ποτέ απ’ αυτό το Βήμα δεν το άκουσε κανείς από μας, μέσα στη Βουλή. Η πολιτική σας ηγεσία θα κριθεί λοιπόν από την ανάληψη των ευθυνών της και όχι από τις «οβιδιακές της μεταμορφώσεις». Οι «σημαίες ευκαιρίας» δεν επηρεάζουν πια την ελληνική κοινωνία. Ο κ. Παπανδρέου και πολλοί από σας τις έχουν καιρό τώρα αναπεπταμένες. Η ηγεσία σας οφείλει να αποκτήσει συνέπεια λόγων και έργων, σοβαρότητα, ικανότητα και υψηλό αίσθημα ευθύνης. Είναι η τελευταία ευκαιρία να το απαιτήσετε και σεις από τον Αρχηγό σας. Διαφορετικά, είναι θέμα λίγου χρόνου για να εισπράξετε και πάλι «θύελλες από τους ανέμους του λαϊκισμού και της δημαγωγίας που σπέρνετε».
        Κυρίες και κύριοι συνάδελφοι, το καθήκον της πολιτικής αληθείας μου επιτρέπει να καταγράψω και κάποιες θέσεις για τον προϋπολογισμό.
        Επισήμανση πρώτη. Κύριο χαρακτηριστικό της ελληνικής κοινωνίας είναι η «βαριά κληρονομιά» του δημοσίου χρέους. Το υπογράμμισε για πολλοστή φορά ο Πρωθυπουργός, προσδιορίζοντας ότι μόνο για τόκους θα δώσουμε το 2009 περίπου 12.000.000.000 ευρώ, μία πραγματικότητα που περιορίζει τις αναπτυξιακές και τις κοινωνικές δυνατότητες της χώρας. 
        Το τραγικό για εσάς, κυρίες και κύριοι συνάδελφοι του ΠΑ.ΣΟ.Κ., είναι ότι ο εισηγητής σας και ενωρίτερα η κ. Κατσέλη, με μνημειώδη κυνισμό και –θα μου επιτρέψετε την έκφραση- με πολιτική ανευθυνότητα το ομολογείτε αυτό. Το ομολογεί η εισήγηση του εισηγητή σας, του κ. Παπουτσή, ότι εσείς το δημιουργήσατε. Παρέλειψε να αναφερθεί ο κ. Παπουτσής, μιλώντας χθες στη Βουλή για το δημόσιο χρέος την περίοδο 1981-89. Ανεφέρθη μόνο στην περίοδο 1989- 93. Τα προηγούμενα γιατί δεν τα ανέφερε; Γιατί δεν ανέφερε ότι παραλάβατε το 1981 το δημόσιο χρέος σύμφωνα με δικά σας στοιχεία που χρησιμοποιείτε στην εισήγηση, σε ποσοστό 27,1% του Α.Ε.Π., για να το παραδώσετε το 1989 σε ποσοστό 65,7% και να το παραδώσετε το 2004 σύμφωνα με τα στοιχεία της επιτροπής στο 98,6%; 
        Θέλετε να ακούσετε ποια είναι η αιτιολογία που έδωσε χθες ο κ. Παπουτσής; Ότι χρηματοδοτήσατε τη δημοκρατία, ότι χρηματοδοτήσατε το έλλειμμα της δημοκρατίας για να δώσετε συντάξεις στους πολιτικούς πρόσφυγες και στους αγωνιστές της εθνικής αντίστασης. Αυτά είπε, δεν τα είπα εγώ. Και ακόμη, είπε ότι δημιουργήσατε το σύγχρονο κοινωνικό κράτος που χρηματοδότησε την ανάπτυξη της ελληνικής περιφέρειας. Ποια ελληνική περιφέρεια, κυρίες και κύριοι; Που οδήγησε στον μαρασμό και τη δημιουργία του αθηνοκεντρικού κράτους; 
        Λησμονήσατε ακόμη και το περίφημο σύνθημα που συνόδευε αυτή την πολιτική. Το «Τσοβόλα, δώσ’τα όλα». Κανείς σας δεν το είπε μέσα σ΄ αυτήν την Αίθουσα. Αυτό το σύνθημα συνόδευσε αυτήν την πολιτική που υπονομεύει μέχρι σήμερα την ελληνική οικονομία, που δημιούργησε ένα καθεστωτικό, πελατειακό σύστημα, με στόχο τη λεηλάτηση των ψήφων της Αριστεράς και όχι μόνο, που κατέστρεψε παραδοσιακές αξίες της ελληνικής κοινωνίας, που διέλυσε την παιδεία και τη Δημόσια Διοίκηση. 
        Ο εισηγητής του ΠΑ.ΣΟ.Κ. υπερηφανεύτηκε για όλα αυτά, όπως και για την Κυβέρνηση Σημίτη και τα έργα της. Εδώ το είπε και χειροκροτάγατε. Δεν είπε ότι τον έχετε διαγράψει τον κ. Σημίτη όμως. Εάν δεν αποτελεί αυτό πολιτική υποκρισία, τότε τι αποτελεί; 
        Κυρίες και κύριοι συνάδελφοι, εμείς έχουμε αποφασίσει να λειτουργήσουμε στο δρόμο της ευθύνης. Ο χρόνος, δυστυχώς, δεν μου επαρκεί. Είχα να αναφέρω και ειδικότερες θέσεις για τον προϋπολογισμό. Όμως, σταματώ εδώ. 
        Μία φράση μόνο θα πω, κύριε Πρόεδρε. Εμείς στη Νέα Δημοκρατία έχουμε συνειδητοποιήσει ότι υπάρχει έλλειμμα ηθικής νομιμοποίησης στη συλλογική συνείδηση του ελληνικού λαού, στο τρίπτυχο «κοινωνία, οικονομία και πολιτική». Με πρωτεργάτη λοιπόν τον Πρωθυπουργό, αγωνιζόμαστε για την ποιοτική ανατροπή αυτής της αντίληψης. Η προσπάθεια αυτή είναι και υπαρκτή και δεδομένη και στηρίζεται όχι μόνο στην κοινωνική διάσταση του προϋπολογισμού, αλλά και στα κυβερνητικά μέτρα τα οποία παίρνουμε. Το αποδεικνύουν όλα τα μέτρα για τις κοινωνικά ευαίσθητες ομάδες, για την ενεργοποίηση του εθνικού ταμείου και πολλά άλλα. Ακόμη, έχουμε συνειδητοποιήσει ότι επιβάλλεται η περαιτέρω στήριξη της πραγματικής οικονομίας και ότι απαιτείται περαιτέρω ανασυγκρότηση και ενίσχυση των κρατικών θεσμών που θα ενισχύσουν και την επιχειρηματική δράση και τη διοίκηση και την παιδεία. Όλα αυτά είναι εθνικός μονόδρομος. Γι’ αυτό στηρίζουμε την Κυβέρνηση και γι’ αυτό ψηφίζουμε τον προϋπολογισμό.
        (Χειροκροτήματα από την πτέρυγα της Νέας Δημοκρατίας)
         ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Αποστολάκο. 
         «Στον φίλο μου τον Γρηγόρη», θέλω να πω: Γι’ αυτό ακριβώς δεν είπα τίποτε.
         Το λόγο έχει ο κ. Γεώργιος Ντόλιος από το ΠΑ.ΣΟ.Κ. για επτά λεπτά.
         ΓΕΩΡΓΙΟΣ ΝΤΟΛΙΟΣ: Με έναν ιδιότυπο τρόπο διεξάγεται ο διάλογος για τον προϋπολογισμό. Μπορεί κάποιος να απαντήσει στον προηγούμενο ομιλητή. Τον προπροηγούμενο δεν τον θυμάται κανείς. 
         Έτσι, λοιπόν, έχω να πω, αγαπητέ Γρηγόρη, το εξής: Ότι ο εισηγητής μας είπε πολύ συγκεκριμένα πράγματα και με πολύ μεγάλο θάρρος. Πράγματι, στη δεκαετία του ’80 χρηματοδοτήθηκε η δημοκρατία. Εγώ ξέρετε πώς το νοιώθω; Ότι βρίσκομαι σ΄ αυτήν την Αίθουσα, γιατί υπήρξε εκείνη η δεκαετία και ο Ανδρέας Παπανδρέου. Υποθέτω και εσείς, αν ξέρω την καταγωγή σας καλά. 
         Λέω, λοιπόν, ότι όλοι εμείς είχαμε ευκαιρίες, γιατί υπήρξε εκείνη η δεκαετία. Στη Λακωνία υπάρχουν κάποια κέντρα υγείας. Μήπως θυμάστε ποια εποχή έγιναν;
      Τα νοσοκομεία στη Λακωνία και στους γύρω νομούς μήπως θυμάστε σε ποια εποχή έγιναν; Ο εισηγητής μας έθεσε και κάποια ερωτήματα. Πήρατε το δημόσιο χρέος το 1998 στο 65% και πήγατε στο 110%. Τι χρηματοδοτήσατε με αυτήν την αύξηση του δημόσιου χρέους; Πήρατε το δημόσιο χρέος το 2004 σε ένα ποσό α’ και προσθέσατε 80.000.000.000. Τι χρηματοδοτήσατε με αυτά τα δανεικά;
      Έλεγα, κύριε Πρόεδρε, ότι η συζήτηση διεξάγεται με ένα ιδιότυπο τρόπο. Παράλληλοι μονόλογοι. 
      ΠΡΟΕΔΡΕΥΩΝ (Βαΐτσης Αποστολάτος): Πρέπει να σας πω, ως Πρόεδρος, αυτήν την ώρα ο ιδιότυπος τρόπος, που λέτε, ακολουθείται από εσάς ακριβώς. Δεν σας διέκοψα μέχρι τώρα, γιατί προηγήθηκε ο λόγος του κ. Αποστολάκου. Αν θέλετε εκμεταλλευτείτε το χρόνο -κρατάω και τα δευτερόλεπτα που μίλησα- επί του θέματος.
      Σας ευχαριστώ. 
      ΓΕΩΡΓΙΟΣ ΝΤΟΛΙΟΣ: Κύριε Πρόεδρε, απευθύνω μία πρόταση σε σας. Την προηγούμενη εβδομάδα είχα διατυπώσει μία άλλη  πρόταση για το πώς ψηφίζουμε τα νομοσχέδια σε αυτή τη Βουλή και πάλι προεδρεύατε. Λέω, λοιπόν, ότι θα μπορούσε να είναι πιο παραγωγική η συζήτηση, αν για παράδειγμα –κάποιες σκέψεις κάνω- συζητούσαμε κατά τμήματα τον προϋπολογισμό, κατά επιτροπές, για να υπάρχουν και κάποιες απαντήσεις. Αν μπορούσαμε δηλαδή να κατηγοριοποιούσαμε τα θέματα όχι κατά επιτροπές, αλλά κατά τον κοινό τόπο των ομιλητών και να δίνονται κάποιες απαντήσεις από την Κυβέρνηση από τους Κοινοβουλευτικούς Εκπροσώπους. Έτσι θα είχε μεγαλύτερο ενδιαφέρον η συζήτηση. Εγώ διατυπώνω αυτήν τη σκέψη. 
      ΠΡΟΕΔΡΕΥΩΝ (Βαΐτσης Αποστολάτος): Ακούστηκαν, σημειώνονται. Είναι ενδιαφέρουσα για άλλη στιγμή και για άλλους χώρους και άλλα όργανα. Ωστόσο, αυτά που είπατε είναι πολύ ενδιαφέροντα. Μην χάνουμε το χρόνο. 
      ΓΕΩΡΓΙΟΣ ΝΤΟΛΙΟΣ: Όπως πολλοί συνάδελφοι διαπίστωσαν, συζητάμε έναν προϋπολογισμό ψεύτικο, εικονικό, πιο ψεύτικο και πιο εικονικό από κάθε άλλη φορά. Έχουν πει πολλοί συνάδελφοι της Νέας Δημοκρατίας ότι επαναλαμβάνουμε τα ίδια πράγματα σε κάθε προϋπολογισμό. Η διαφορά με φέτος είναι ότι και η συντριπτική πλειοψηφία των συναδέλφων της Νέας Δημοκρατίας γνωρίζει ότι ο προϋπολογισμός είναι ψεύτικος και εικονικός. Εξάλλου υπάρχει και η ομολογία του ιδίου του Υπουργού Οικονομίας την πρώτη μέρα της συζήτησης που είπε ότι έχουμε έναν δύσκολο προϋπολογισμό. την ίδια έκφραση χρησιμοποίησαν και πολλοί συνάδελφοι της Νέας Δημοκρατίας. 
      Είναι βέβαια ο τελευταίος προϋπολογισμός σας. Δεν βγάζετε τη χρονιά. Δεν βγάζετε ούτε την αρχή της χρονιάς. Θα φύγετε υπό το βάρος των ανόμιών σας, της ανεπάρκειάς σας, υπό το βάρος της διάλυσης του κράτους. Θα καταγραφείτε ως μία Κυβέρνηση που δεν έκανε τίποτα. Θα κάνω μία μικρή αναδρομή, πώς ξεκινήσατε στα θέματα της οικονομίας. Μας διαπομπεύσατε σαν χώρα με την περιβόητη απογραφή. Χάσατε πολιτική δύναμη στην Ευρώπη και δυνατότητα να διαπραγματεύεστε οικονομικά θέματα και να διεκδικείτε. Γίναμε μία χώρα υπό επιτήρηση. Προκειμένου να κάνατε κομματική πολιτική, να χτυπήσετε το ΠΑ.ΣΟ.Κ. βλάψατε τη χώρα. Με άλλοθι τις Βρυξέλλες, στη συνέχεια επιβάλατε άγρια λιτότητα. Έχει και συνέχεια η αναδρομή. Για να βγείτε από την επιτήρηση που οι ίδιοι προκαλέσατε ανεβάσατε τεχνητά το Α.Ε.Π., συμπεριλαμβάνοντας έσοδα από απίθανες πηγές, ακόμα και από το αρχαιότερο επάγγελμα. 
      Να θυμηθούμε και άλλα; Για να βγούμε από την επιτήρηση που εσείς προκαλέσατε, προσπαθήσατε να ανακουφίσετε την οικονομία. Ανακαλύψατε τα κρυφά ομόλογα, τα δομημένα, ή τα υψηλού ρίσκου. Αυτή η απάτη που σας εξασφάλιζε πόρους καθοδηγήθηκε από τον ίδιο τον κ. Αλογοσκούφη και είχε φυσικά την συναίνεση του συνόλου της Κυβέρνησης. Έπρεπε όμως να βρεθούν αγοραστές και βρέθηκαν. Τα ασφαλιστικά ταμεία. Με τα λεφτά για την υγεία και τις συντάξεις πληρώθηκαν τα ομόλογα. Έτσι υποθηκεύτηκε η ζωή μας και ναρκοθετήθηκε το ασφαλιστικό μας σύστημα. 
      Σε αυτό το παιχνίδι που παίχτηκε στις πλάτες των Ελλήνων έστησαν «φαγοπότι τα γαλάζια παιδιά», οι χρηματιστές που χειρίζονται τα ομόλογα, οι γιοί και οι κόρες επωνύμων στελεχών της Νέας Δημοκρατίας. Να μην θυμίσω ονόματα.
      Να θυμηθούμε και άλλα; Αναδιανείματε τον πλούτο. Από τα πρώτα μέτρα σας, πήρατε από τους φτωχούς και δώσατε στους πλούσιους. Μειώσατε τη φορολογία για τους πλουσιότερους, για να εξυπηρετήσετε το μεγάλο κεφάλαιο σε βάρος των μεσαίων και κατώτερων τάξεων. Χαρίσατε 1.000.000.000 ευρώ ετησίως στους μερισματούχους των ανωνύμων εταιρειών. Η επίσημη δικαιολογία ήταν για να γίνουν επενδύσεις. Η διαπίστωση σήμερα από όλους είναι ότι δεν έγινε απολύτως τίποτα. Εάν κάποιοι από αυτούς έκαναν επενδύσεις, τις έκαναν στο εξωτερικό.
Χαρίσατε 1.000.000.000 ευρώ ετησίως στους μερισματούχους των ανωνύμων εταιρειών. Η επίσημη δικαιολογία: «Για να γίνουν επενδύσεις». Η διαπίστωση σήμερα από όλους: Δεν έγινε απολύτως τίποτα. Εάν κάποιοι έκαναν επενδύσεις από αυτούς, έκαναν στο εξωτερικό. Χαρίσατε δηλαδή 1.000.000.000 ετησίως σε χίλιες οικογένειες στην Ελλάδα, αυτές που υπηρετεί αυτή η Κυβέρνηση.
      Υπάρχει και άλλη συνέχεια στην αναδρομή, αλλά νομίζω ότι πρέπει να προχωρήσω στο τι κάνετε σήμερα, τι κάνετε με τον προϋπολογισμό. Έχει δύο χαρακτηριστικά ο προϋπολογισμός σας. Το ένα είναι ότι ετοιμάζετε μία νέα φορολογική επιδρομή για να εισπράξετε 7,1 δισεκατομμύρια ευρώ επιπλέον στα έσοδα του προϋπολογισμού. Απίστευτη πρόβλεψη, δεν την πιστεύει κανείς, αλλά χωρίς αμφιβολία θα επιχειρήσετε να συγκεντρώσετε, να μαζέψετε όσο μπορείτε περισσότερα. Θα γονατίσετε τα μεσαία και χαμηλά εισοδηματικά στρώματα, γιατί έχουμε μία Κυβέρνηση που ξέρει καλά να λεηλατεί τα χρήματα του ελληνικού λαού.
      Το δεύτερο χαρακτηριστικό του προϋπολογισμού, μετά τη φοροεπιδρομή, είναι η μείωση του Προγράμματος Δημοσίων Επενδύσεων. Σε μία εποχή κρίσης, σε μία εποχή έλλειψης ρευστότητας, όπως όλοι διαπιστώνουν, εσείς αποφασίσατε να αυξήσετε τα φορολογικά έσοδα, να αυξήσετε τη φορολογία και να μειώσετε τις δημόσιες επενδύσεις, σε βάρος βέβαια της ανάπτυξης, ιδιαίτερα της περιφέρειας, σε βάρος της ρευστότητας. Τα Π.Ε.Π. μειώνονται κατά 20%. Οι πιστώσεις για έργα της Νομαρχιακής Αυτοδιοίκησης μειώνονται, για την Τοπική Αυτοδιοίκηση επίσης. Και δεν μιλάμε για τις κρυφές μειώσεις, δεν μπορούμε, δεν υπάρχει χρόνος για να μιλήσουμε γι’ αυτές, αλλά αυτές είναι που θα εκπλήξουν δυσάρεστα δημάρχους και νομάρχες. 
      Να πούμε για το Ε.Σ.Π.Α.; Τα Π.Ε.Π. είναι το 1/3 του συνολικού προγράμματος, την ίδια στιγμή που δηλώνετε ότι το 80% των πόρων του Ε.Σ.Π.Α. θα οδηγηθεί στις περιφέρειες. Για να γίνει αυτό, θα πρέπει να υπάρξουν κατευθύνσεις, θα πρέπει να υπάρξουν δεσμεύσεις στα τομεακά προγράμματα, κάτι το οποίο δεν συμβαίνει και είναι γνωστό ότι, όπως είναι δομημένο το Δ’ Κοινοτικό Πλαίσιο Στήριξης, το Ε.Σ.Π.Α., θα οδηγηθούν πόροι στο κέντρο και στις πιο ανεπτυγμένες περιοχές. Επειδή μιλάω για την ελληνική περιφέρεια, θα κάνω μία αναφορά στην αγροτική οικονομία με δύο λόγια, ότι κατά τη φετινή χρονιά το μήνυμα το οποίο εκπέμφθηκε από τις πράξεις και τις παραλείψεις κυρίως της Κυβέρνησης στους αγρότες είναι: «Μη σπέρνετε». Οι καλοί αγρότες, αυτοί που έσπειραν πολλά στρέμματα …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Βαΐτσης Αποστολάτος): Μιλάτε οκτώ λεπτά ήδη, ο χρόνος έχει περάσει, έχει τελειώσει. Να ετοιμάζεται παρακαλώ ο κ. Δερμεντζόπουλος.
      Ολοκληρώστε παρακαλώ.
      ΓΕΩΡΓΙΟΣ ΝΤΟΛΙΟΣ: Λέω, λοιπόν, ότι το μήνυμα που εκπέμπεται είναι «Μη σπέρνετε». Οι καλοί αγρότες, αυτοί που έσπειραν πολλά στρέμματα, αυτοί που δούλεψαν καλά τα χωράφια τους, αυτοί που παρήγαγαν περισσότερα, είναι αυτοί που έπαθαν τη μεγαλύτερη ζημιά. Υποθέτω ότι το πραγματικό μήνυμα είναι ότι το δικαίωμα, τη δυνατότητα της διατροφής της χώρας τη διαθέτετε, την παραχωρείτε και αυτή στο εξωτερικό.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστώ πολύ. 
      Το λόγο έχει ο κ. Δερμετζόπουλος για επτά λεπτά.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κύριε Πρόεδρε. 
      Τελικά ο Νομός Έβρου μιλάει τα μαύρα μεσάνυχτα. 
      Κυρίες και κύριοι συνάδελφοι, η συζήτηση που εξελίσσεται αυτές τις ημέρες για τον προϋπολογισμό του 2009 είναι ιδιαιτέρως κρίσιμη και απαιτεί από όλους σύνεση και νηφαλιότητα. Είναι σίγουρα μία πολύ καλή αφορμή για τους συναδέλφους της Αντιπολίτευσης να τοποθετηθούν με θέσεις σκληρές και επικριτικές απέναντι στην Κυβέρνηση, εξάλλου αυτό έχουν κάνει μέχρι τώρα, αυτό όμως που πρέπει να προσέξουμε όλοι μας είναι η στάση και οι απόψεις μας να είναι ρεαλιστικές, να είναι χρήσιμες στο λαό μας και κυρίως να παράγουν αποτέλεσμα.
      Κυρίες και κύριοι συνάδελφοι, το οικονομικό περιβάλλον διεθνώς δοκιμάζεται σοβαρά και αυτό δεν είναι δικαιολογία, όπως πολύ εύκολα και ανεύθυνα μας κατηγόρησαν ότι επικαλούμαστε. Οι επιπτώσεις της πολύ σοβαρής διεθνούς χρηματοπιστωτικής κρίσης έχουν περάσει με ένταση στην πραγματική οικονομία σε όλες τις χώρες του κόσμου. Έχουμε πια μία σημαντική επιβράδυνση του ρυθμού ανάπτυξης της παγκόσμιας οικονομίας και πολλές οικονομίες έχουν εισέλθει σε ύφεση. Η ελληνική οικονομία έχει επιδείξει έως σήμερα μεγαλύτερες αντοχές από άλλες χώρες της Ευρωπαϊκής Ένωσης, παρ’ όλα αυτά είναι φανερό ότι οι επιπτώσεις της κρίσης έχουν περάσει και στη χώρα μας. Η Ευρωπαϊκή Επιτροπή στις φθινοπωρινές της προβλέψεις για την ευρωπαϊκή οικονομία στις αρχές του Νοεμβρίου προέβλεψε για την ελληνική οικονομία μία πολύ καλύτερη πορεία στον επόμενο χρόνο σε σύγκριση με πολλές άλλες οικονομίες της Ευρωπαϊκής Ένωσης. Και αυτό είναι σαφές, κυρίες και κύριοι συνάδελφοι, και πρέπει να γίνει από όλους μας κατανοητό, ότι οφείλεται σε πολύ μεγάλο βαθμό στην πολιτική της ήπιας δημοσιονομικής προσαρμογής και των διαρθρωτικών μεταρρυθμίσεων που εφαρμόζει αυτή η Κυβέρνηση από το 2004, με επιλογές που αποδεικνύονται εκ του αποτελέσματος σωστές, αποτελεσματικές, έχοντας ενισχύσει την οικονομία μας, γεγονός που μας επιτρέπει σήμερα να πορευόμαστε με αυξημένη σταθερότητα στο δύσκολο, ασταθές και ανασφαλές διεθνές περιβάλλον.
      Μέσα σ’ αυτήν την πολύ δύσκολη συγκυρία, η χώρα μας πρέπει να αποκτήσει και τον προϋπολογισμό για τον επόμενο χρόνο και όπως είπε ο Υπουργός Οικονομίας, είναι ίσως ο πιο δύσκολος προϋπολογισμός που καταρτίζει αυτή η Κυβέρνηση.
      Ο σχεδιασμός του είναι η συνέχεια μιας πολιτικής προσανατολισμένης στους στόχους αυτής της Κυβέρνησης, που είναι η ανάπτυξη, η απασχόληση και η κοινωνική συνοχή. Για την κατάρτιση και τις προβλέψεις του βασικές παράμετροι καθίστανται η επιβράδυνση της παγκόσμιας οικονομίας, η μείωση της διεθνούς ρευστότητας, οι διακυμάνσεις των επιτοκίων, οι υποχρεώσεις της χώρας μας στο πλαίσιο της συμμετοχής της στην Ευρωζώνη.
      Κωδικοποιημένα το Υπουργείο Οικονομίας έθεσε τους στόχους του για το 2009, που είναι: Η στήριξη της αναπτυξιακής δυναμικής της οικονομίας μας, η ενίσχυση της απασχόλησης, η ενίσχυση του εισοδήματος των οικονομικά ασθενέστερων συμπολιτών μας και η συνέχιση της πολιτικής της δημοσιονομικής πειθαρχίας με τη μείωση των ελλειμμάτων μέσα στο πλαίσιο του Συμφώνου Σταθερότητας και Ανάπτυξης. 
      Οι στόχοι μας θα είχαν μεγαλύτερα περιθώρια αν ακόμα δεν μας βάραιναν τα τεράστια δημόσια χρέη που κληρονομήσαμε από τις προηγούμενες κυβερνήσεις. Και καλό είναι να εξακολουθούμε να τα λέμε και ας κατηγορούμαστε πολλές φορές για παρελθοντολογία, γιατί γνωρίζοντας την ιστορία, αποφεύγουμε να διαπράττουμε τα ίδια λάθη. Και μάλιστα λάθη που βαραίνουν μία ολόκληρη χώρα για πολλά χρόνια.
      Κυρίες και κύριοι συνάδελφοι, όσον αφορά τα ειδικότερα μεγέθη του προϋπολογισμού εντοπίζεται αύξηση στα έσοδα, η οποία προκύπτει από τη διατήρηση της ανάπτυξης και τη διεύρυνση της φορολογικής βάσης με τις πολλές προσπάθειες που γίνονται για την αποκατάσταση της φορολογικής δικαιοσύνης.
      Συνεχίζεται η προσπάθεια της φορολογικής ελάφρυνσης των συμπολιτών μας με την περαιτέρω μείωση των φορολογικών συντελεστών. Στόχος η ενίσχυση των επενδύσεων, η κατανάλωση και η οικονομική δραστηριότητα συνολικά.
      Οι δαπάνες προβλέπονται να διαμορφωθούν ανοδικά και αυτό οφείλεται στη χρηματοδότηση για τις αυξήσεις στις συντάξεις του Ο.Γ.Α., στην αύξηση του Ε.Κ.Α.Σ., στην καταβολή των επιδομάτων στις τρίτεκνες και πολύτεκνες οικογένειες, στην αύξηση των επιδομάτων των ατόμων με ειδικές ανάγκες, την αύξηση χρηματοδότησης προς τους Οργανισμούς Τοπικής Αυτοδιοίκησης και στη βελτίωση των μισθολογίων γενικότερα.
      Αυξημένες πιστώσεις προβλέπονται για τα Υπουργεία που διαμορφώνουν την κοινωνική πολιτική της χώρας μας, για το Υπουργείο Απασχόλησης και Κοινωνικής Προστασίας, για το Υπουργείο Υγείας και Κοινωνικής Αλληλεγγύης, για το Υπουργείο Παιδείας, για το Υπουργείο Αγροτικής Ανάπτυξης και Τροφίμων.
      Κυρίες και κύριοι συνάδελφοι, στις κρίσιμες αυτές ώρες πρέπει όλοι να επιδείξουμε πολύ σοβαρή στάση, θέτοντας σαν πρώτη προτεραιότητα το συμφέρον της χώρας και των συμπολιτών μας. Σ’ αυτήν τη φάση δεν έχουμε την πολυτέλεια να συγχωρήσουμε κανένα μικροπολιτικό παιχνίδι και καμμία προσωπική φιλοδοξία και πολιτική. Οφείλουμε με όλες τις διαφορές και τις διαφωνίες μας να είμαστε ενωμένοι. Οτιδήποτε αντίθετο καθίσταται πια επικίνδυνο. 
      Η Κυβέρνηση από την πρώτη στιγμή πορεύεται αποφασιστικά και υπεύθυνα, χωρίς λαϊκισμούς, χωρίς υπερβολές. Μέσα στη δίνη της χρηματοπιστωτικής κρίσης αυξήσαμε την εγγύηση όλων των καταθέσεων από τις 20.000 στις 100.000 ευρώ. 
      Ψηφίσαμε το νόμο για την προστασία των δανειοληπτών και το νόμο για την αύξηση της ρευστότητας στην ελληνική οικονομία, ρίχνοντας το βάρος μας στις μικρομεσαίες επιχειρήσεις, στους εργαζόμενους, σ’ αυτές και σ’ όλα τα ελληνική νοικοκυριά. Σήμερα ο Πρωθυπουργός εξήγγειλε μέτρα για την τόνωση του τουρισμού.
      Κυρίες και κύριοι συνάδελφοι, ο προϋπολογισμός κάθε χρόνο αποτελεί τον οδικό χάρτη που θα κινηθεί η οικονομία της χώρας μας και είναι ύψιστης σημασίας ο ρόλος του. Μία Κυβέρνηση όμως κρίνεται και από το σύνολο των δράσεών της, τις επιλογές της, τις επιτυχίες της, κάτι που δεν καταγράφεται στους ετήσιους προϋπολογισμούς. Όπως για παράδειγμα οι συμμαχίες, η στρατηγική και η χάραξη μίας ενεργειακής πολιτικής που κατέστησε τη χώρα μας, τη Θράκη, τον Έβρο, κόμβο ενέργειας παγκόσμιας σημασίας, με τους αγωγούς πετρελαίου, τους αγωγούς φυσικού αερίου, που ειρήσθω εν παρόδω θα πρέπει κάποια στιγμή να διασχίσουν και όλο το Νομό Έβρου, από το νότιο μέχρι το βόρειο άκρο του, ώστε να αποτελέσουν έναν ισχυρό μοχλό ανάπτυξης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
	Κυρίες και κύριοι συνάδελφοι, η Κυβέρνηση αυτή και ο Πρωθυπουργός με σθένος, υπομονή, θάρρος και υπευθυνότητα θα συνεχίσουν τη σταθερή πορεία για την Ελλάδα, για τους Έλληνες, με γνώμονα την αλήθεια, με γνώμονα το δημόσιο συμφέρον σ’ ένα κοινωνικό κράτος και σ’ ένα κράτος δικαίου. 
      Γι’ αυτό υπερψηφίζω τον προϋπολογισμό του Κράτους για το 2009. 
      Σας ευχαριστώ. 
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαϊτσης Αποστολάτος):  Σας ευχαριστούμε πολύ. 
      Σας γνωστοποιώ, πριν σας πω: «Καληνύχτα, Καλημέρα και καλή τύχη», κύριοι συνάδελφοι, ότι έχουν διανεμηθεί τα Πρακτικά της συνεδρίασης της Δευτέρας 1ης Δεκεμβρίου 2008 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Βαϊτσης Αποστολάτος): Συνεπώς, τα Πρακτικά της συνεδρίασης της Δευτέρας 1ης  Δεκεμβρίου 2008 επικυρώθηκαν. 
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση; 
       ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 01.30΄ λύεται η συνεδρίαση για σήμερα ημέρα Παρασκευή 19 Δεκεμβρίου 2008, και ώρα 10.00΄, με αντικείμενο εργασιών του Σώματος νομοθετική εργασία, συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του κρατικού προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2009».
      Ο ΠΡΟΕΔΡΟΣ                                                                  ΟΙ ΓΡΑΜΜΑΤΕΙΣ

ΟΛΟΜΕΛΕΙΑ 18-12-2008	ΣΕΛ. 6


Τελευταία Αποθήκευση:	9/1/2009 11:29:00 πμ	Από:	K.arapi
Εκτυπώθηκε:	8/1/2009 10:37:00 πμ

