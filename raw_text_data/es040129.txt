     ΣΥΝΕΔΡΙΑΣΗ ΟΓ΄
     ΠΙΝΑΚΑΣ ΠΕΡΙΕΡΧΟΜΕΝΩΝ
     ΣΥΝΟΔΟΣ Δ΄
     Πέμπτη 29 Ιανουαρίου 2004
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     1. Επικύρωση Πρακτικών, σελ.
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Bουλευτών, σελ.
     3. Ανακοίνωση του δελτίου επικαίρων ερωτήσεων της Παρασκευής 30 Ιανουαρίου 2004, σελ.
     4. Συζήτηση επικαίρων ερωτήσεων
     α) Προς τον Υπουργό Εξωτερικών, σχετικά με δημοσιεύματα του Τύπου αναφερόμενα στις προαγωγές και τοποθετήσεις διπλωματιών κλπ., σελ.
     β) Προς τον Υπουργό Υγείας και Πρόνοιας, σχετικά με τη χρηματοδότηση του Ψυχολογικού Κέντρου Βόρειας Ελλάδας για την απρόσκοπτη λειτουργία του και άλλα, σελ.
     γ) Προς τον Υπουργό Εθνικής Άμυνας, σχετικά με την αντικατάσταση του εκπροσώπου του Υπουργείου Οικονομικών στο Συμβούλιο του Μετοχικού Ταμείου Στρατού, σελ.
     δ) Προς τον Υπουργό Εργασίας και Κοινωνικών Ασφαλίσεων, σχετικά με την καταβολή της έκτακτης οικονομικής ενίσχυσης στους εποχιακά εργαζόμενους στις βιομηχανίες φρούτων του Nομού Λάρισας κλπ., σελ.
     ΟΜΙΛΗΤΕΣ
     Α) Επί των επικαίρων ερωτήσεων
     ΓΙΑΝΝΙΤΣΗΣ Α., σελ.
     ΚΑΜΜΕΝΟΣ Π., σελ.
     ΚΟΝΤΟΓΙΑΝΝΟΠΟΥΛΟΣ Β., σελ.
     ΚΟΤΣΩΝΗΣ Θ, σελ.
     ΡΕΠΠΑΣ Δ., σελ.
     ΣΚΑΝΔΑΛΑΚΗΣ Π., σελ.
     ΤΖΕΚΗΣ Α., σελ.
     ΤΣΙΟΓΚΑΣ Δ., σελ.
     β) Επί του σχεδίου νόμου του Υπουργείου Εργασίας και Κοινωνικών Ασφαλίσεων
     ΒΑΡΒΙΤΣΙΩΤΗΣ Μ., σελ.
     ΒΛΑΧΟΠΟΥΛΟΣ Η., σελ.
     ΓΙΑΚΟΥΜΑΤΟΣ Γ., σελ.
     ΚΑΚΛΑΜΑΝΗΣ Ν., σελ.
     ΚΑΝΕΛΛΛΟΠΟΥΛΟΣ Λ., σελ.
     ΚΕΔΙΚΟΓΛΟΥ Β., σελ.
     ΚΤΕΝΑΣ Γ., σελ.
     ΜΗΤΣΟΤΑΚΗΣ Κ., σελ.
     ΜΠΕΝΑΚΗ-ΨΑΡΟΥΔΑ Α. σελ.
     ΜΠΟΥΡΑΣ Α., σελ.
     ΠΑΠΑΓΕΩΡΓΙΟΥ Γ., σελ.
     ΠΙΠΕΡΓΙΑΣ Δ., σελ.
     ΡΕΠΠΑΣ Δ., σελ.
     ΣΠΥΡΑΚΗ Χ., σελ.
     ΣΠΥΡΟΠΟΥΛΟΣ Ρ., σελ.
     ΣΠΥΡΟΥ Σ., σελ.
     ΣΤΕΡΓΙΟΥ Ι., σελ.
     ΤΣΙΟΓΚΑΣ Δ., σελ.

     ΠΡΑΚΤΙΚΑ  ΒΟΥΛΗΣ
     Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Δ΄
     ΣΥΝΕΔΡΙΑΣΗ ΟΓ΄
     Πέμπτη 29 Ιανουαρίου 2004
     	Αθήνα, σήμερα στις 29 Ιανουαρίου 2004, ημέρα Πέμπτη και ώρα 11.03΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
     ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
     	Παρακαλείται ο κύριος Γραμματέας να ανακοινώσει τις αναφορές προς το Σώμα.
     	(Ανακοινώνονται προς το Σώμα από τον κ. Παναγιώτη Σκανδαλάκη,  Βουλευτή Λακωνίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία ο Δήμος Μεθώνης Πιερίας ζητεί την οικονομική επιχορήγηση των πολιτιστικών του δραστηριοτήτων.
     2) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Ίδρυμα Προστασίας Τυφλών Βορείου Ελλάδος «Ο Ήλιος» ζητεί τη μετατροπή του Ιδρύματος από Νομικό Πρόσωπο Ιδιωτικού Δικαίου σε Νομικό Πρόσωπο Δημοσίου Δικαίου ώστε να εξασφαλιστούν οι απαραίτητοι πόροι για την αξιοπρεπή λειτουργία του.
     3) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Μαγνησίας ζητεί να καταβληθεί η επιδότηση στους ελαιοπαραγωγούς του Νομού Μαγνησίας για το σύνολο της δηλωθείσας παραγωγής τους.
     4) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Δήμος Μεθώνης Πιερίας ζητεί την οικονομική επιχορήγηση των πολιτιστικών δραστηριοτήτων του.
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας Λασιθίου ζητεί να του γνωστοποιηθεί το ποσόν που οφείλει να καταβάλει για τον ηλεκτροφωτισμό του οικισμού Σελακάνου.
     6) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος αδιορίστων επιτυχόντων διαγωνισμού ΑΣΕΠ Φεβρουαρίου 1998 για το Δημόσιο Τομέα ζητεί την απορρόφηση όλων των επιτυχόντων μελών του στο Δημόσιο Τομέα.
     7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Συντονιστική Επιτροπή Συνταξιουχικών Οργανώσεων Ειδικών Ταμείων ζητεί την ικανοποίηση συνταξιοδοτικού αιτήματος των μελών της.
     8) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Κων/νος Δουμάνης, κάτοικος Δράμας, ζητεί να του καταβληθεί αποζημίωση από τον ΕΛΓΑ για τις ελαιοκαλλιέργειές του, που καταστράφηκαν από τον παγετό του 2002. 
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2929/12-9-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Φ900α/3740/6797/22-9-2003 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ΄ αριθμ. 2929/12-09-2003 ερώτησης, που κατέθεσε η Βουλευτής κ. Μαρία Δαμανάκη, με θέμα τη λειτουργία της Ναυτικής Βάσης Βριλησσίων, σας γνωρίζουμε τα εξής:
     Το Ναυτικό Οχυρό Βριλησσίων χρησιμοποιείται από το Πολεμικό Ναυτικό (ΠΝ) σαν εναλλακτικό Κέντρο Λήψεως για υποστήριξη ζωτικών επιχειρησιακών δικτύων επικοινωνιών των Μονάδων εν πλω με το Στρατηγείο Διοικήσεως. Ενεργοποιείται δε όταν το πρωτεύον Κέντρο Λήψεως τεθεί εκτός.
     Μετά τη παραχώρηση μέρους των εκτάσεων του Ν. Οχυρού στο Δήμο Βριλησσίων και στη ΔΕΗ, βρίσκεται σε εξέλιξη μετά από σχετική μελέτη, η τοποθέτηση του αριθμού των τριών κεραιών που ευρίσκονταν εντός της παραχωρηθείσας έκτασης σε κατάλληλα σημεία εντός του εναπομείναντος χώρου.
     Κατόπιν των ανωτέρω και συνυπολογίζοντας, αφενός την ύπαρξη της επιχειρησιακής απαίτησης και αφετέρου τη μη δυνατότητα περαιτέρω χωροταξικής συρρίκνωσης, η θέση του ΓΕΝ είναι το Ναυτικό Οχυρό Βριλησσίων να παραμείνει στο παρόν καθεστώς.
     Ο Υπουργός
     ΓΙΑΝΝΟΣ ΠΑΠΑΝΤΩΝΙΟΥ»
     2. Στην με αριθμό 2932/12-9-03 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 7017/4/3762/1-10-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσαν οι Βουλευτές κύριοι Ν. Γκατζής και Τ. Τσιόγκας, σας γνωρίζουμε ότι η Υποδιεύθυνση Ασφαλείας Βόλου έχει στελεχωθεί με δύναμη, η οποία υπερβαίνει την οργανική της κατά 8 άτομα, όταν άλλες αστυνομικές Υπηρεσίες που αντιμετωπίζουν τα ίδια ή και περισσότερα προβλήματα εμφανίζουν σημαντικά ελλείμματα στη δύναμή τους, δεδομένης και της ελλειμματικής δύναμης του Σώματος.
     Πάντως, για την ενίσχυση των Υπηρεσιών της Αστυνομικής Διεύθυνσης Μαγνησίας, προκηρύχθηκαν κατά τις επικείμενες συμπληρωματικές μεταθέσεις 8 θέσεις αστυφυλάκων, ενώ θα καταβληθεί προσπάθεια, για περαιτέρω ενίσχυσή της με νέους αστυφύλακες, μετά την έξοδό τους από τη Σχολή τις προσεχείς ημέρες. Πέραν αυτών, για την πληρέστερη στελέχωση του συνόλου των αστυνομικών Υπηρεσιών, από το Υπουργείο μας, επειδή θεωρήθηκε αναγκαία η ενίσχυση αυτών με προσωπικό ενόψει και της διεξαγωγής των Ολυμπιακών Αγώνων του 2004, αλλά και άλλων αναγκαιοτήτων, όπως η ανάληψη από την Αστυνομία της αρμοδιότητας έκδοσης των διαβατηρίων, μετά από ειδική επεξεργασία των δεδομένων που αφορούν την οργανική δύναμη του Σώματος, ζητήθηκε και ήδη εγκρίθηκε, η πρόσληψη ικανού αριθμού αστυνομικών για το τρέχον έτος και ικανού αριθμού προσωπικού για το επόμενο έτος.
     Για τον υλικοτεχνικό εξοπλισμό και τον εκσυγχρονισμό του συστήματος μηχανοργάνωσης και μηχανογράφησης της Υποδιεύθυνσης Ασφαλείας Βόλου, καθώς και των λοιπών Υπηρεσιών, σας πληροφορούμε ότι, τα τελευταία χρόνια, έχουν γίνει σημαντικά βήματα με την αύξηση των διατιθέμενων κονδυλίων. Η προσπάθεια αυτή, για την αναβάθμιση της υλικοτεχνικής υποδομής των Υπηρεσιών μας, τα αποτελέσματα της οποίας είναι ήδη ορατά, συνεχίζεται στο πλαίσιο του μεγάλου εξοπλιστικού προγράμματος της Αστυνομίας, το οποίο βρίσκεται σε εξέλιξη και υλοποιείται με γοργούς ρυθμούς, ενόψει και των Ολυμπιακών Αγώνων του 2004. Ενδεικτικά αναφέρεται ότι στην ανωτέρω Υπηρεσία, εκτός των άλλων υλικών και μέσων, έχουν χορηγηθεί 12 οχήματα διαφόρων τύπων, ενώ 7 Η/Υ είναι συνδεδεμένοι στο πανελλαδικό δίκτυο πληροφορικής της Ελληνικής Αστυνομίας και 4 Η/Υ κατέχει και το Τμήμα Δίωξης Ναρκωτικών Βόλου. Επίσης, για την προμήθεια διαφόρων ειδών και τη συντήρηση του υπάρχοντος εξοπλισμού της εν λόγω Υποδιεύθυνσης, κατά το τρέχον έτος εγκρίθηκε πίστωση 5.128,00€.
     Επισημαίνεται ότι, μετά την ολοκλήρωση του έργου POLICE ΟΝ LINE, προϋπολογισμού 29.180.000€, ο διαγωνισμός του οποίου βρίσκεται σε εξέλιξη, θα συνδεθούν στο πανελλαδικό δίκτυο πληροφορικής όλες οι Υπηρεσίες της Αστυνομίας, επιπέδου Αστυνομικού Τμήματος και άνω, ενώ όσες έχουν ήδη συνδεθεί θα ενισχυθούν με νέο εξοπλισμό.
     Τέλος σας πληροφορούμε ότι το θέμα της ανακατανομής των οργανικών θέσεων των Υπηρεσιών της Αστυνομικής Διεύθυνσης Μαγνησίας θα αντιμετωπισθεί σε ενιαία βάση στα πλαίσια του σχεδιασμού του Υπουργείου μας για την αναδιάρθρωση όλων των περιφερειακών αστυνομικών Υπηρεσιών, ο οποίος βρίσκεται στο τελικό στάδιο.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     3. Στην με αριθμό 2643/8-9-03 ερώτηση του Βουλευτή κ. Τάσου Μαντέλη δόθηκε με το υπ’ αριθμ. Φ900α/3727/6779/16-9-2003 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ’ αριθμ. 2643/08-09-2003 ερώτησης, που κατέθεσε ο Βουλευτής κ. Τάσος Μαντέλης, με θέμα τα μέτρα προστασίας των εθελοντών Ραδιοερασιτεχνών, σας γνωρίζουμε τα εξής:
     Από τα υπάρχοντα στο ΓΕΕΘΑ/ΔΕΠ στοιχεία, δεν προκύπτει η ύπαρξη ενός ολοκληρωμένου σχεδίου συντονισμού των ραδιοερασιτεχνών και ανάπτυξης δικτύου αναλόγου προς αυτό των ΗΠΑ γνωστού με την επωνυμία «MARS/Military Affiliate Radio System». Το 1993-94, μετά από πρόταση της Ένωσης Ελλήνων Ραδιοερασιτεχνών (ΕΕΡ), έγινε συνάντηση στο ΓΕΕΘΑ εκπροσώπων της με εκπροσώπους των αρμοδίων φορέων όλων των ΓΕ, στην οποία ανταλλάχθηκαν απόψεις γενικά για την διερεύνηση των δυνατοτήτων δημιουργίας ενός γενικότερου πλαισίου συνεργασίας ΕΔ-Ραδιοερασιτεχνών και ειδικότερα για την ανάπτυξη τέτοιου δικτύου.
     Σημειώνεται επίσης, ότι μέχρι το τέλος της δεκαετίας του 80, υπήρχε και στην Ευρώπη ενδιαφέρον για την ανάπτυξη και εκμετάλλευση, κυρίως σε καταστάσεις έκτατων αναγκών, δικτύων τύπου «MARS». Έκτοτε η ανάπτυξη στην τεχνολογία και τις υπηρεσίες των τηλεπικοινωνιών και της πληροφορικής οδήγησε στην αλλαγή προτεραιοτήτων και σε υποβάθμιση του ρόλου τους.
     Ωστόσο, υπήρχε πάντοτε και εξακολουθεί να υπάρχει συνεργασία των ΕΔ με τους ραδιοερασιτέχνες, καθώς και αναγνώριση του ρόλου και της προσφοράς τους στο κοινωνικό σύνολο, ιδιαίτερα σε καταστάσεις έκτατης ανάγκης. Στο πνεύμα αυτό εντάσσεται μια σειρά διευκολύνσεων και ενεργειών υποστήριξης των δραστηριοτήτων τους από πλευράς ΥΠΕΘΑ όπως:
     (1) Η εγκατάσταση και λειτουργία αναμεταδοτών ραδιοερασιτεχνικών δικτύων σε χώρους των ΕΔ. Να σημειωθεί' ότι σε πολλούς τέτοιους χώρους, κυρίως πλησίον μεγάλων αστικών κέντρων, δεν έχει επιτραπεί η εγκατάσταση αναμεταδοτών δικτύων επικοινωνιών φορέων του Δημοσίου.
     (2) Η εκχώρηση τμήματος του ζωτικού για τις τακτικές επικοινωνίες των ΕΔ φάσματος VHF για την ανάπτυξη πειραματικής και ερευνητικής δραστηριότητας των ραδιοερασιτεχνών.
     Επίσης σε ειρηνικές περιόδους οι ραδιοερασιτέχνες θα μπορούσαν να συνεισφέρουν κατά την εφαρμογή των σχεδίων «ΞΕΝΟΚΡΑΤΗΣ» τα οποία τελούν υπό τον έλεγχο του Υπουργείου Εσωτερικών Δημόσιας Διοίκησης και Αποκέντρωσης.
     Το ΓΕΕΘΑ, ως αρμόδιος διακλαδικός φορέας και οι ΕΔ εν γένει, έχοντας πάντα υπόψη την μεγάλη εμπειρία, την υψηλή κατάρτιση και την επιθυμία προσφοράς των ραδιοερασιτεχνών παραμένουν σε ετοιμότητα για να εξετάσουν και να συνδράμουν στην υλοποίηση συγκροτημένων και συντονισμένων προτάσεων των φορέων των ραδιοερασιτεχνών της χώρας μας επί του θέματος.
     Ο Υπουργός
     ΓΙΑΝΝΟΣ ΠΑΠΑΝΤΩΝΙΟΥ»
     4. Στην με αριθμό 2993/15-9-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 99705-ΙΗ/9-10-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2993/15.9.2003 την οποία κατέθεσε ο Βουλευτής κ. Σπήλιος Π. Σπηλιωτόπουλος, σχετικά με την κάλυψη σε εκπαιδευτικά κενά στα σχολεία Α/θμιας και B/θμιας Εκπ/σης του Νομού Αχαΐας, σας γνωρίζουμε τα εξής:
     Οι διορισμοί των εκπαιδευτικών γίνονται σε οργανικά κενά που προκύπτουν μετά τις μεταθέσεις των εκπαιδευτικών σε συνάρτηση με τις πιστώσεις που εγκρίνονται από την αρμόδια επιτροπή του ΥΠ.ΕΣ.Δ.Δ.Α.
     Επιπροσθέτως, σας γνωρίζουμε ότι αν για οποιαδήποτε αιτία απουσιάζουν από τα σχολεία εκπαιδευτικοί της Πρωτοβάθμιας και Δευτεροβάθμιας Εκπαίδευσης, καθώς και σε άλλες έκτακτες ανάγκες λειτουργίας των σχολείων που δημιουργούνται κατά τη διάρκεια του διδακτικού έτους, προσλαμβάνονται με αίτησή τους, προσωρινοί αναπληρωτές με σχέση εργασίας ιδιωτικού δικαίου από τους υποψηφίους των πινάκων του Ν.3027/2002 (ΦΕΚ 152 Τ.Α΄/28.6.2002).
     Συγκεκριμένα, όπως μας πληροφόρησε η αρμόδια Διεύθυνση Πρωτοβάθμιας Εκπαίδευσης στο 12/θέσιο 54ο  και στο 6/θέσιο 64ο  Δημοτικό Σχολείο Πατρών δεν υπάρχουν κενά σε δασκάλους πλην μιας δασκάλας που έχει ολιγοήμερη άδεια στο 64ο Δημοτικό Σχολείο.
     Επίσης, σας γνωρίζουμε ότι το κτήριο του 64ο Δημοτικού Σχολείου Πατρών βρίσκεται στο τελικό στάδιο της αποπεράτωσης.
     Τέλος, τα κενά που καλύφθηκαν από μόνιμους και αναπληρωτές καθηγητές στα σχολεία της Δευτεροβάθμιας Εκπαίδευσης του Νομού Αχαΐας για το σχολικό έτος 20032004 είναι τα εξής:
     Μόνιμοι	      Θέσεις		Αναπληρωτές                    Θέσεις
     ΠΕ 01		 2			ΠΕ 03			 5
     ΠΕ 03		 2			ΠΕ 04			 8
     ΠΕ 06		11			ΠΕ 06			12(Α/θμια)
     ΠΕ 08		 4			ΠΕ 07			 4
     ΠΕ 09		 4			ΠΕ 09 		           2
     ΠΕ 10		 1			ΠΕ 12			 1
     ΠΕ 11		 8			ΠΕ 14			 1
     ΠΕ 12		 1			ΠΕ 17			 1
     ΠΕ 13		 1			ΠΕ 18			 3
     ΠΕ 15		 5			ΠΕ 19			10
     ΠΕ 17		12			ΠΕ 20			 1
     ΠΕ 18		 6			ΤΕ 01			 6
     ΠΕ 19		 4
     ΠΕ 20		 1
     Ο Υφυπουργός
     ΝΙΚ. ΓΚΕΣΟΥΛΗΣ»
     5. Στην με αριθμό 4012/2-10-03 ερώτηση και ΠΑΒ 1299/2-10-03των Βουλευτών κυρίων Γεωργίου Παπαγεωργίου και Ελευθέριου Παπαγεωργόπουλου δόθηκε με το υπ’ αριθμ. Β-4530/23-10-03 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης και αναφοράς με αριθμό 4012/2-10-03 και ΠΑΒ 1299/2-10-03, που κατέθεσαν στη Βουλή οι Βουλευτές κύριοι Γιώργος Παπαγεωργίου και Ελευθέριος Παπαγεωργόπουλος, αντίστοιχα, σύμφωνα και με το έγγραφο αριθμ. 22751/Φ.506/23-10-2003, σας πληροφορούμε τα παρακάτω:
     Σύμφωνα με το Ν. 2867/2001 αρ. 3, παρ. 14, εδαφ. κ, η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.) είναι αρμόδια για τη χορήγηση των αδειών κατασκευής κεραιών σταθμών στην ξηρά, πλην αυτών που αφορούν τα πάρκα κεραιών, και ασκεί όλες τις σχετικές αρμοδιότητες που αναφέρονται στο άρθρο 1 του ν.2801/2000.
     Η άδεια που εκδίδει η αρμόδια υπηρεσία της Ε.Ε.Τ.Τ. είναι η πρώτη από τις πράξεις που απαιτούνται, βάσει του ανωτέρω Νόμου και εκδίδεται μετά τη χορήγηση θετικής γνωμάτευσης της Ελληνικής Επιτροπής Ατομικής Ενέργειας, η οποία με την Κοινή Υπουργική Απόφαση για τα «Μέτρα προφύλαξης του κοινού από τη λειτουργία κεραιών εγκατεστημένων στην ξηρά» (υπ’ Αριθμ. 53571/3839/2000) ορίζεται ως υπεύθυνη για την προστασία του πληθυσμού και του περιβάλλοντος από μη ιονίζουσες (ηλεκτρομαγνητικές) ακτινοβολίες και φροντίζει για την παροχή σχετικής πληροφόρησης για κάθε ενδιαφερόμενο. Στη συνέχεια ακολουθεί η έγκριση της Πολεοδομίας για την τοποθέτηση πλέον της κεραίας, μετά τη σύμφωνη γνώμη της ΕΠ.Α.Ε. ή άλλης αρμόδιας υπηρεσίας (π.χ. Δασικής Υπηρεσίας), όπου χρειάζεται.
     Στην προαναφερθείσα Κ.Υ.Α. θεσπίζονται βασικοί περιορισμοί και επίπεδα αναφοράς. και - καθορίζονται τα όρια για την ασφαλή έκθεση του κοινού στην ηλεκτρομαγνητική ακτινοβολία που εκπέμπουν οι κεραίες κινητής τηλεφωνίας και οι κεραίες μικροκυματικών ζεύξεων, οι οποίες είναι διατάξεις που εκπέμπουν μη ιοντίζουσα ακτινοβολία. Η εγκατάστασή τους εντός ή πλησίον κατοικημένων περιοχών πρέπει να γίνεται σύμφωνα με τις θεσμοθετημένες προδιαγραφές, ώστε σε όλα τα γειτονικά στο σταθμό κεραιών σημεία, στα οποία υπάρχει ανθρώπινη πρόσβαση να εξασφαλίζεται η συμμόρφωση με τα όρια ασφαλούς έκθεσης του κοινού.
     Πρέπει να αναφερθεί πως στην εν λόγω Κ.Υ.Α. οι βασικοί περιορισμοί και τα επίπεδα αναφοράς για την ασφαλή έκθεση του κοινού στα εκπεμπόμενα ηλεκτρομαγνητικά πεδία, βασίστηκαν σε όλες τις μέχρι σήμερα αποδεδειγμένες βιολογικές επιδράσεις και έχουν οριστεί με μεγάλους συντελεστές ασφαλείας, έτσι ώστε να λαμβάνονται υπ’ όψιν οι αβεβαιότητες που υπάρχουν όσον αφορά την ατομική ευαισθησία, τις περιβαλλοντικές συνθήκες, καθώς και τις διαφορές όσον αφορά την ηλικία και την κατάσταση της υγείας του κοινού.
     Σε ό,τι αφορά την κατασκευή κεραίας κινητής τηλεφωνίας στην περιοχή Χαλκίδας και συγκεκριμένα επί της οδού Κιαπέκου 15 της εταιρείας «COSMOTE — ΚΙΝΗΤΕΣ ΤΗΛΕΠΙΚΟΙΝΩΝΙΕΣ Α.Ε.» έχει εκδοθεί από την Υπηρεσία μας η υπ’ αριθμ. 273/10/20-01-2003 Απόφαση, με την οποία χορηγείται άδεια στην προαναφερόμενη εταιρεία. Επειδή, όμως, σε αλληλογραφία που είχε η Υπηρεσία μας με την Ελληνική Επιτροπή Ατομικής Ενέργειας (Α.Π. επιστολής της Ε.Ε.Α.Ε.: Μ.ι.411/1194/18-9-2003) και κατόπιν αυτοψίας που διενήργησε η τελευταία στην προαναφερθείσα Περιοχή που είναι εγκατεστημένη η εν λόγω κεραία κινητής τηλεφωνίας, διαπιστώθηκε ότι η υποβληθείσα μελέτη βάσει της οποίας εξεδόθη η θετική της γνωμάτευση —κατά τα ως άνω- ήταν πλημμελής, καθώς δεν ανέφερε την ύπαρξη γειτονικού ραδιοφωνικού σταθμού, προχωρήσαμε στις κατά Νόμο δέουσες ενέργειες. Συγκεκριμένα, αποστείλαμε στην εταιρεία «COSMOTE — ΚΙΝΗΤΕΣ ΤΗΛΕΠΙΚΟΙΝΩΝΙΕΣ Α.Ε.» το υπ’ αριθμ. Πρωτ. 21257/Φ.307/06-10-2003 έγγραφο, με το οποίο την καλούμε να προβεί στις εξής ενέργειες, όπως ορίζει ρητά το άρθρο 7, παρ. 1 και 3 της ΚΥΑ 53571/3839 για τα μέτρα προφύλαξης του κοινού από τη λειτουργία κεραιών εγκατεστημένων στην ξηρά:
     Α) να υποβάλλει εκ νέου στην Ε.Ε.Α.Ε. πλήρεις τεχνικές μελέτες ραδιοεκπομπών λαμβάνοντας υπ’ όψιν τα τρέχοντα στοιχεία της εγκατάστασης και τα σύγχρονα αρχιτεκτονικά σχέδια και τοπογραφικό διάγραμμα της περιοχής,
     Β) να διακόψει άμεσα τη λειτουργία του σταθμού που βρίσκεται στο επί της οδού Κ 15, στη Χαλκίδα, κτίριο και λειτουργεί δυνάμει της εγκρίσεως της Υπηρεσίας μας και να μας γνωστοποιήσετε τούτο πάραυτα,
     Γ) να μην επαναλάβει τη λειτουργία του πριν διορθωθεί ή ολοκληρωθεί η μελέτη και εφαρμοστούν τα αναγκαία μέτρα.
     Τέλος, σας ενημερώνουμε ότι η ΕΕΤΤ, όταν πληρούνται οι εκ του Νόμου προϋποθέσεις είναι υποχρεωμένη να προχωρά στην αδειοδότηση του εκάστοτε σταθμού βάσης κινητής επικοινωνίας, χωρίς να δικαιούται εκ του Νόμου να εξαιρέσει κάποιες κεραίες από αυτή τη διαδικασία αδειοδότησης, όπως αιτείται ο Σύλλογος Γονέων και Κηδεμόνων του 10ου Δημοτικού Σχολείου Χαλκίδας. Η δε ανάκληση για τις ήδη αδειοδοτημένες κατασκευές κεραιών μπορεί να πραγματοποιηθεί μόνο με τις προϋποθέσεις του υπ’ αριθμ. 236/79/2001 (ΦΕΚ 1/649/Β/11-12-2001) Κανονισμού Αδειών Κατασκευών Κεραιών στην Ξηρά (άρθρο 9).
     Ο Υφυπουργός
     ΕΜΜΑΝΟΥΗΛ Σ. ΣΤΡΑΤΑΚΗΣ»
     6. Στην με αριθμό 3772/29. 9.2033 ερώτηση της Βουλευτού κ. Ασημίνας Ξηροτύρη Αικατερινάρη δόθηκε με το υπ’ αριθμ. Φ. 90022/24417/5087/23.10.03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση;
     «Απαντώντας στην υπ’ αριθμ. 3772/29-9-2003 ερώτηση, που κατατέθηκε στη Βουλή από τη Βουλευτή κ. Ασημίνα Ξηροτύρη - Αικατερινάρη, σχετικά με το προαναφερόμενο θέμα, σας πληροφορούμε τα ακόλουθα, όπως μας γνώρισε το Ι.Κ.Α.:
     Αναφορικά με τον εκσυγχρονισμό και την αναβάθμιση του Νοσοκομείου.
     Είναι γεγονός ότι τα εξωτερικά ιατρεία του 2ου Νοσοκομείου ΙΚΑ Θεσσαλονίκης στεγάζονται σήμερα σε στενούς χώρους με δυσχέρεια πρόσβασης.
     Για την αντιμετώπιση του προβλήματος αυτού μεταστεγάστηκε το Φυσικοθεραπευτήριο του Νοσοκομείου σε άλλο χώρο, ώστε να μεταφερθούν στους χώρους που εκκενώθηκαν, αφού προηγηθούν οι αναγκαίες διαρρυθμίσεις, τα εξωτερικά ιατρεία του Νοσοκομείου.
     Έτσι τα εξωτερικά ιατρεία του Νοσοκομείου θα λειτουργούν με πλήρως ικανοποιητικές συνθήκες και θα παρέχουν άνετη και απρόσκοπτη πρόσβαση στους ασφαλισμένους. Επιπλέον Θα βελτιωθεί το επίπεδο λειτουργίας και άλλων Τμημάτων και γραφείων του Νοσοκομείου αφού θα υπάρξει ικανοποιητική άνεση χώρου.
     Όσον αφορά στο Θέμα του Αξονικού Τομογράφου σας γνωρίζουμε ότι το 2ο  Νοσοκομείο διαθέτει Αξονικό και Μαγνητικό Τομογράφο.
     Το Απεικονιστικό Εργαστήριο Αξονικής και Μαγνητικής Τομογραφίας του ΙΚΑ στη Θεσσαλονίκη, υπάγεται και αποτελεί Τμήμα του 2ου Νοσοκομείου. Από την ίδρυσή του στεγαζόταν σε κτίριο της Τ.Μ.Υ. της 25ης Μαρτίου, λόγω της γνωστής ανεπάρκειας χώρων του μισθωμένου κτιρίου του Νοσοκομείου. Οι χώροι του κτιρίου αυτού, παρ’ όλες τις επισκευές και ανακαινίσεις που κατά καιρούς διενεργήθηκαν δεν κατέστη δυνατό να εξασφαλίσουν τις αναγκαίες προϋποθέσεις για την λειτουργία του Τμήματος.
     Για την αντιμετώπιση των προβλημάτων αυτών, το Τμήμα μεταστεγάστηκε τον Ιανουάριο του 2003 στο νέο και ιδιόκτητο κτίριο της Τ.Μ.Υ. Τούμπας που βρίσκεται στο ευρύτερο σημείο του κέντρου της Θεσσαλονίκης (Δήμος Θεσσαλονίκης) και υπάρχει ευχερής προσέγγιση από την περιφερειακή οδό και συχνή συγκοινωνιακή πρόσβαση.
     Ο Αξονικός και Μαγνητικός Τομογράφος ανήκουν μεν οργανωτικά στο 2ο Νοσοκομείο, αλλά ο σκοπός λειτουργίας τους είναι η εξυπηρέτηση τόσο των νοσηλευομένων όσο και των εξωτερικών ασθενών ασφαλισμένων του Ιδρύματος, των οποίων τα περιστατικά αποτελούν τη μεγάλη πλειοψηφία των διενεργουμένων εξετάσεων.
     Οι νοσηλευόμενοι του Νοσοκομείου μπορούν να εξυπηρετούνται και από συμβεβλημένα με το Ίδρυμα Κρατικά Νοσοκομεία, που διαθέτουν τέτοια μηχανήματα και ιδιωτικά εργαστήρια, με τα οποία υπάρχουν συμβάσεις, σε κοντινή απόσταση από το Νοσοκομείο προς αποφυγή ταλαιπωρίας των ασθενών.
     Από όλα τα παραπάνω προκύπτει ότι η μεταστέγαση και λειτουργία του Αξονικού και Μαγνητικού Τομογράφου του 2ου Νοσοκομείου βελτίωσε το επίπεδο παροχής υπηρεσιών στους ασφαλισμένους του Ιδρύματος.
     Επομένως εκτός του ότι αντικειμενικοί λόγοι ανεπάρκειας χώρων δεν επιτρέπουν την εγκατάσταση Αξονικού και Μαγνητικού Τομογράφου στο παραπάνω Νοσοκομείο οι ανάγκες των ασφαλισμένων μας καλύπτονται και δεν απαιτείται η δημιουργία δεύτερου εργαστηρίου.
     Αναφορικά με την έλλειψη διοικητικού προσωπικού.
     Η Υπηρεσία μας γνωρίζει το πρόβλημα λειτουργίας των Μονάδων, εξαιτίας της έλλειψης διοικητικού προσωπικού και για το λόγο αυτό προέβη στις απαραίτητες ενέργειες για την έγκριση προσλήψεων διοικητικού προσωπικού στο ΙΚΑ.
     Με την υπ. αριθμ. ΔΙΠΠΙ/Φ.ΕΓΚΡ.7/240/οικ.12228/25-6-2003 απόφαση της Επιτροπής του άρθρου 2 παρ. 1 της αριθμ. 55/1998 Π.Υ.Σ. εγκρίθηκαν τριακόσιες πενήντα οκτώ (358) θέσεις διοικητικών υπαλλήλων και συγκεκριμένα τριακόσιες είκοσι τέσσερις (324) ΠΕ Διοικητικού — Οικονομικού, είκοσι οκτώ (28) ΤΕ Διοικητικού — Λογιστικού και έξι (6) ΔΕ Τηλεφωνητών.
     Με την ολοκλήρωση της όλης διαδικασίας, το ΙΚΑ θα φροντίσει για την ενίσχυση των Μονάδων, κατά σειρά προτεραιότητας, ξεκινώντας από τις Μονάδες εκείνες, στις οποίες παρατηρείται μεγαλύτερη έλλειψη διοικητικού προσωπικού.
     Σχετικά με την καταβολή της υπερωριακής αποζημίωσης των μονίμων διοικητικών υπαλλήλων του ΙΚΑ σας γνωρίζουμε ότι με το Μ70/50/7-3-2003 έγγραφο του ΙΚΑ διατέθηκαν ώρες για νυχτερινή και εξαιρέσιμων ημερών απασχόληση των μονίμων διοικητικών υπαλλήλων για το χρονικό διάστημα από 14/1/2003 — 3 1/12/2003, οι οποίες εγκρίθηκαν με την αριθ. πρωτ. 2/4830/0022/7-2-2003 (ΦΕΚ 163/τ.Β΄/14-2-2003) Κοινή Υπουργική Απόφαση των Γενικών Γραμματέων Δημοσιονομικής Πολιτικής Του Υπουργείου Οικονομίας και Οικονομικών και Εργασίας και Κοινωνικών Ασφαλίσεων του Υπουργείου Εργασίας και Κοινωνικών Ασφαλίσεων.
     Στη συνέχεια με τα Μ70/475/22-4-2003 και Μ70/1408/15-9-2003 έγγραφα του ΙΚΑ διατέθηκαν ώρες για απογευματινή υπερωριακή απασχόληση για το Α΄ και Β΄ εξάμηνο 2003 αντίστοιχα, με βάση τις με αριθ. πρωτ. 2/12364/0022/14-3- 2003 (ΦΕΚ 365/τ.Β΄ /28-3-2003) και 2/41541/0022/7-8-2003 (ΦΕΚ 1213/τ.Β΄/26-8-2003) Κοινές Υπουργικές Αποφάσεις των Γενικών Γραμματέων Δημοσιονομικής Πολιτικής του Υπουργείου Οικονομίας και Οικονομικών και Εργασίας και Κοινωνικών Ασφαλίσεων του Υπουργείου Εργασίας και Κοινωνικών Ασφαλίσεων.
     Αναφορικά με την έλλειψη τεχνικού προσωπικού
     Επειδή κατά την τελευταία διετία δημιουργήθηκαν πολλά κενά σε θέσεις τεχνικού προσωπικού (ειδικότητας οδηγού), λόγω συνταξιοδότησης, το ΙΚΑ πρόκειται να ζητήσει κατ’ εξαίρεση έγκριση για πρόσληψη προσωπικού της εν λόγω ειδικότητας.
     Αναφορικά με την έλλειψη υγειονομικού προσωπικού
     Στο 2ο Νοσοκομείο ΙΚΑ «Παναγία» προβλέπονται οι εξής οργανικές θέσεις υγειονομικών υπαλλήλων και υπηρετούν αντίστοιχα:
ΠΕ – Νοσηλευτικής………          …         Θέσεις 2        Υπηρετούν 0
ΠΕ - Φυσικών Ιατρικής-Ακτινοφυσικών   Θέσεις 1   Υπηρετούν 0
ΠΕ – Φαρμακοποιών………………         Θέσεις 3… Υπηρετούν 2
ΠΕ - Χημικών - Βιοχημικών – Βιολόγων  Θέσεις 3         Υπηρετούν 2
ΤΕ - Νοσηλευτικής–Μαιευτικής……         Θέσεις 157    Υπηρετούν 119
ΤΕ – Φυσικοθεραπείας………….            Θέσεις 16          Υπηρετούν 11
ΤΕ - Ραδιολογίας - Ακτινολογίας………   Θέσεις 15           Υπηρετούν 4
ΤΕ - Ιατρικών Εργαστηρίων………………Θέσεις 15          Υπηρετούν 9
ΤΕ - Κοινωνικής Εργασίας………………Θέσεις 1              Υπηρετούν 0
ΤΕ - Οικιακής Οικονομίας……………  …Θέσεις 1…  ……Υπηρετούν 0
ΔΕ - Βοηθών Νοσοκόμων……………… Θέσεις 67          Υπηρετούν 52
ΔΕ - Νοσοκόμων - Τραυματιοφορέων……Θέσεις 15…Υπηρετούν 12
ΔΕ - Χειριστών Ιατρικών Συσκευών……    Θέσεις 10 ….Υπηρετούν 17
ΔΕ - Υπαλλήλων Φαρμακείου…                Θέσεις 5…….Υπηρετούν 1
ΔΕ - Βοηθών Ιατρικών & Βιολογικών Εργαστ Θέσεις 12  Υπηρετούν 11
     Επίσης δεν προβλέπονται αλλά υπηρετούν υπάλληλοι των παρακάτω κλάδων:
ΠΕ - Ψυχολόγων & Κοινωνικής Εργασίας…                    . Υπηρετούν 1
ΥΕ - Νοσοκόμων – Τραυματιοφορέων…….                 . Υπηρετούν 5
ΥΕ - Πρακτικών Νοσοκόμων……………                 …….Υπηρετούν 2
Αορίστου χρόνου ΔΕ Νοσοκόμων - Τραυματιοφορέων…Υπηρετούν 1
Αορίστου χρόνου ΥΕ Νοσοκόμων – Τραυματιοφορέων…Υπηρετούν 1
     Στην δύναμη αυτή θα πρέπει να προστεθούν 19 άτομα ακόμα, που δεν είναι υπάλληλοι του ΙΚΑ, αλλά υπηρετούν στο 2ο Νοσοκομείο Θεσσαλονίκης. Είναι το προσωπικό της πρώην κλινικής Δανιηλίδη.
     Επίσης από την προκήρυξη 2/ΙΚ/2002 του ΑΣΕΠ, προσλήφθηκαν και υπηρετούν ήδη στο εν λόγω Νοσοκομείο συνολικά δεκαέξι (16) υγειονομικοί υπάλληλοι διαφόρων κλάδων, τα οποία περιλαμβάνονται στην παραπάνω μηχανογραφική κατάσταση.
     Ακόμα κρίνουμε σκόπιμο να αναφέρουμε ότι στο 2ο Νοσοκομείο ΙΚΑ, εκκρεμούν εδώ και ένα χρόνο περίπου σαράντα τέσσερις (44) αιτήσεις μεταθέσεων υγειονομικών υπαλλήλων προς άλλες Μονάδες Υγείας. Από αυτές ικανοποιήθηκαν περίπου δέκα.
     Για τους Νοσοκόμους - Τραυματιοφορείς ειδικότερα, αναφέρουμε ότι υπηρετούν δεκαεννέα (19), οι οποίοι είναι κατανεμημένοι σε διάφορες κλινικές.
     Η Διοίκηση του Ιδρύματος καταβάλλει κάθε δυνατή προσπάθεια για την καλύτερη εξυπηρέτηση των ασφαλισμένων, και σε περίπτωση διαπιστωμένων αναγκών, προσπαθεί για καλύτερη κάλυψή τους, μέσα στα πλαίσια του Νόμου.
     Σχετικά με την καταβολή δεδουλευμένων υπερωριών σας γνωρίζουμε ότι η Διεύθυνση Υγειονομικού Προσωπικού έχει διαθέσει από την αρχή του χρόνου τις απαιτούμενες ώρες υπερωριακής απασχόλησης και έχει ήδη καλύψει τις ανάγκες του 2ου Νοσοκομείου για το 2003.
     Επομένως για την καταβολή των δεδουλευμένων υπερωριών αρμόδιες είναι οι υπηρεσίες του 2ου Νοσοκομείου και οι εκκαθαριστές αποδοχών τους.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
     7. Στην με αριθμό 519/8-7-03 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Τ/7350/24-7-03 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στη με αρ. 519/8-7-03 ερώτηση του Βουλευτή κ. Μιχ. Καρχιμάκη και σε συνέχεια των παραπάνω σχετικών, σας ενημερώνουνε ότι στα πλαίσια του Επιχειρησιακού Προγράμματος «Ανταγωνιστικότητα» και συγκεκριμένα στη Δράση 5.2.3 του Μέτρου 5.2., που αφορά στα Τουριστικά Αγκυροβόλια, προβλέπεται ως στόχος η κατασκευή οκτώ [8] αγκυροβολίων με τις αντίστοιχες δυναμικότητες και δαπάνες έτσι ώστε η συνολική δαπάνη να ευρίσκεται μέσα στο όριο αυτής που έχει αποφασισθεί.
     Οι θέσεις των τουριστικών αγκυροβολίων που κατ’ αρχή έχουν επιλεγεί, με τις αντίστοιχες δυναμικότητες είναι:
     ΟΝΟΜΑΣΙΑ                         ΔΥΝΑΜΙΚΟΤΗΤΑ           ΔΑΠΑΝΗ
     1 .ΙΚΑΡΙΑ                                             90                  2.800.000 €
     2. ΜΠΕΝΙΤΣΕΣ ΚΕΡΚΥΡΑΣ                90                 3.600.000 €
     3. ΚΙΟΝΙ ΙΘΑΚΗΣ                                 40                   900.000 €
     4. ΠΑΛΑΙΑ ΕΠΙΔΑΥΡΟΣ                    40                     600.000 €
     5. ΣΥΜΗ                                               30                      600.000 €
     6. ΚΟΥΦΟΝΗΣΙ                                    40                  1.000.000€
     7. ΓΑΥΔΟΣ                                             40                 1.350.000 €
     8. ΚΑΨΑΛΙ ΚΥΘΗΡΩΝ                          50                  1.000.000 €
     ΣΥΝΟΛΟ                                             410 ΘΕΣΕΙΣ  11.858.008 €
     Σε περίπτωση, μη έγκαιρης ωρίμανσης των επιλεγέντων έργων και αναλόγως του διατιθέμενου (μειωμένου εκ των πραγμάτων) προϋπολογισμού είναι πιθανόν να επανασχεδιασθεί η Δράση.
     Ο Υφυπουργός
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
     8. Στην με αριθμό 3234/18.9.03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 78400/16786/03/2.10.03 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, που κατατέθηκε από τη Βουλευτή κα. Κ. Μαρία Δαμανάκη αφορά στο αντικείμενο του θέματος, σας γνωρίζουμε ότι οι Νομαρχιακές Αυτοδιοικήσεις της χώρας είναι αρμόδιες για την οργάνωση και λειτουργία των Κέντρων Προσωρινής Διαμονής Λαθρομεταναστών.
     Για την αντιμετώπιση της από Θαλάσσης παράνομης εισόδου λαθρομεταναστών προς τα νησιά του Ανατολικού Αιγαίου, την Κρήτη καθώς και τα ηπειρωτικά και νησιωτικά εδάφη εφαρμογή έχει το Σχέδιο «ΠΟΣΕΙΔΩΝΙΟ ».
     Με την αποστολή του Σχεδίου « ΠΟΣΕΙΔΩΝΙΟ » προς τις Νομαρχιακές Αυτοδιοικήσεις ζητήθηκε να μας καταθέσουν τεχνικοοικονομικές μελέτες για την δημιουργία Κέντρων Προσωρινής Διαμονής Λαθρομεταναστών. Η Νομαρχιακή Αυτοδιοίκηση Λέσβου ζήτησε, για τη δημιουργία Κέντρου Προσωρινής Διαμονής, το ποσό των 15 000 000 δραχμών αίτημα που έγινε αποδεκτό και μεταβιβάστηκε ισόποση πίστωση σύμφωνα με την αριθμ. 230085/05-03-1998 απόφαση του Γενικού Λογιστηρίου του Κράτους.
     Επίσης, έχουν προωθηθεί προς το Γενικό Λογιστήριο του Κράτους τα αιτήματα της Νομαρχιακής Αυτοδιοίκησης Λέσβου, που υποβλήθηκαν έως σήμερα και αφορούν ποσά για δαπάνες σίτισης και περίθαλψης λαθρομεταναστών συνολικού ύψους 221.791 ΕΥΡΩ.
     Επιπροσθέτως, ύστερα από το αριθμ 783/06-08-2003 έγγραφο της Ν.Α. Λέσβου εγκρίθηκε από το Υπουργείο Εσωτερικών Δημόσιας Διοίκησης και Αποκέντρωσης, στην εν λόγω Νομαρχιακή Αυτοδιοίκηση, επιχορήγηση ύψους 50 000 ΕYΡΩ για την ετήσια μίσθωση κτιρίου, που θα εχρησιμοποιείτο ως Κέντρο Προσωρινής Διαμονής Λαθρομεταναστών.
     Όσον αφορά στο τελευταίο αίτημα της Ν.Α. Λέσβου, που πρωτοκολλήθηκε στο Υπουργείο Εσωτερικών Δημόσιας Διοίκησης και Αποκέντρωσης στις 08-09-2003, περί μεταβίβασης πίστωσης 350 000 ΕΥΡΩ για τη διαμόρφωση ιδιόκτητου χώρου προκειμένου να χρησιμοποιηθεί ως Κέντρο Προσωρινής Διαμονής Λαθρομεταναστών, το Υπουργείο μας θα μεριμνήσει για την ικανοποίηση και του αιτήματος αυτού.
     Ο Υφυπουργός
     Λ. ΠΑΠΑΔΗΜΑΣ»
     9. Στην με αριθμό 2733/10-9-03 ερώτηση του Βουλευτή κ. Κυριάκου Σπυριούνη δόθηκε με το υπ’ αριθμ. Φ 900α/3732/6789/18-8-03 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ’ αριθμ. 2733/10-09-2003 ερώτησης, που κατέθεσε ο Βουλευτής κ. Κυριάκος Σπυριούνης, με θέμα την προμήθεια οχημάτων HUMMER, σας γνωρίζουμε τα εξής:
     	1. Οι προτάσεις για την κατακύρωση μιας προμήθειας και για τη διαχείριση των πιστώσεων γίνονται πάντοτε από μία επιτροπή 5 έως 10 ατόμων, μεταξύ των οποίων και εκπροσώπων του Γ.Ε. Ως εκ τούτου δεν υπάρχει περιθώριο για διαφοροποίηση των προτάσεων της Επιτροπής από το προσωπικό της ΓΔΑΕ, το οποίο εισηγείται την υπογραφή μόνο των αναγκαίων διοικητικών εγγράφων (τρόπος προμήθειας, συγκρότηση επιτροπής, κατακύρωση).
     Περαιτέρω, το αυστηρό νομοθετικό πλαίσιο καθορίζει αναλυτικά τη διαδικασία προμηθειών δεν επιτρέπει παρεκκλίσεις.
     2. Διευκρινίζεται, ότι ο πίνακας που έχει αποστείλει ο ερωτών κ. Βουλευτής δεν αποτελεί απόσπασμα του ΕΜΠΑΕ 2001-2005, αλλά ένα εσωτερικό έγγραφο του ΓΕΣ, όπου καταγράφονται οι απαιτήσεις πιστώσεων για ήδη υπογραφείσες συμβάσεις (ανειλημμένες υποχρεώσεις) του προηγούμενου ΕΜΠΑΕ περιόδου 1996-2000.
     Συγκεκριμένα το υπόψη πρόγραμμα «Οχήματα 1 1/4 τ. (με ΟΡΤΙΟΝ) (HUMMER) αφορά στην αποπληρωμή προμήθειας 2.480 οχημάτων 1 1/4 τ. τύπου Μercedes 290 GDT (ΟΡΤΙΟΝ της σύμβασης 15Α/1997), ύψους 141.152.208 Ευρώ.
     Από το ίδιο πρόγραμμα είχε χρηματοδοτηθεί και η προμήθεια 70 οχημάτων τύπου HUMMER (σύμβαση 21Α/2000), συνολικού ποσού 9.672.273 USD, που διατέθηκε πριν το 2002 και δεν συμπεριλαμβάνεται στο ποσό των 141.152.208. Ευρώ, που εμφαίνεται στο συνημμένο στην Ερώτηση πίνακα.
     3. Σχετικά με την έγκριση τιμών εσωτερικού με τιμές LOΑ, επισυνάπτεται (Σχετ. 1) απόσπασμα (άρθρο 61) των κατευθυντήριων οδηγιών του ΠΔ 284/89 έτους 1992, αναφορικά με το κόστος που δεν περιλαμβάνουν οι LΟΑ και πρέπει να προστεθεί για λόγους συγκρισιμότητας (φθάνουν μέχρι 55%).
     Επίσης, πρέπει να ληφθεί υπόψη ότι στις προμήθειες 54 και 98 HUMMER από την ΕΛΒΟ, τα οχήματα φέρουν ειδική υπερκατασκευή, η οποία δεν προσφέρεται στις ΗΠΑ και η οποία προορίζεται για προσαρμογή ρωσικών αντιαρματικών και γερμανικών αντιαεροπορικών οπλικών συστημάτων και επιβαρύνεται με αντίστοιχο κόστος ανάπτυξης, παραγωγής και τοποθέτησης.
     4. Κατά την τεχνική και οικονομική επεξεργασία της προσφοράς, ένα μέλος της Επιτροπής εξέφρασε τις επιφυλάξεις του μόνο ως προς την επιβάρυνση της προμήθειας με έξοδα χειρισμού ύψους 22% και ισχύος αναπροσαρμογής τιμών, λόγω καθυστερημένης επιλογής του οχήματος.
     Τα θέματα αντιμετωπίστηκαν ως εξής:
      (1) Η αναπροσαρμογή των τιμών εντάχθηκε στα ΑΩ χωρίς επιβάρυνση της σύμβασης.
     (2) Για το ποσοστό του 22% της επιβάρυνσης με έξοδα χειρισμού ζητήθηκε η άποψη των Γερμανικών Αρχών μέσω ΑΚΑΜ ΒΕΡΟΛΙΝΟΥ, ο οποίος επιβεβαίωσε ότι, σε παρόμοιες συμβάσεις που γίνονται από την Γερμανική Υπηρεσία Προμηθειών, η σχετική επιβάρυνση ανέρχεται μέχρι και 25% και, για τη συγκεκριμένη περίπτωση, το 22% είναι λογικό.
     5. Η τιμή προμήθειας για ενενήντα οκτώ (98) οχήματα HUMMER M1114GR (ο φορέας του νέου Α-Τ όπλου μεγάλου βεληνεκούς είναι τροχοφόρο όχημα με ελαφρά θωράκιση επιπέδου II, σύμφωνα με την STANAG 4569), μετά των παρελκομένων και εργαλείων που θα τα συνοδεύσουν με Εγχώρια Προστιθέμενη Αξία 36%, είναι 24.222.671,60 Ευρώ ή 8.253.875.349,11 δρχ.
     Η παραπάνω αναφερόμενη τιμή συμπεριλαμβάνει:
     (1) Τις προβλεπόμενες κρατήσεις (4%), οι οποίες ανέρχονται συνολικά σε 1.015.847,78 EURO ή 346.150.131 δρχ. και αναλύονται λεπτομερώς στο άρθρο 4 της σύμβασης.
     (2) Μεταφορικά, ζυγιστικά, δασμούς, εκφορτωτικά, έξοδα ασφαλίσεως και λοιπά έξοδα παραδόσεως, ελέγχου και δοκιμών των οχημάτων, μέχρι την παραλαβή τους στην 652 ΠΑΥΠ.
     (3) Κρατήσεις και εισφορές υπέρ διαφόρων ασφαλιστικών ταμείων κλπ.
     6. Πρέπει να σημειωθεί, ότι η τιμή παραπλήσιου οχήματος HUMMER Μ1114, χωρίς μεταφορικά και κρατήσεις, χωρίς ΕΠΑ και χωρίς τις μετασκευές εγκατάστασης Α/Τ ΚΟΡΝΕΤ, από στοιχεία κόστους και διαθεσιμότητας του ODC έτους 2001, είναι 173,617 USD έναντι 236.804,32 Ευρώ, που είναι η τιμή του οχήματος στην υπογραφείσα σύμβαση, η οποία όμως θα πληρωθεί το έτος 2005 και έχει τα πρόσθετα κόστη που δεν έχουν οι LOA.
     Ο Υπουργός
     ΓΙΑΝΝΟΣ ΠΑΠΑΝΤΩΝΙΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 4032/2-10-03 ερώτηση των Βουλευτών κυρίων Γεώργιου Αλογοσκούφη και Σταύρου Καλογιάννη δόθηκε με το υπ’ αριθμ. 46689/22-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, που κατετέθη από τους Βουλευτές κ.κ. Γεώργιο Αλογοσκούφη και Σταύρο Καλογιάννη αναφορικά με θέματα αρμοδιότητας του Υπουργείου μας και σύμφωνα με όσα σαν οι Περιφέρειες Στερεάς Ελλάδας, Βορείου Αιγαίου, Νοτίου Αιγαίου, Αττικής και Ηπείρου, σας γνωρίζουμε τα εξής:
     Ο τέως προϊστάμενος της Ειδικής Υπηρεσίας Διαχείρισης Επιχειρησιακού Προγράμματος Στερεάς Ελλάδας παραιτήθηκε από την εν λόγω Διαχειριστική Αρχή, προκειμένου να προσληφθεί στην Ειδική Υπηρεσία Διαχείρισης του Επιχειρησιακού Προγράμματος του Υπουργείου Περιβάλλοντος, Χωροταξίας και Δημοσίων Έργων. Η άμεση πρόσληψη του παραπάνω στελέχους στην προαναφερθείσα Διαχειριστική Αρχή δεικνύει αναβάθμιση αυτού.
     Η θητεία της τέως προϊσταμένης της Ειδικής Υπηρεσίας Διαχείρισης Επιχειρησιακού Προγράμματος Βορείου Αιγαίου δεν ανανεώθηκε λόγω λήξης της απόσπασης.
     Ο τέως προϊστάμενος της Ειδικής Υπηρεσίας Διαχείρισης Επιχειρησιακού Προγράμματος Νοτίου Αιγαίου, ο οποίος είναι μόνιμος υπάλληλος της Περιφέρειας Νοτίου Αιγαίου, αποσπάστηκε από την εν λόγω Περιφέρεια και τοποθετήθηκε στην παραπάνω Ειδική Υπηρεσία στις 8.2.2001. Το Σεπτέμβριο του τρέχοντος έτους, ήρθη η απόσπασή του, προκειμένου να τοποθετηθεί στην οικεία Διεύθυνση Δημοσίων Έργων, υπηρεσία ανεπαρκώς στελεχωμένη σε πολιτικούς μηχανικούς, η οποία μάλιστα προσφάτως απέκτησε μεγάλο φόρτο εργασιών (εκπόνηση μελετών για ωρίμανση προτάσεων του Γ΄ Κ.Π.Σ., προετοιμασία και υποβολή προτάσεων για τους Χ.Υ.Τ.Α. στο Ταμείο Συνοχής, υλοποίηση έργων κ.λπ) και η οποία χρήζει άμεσης στελέχωσης σε προσωπικό. Παράλληλα, ως προϊστάμενος της Ειδικής Υπηρεσίας Διαχείρισης Επιχειρησιακού Προγράμματος Νοτίου Αιγαίου τοποθετήθηκε ο μέχρι πρότινος προϊστάμενος της μονάδας ελέγχου της υπόψη Διαχειριστικής Αρχής, ο οποίος είναι μηχανολόγος μηχανικός, γλωσσομαθής και με ιδιαίτερη εμπειρία τόσο ως προς το αντικείμενό του, όσο ως προς τις διαδικασίες και τις απαιτήσεις των ευρωπαϊκών προγραμμάτων. Σημειώνεται δε, ότι η συγκεκριμένη υπηρεσία λειτουργεί απρόσκοπτα και μάλιστα αυτό αποδεικνύεται από τα αναφερόμενα στο από 26.9.2003 δελτίο Τύπου, που εξέδωσαν οι εργαζόμενοι στη Διαχειριστική Αρχή.
     Μετά την άρση της απόσπασης του επί δύο και πλέον έτη προϊσταμένου της Ειδικής Υπηρεσίας Διαχείρισης Επιχειρησιακού Προγράμματος Αττικής, εφαρμόζονται διορθωτικές ενέργειες που αφορούν σε απορροφήσεις, που δεν επιτεύχθηκαν τα προηγούμενα χρόνια και πρέπει να υλοποιηθούν ταχύτατα. Παράλληλα, ως προς τη διαδικασία ορισμού της νυν προϊσταμένης της Ειδικής Υπηρεσίας Διαχείρισης Επιχειρησιακού Προγράμματος Αττικής, ακολουθήθηκαν τα οριζόμενα στο ν.2860/2000 και τις με αριθμό κ.υ.α. 331/306 Γ΄ Κ.Π.Σ./5.1.2001, 223009/Ε.Υ.Σ. 6105/18.12.2002 και 164/Γ΄ Κ.Π.Σ. 302/3.1.2001. Μάλιστα, η Επιτροπή Αξιολόγησης του άρθρου 7 του ν.2860/2000, ήδη από τις 2.10.2003, έχει κρίνει ομόφωνα κατάλληλη τη νυν προϊσταμένη της Ειδικής Υπηρεσίας Διαχείρισης Επιχειρησιακού Προγράμματος Αττικής, η οποία εργαζόταν σε θέση ευθύνης στην Υπηρεσία Διαχείρισης, είναι ενημερωμένη για ζητήματα υλοποίησης του Επιχειρησιακού Προγράμματος, έχει αξιόλογη πολυμερή εμπειρία ως μηχανικός σε διαφορετικές θέσεις και κατηγορίες έργων (μνημεία, Χ.Υ.Τ.Α., οικισμούς, δίκτυα φυσικού αερίου, πολεοδομικά θέματα, δημοτικά έργα, κ.λπ.) και η οποία μεριμνά για τη διαρκή επιμόρφωσή της τόσο εντός της χώρας, όσο στο εξωτερικό. Σημειώνεται δε, ότι η εν λόγω υπάλληλος έχει τη δυνατότητα να βελτιώνει τις επιδόσεις του Π.Ε.Π. στην υλοποίησή του, να προτείνει διορθωτικές ενέργειες για βραχυχρόνιες προθεσμίες και ήδη έχει προγραμματίσει και υλοποιήσει διορθωτικές ενέργειες αποτροπής απώλειας πόρων για τις δεσμεύσεις, που πρέπει να απορροφηθούν μέχρι το τέλος του 2004. Επίσης, υπάρχει σχετική αλληλογραφία με τους φορείς υλοποίησης, και χρονοδιάγραμμα χρηματορροών - γεγονός που αν είχε συμβεί αντίστοιχα πέρυσι, πλέον δεν θα χρειαζόταν περαιτέρω επίσπευση.
     Η αντικατάσταση του τέως προϊσταμένου της Ειδικής Υπηρεσίας Διαχείρισης Επιχειρησιακού Προγράμματος Ηπείρου έγινε λόγω άμεσων υπηρεσιακών αναγκών της Περιφέρειας Ηπείρου.
     Για τα λοιπά θέματα που θίγονται, αρμόδιο να απαντήσει είναι το συνερωτώμενο Υπουργείο Οικονομίας & Οικονομικών, στο οποίο και κοινοποιούμε το παρόν έγγραφό μας.
     Ο Υφυπουργός
     ΛΑΜΠΡΟΣ ΠΑΠΑΔΗΜΑΣ»
     11. Στην με αριθμό 3989/2-10-2003 ερώτηση του Βουλευτή κ. Σπυρίδωνα Ταλιαδούρου δόθηκε με το υπ’ αριθμ. 1/12019/23-10-03 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην ανωτέρω σχετική ερώτηση που κατατέθηκε στη Βουλή από το Βουλευτή κ. Σ. Ταλιαδούρο σας γνωρίζουμε ότι:
     1. Με τη αρ. Τ/2023/25-2-20Ο3 απόφαση του Υφυπουργού Ανάπτυξης εγκρίθηκε η χορήγηση Ειδικού Σήματος Λειτουργίας σε Ενοικιαζόμενα Επιπλωμένα Δωμάτια και Ενοικιαζόμενα Επιπλωμένα Διαμερίσματα, τεσσάρων κλειδιών τουλάχιστον, εφ' όσον προέρχονται από μετατροπή κτισμάτων που έχουν χαρακτηρισθεί παραδοσιακά ή διατηρητέα από το ΥΠΕΧΩΔΕ το ΥΠΠΟ ή από τις Διευθύνσεις Τουρισμού των Περιφερειών και χωρίς την δυνατότητα επέκτασης τους με προσθήκη κλινών σε νέα κτίσματα.
     2. Εγκρίθηκε η κατ' εξαίρεση χορήγηση Ειδικού Σήματος Λειτουργίας σε Ενοικιαζόμενα Επιπλωμένα Δωμάτια και Ενοικιαζόμενα Επιπλωμένα Διαμερίσματα εφόσον α) βρίσκονται εκτός κορεσμένων περιοχών, β) η δυναμικότητα τους δεν υπερβαίνει την αναφερόμενη στον Ν. 2160/93 και γ) ενταχθούν σε επιδοτούμενα αναπτυξιακά προγράμματα. Ειδικότερα η Κ.Υ.Α 471/2002 δίνει τη δυνατότητα ίδρυσης μη κύριων ξενοδοχειακών καταλυμάτων που ενισχύονται στα πλαίσια των μέτρων και δράσεων ανάπτυξης Αγροτικού Τουρισμού.
     3. Στη συνέχεια με την Τ΄ 7429/16-7-2003 απόφαση του Υφυπουργού Ανάπτυξης επετράπη η χορήγηση Ειδικού Σήματος Λειτουργίας σε Ενοικιαζόμενα Επιπλωμένα Δωμάτια και Ενοικιαζόμενα Επιπλωμένα Διαμερίσματα, αποκλειστικά τεσσάρων κλειδιών.
     4. Όσον αφορά τη προσωρινή χορήγηση Ειδικού Σήματος Λειτουργίας σε Ενοικιαζόμενα Επιπλωμένα Δωμάτια και Ενοικιαζόμενα Επιπλωμένα Διαμερίσματα έχει καταργηθεί με το Ν. 2160/93.
     Ο Υφυπουργός
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»)
     ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 30 Ιανουαρίου 2004. 
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 129 παρ. 2 και 3, 130 παρ. 2 και 3 Καν. Βουλής)
     1. Η με αριθμό 387/14/27.1.2004 επίκαιρη ερώτηση του Βουλευτή της Νέας Δημοκρατίας κ. Ευριπίδη Στυλιανίδη προς τον Πρωθυπουργό, σχετικώς με την εύρυθμη λειτουργία του Υπουργείου Εξωτερικών εν όψει εξελίξεων στα κρίσιμα εθνικά θέματα.
     Με βάση το άρθρο 129 παράγραφος 3 θα απαντήσει ο Αναπληρωτής Υπουργός Εξωτερικών.
     2. Η με αριθμό 389/27.1.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή των έργων βελτίωσης της εθνικής οδού Αθηνών-Θεσσαλονίκης στο Πέταλο του Μαλιακού Κόλπου κλπ.
     3. Η με αριθμό 386/13/26.1.2004 επίκαιρη ερώτηση του Προέδρου του Συνασπισμού της Αριστεράς των Κινημάτων και της Οικολογίας κ. Νικολάου Κωνσταντόπουλου προς τον Πρωθυπουργό, σχετικώς με την ιδιωτικοποίηση της εταιρείας “Ελληνικά Τουριστικά Ακίνητα Α.Ε.” κλπ.
     Με βάση το άρθρο 129 παράγραφος 3 θα απαντήσει ο Υπουργός Ανάπτυξης.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.2 και 3 Καν. Βουλής)
     1. Η με αριθμό 392/27.1.2004 επίκαιρη ερώτηση του Βουλευτή της Νέας Δημοκρατίας κ. Αθανασίου Κατσιγιάννη προς τον Υπουργό Ανάπτυξης, σχετικώς με την παραχώρηση χώρου του αιγιαλού στην περιοχή Λαγονησίου για εκμετάλλευση από ιδιωτική εταιρεία, τις αντιδράσεις των κατοίκων του Δήμου Καλυβίων κλπ.
     2. Η με αριθμό 388/27.1.2004 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς τον Υπουργό Μεταφορών και Επικοινωνιών, σχετικώς με την επαναλειτουργία της γραμμής του Οργανισμού Σιδηροδρόμων Ελλάδας Κορίνθου-Τρίπολης-Καλαμάτας κλπ.
     3. Η με αριθμό 380/26.1.2004 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, σχετικώς με την εκτέλεση των αναγκαίων έργων αποκατάστασης και λειτουργίας της οδού Αιδηψός-Ροβιές-Λίμνης στην Εύβοια κλπ.
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Η πρώτη επίκαιρη ερώτηση με αριθμό 379/26-1-2004 του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Γεωργίας, σχετικώς με την καταβολή της επιδότησης στους ελαιοπαραγωγούς του Νομού Χανίων κλπ., δεν θα συζητηθεί λόγω κωλύματος του Υπουργού και διαγράφεται.
     Κύριε Σκουλάκη, μπορείτε να την επαναλάβετε.
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, θα μου δώσετε το λόγο;
     ΠΡΟΕΔΡΕΥΩΝ (Κωνσταντίνος Γείτονας): Δεν έχετε δικαίωμα λόγου σύμφωνα με τον Κανονισμό και το ξέρετε. 
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, θέλω το λόγο επί του Κανονισμού.
     ΠΡΟΕΔΡΕΥΩΝ (Κωνσταντίνος Γείτονας): Δεν μπορείτε να πάρετε το λόγο. Μπορείτε να επανακαταθέσετε την ερώτηση.
     ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, είναι συμπεριφορά αυτή;
     ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, σας παρακαλώ να μην παρεμβαίνετε.
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, δεν είναι δυνατόν να απουσιάζει η πολιτική ηγεσία του Υπουργείου Γεωργίας την ώρα που έχει ειδοποιηθεί από την προηγούμενη εβδομάδα. 
     ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Σκουλάκη. Είστε παλαιός Κοινοβουλευτικός και γνωρίζετε τον Κανονισμό. Έχει δικαίωμα ο Υπουργός…
     ΕΜΜΑΝΟΥΗΛ ΣΚΟΥΛΑΚΗΣ: Επτά χιλιάδες αγανακτισμένοι ελαιοπαραγωγοί περιμένουν να μάθουν αν η Κυβέρνηση προτίθεται να ασχοληθεί σε βάθος με το πρόβλημα. Σας παρακαλώ πολύ.
     ΠΡΟΕΔΡΕΥΩΝ (Κωνσταντίνος Γείτονας): Κύριε Σκουλάκη, σας παρακαλώ να ηρεμήσετε.
     ΕΜΜΑΝΟΥΗΛ ΣΚΟΥΛΑΚΗΣ: Να επιλεγεί να συζητηθεί αύριο έστω. Είναι δυνατόν αυτό;
     ΠΡΟΕΔΡΕΥΩΝ (Κωνσταντίνος Γείτονας): Κύριε Σκουλάκη, ηρεμήστε και καθίστε στη θέση σας.
     ΕΜΜΑΝΟΥΗΛ ΣΚΟΥΛΑΚΗΣ: Γιατί να καθήσω; Ζητώ το λόγο.
     ΠΡΟΕΔΡΕΥΩΝ (Κωνσταντίνος Γείτονας): Να καθίσετε γιατί δεν έχετε το λόγο. Δεν μπορείτε να πάρετε το λόγο. Δεν προβλέπεται διαδικασία για να πάρετε το λόγο.
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, σας παρακαλώ πολύ. Πείτε μου αν υπάρχει πρόβλεψη να συζητηθεί αύριο.
     ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η δεύτερη με αριθμό 381/26-1-2004 επίκαιρη ερώτηση του Βουλευτή της Νέας Δημοκρατίας κ. Παναγιώτη Σκανδαλάκη προς τον Υπουργό Εξωτερικών, σχετικώς με δημοσιεύματα του Τύπου αναφερόμενα στις προαγωγές και τοποθετήσεις διπλωματών κλπ.
     Η επίκαιρη ερώτηση του κ. Σκανδαλάκη έχει ως εξής:
     «Απαράδεκτες μεθοδεύσεις του Υπουργού Εξωτερικών και υποψηφίου Αρχηγού του ΠΑΣΟΚ, στις προαγωγές και τοποθετήσεις διπλωματών, καταγγέλλονται στον ημερήσιο Τύπο.
     Σύμφωνα με τα δημοσιεύματα προωθείται η προαγωγή, με συνοπτικές διαδικασίες και ίσως με κομματικά κριτήρια, έντεκα πληρεξουσιών Υπουργών Α΄ τάξεως στο βαθμό του πρέσβεως, προκειμένου να σταλούν σε ισάριθμες πρωτεύουσες χωρών, με σκοπό να προκαταλάβει τις αποφάσεις της νέας κυβέρνησης που θα είναι της Νέας Δημοκρατίας.
     Σύμφωνα πάντα με τα δημοσιεύματα το θέμα προωθείται κατεπειγόντως στην ημερήσια διάταξη του αμέσως επόμενου Υπουργικού Συμβουλίου, όπου αναμένεται να περάσει, χωρίς καν να γίνει συζήτηση, αφού οι προαγωγές αυτές δεν χρειάζονται προηγούμενη απόφαση του Ανωτάτου Υπηρεσιακού Συμβουλίου του ΥΠΕΞ.
     Επειδή τέτοιου είδους μεθοδεύσεις πλήττουν καίρια κάθε έννοια αξιοκρατίας και βλάπτουν τη χώρα, ερωτάται ο κύριος Υπουργός τι απαντά στα δημοσιεύματα του ημερήσιου Τύπου που κάνουν λόγο για τοποθέτηση δικών του κομματικών ανθρώπων σε θέσεις κλειδιά λίγο πριν τις εκλογές».
     Θα απαντήσει ο Αναπληρωτής Υπουργός Εξωτερικών κ. Γιαννίτσης.
     Κύριε Υπουργέ, έχετε το λόγο.
     ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Ευχαριστώ, κύριε Πρόεδρε.
     Όπως αναφέρετε και εσείς, η ερώτηση αφορά θέματα προαγωγών σε βαθμό πληρεξουσίου Υπουργού Α΄ τάξεως, στο βαθμό του πρέσβεως, κλπ. Θα ήθελα, λοιπόν, να επισημάνω τα εξής: Πρώτον, σύμφωνα με τις διατάξεις του ν. 2594/1998 που αφορά στον Οργανισμό του Υπουργείου Εξωτερικών, όπως αυτός τροποποιήθηκε από άλλους νόμους που ακολούθησαν το 2002 και το 2003, οι προαγωγές από το βαθμό του πληρεξουσίου Υπουργού Α΄ τάξεως στο βαθμό του πρέσβη ενεργούνται εφόσον υπάρχει κενή οργανική θέση, με προεδρικό διάταγμα που εκδίδεται με πρόταση του Υπουργού Εξωτερικών, μετά από απόφαση του Υπουργικού Συμβουλίου.
     Ο Υπουργός Εξωτερικών δεν έχει υποβάλει προς το Υπουργικό Συμβούλιο πρόταση για προαγωγή πληρεξουσίων Υπουργών Α΄ τάξεως στο βαθμό του πρέσβη από τον Οκτώβριο του 2003. Επομένως μας δημιουργείται η απορία πώς κατατίθεται μία τέτοια ερώτηση και πώς δημιουργούνται τέτοιες εντυπώσεις, εκτός αν είναι επί τούτου, δηλαδή με πρόθεση να δημιουργηθούν εντυπώσεις.
     Όσον αφορά μετακινήσεις διπλωματικών υπαλλήλων, επίσης σε πρεσβευτικό βαθμό, αυτές ενεργούνται σύμφωνα με το άρθρο 81 του ν. 2594/1998, με  προεδρικό διάταγμα που εκδίδεται με πρόταση του Πρωθυπουργού και του Υπουργού Εξωτερικών, ύστερα από γνώμη του Ανωτάτου Υπηρεσιακού Συμβουλίου.
     Επίσης, δεν προγραμματίζεται η πραγματοποίηση μεταθέσεων υπαλλήλων σε πρεσβευτικό βαθμό και επομένως δεν έχει συγκληθεί το Ανώτατο Υπηρεσιακό Συμβούλιο. Θέλω να πω με αυτά ότι η ερώτηση δεν έχει αντικείμενο.
     Ευχαριστώ.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Σκανδαλάκης έχει το λόγο.
     ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Υπουργέ, όταν βλέπεις καπνό περίμενε και τη φωτιά.
     ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, να απευθύνεστε στο Προεδρείο –γνωρίζετε τον Κανονισμό- για να μην έχουμε αντιδικίες. Από τα έδρανα απευθύνονται στο Προεδρείο. Παρακαλώ.
     ΠΑΝΑΓΙΩΤΗΣ ΣΚΑΝΔΑΛΑΚΗΣ:  Όταν υπάρχουν πρωτοσέλιδα εφημερίδων με διαρροή από το Υπουργείο Εξωτερικών γι’ αυτό το θέμα, νομίζω ότι δικαίως φέραμε αυτήν την ερώτηση.
     Εγώ δεν περίμενα εσάς, γιατί εσείς δεν ερωτάσθε. Ερωτάται συγκεκριμένος Υπουργός. Και αντιλαμβάνομαι, γιατί δεν είναι εδώ ο κ. Παπανδρέου. Γιατί το να είναι και Υπουργός και ταυτόχρονα να περιοδεύει στην Ελλάδα σαν υποψήφιος Υπουργός του ΠΑΣΟΚ, δημιουργεί προβλήματα και φαινόμενα -τα οποία βλέπουμε- δυσλειτουργίας του Υπουργείου. Ιδιαίτερα, λοιπόν, σε μία εποχή που τα ζωτικά θέματα της Ελλάδας είναι ανοικτά και η χώρα οδηγείται σε εκλογές, εμφανίζονται αυτά τα απαράδεκτα πράγματα.
     Αντιλαμβανόμαστε και εγώ και εσείς και όλος ο ελληνικός λαός την αγωνία του κ. Παπανδρέου για τη μετά την ήττα του εποχή. Προσπαθεί, λοιπόν, να βολέψει υμέτερους ίσως σε κενές οργανικές θέσεις, οι οποίες υπάρχουν και ιδιαίτερα στην Ευρώπη και κάτω από την κατακραυγή του να τακτοποιήσει υμέτερους, ορισμένοι αντιδρούν και δίνουν τις πληροφορίες στον Τύπο.
     Με λύπη μου, λοιπόν, διαπιστώνω για άλλη μία φορά ότι υπάρχει μια προσπάθεια να δώσει μια νέα εποχή, αλλά βλέπω ότι η αναξιοκρατία, το βόλεμα και ο καβγάς, ο οποίος υπάρχει στο Υπουργείο Εξωτερικών βγαίνει προς τα έξω, με αποτέλεσμα, εμείς να ερχόμαστε να ρωτάμε εσάς «τι γίνεται» και εσείς να απαντάτε «δεν συμβαίνει τίποτα».
     Ψάξτε, λοιπόν. Ίσως δεν γνωρίζετε, γιατί δεν είστε ο ίδιος ο οποίος μεθοδεύετε όλο αυτό το σκηνικό. Εύχομαι να μη γίνει τίποτα. Διότι αν γίνει, πιστεύω ότι θα είναι ένα τραγικό λάθος. 
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο για να δευτερολογήσει.
     ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Κύριε Πρόεδρε, θα ήθελα να πω ότι ονειρικοί συνειρμοί και φοβικά σύνδρομα δεν είναι σκόπιμο να απασχολούν τη Βουλή και την κοινή γνώμη.
     ΒΑΣΙΛΗΣ ΚΕΔΙΚΟΓΛΟΥ: Δεν σας πέφτει λόγος γι’ αυτό.
     ΑΝΑΣΤΑΣΙΟΣ  ΓΙΑΝΝΙΤΣΗΣ (Αναπληρωτής Υπουργός Εξωτερικών): Σας παρακαλώ, να σέβεστε το ρόλο σας ως Βουλευτής εδώ. 
     ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, παρακαλώ, όχι ένταση. Να μη γράφεται καμία διακοπή στα Πρακτικά.
     ΒΑΣΙΛΗΣ ΚΕΔΙΚΟΓΛΟΥ: …
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ, δεν έχετε το λόγο. Δεν γράφεται καμία διακοπή. Καθίστε στη θέση σας, κύριε Κεδίκογλου.
     ΒΑΣΙΛΗΣ ΚΕΔΙΚΟΓΛΟΥ: …
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ, καθήστε στη θέση σας.
     ΒΑΣΙΛΗΣ ΚΕΔΙΚΟΓΛΟΥ: …
     ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, μη με κάνετε να λάβω αυστηρότερα μέτρα.
     ΒΑΣΙΛΗΣ ΚΕΔΙΚΟΓΛΟΥ: …
     ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, πρέπει να σέβεστε το Σύνταγμα. Το Σύνταγμα προσδιορίζει πώς συγκροτείται το Υπουργικό Συμβούλιο και αφήστε τα περί «δοτών»... 
     ΒΑΣΙΛΗΣ ΚΕΔΙΚΟΓΛΟΥ: …
     ΠΡΟΕΔΡΕΥΩΝ (Κωνσταντίνος Γείτονας): Ούτως ή άλλως δεν γράφεται καμία διακοπή του κ. Κεδίκογλου.
     ΒΑΣΙΛΗΣ ΚΕΔΙΚΟΓΛΟΥ: …
     ΠΡΟΕΔΡΕΥΩΝ (Κωνσταντίνος Γείτονας): Ησυχάστε, παρακαλώ.
     Συνεχίστε, κύριε Υπουργέ. Θα κρατήσω το χρόνο σας.
     ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Δεν έχω ανάγκη τόσο χρόνο. Σας ευχαριστώ πολύ.
     Το Υπουργείο Εξωτερικών λειτουργεί, η Κυβέρνηση λειτουργεί. Αυτά στα οποία αναφέρθηκε ο κύριος Βουλευτής είναι δημοσιεύματα των εφημερίδων. Εγώ αναφέρθηκα στις διαδικασίες που προβλέπονται ή κυρίως δεν προβλέπονται να γίνουν -αναφέρθηκα ρητά σε αυτό- και επομένως νομίζω ότι το θέμα μπορεί να κλείσει. Ευχαριστώ.
     ΠΡΟΕΔΡΕΥΩΝ (Κωνσταντίνος Γείτονας): Ακολουθεί η τρίτη με αριθμό 384/26-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Υγείας και Πρόνοιας, σχετικώς με τη χρηματοδότηση του Ψυχολογικού Κέντρου Βόρειας Ελλάδας για την απρόσκοπτη λειτουργία του κλπ.
     Η επίκαιρη ερώτηση του κυρίου συναδέλφου έχει ως εξής:
     «Σε επίσχεση εργασίας βρίσκονται οι εκατόν δέκα εργαζόμενοι του Ψυχολογικού Κέντρου Βόρειας Ελλάδας, αφού η Κυβέρνηση αδιαφορεί πλήρως για τη στοιχειώδη λειτουργία του παραπάνω ιδρύματος, στο οποίο περιθάλπονται εκατόν πενήντα και πλέον παιδιά και ενήλικοι με «νοητική υστέρηση» από πέντε έως είκοσι οκτώ χρόνων.
     Οι εργαζόμενοι είναι απλήρωτοι από το Δεκέμβρη, αλλά το πιο ουσιαστικό είναι η λειτουργία του Ιδρύματος, γιατί άμεσα κινδυνεύει η διατροφή αλλά και η διαμονή των παιδιών, αφού έχει σταματήσει η στοιχειώδης επιχορήγηση από την Κυβέρνηση. Ευθύνες έχει και το Διοικητικό Συμβούλιο του Ιδρύματος αλλά και η Νομαρχία Θεσσαλονίκης.
     Το Σωματείο Εργαζομένων, παρά τις προσπάθειές του και τις εκκλήσεις του στους αρμοδίους φορείς, δεν κατάφερε τίποτα. Αυτό που εισέπραξε ήταν: «Δεν μπορούμε να κάνουμε τίποτα –απευθυνθείτε στο λαό της Θεσσαλονίκης».
     Ερωτάται ο κύριος Υπουργός εάν θα προχωρήσει άμεσα η Κυβέρνηση στη χρηματοδότηση του Ιδρύματος, ώστε να μη διαταραχθεί άλλο η διαμονή και η ψυχική ηρεμία των παιδιών, αλλά και να σταματήσουν τα σοβαρά προβλήματα που δημιουργούνται και στις οικογένειες των παιδιών που παρακολουθούν τα εκπαιδευτικά προγράμματα και φυσικά αν θα πληρωθούν οι εργαζόμενοι».
     Ο Υφυπουργός Υγείας και Πρόνοιας κ. Κοντογιαννόπουλος έχει το λόγο για να απαντήσει.
     ΒΑΣΙΛΗΣ ΚΟΝΤΟΓΙΑΝΝΟΠΟΥΛΟΣ  (Υφυπουργός Υγείας και Πρόνοιας): Κύριε Πρόεδρε, το Ψυχολογικό Κέντρο βορείου Ελλάδος είναι φιλανθρωπικό σωματείο μη κερδοσκοπικού χαρακτήρα που εποπτεύεται και επιχορηγείται από τη Νομαρχιακή Αυτοδιοίκηση Θεσσαλονίκης. Επικουρικά και ανάλογα με τις οικονομικές συνθήκες, το Υπουργείο Υγείας και Πρόνοιας επιχορηγεί συμπληρωματικά μέσα στα πλαίσια των υφιστάμενων πιστώσεων που προέρχονται κατεξοχήν από τους πόρους του κρατικού λαχείου.
     Για το έτος 2003, το Ψυχολογικό Κέντρο βορείου Ελλάδος επιχορηγήθηκε από τη νομαρχία με το ποσό των 1.670.000 ευρώ. Είναι από τα πλέον ισχυρά επιχορηγούμενα σωματεία. Παράλληλα, επιχορηγήθηκε και για τον ειδικό παιδικό σταθμό με το ποσό των 200.000 ευρώ.
     Η διοίκηση του Ψυχολογικού Κέντρου βορείου Ελλάδος ζητούσε το ποσό των 2.025.000 ευρώ, αλλά ποτέ δεν ικανοποιείται πλήρως το αίτημα οποιουδήποτε φιλανθρωπικού σωματείου το οποίο οφείλει να έχει προβλέψει στον προϋπολογισμό του τα έσοδα και τα έξοδά του, διότι η επιχορήγηση από τη νομαρχία δεν είναι το μόνο έσοδο του σωματείου, γιατί αλλιώς θα το είχαμε κάνει κρατικό. Είναι ένα φιλανθρωπικό ίδρυμα που έχει έσοδα, εισπράττει και από τα νοσήλια των παιδιών που περιθάλπει και το πρόβλημα είναι ότι η πολιτεία δεν μπορεί να καλύπτει τους όποιους προϋπολογισμούς εμφανίσει κάθε ιδιωτικός φορέας ο οποίος κινείται στο χώρο της πρόνοιας.
     Το ποσό με το οποίο επιχορηγείται από τη Νομαρχιακή Αυτοδιοίκηση, όπως σας είπα, είναι από τα υψηλότερα που εισπράττουν σωματεία αυτής της μορφής. Παράλληλα, μέσα στο αίτημά του αυτό περιλαμβάνεται και η αναδρομική χορήγηση οικογενειακού επιδόματος έπειτα από προσφυγή των εργαζομένων, όμως η απόφαση αυτή δεν έχει ακόμα τελεσιδικήσει, άρα τα χρήματα αυτά δεν είναι απαιτητά. Εδώ η πολιτεία για την αναγνώριση αναδρομικά του οικογενειακού επιδόματος έκανε ολόκληρη ρύθμιση, κατά συνέπεια οι όποιες δυσκολίες υπάρχουν στη λειτουργία του Ψυχολογικού Κέντρου βορείου Ελλάδος έχουν να κάνουν με τον τρόπο που η διοίκηση ασκεί τα καθήκοντά της.
     Σε κάθε περίπτωση, το Υπουργείο και πάλι θα συνδράμει με ένα ποσό από τα κρατικά λαχεία, αλλά ασφαλώς όχι στο ύψος που ζητάει η διοίκηση του σωματείου.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
     ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
     Πιστεύω ότι συζητάμε ένα πολύ σοβαρό ζήτημα που συνδέει την κυβερνητική πολιτική με το ζήτημα της πρόνοιας. Βέβαια, εμείς λέμε ξεκάθαρα ότι η Κυβέρνηση προωθεί και την πρόνοια για να την παραδώσει στην επιχειρηματική δραστηριότητα κατά κύριο λόγο θεωρώντας ότι πλέον είναι εμπόρευμα, άρα πρέπει να πληρώνει ο λαός και κατά δεύτερο λόγο στη φιλανθρωπία, δηλαδή στην ελεημοσύνη.
     Ο κύριος Υπουργός ανέφερε ότι θα δοθούν 1.670.000 ευρώ από τη Νομαρχιακή Αυτοδιοίκηση. Μα, πριν από μία εβδομάδα έγινε κοινή σύσκεψη στην οποία συμμετείχα στη Νομαρχιακή Αυτοδιοίκηση μαζί με τους εργαζόμενους, τους υπηρεσιακούς παράγοντες και το νομάρχη και έγινε καταγγελία εκ μέρους της νομαρχίας ότι δεν έχει εισπράξει δραχμή από τα κονδύλια για να μπορέσει να τα αποδώσει στο συγκεκριμένο ίδρυμα. Μάλιστα, μας έδωσε και κατάσταση για ελλιπή χρηματοδότηση για πολλά ιδρύματα στο Nομό Θεσσαλονίκης.
     Κύριε Πρόεδρε, είναι γνωστό και σε σας ότι η Κυβέρνηση παρακρατεί από τους κεντρικούς αυτοτελείς πόρους δισεκατομμύρια ευρώ. Αυτό σημαίνει ότι δεν μπορεί να ασκήσει αυτό το κοινωνικό έργο η Νομαρχία Θεσσαλονίκης.
     Όσον αφορά για τα δύο εκατομμύρια ευρώ, ναι, γίνεται ο προϋπολογισμός βάσει του οποίου μπορεί να λειτουργήσει όπως είναι το συγκεκριμένο Ψυχολογικό Κέντρο Βόρειας Ελλάδας και να έχει τέτοιες υπηρεσίες που να καλύπτουν πραγματικά τις ανάγκες των παιδιών.
     Εμείς, κύριε Πρόεδρε, λέμε ότι η Κυβέρνηση πρέπει να χρηματοδοτήσει και πρέπει να δώσει άμεσα την επιχορήγηση στη Νομαρχιακή Αυτοδιοίκηση. Γιατί, από ό,τι μας είπε και το Ψυχολογικό Κέντρο και η Νομαρχιακή Αυτοδιοίκηση, δεν πήραν τα λεφτά μέσα στο 2003, πολύ περισσότερο τώρα που μπήκαμε στο 2004. Και μας λέει ο κύριος Υπουργός «από το Κρατικό Λαχείο». Δηλαδή σύνδεση Κρατικού Λαχείου με ό,τι πιο στοιχειώδες μπορεί να δώσει μία κυβέρνηση προς τους πολίτες της, την υγεία, την πρόνοια κλπ.
     Πιστεύουμε, κύριε Πρόεδρε, ότι η Κυβέρνηση πρέπει να παίξει το ρόλο της. Άλλωστε και ο Υπουργός Μακεδονίας-Θράκης τον οποίο επισκεφθήκαμε μαζί με τους εργαζόμενους, μας είπε ότι άσκησε πίεση προς το αρμόδιο Υπουργείο και το συγκεκριμένο Υφυπουργό και πήρε την απάντηση ότι «δεν μπορούμε να κάνουμε τίποτα, απευθυνθείτε στο λαό και μάλιστα να οργανωθεί, μέσα από φορείς και τηλεόραση, φιλανθρωπία». 
     Εκεί, κύριε Πρόεδρε, θα ρίξουμε τα πράγματα; Εμείς νομίζουμε ότι θα πρέπει σήμερα ο κύριος Υφυπουργός να δώσει το απαραίτητο κονδύλιο στη Νομαρχιακή Αυτοδιοίκηση για να επιχορηγηθεί άμεσα το ψυχολογικό κέντρο, να πληρωθούν οι εργαζόμενοι για να μπορεί να ανταποκριθεί στο ρόλο του. Γιατί υπάρχει πρόβλημα. Επιτελούν έργο εκεί μέσα και οι εργαζόμενοι και τα παιδιά. Υπάρχουν μάλιστα και τα εξωτερικά παιδιά και θα δημιουργηθεί σοβαρό πρόβλημα στις λαϊκές οικογένειες. 
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
     ΒΑΣΙΛHΣ ΚΟΝΤΟΓΙΑΝΝΟΠΟΥΛΟΣ (Υφυπουργός Υγείας και Πρόνοιας): Επισημαίνω καταρχήν την αντίφαση σε όσα είπε ο κύριος συνάδελφος. Ενώ στην αρχή είπε ότι η Κυβέρνηση έχει εγκαταλείψει το χώρο της πρόνοιας, στη φιλανθρωπία, στην ιδιωτική πρωτοβουλία, παραδέχθηκε ότι το συγκεκριμένο ίδρυμα προσφέρει πολύτιμες υπηρεσίες. Και συμφωνώ μαζί του.
     Θα ήθελα όμως να επαναλάβω ότι ο χώρος της πρόνοιας δεν καλύπτεται μόνο από την πολιτεία. Καλύπτεται και από τη δράση μη κρατικών φορέων. Γνωρίζετε ότι οι μη κυβερνητικές οργανώσεις δραστηριοποιούνται και προσφέρουν έργο. Και γι’ αυτόν το λόγο ακριβώς, αναγνωρίζοντας την ουσιαστική προσφορά του, επιχορηγείται με το διόλου ευκαταφρόνητο ποσό του 1.600.000 ευρώ. 
     ΑΓΓΕΛΟΣ ΤΖΕΚΗΣ: Μα, δεν τα δώσατε.
     ΒΑΣΙΛΗΣ ΚΟΝΤΟΓΙΑΝΝΟΠΟΥΛΟΣ (Υφυπουργός Υγείας και Πρόνοιας): Σύμφωνα με το έγγραφο 621/14.1.2004 της Νομαρχιακής Αυτοδιοίκησης Θεσσαλονίκης, αναφέρεται ότι επιχορηγήθηκε το 2003 με το ποσό των 1.600.000 περίπου ευρώ. Τον προηγούμενο χρόνο είχε επιχορηγηθεί με 1.542.000 ευρώ, που σημαίνει ότι υπήρξε αύξηση. Και επιπλέον σας ενημερώνω ότι οι πόροι αυτοί δεν προέρχονται από το Υπουργείο Υγείας και Πρόνοιας. Η Νομαρχιακή Αυτοδιοίκηση επιχορηγείται για προνοιακές ανάγκες από το Υπουργείο Εσωτερικών. Υπάρχει αυτό το σύστημα επιχορήγησης. Το Υπουργείο Υγείας και Πρόνοιας δεν επιχορηγεί μη ιδιωτικά σωματεία. Τη μόνη δυνατότητα που έχει είναι από τα κρατικά λαχεία και όπως σας έχω πει θα εξαντλήσουμε την όποια δυνατότητα έχουμε.
     ΑΓΓΕΛΟΣ ΤΖΕΚΗΣ: Ρίχνουμε την ευθύνη σε ένα Υπουργείο. Το «Χαμόγελο του Παιδιού» το επιχορηγείτε συνεχώς με αυξημένα κονδύλια.
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ δεν έχετε το λόγο.
     Επίκαιρες ερωτήσεις δευτέρου κύκλου: 
     Πρώτη είναι η με αριθμό 382/26.1.2004 επίκαιρη ερώτηση του Βουλευτή της Νέας Δημοκρατίας κ. Παναγιώτη Καμμένου προς τον Υπουργό Εθνικής Άμυνας, σχετικώς με την αντικατάσταση του εκπροσώπου του Υπουργείου Οικονομικών στο συμβούλιο του Μετοχικού Ταμείου Στρατού.
     Η επίκαιρη ερώτηση έχει ως εξής:
     «Η διαδικασία πώλησης της Γενικής Τράπεζας προκάλεσε πλήθος ερωτημάτων, τα οποία έχουν δημιουργήσει εικόνα αδιαφανούς συναλλαγής και έχουν αφήσει εκτεθειμένους και υπόλογους τους εμπλεκόμενους Υπουργούς. Την εικόνα του πρωτοφανούς πλέγματος μυστικών συμφωνιών και πολιτικών παρεμβάσεων, που έχουν ήδη καταγγελθεί δημοσίως, έρχεται να συμπληρώσει η αυθαίρετη αντικατάσταση του εκπροσώπου του Υπουργείου Οικονομικών στο συμβούλιο του Μετοχικού Ταμείου Στρατού, στην κρίσιμη φάση της συζήτησης για την απόφαση πώλησης της Γενικής Τράπεζας.
     Συγκεκριμένα αντί την θέση του παραιτηθέντος κ. Ρεμπούτσικου Νικολάου, Διευθυντού Δημοσιονομικών του ΓΛΚ, να καταλάβει ο νόμιμος αναπληρωτής του κ. Αργύρης Ιωάννης, Τμηματάρχης του ΓΛΚ, ορίστηκε εκπρόσωπος σύμφωνα με το ΦΕΚ (τεύχος τρίτο του 16.01.04) η κ. Καραπανάγου Χαρίκλεια.
     Η αυθαίρετη αντικατάσταση έγινε με συνοπτικές διαδικασίες και χωρίς καμία ενημέρωση, προφανώς σε μια προσπάθεια να εξασφαλιστεί η ειλημμένη από την Κυβέρνηση απόφαση ξεπουλήματος της Γενικής Τράπεζας.
     Ερωτάται ο Υπουργός:
     1. Ποιοι λόγοι επέβαλαν την αντικατάσταση του εκπροσώπου του Υπουργείου Οικονομικών στο Μετοχικό Ταμείο Στρατού;
     2. Μήπως η ενέργεια αυτή έχει σχέση με την αντίθεση του νομίμου εκπροσώπου του Υπουργείου Οικονομικών στη διαδικασία πώλησης της Γενικής Τράπεζας;»
     Θα απαντήσει ο Υφυπουργός Εθνικής Άμυνας κ. Κοτσώνης.
     Κύριε Υφυπουργέ, έχετε το λόγο.
     ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Κύριε Πρόεδρε, κυρίες και κύριοι συνάδελφοι, η αντικατάσταση του εκπροσώπου του Υπουργείου Οικονομικών στο Διοικητικό Συμβούλιο του Μετοχικού Ταμείου Στρατού, δηλαδή του κ. Ρεμπούτσικα Νικολάου, έγινε λόγω παραίτησής του η οποία υποβλήθηκε στις 14 Ιανουαρίου. Ο κ. Ρεμπούτσικας αντικαταστάθηκε στις 16 Ιανουαρίου από την κ. Καραπανάγου Χαρίκλεια σύμφωνα με τις προβλεπόμενες και νόμιμες διαδικασίες περί συλλογικών οργάνων. Το Διοικητικό Συμβούλιο του Μετοχικού Ταμείου Στρατού δεν θα μπορούσε να συγκληθεί νομίμως έχοντας στη σύνθεσή του τον αναπληρωτή του κ. Ρεμπούτσικα, δηλαδή τον κ. Αργύρη, και αυτό γιατί σύμφωνα με τη νομολογία του Συμβουλίου της Επικρατείας, τον Κώδικα Διοικητικής Διαδικασίας και γενικότερα το Διοικητικό Δίκαιο η συμμετοχή του αναπληρωματικού μέλους στη θέση του ελλείποντος λόγω παραίτησης, θανάτου κλπ., συνεπάγεται παράνομη λειτουργία του συλλογικού οργάνου. Και για να γίνω πιο σαφής, στα συλλογικά όργανα το αναπληρωματικό μέλος μπορεί να μετέχει, για να αναπληρώσει τακτικό μέλος, μόνο όταν το τακτικό μέλος απουσιάζει ή κωλύεται, όχι όταν ελλείπει και ειδικότερα όταν έχει παραιτηθεί. Το συλλογικό όργανο αποκτά πάλι νόμιμη συγκρότηση, μόλις διοριστεί το τακτικό μέλος που ελλείπει. Αυτή ακριβώς η νόμιμη και προβλεπόμενη διαδικασία ακολουθήθηκε και στην περίπτωση του Διοικητικού Συμβουλίου του Μετοχικού Ταμείου Στρατού με την αντικατάσταση του τακτικού μέλους που παραιτήθηκε, δηλαδή του κ. Ρεμπούτσικα, και το διορισμό νέου τακτικού μέλους, δηλαδή της κ. Καραπανάγου.
     Κατά συνέπεια, φράσεις όπως «εικόνα αδιαφανούς συναλλαγής», «μυστικές συμφωνίες» και «πολιτικές παρεμβάσεις», «αποφάσεις ξεπουλήματος της Γενικής Τράπεζας» και άλλες παρεμφερείς, οι οποίες περιέχονται στο κείμενο της ερώτησης, δεν έχουν καμία σχέση με την πραγματικότητα, καθ’ όσον η διαδικασία που ακολουθήθηκε ήταν απόλυτα νόμιμη και διαφανής. Τέτοιες φράσεις θίγουν πρώτα - πρώτα το κύρος των μελών του Διοικητικού Συμβουλίου του Μετοχικού Ταμείου Στρατού, το οποίο σας υπενθυμίζω ότι απαρτίζεται από τέσσερις ανωτάτους αξιωματικούς, στρατηγούς, έναν ανώτερο δικαστικό λειτουργό των Ενόπλων Δυνάμεων, έναν υψηλόβαθμο υπάλληλο του Υπουργείου Οικονομικών και τον πρόεδρο της Ένωσης Αποστράτων Αξιωματικών του Στρατού που είναι και αυτός στρατηγός. Οι άνθρωποι αυτοί συνεδρίασαν πολλές φορές, εξέτασαν το θέμα ενδελεχώς και με τη δέουσα υπευθυνότητα και εξέδωσαν μια τεκμηριωμένη απόφαση, που οφείλουμε όλοι μας να σεβαστούμε.
     Τελειώνοντας, θέλω να επισημάνω ότι ο έντονος ανταγωνισμός, ο οποίος διαμορφώνεται στο νέο τραπεζικό χώρο λόγω της Ευρωπαϊκής Ένωσης και του κοινού νομίσματος καθιστά επιβεβλημένη την ανάγκη ενδυνάμωσης της Γενικής Τράπεζας και σε κεφάλαια και σε προϊόντα και σε εμπειρία γνώσης της τραπεζικής οικονομίας. Το Μετοχικό Ταμείο Στρατού και το ΥΠΕΘΑ θεωρούν ότι όλα τα ανωτέρω θα επιτευχθούν με την επιλογή της «SOCIETE GENERALE». Παράλληλα, το Μετοχικό Ταμείο Στρατού θα απεμπλακεί από την τράπεζα και θα απαλλαγεί από υποχρεώσεις συνεχούς χρηματοδότησης της Γενικής Τράπεζας για αύξηση του μετοχικού κεφαλαίου, υποχρέωση που έχει σήμερα ως ο κύριος μέτοχος αυτής.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Καμμένος έχει το λόγο.
     ΠΑΝΑΓΙΩΤΗΣ ΚΑΜΜΕΝΟΣ: Στρίβειν διά του Υφυπουργού ο κ. Παπαντωνίου, ο οποίος δεν έρχεται σ’ αυτήν εδώ την Αίθουσα να δώσει λόγο για το τι ακριβώς γίνεται με τη Γενική Τράπεζα.
     ΠΡΟΕΔΡΕΥΩΝ (Κωνσταντίνος Γείτονας): Νομίμως εκπροσωπείται η Κυβέρνηση.
     ΠΑΝΑΓΙΩΤΗΣ ΚΑΜΜΕΝΟΣ: Ο ίδιος αποφεύγει τις κακοτοπιές. Για ποιο λόγο; Διότι διαρρέει στον Τύπο, μετά από συσκέψεις που κάνει στο γραφείο του κυρίου Πρωθυπουργού μαζί με τον οικονομικό του σύμβουλο κ. Χαρδούβελη, τον κ. Θωμόπουλο, τον κ. Γκαργκάνα και τον κ. Χριστοδουλάκη, ότι εκείνος δήθεν διαφωνεί με την πώληση της Γενικής Τράπεζας, όπως γίνεται.
     Και το ερώτημα είναι: Είναι ή δεν είναι υπεύθυνος για τα 6 εκατομμύρια ευρώ, τη διαφορά του ενός ευρώ για έξι εκατομμύρια μετοχές για την αποδοχή της προσφοράς από τη «SOCIETE GENERALE» έναντι των άλλων εταιρειών που προσέφεραν προς τους αξιωματικούς των Ενόπλων Δυνάμεων και της τέως Χωροφυλακής, τους μετόχους του Μετοχικού Ταμείου Στρατού; Έγιναν διαδικασίες να αποκρατικοποιηθεί μια μη κρατική τράπεζα, ναι ή όχι; Για ποιο λόγο παρεμβαίνει η πολιτική ηγεσία για ένα περιουσιακό στοιχείο των αξιωματικών και των στελεχών των Ενόπλων Δυνάμεων;
     Μιλήσατε, δυστυχώς, και είπατε ότι συμφώνησαν όλοι. Σας απαντώ, λοιπόν: Πρώτα απ’ όλα δε συμφώνησε ο εκπρόσωπος της τέως Χωροφυλακής, ο κ. Κοντογιάννης. Ένας αξιωματικός. Παραιτήθηκε. Δε συμφώνησε ο κ. Τσιλίδης, ο εκπρόσωπος των δικαστικών. Ψεύδεσθε κι εδώ. Διαφώνησε. Δεν εψήφισε υπέρ ο κ. Καλεντερίδης, υπεύθυνος για τους αποστράτους αξιωματικούς του Στρατού. Κι εδώ ψεύδεσθε. Και ξέρετε τι κάνατε; Κάνατε ένα ρεκόρ. Και θα ήθελα να συγχαρώ σήμερα τον κ. Παπαντωνίου. Για πρώτη φορά στα χρονικά του ελληνικού κράτους βγάζει υπουργική απόφαση ο Υπουργός στις 14 Ιανουαρίου και δημοσιεύεται την επόμενη ημέρα στο Φύλλο Εφημερίδας της Κυβερνήσεως. Τρεις, τέσσερις, πέντε μήνες περιμένουμε πολλές φορές να δημοσιευτεί στην Εφημερίδα της Κυβερνήσεως μία υπουργική απόφαση. Εσείς όμως τη δημοσιεύσατε αμέσως.
     Ακόμα, ψεύδεται η Κυβέρνηση στο ότι έγιναν οι νόμιμες διαδικασίες. Ακούστε, λοιπόν, κατά λέξη τι λέει ο νόμος: «Η νόμιμη διαδικασία για την αντικατάσταση του εκπροσώπου του Υπουργείου Οικονομικών είναι η υποβολή πρότασης από το Υπουργείο Εθνικής Οικονομίας προς τη ΔΟΥ ΓΕΣ, η ιεραρχική εισήγηση με συνημμένο σχέδιο - απόφαση διορισμού στη ΔΟΥ ΓΕΣ προς την ιεραρχία του ΓΕΣ και στον ΥΕΘΑ και η δημοσίευση της απόφασης στην Εφημερίδα της Κυβερνήσεως». 
     Δεν έγινε καμία εισήγηση. Ο δε υπεύθυνος της ΔΟΥ ΓΕΣ, ο κ. Κακαλέτρης, είναι παράνομα στη θέση του, διότι καταλήφθηκε από το όριο ηλικίας στις 31.12.2003. Παραμένει παράνομα προκειμένου να κάνει την εκτέλεση, δηλαδή να δώσει τη Γενική Τράπεζα εις βάρος των μετόχων, εις βάρος των στελεχών των Ενόπλων Δυνάμεων και της τέως Χωροφυλακής στον επιλεγμένο από την Κυβέρνηση επενδυτή. Και αγνοεί όλους αυτούς. Και βεβαίως, είναι υπεύθυνος για τα τουλάχιστον έξι εκατομμύρια ευρώ που χάνουν αυτοί οι άνθρωποι, οι μέτοχοι δηλαδή, του Μετοχικού Ταμείου Στρατού. Δεν μπορείτε ως Κυβέρνηση να τους πάρετε από την τσέπη τα δεδουλευμένα που επί τόσα χρόνια καταβάλλουν στο Μετοχικό Ταμείο Στρατού. 
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Κύριε Πρόεδρε, για άλλη μία φορά ο κ. Καμμένος, προσπαθώντας να δημιουργήσει εντυπώσεις, έβαλε εκατό θέματα τα οποία για να απαντηθούν θα πρέπει να έχουμε στη διάθεσή μας το χρόνο μιας επερώτησης. Και βεβαίως, κύριε Καμμένε, πρέπει να την κάνετε αν κρίνετε ότι υπάρχει αντικείμενο.
     ΠΑΝΑΓΙΩΤΗΣ ΚΑΜΜΕΝΟΣ: Την έχω κάνει και δεν απαντήσατε.
     ΘΕΟΔΩΡΟΣ ΚΟΤΣΩΝΗΣ  (Υφυπουργός Εθνικής Άμυνας): Εκείνο, όμως, στο οποίο εγώ επέμεινα είναι στον όρο «διαφάνεια». Δεν μίλησα για ομοφωνία.
     Όσον αφορά τον κ. Τσιλίδη, δε διεφώνησε με την απόφαση. Κράτησε επιφυλάξεις ως προς το εξής: Ήθελε περαιτέρω διαπραγματεύσεις με τη «SOCIETE GENERAL», μήπως και τυχόν επιτευχθεί μία καλύτερη συμφωνία.
     Δυστυχώς δεν έχω το χρόνο ούτε έχω μαζί μου όλα τα στοιχεία για να σας απαντήσω στην πληθώρα των ερωτημάτων, τα οποία θέσατε. Και ξέρετε πάρα πολύ καλά ότι είναι μία άλλη διαδικασία κατά την οποία είναι πρόθυμο το Υπουργείο και η Κυβέρνηση, εάν λάβετε την πρωτοβουλία της επερώτησης, να σας φέρει όλα τα στοιχεία και να έχετε απαντήσεις.
     ΠΑΝΑΓΙΩΤΗΣ ΚΑΜΜΕΝΟΣ: Στις 19 Ιανουαρίου έχει γίνει η ερώτηση. Να απαντήσετε σήμερα, πριν τις εκλογές. 
     ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 385/26.1.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με την καταβολή της έκτακτης οικονομικής ενίσχυσης στους εποχιακά εργαζόμενους στις βιομηχανίες φρούτων του Νομού Λάρισας κλπ.
     Η επίκαιρη ερώτηση του κ. Τσιόγκα έχει ως εξής:
     «Έντονη αγανάκτηση έχει προκαλέσει στους εποχιακά εργαζόμενους στις βιομηχανίες φρούτων του Νομού Λάρισας η απαράδεκτη απόφαση της Κυβέρνησης και της αρμόδιας υπηρεσίας του ΟΑΕΔ, να μη συμπεριλάβει τους εργαζομένους των Νομών Λάρισας, Φλώρινας, Κοζάνης στη χορήγηση της έκτακτης οικονομικής ενίσχυσης που θα δοθεί στους εποχιακούς εργάτες των Νομών Πιερίας, Ημαθίας, Πέλλας, παρ’ ότι αντιμετωπίζουν το ίδιο ακριβώς πρόβλημα.
     Η εξέλιξη αυτή δημιουργεί πολλά ερωτηματικά αφού η Κυβέρνηση χαρακτήρισε τους έξι νομούς σαν πληγέντες. Όμως παρά τις μέχρι τώρα υποσχέσεις της Κυβέρνησης ότι θα δοθεί η έκτακτη οικονομική ενίσχυση και στους εποχιακούς εργάτες,  όπως δόθηκε στους βιομηχάνους των έξι νομών, μέχρι τώρα δεν έχει γίνει κάτι τέτοιο για τους τρεις νομούς.
     Ερωτάται ο κύριος Υπουργός τι μέτρα προτίθεται να πάρει, ώστε να αποκατασταθεί άμεσα η αδικία σε βάρος των εποχιακά εργαζόμενων των Νομών Λάρισας, Φλώρινας, Κοζάνης και να καταβληθεί και σε αυτούς η έκτακτη οικονομική ενίσχυση όπως και στους εργαζόμενους των άλλων τριών νομών.»
     Θα απαντήσει ο Υπουργός Εργασίας και Κοινωνικών Ασφαλίσεων κ. Ρέππας.
     Ορίστε, κύριε Υπουργέ, έχετε το λόγο.
     ΔΗΜΗΤΡΙΟΣ ΡΕΠΠΑΣ  (Υπουργός  Εργασίας και Κοινωνικών Ασφαλίσεων): Κύριε Πρόεδρε, κυρίες και συνάδελφοι, στις περιοχές που επλήγησαν από την κακοκαιρία, μεταξύ των άλλων είχαμε ως συνέπεια τη διακοπή λειτουργίας μονάδων τυποποίησης κονσερβοποιίας –μιλάω για την περιοχή της κεντρικής Μακεδονίας. Έπρεπε να διαχειριστούμε αυτήν την κρίση με έναν τρόπο αποτελεσματικό, δοθέντος ότι δημιουργήθηκε μείζον κοινωνικό ζήτημα σε αυτήν την περιοχή, αφού ένας σημαντικός αριθμός απασχολουμένων, είτε με συμβάσεις αορίστου χρόνου είτε εποχικός, έμεινε χωρίς απασχόληση.
     Με τις πρώτες αποφάσεις μας και σε συνεργασία με το Υπουργείο Οικονομίας καταρτίσαμε ειδικό πρόγραμμα για τους περίπου δυόμισι χιλιάδες απασχολούμενους με συμβάσεις αορίστου χρόνου, το οποίο βρίσκεται σε εξέλιξη. 
     Υπάρχει και το τμήμα των εργαζομένων με εποχική απασχόληση, για τους οποίους έπρεπε να ληφθεί ανάλογη μέριμνα. Πράγματι για τους εργαζόμενους με αυτόν τον τύπο απασχόλησης, όσον αφορά στους Νομούς Πέλλας, Ημαθίας και Πιερίας, ελήφθη απόφαση από το Διοικητικό Συμβούλιο του ΟΑΕΔ για τη χορήγηση αυτού του έκτακτου οικονομικού βοηθήματος των 1000 ευρώ.
     Ο αγαπητός συνάδελφος του Κομμουνιστικού Κόμματος με την ερώτησή του θέτει θέμα για την επέκταση της χορήγησης αυτού του οικονομικού βοηθήματος και στους πληγέντες τριών ακόμα νομών της ευρύτερης περιοχής, στους Νομούς Λάρισας, Φλώρινας και Κοζάνης.
     Ανακοινώνω, λοιπόν, ότι την ερχόμενη Τρίτη 3 Φεβρουαρίου το Διοικητικό Συμβούλιο του ΟΑΕΔ αποφασίζει, προκειμένου να δοθεί στους πληγέντες αυτών των νομών της χώρας αυτή η οικονομική ενίσχυση των 1000 ευρώ, αφού βέβαια θέσει ορισμένες προϋποθέσεις, όπως συνέβη και στην προηγούμενη απόφασή του, για να προσδιοριστεί επακριβώς η έννοια του «εποχικώς απασχολούμενου». 
     Προβλέπεται, όπως πιστεύω ότι πολύ καλά γνωρίζετε, ότι η συμπλήρωση ογδόντα ενσήμων το 2001 και το 2002, καθώς και ενενήντα εννέα το πολύ ενσήμων κατά το έτος 2003 και κάποιες άλλες προϋποθέσεις οριοθετούν τον κύκλο αυτών που δικαιούνται να λάβουν την έκτακτη οικονομική ενίσχυση των 1000 ευρώ.
     Κατόπιν τούτου, έχουμε μια αίσια έκβαση του αιτήματος των πληγέντων αυτών των περιοχών. Δεν αναμένω από εσάς βεβαίως την έκφραση ικανοποίησης επειδή ανταποκρινόμαστε σε αυτό το θέμα που εσείς, όπως και άλλοι συνάδελφοι, έχετε θέσει και το κατανοώ, πιστεύω όμως ότι θα αναγνωρίσετε πως διά αυτού του τρόπου εκλείπει μια εστία τριβής, μια αφορμή κριτικής, αφού η απόφαση του ΟΑΕΔ θα ικανοποιήσει και αυτούς που επλήγησαν στους τρεις αυτούς νομούς, αυτούς δηλαδή που δεν έχουν συμπεριληφθεί σε προγενέστερη απόφαση του Οργανισμού.
     Ευχαριστώ πολύ.
     ΠΡΟΕΔΡΕΥΩΝ (Κωνσταντίνος Γείτονας):  Ο κ. Τσιόγκας έχει το λόγο.
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
     Κατ’ αρχήν θέλω να πω ότι η δέσμευση του κυρίου Υπουργού στη Βουλή να ανακοινώσει την ικανοποίηση του αιτήματος του Εργατοϋπαλληλικού Κέντρου του Νομού Λάρισας γίνεται μετά τους αγώνες που αυτό ανέπτυξε, καθώς και του Συνδικάτου Γάλακτος, Τροφίμων και Ποτών και του Σωματείου Τροφίμων.
     Πρέπει να πω ότι η Κυβέρνηση ενέταξε στους πληγέντες νομούς και το Νομό Λάρισας και το Νομό Κοζάνης και το Νομό Φλώρινας. Συνεπώς δεν μπορεί η επιχορήγηση να δοθεί μόνο στους τρεις Νομούς Πιερίας, Ημαθίας και Πέλλας, επειδή από εκεί τυγχάνει να προέρχεται ο Γραμματέας του ΠΑΣΟΚ κ. Χρυσοχοΐδης ή ο Υφυπουργός Δημόσιας Τάξης κ. Τσερτικίδης ή ο Υπουργός Εμπορικής Ναυτιλίας.
     Συνεχίζοντας, θέλω να σας πω το εξής: Πρώτον, και στο Νομό Λάρισας υλοποιείται το πρόγραμμα με τα σεμινάρια των επτακοσίων ωρών. Άρα, ο Νομός Λάρισας βρίσκεται στους πληγέντες νομούς, όπως τον έχετε κατατάξει. Γιατί, λοιπόν, αρνηθήκατε μέχρι τώρα να δώσετε το έκτακτο βοήθημα, το οποίο μάλιστα δίνετε μετά τη χθεσινή κατάληψη που έκαναν οι άνεργοι στον ΟΑΕΔ Λάρισας  και την πίεση που ασκήθηκε;
     Δεύτερον, οι προϋποθέσεις που αναφέρατε, δεν είναι ακριβώς έτσι. Όχι ογδόντα ένσημα το 2001 και άλλα ογδόντα το 2002! Στην απόφαση για τους τρεις Νομούς Πιερίας, Πέλλας και Ημαθίας αναφέρετε σαράντα ένσημα για το 2001 και σαράντα για το 2002.
     Εμείς, λοιπόν, θα σας κάνουμε την εξής πρόταση, κύριε Υπουργέ, την οποία πρέπει να λάβετε υπόψη σας: Επειδή στους τρεις νομούς που πάρθηκε απόφαση να δοθεί η οικονομική ενίσχυση των 1000 ευρώ για κάθε άνεργο, βρίσκονται επιχειρήσεις χαρακτηρισμένες ως εποχιακού χαρακτήρα -άρα έως ενενήντα εννέα ένσημα όπως λέει η απόφαση θα πάρουν το επίδομα, γιατί οι υπόλοιποι πάλι από τα ενενήντα εννέα ένσημα μπαίνουν στο Ταμείο Ανεργίας- θέλω να προσέξετε την ακόλουθη διαφοροποίηση.
     Στο Νομό Λάρισας δεν μπορούν να πάρουν ταμείο ανεργίας όσοι έχουν εκατό ή εκατόν πέντε ή εκατόν δέκα ένσημα, αλλά χρειάζονται εκατόν είκοσι πέντε αφαιρώντας τους δύο τελευταίους μήνες. Τα γνωρίζετε αυτά.
     Συνεπώς, λοιπόν, θέλω να υπάρξει μία διαφοροποίηση στην απόφαση του ΟΑΕΔ, ούτως ώστε να πάρουν το βοήθημα όλοι οι άνεργοι που δεν παίρνουν ταμείο ανεργίας. Και βεβαίως από κάτω να μην είναι σαράντα, αλλά να είναι όπως λέει το Εργατικό Κέντρο δεκαπέντε ένσημα το 2001 και δεκαπέντε χιλιάδες το 2002. 
     Σας ευχαριστώ.
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, κυρίες και κύριοι συνάδελφοι, έγινε φανερό και σε αυτούς που δεν γνωρίζουν ότι ο αγαπητός κ. Τσιόγκας είναι Βουλευτής του Νομού Λαρίσης.
     Κύριε Τσιόγκα, αυτό το οποίο έχουμε δεσμευθεί να κάνουμε το διακηρύξαμε από την πρώτη στιγμή. Βλέπετε ότι τίθεται σε εφαρμογή η προσπάθειά μας να ανακουφίσουμε, να υποστηρίξουμε αυτούς οι οποίοι επλήγησαν. Έχει πάρει συγκεκριμένη μορφή μέσω προγραμμάτων κατάρτισης και μέσω της χορήγησης αυτού του έκτακτου βοηθήματος. 
     Γνωρίζετε ότι στο Διοικητικό Συμβούλιο του ΟΑΕΔ συμμετέχουν εκπρόσωποι των κοινωνικών εταίρων και πιστεύω ότι στην επόμενη συνεδρίαση με πνεύμα συμπάθειας και κατανόησης των ιδιαιτεροτήτων σε κάθε νομό, αφού και οι κοινωνικοί εταίροι και οι εκπρόσωποι των εργαζομένων θέσουν τα συναφή θέματα, θα ληφθεί τελικώς μια απόφαση, ώστε να μην αποκλειστεί ουδείς ο οποίος πραγματικά έχει πληγεί και πραγματικά δικαιούται να λάβει αυτό το επίδομα. Χωρίς όμως από την άλλη να αφήσουμε περιθώριο με αφορμή αυτήν τη θεομηνία άλλοι πολίτες -οι οποίοι ασφαλώς και αυτοί έχουν προβλήματα και δεν αντιλέγω ότι και αυτοί στερούνται κάποιου βοηθητικού εισοδήματος για να ζήσουν αξιοπρεπώς- να βρουν την ευκαιρία να λάβουν αυτό το επίδομα, ενώ δεν το δικαιούνται. Γιατί αν δίνεις κάτι παραπάνω σ’ αυτόν που δεν το δικαιούται, το στερείς από κάποιον άλλον ο οποίος το δικαιούται και έτσι τον οδηγείς να πάρει κάτι παρακάτω από αυτό που δικαιούται. 
     Θα πρέπει, λοιπόν, αυτές οι αποφάσεις να είναι αποφάσεις κοινωνικής ευαισθησίας αλλά και οικονομικής ισορροπίας. Έτσι πιστεύω ότι το Διοικητικό Ειδικό Συμβούλιο του ΟΑΕΔ θα λάβει την απόφασή του την ερχόμενη Τρίτη.
      ΠΡΟΕΔΡΕΥΩΝ (Κωνσταντίνος Γείτονας): Καλώς.
     Η τρίτη με αριθμό 383/26-1-2004 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την απόρριψη αίτησης χρηματοδότησης από το Γ΄ Κοινοτικό Πλαίσιο Στήριξης αποχετευτικού έργου της Ανατολικής Αττικής κλπ., λόγω κωλύματος της κυρίας Υπουργού δεν θα συζητηθεί και διαγράφεται.
     Κυρία Στεργίου, μπορείτε να την επανακαταθέσετε.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: «Θέματα Κοινωνικής Ασφάλισης και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
     Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί ενιαία σε μία συνεδρίαση στις προαναφερθείσες διατάξεις του και στις τροπολογίες -το τονίζω για τους κυρίους συναδέλφους- όπως ορίζει το Σύνταγμα και ο Κανονισμός της Βουλής. Δεν υπάρχει δεύτερη συζήτηση.
     Η Διάσκεψη των Προέδρων αποφάσισε να διατεθεί συνολικός χρόνος επτά ωρών, πέντε ωρών για τις αγορεύσεις των εισηγητών των ειδικών αγορητών και των εγγεγραμμένων στον κατάλογο ομιλητών και δύο ωρών για τις αγορεύσεις του Υπουργού και των Κοινοβουλευτικών Εκπροσώπων. Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης έως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών υπενθυμίζω στους κυρίους και τις κυρίες συναδέλφους ότι εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής. 
     Πριν δώσω το λόγο στον εισηγητή, θέλω να θυμίσω ότι υπάρχουν δύο τροπολογίες Υπουργών, πολλές εμπρόθεσμες τροπολογίες Βουλευτών και ορισμένες εκπρόθεσμες. 
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Κωνσταντίνος Γείτονας):  Ναι, κύριε Υπουργέ, έχετε το λόγο.
     ΒΑΣΙΛΗΣ ΚΕΔΙΚΟΓΛΟΥ: Να μας πει ποιες τροπολογίες κάνει δεκτές. 
     ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Κεδίκογλου. Ξέρει τι θα κάνει ο κύριος Υπουργός, έμπειρος είναι. 
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, κυρίες και κύριοι συνάδελφοι, θα μου επιτρέψετε να κάνω ένα σχόλιο όσον αφορά τη συζήτηση ή τη μη συζήτηση τροπολογιών που έχουν κατατεθεί από συναδέλφους, λέγοντας εκ προοιμίου ότι από τη δική μας πλευρά δεν είμαστε διατεθειμένοι να συζητήσουμε οποιαδήποτε τροπολογία έχει κατατεθεί σε αυτήν τη φάση. Αυτό δεν σημαίνει ότι είμαστε μηδενιστικά αρνητικοί απέναντι σ’ αυτήν τη διαδικασία, επειδή ο τρόπος με τον οποίο τελευταίως αναδείχτηκε κάποιο συναφές θέμα έχει δημιουργήσει την εντύπωση ότι οποιαδήποτε συζήτηση ή η άσκηση της νομοθετικής πρωτοβουλίας μέσω της κατάθεσης τροπολογιών είναι κάτι το οποίο πρέπει να αποφεύγεται.
     Αντιθέτως, κατά την άποψή μας οι Βουλευτές, οι συνάδελφοι, είναι αυτοί οι οποίοι συνδιαμορφώνουν τα νομοσχέδια προκειμένου να λάβουν την αρτιότερη, τη βέλτιστη τελική μορφή τους. Με αυτήν την έννοια –το έχουμε δείξει κατ’ επανάληψη τουλάχιστον στο πλαίσιο του δικού μας Υπουργείου- έχουμε ενσωματώσει σ’ αυτό το νομοσχέδιο που συζητούμε παρατηρήσεις οι οποίες έχουν γίνει σε παρελθούσες  συνεδριάσεις της Βουλής για θέματα κοινωνικής ασφάλισης, όπως επίσης παρατηρήσεις και προβληματισμούς που διατυπώθηκαν κατά τη συζήτηση αυτού του νομοσχεδίου στην αρμόδια επιτροπή της Βουλής. 
     Εμείς σε αυτό το νομοσχέδιο, επαναλαμβάνω, έχουμε συμπεριλάβει ιδέες προτάσεις που έχουν κατατεθεί κατά καιρούς από συναδέλφους για θέματα κοινωνικής ασφάλισης. 
     Αναγνωρίζω ότι πολλά θέματα τα οποία οι συνάδελφοι θίγουν με τροπολογίες που έχουν καταθέσει, έχουν ιδιαίτερο ενδιαφέρον και αξίζει να μελετηθούν. Αυτό θα γίνει. Θα γίνει βεβαίως από αυτούς οι οποίοι θα έχουν την ευθύνη να ασκήσουν αντιστοίχως τα καθήκοντά τους σε αυτήν τη θέση. Γιατί αντιλαμβάνεσθε πως ειδικώς για θέματα κοινωνικής ασφάλισης που έχουν και μια τεχνική πλευρά άρα και δημοσιονομικές συνέπειες, η μελέτη αυτή είναι δύο φορές αναγκαία. Δεν είναι δυνατόν να αποδεχθούμε ρυθμίσεις οι οποίες δεν έχουν αξιολογηθεί και ως προς τη δημοσιονομική συνέπεια, το δημοσιονομικό κόστος που συνεπάγεται η εφαρμογή τους, γιατί αυτό οδηγεί σε πολλούς κινδύνους. 
     Αυτός είναι ο λόγος που είμαστε επιφυλακτικοί να συζητήσουμε σήμερα τις τροπολογίες που έχουν κατατεθεί από συναδέλφους, χωρίς να παραγνωρίζουμε ότι αυτός είναι ένας τρόπος ώστε οι Βουλευτές να είναι συμμέτοχοι και συνδιαμορφωτές στην κατάρτιση των νομοσχεδίων. Η δική μας πρόθεση είναι η συζήτηση να γίνει βεβαίως σε ένα κλίμα εποικοδομητικό. Έχουμε επαναλαμβάνω ενσωματώσει προβληματισμούς που διατυπώθηκαν στην επιτροπή της Βουλής. Θα σας τα ανακοινώσει ο αγαπητός συνάδελφος κ. Σπυρόπουλος. Κατά τα άλλα παρακαλώ να γίνει δεκτή αυτή η θέση μας ότι τροπολογίες πέραν της κυβερνητικής, δεν είναι δυνατόν να συζητηθούν στο πλαίσιο της σημερινής συνεδρίασής μας.
     ΠΡΟΕΔΡΕΥΩΝ (Κωνσταντίνος Γείτονας): Να ανακοινώσω ότι από το ΠΑΣΟΚ ορίζεται ως Κοινοβουλευτικός Εκπρόσωπος για τη σημερινή συζήτηση ο Βουλευτής Πειραιώς κ. Μανώλης Μπεντενιώτης, από τη Νέα Δημοκρατία ο Βουλευτής Α΄ Αθηνών κ. Νικήτας Κακλαμάνης, από το Κομμουνιστικό Κόμμα Ελλάδος ο Βουλευτής Λαρίσης κ. Δημήτριος Τσιόγκας και από το Συνασπισμό της Αριστεράς των Κινημάτων και της Οικολογίας η Βουλευτής Αττικής κ. Ιωάννα Στεργίου.
     Να πω ότι ο Υπουργός κ. Ρέππας δεν αποδέχεται τις εμπρόθεσμες τροπολογίες. Οι εμπρόθεσμες τροπολογίες συζητούνται. Απλώς η δήλωσή του αναφέρει ότι δεν αποδέχεται η Κυβέρνηση τις εμπρόθεσμες τροπολογίες.
     ΔΗΜΗΤΡΙΟΣ ΡΕΠΠΑΣ (Υπουργός  Εργασίας και Κοινωνικών Ασφαλίσεων): Ακριβώς έτσι.
     ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Σπυρόπουλος
     ΡΟΒΕΡΤΟΣ ΣΠΥΡΟΠΟΥΛΟΣ  (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θέλω να αναγνώσω τις διορθώσεις και παρατηρήσεις στο σχέδιο νόμου. Να κάνω γνωστό ότι το κείμενο έχει δοθεί για να διανεμηθεί.
     ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, μπορείτε να το καταθέσετε για τα Πρακτικά.
     ΓΕΩΡΓΙΟΣ ΚΤΕΝΑΣ: Κύριε Πρόεδρε, δεν έχει διανεμηθεί.
     ΠΡΟΕΔΡΕΥΩΝ (Κωνσταντίνος Γείτονας): Οι εισηγητές το έχουν πάρει. Θα διανεμηθεί τώρα και σε εσάς.
     (Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος καταθέτει για τα Πρακτικά τις προαναφερθείσες διορθώσεις και παρατηρήσεις, οι οποίες έχουν ως εξής:
     «Διορθώσεις – παρατηρήσεις στο Σχέδιο Νόμου 
     «Θέματα κοινωνικής ασφάλισης και άλλες διατάξεις»
     Άρθρο 1
     παρ. 1
     Στην αρχή της πρώτης σειράς η λέξη και η ημερομηνία … «από 1.1.2004» … διαγράφονται.
     παρ. 13
     δεύτερο εδάφιο
     Στην πρώτη σειρά μετά τις λέξεις … «επί των οποίων»… η λέξη … «θα»… διαγράφεται.
     Στην ίδια σειρά  μετά τις λέξεις … «η σύνταξη»… η λέξη … «θα»… διαγράφεται.
     Άρθρο 2
     παρ. 5
     Η παράγραφος αυτή διαγράφεται.
     Άρθρο 5
     παρ. 2
     περίπτωση δ
     Στο τέλος της περίπτωσης δ, η πρόταση … « και βρίσκονται στο τελικό στάδιο της πάθησης » … διαγράφεται. 
     παρ.6
     Μετά το τέλος της παραγράφου 6 προστίθεται παράγραφος 7 ως εξής: 
     «7. Ο περιορισμός που τίθεται από τις διατάξεις της παρ. 3 του άρθρου 1 του ν.612/1977 δεν έχει εφαρμογή για τους τυφλούς ασφαλισμένους που συνταξιοδοτούνται με βάση τις διατάξεις αυτές.
     Η διάταξη του προηγούμενου εδαφίου εφαρμόζεται ανάλογα  και για τους τυφλούς που έχουν συνταξιοδοτηθεί πριν  την έναρξη ισχύος του παρόντος νόμου, τα οικονομικά όμως αποτελέσματα  αρχίζουν από την ημερομηνία υποβολής σχετικής αίτησης του ενδιαφερομένου ». 
     Άρθρο 7
     παρ.1
     περίπτωση β
     Στην αρχή της πέμπτης σειράς μετά τη λέξη … «παραγωγής» … προστίθενται  … « , υδατοκαλλιέργειες » …
     παρ. 9
     περίπτωση α
     Στο μέσο της πέμπτης σειράς μετά τις λέξεις … «επί του ποσού της» … ο αριθμός … «7ης» … αντικαθίσταται με τον αριθμό … «5ης» …
     περίπτωση β
     Στο μέσο της τέταρτης σειράς μετά τις λέξεις … «επί του ποσού της» … ο αριθμός … «7ης» … αντικαθίσταται με τον αριθμό … «5ης» …
     Άρθρο 8
     παρ. 3
     τέταρτο εδάφιο 
     Στο τέλος του τετάρτου εδαφίου της παραγράφου αυτής προστίθεται εδάφιο ως εξής: « Οι ρυθμίσεις της παραγράφου αυτής έχουν εφαρμογή και για τις οφειλές της αυτής ως άνω χρονικής περιόδου των επιχειρήσεων, εργοδοτών ή ασφαλισμένων που επλήγησαν από τις πλημμύρες της 24ης –26ης Ιανουαρίου 2003 και έχουν επαγγελματική εγκατάσταση ή δραστηριότητα στους δήμους Μαραθώνος, Ν. Μάκρης και στις κοινότητες Αγ. Κωνσταντίνου, Καλάμου, Κουβαρά, Μαλακάσης, Μαρκοπούλου Ωρωπού, Ν. Παλατίων, Σκάλας Ωρωπού και Ωρωπού της νομαρχίας Ανατολικής Αττικής».
     παρ. 5
     τέταρτο εδάφιο 
     Στην έκτη σειρά του εδαφίου αυτού μετά τις λέξεις … «Περιοδικής Δήλωσης»… και πριν το σημείο στίξης … προστίθεται η φράση … «και με την τήρηση του Ειδικού Βιβλίου Νεοπροσλαμβανόμενου Προσωπικού» …
     Άρθρο 10
     περίπτωση στ
     υποπερίπτωση αα
     Στην τελευταία σειρά του πρώτου εδαφίου μετά τις λέξεις … «και πριν» … η λέξη … «αυτά» … αντικαθίσταται από τη λέξη … «αυτοί» … 
     υποπερίπτωση στστ
     Στην τέταρτη σειρά του πρώτου εδαφίου και μετά τις λέξεις … «για κάθε ακαταχώριστο εργαζόμενο» … προστίθεται η πρόταση … «καθώς και  για κάθε εργαζόμενο που δεν έχει καταχωριστεί σύμφωνα με τα οριζόμενα στην υποπερίπτωση ββ,» … 
     Στην  όγδοη σειρά του ίδιου εδαφίου μετά τις λέξεις … « που αφορά» … οι λέξεις…. «τη διαδικασία εφαρμογής» αντικαθίστανται με τις λέξεις… « την εφαρμογή »…
     Άρθρο 12
     παρ. 2
     Στην τελευταία σειρά της παραγράφου αυτής  μετά τη λέξη … «ΣΟΦΤΕΞ» … προστίθεται  η φράση … «στη Θεσσαλική Βιομηχανία Χάρτου Α.Ε. και στη Μακεδονική Εταιρεία Χάρτου Α.Ε. (ΜΕΛ)» .. .
     Άρθρο 13
     παρ. 2
     Στο τέλος της δέκατης έκτης σειράς μετά τις λέξεις … «με την ενσωμάτωση στο βασικό μισθό» … προστίθενται οι λέξεις… « ή  μισθολογικό κλιμάκιο,» … 
     Στο τρίτο εδάφιο, στην αρχή της τέταρτης σειράς μετά τη λέξη … «ενσωματώνεται»… προστίθενται οι λέξεις … «στο μισθολογικό κλιμάκιο του βασικού μισθού» … και οι λέξεις  ….«στους βασικούς μισθούς»….διαγράφονται.
     Άρθρο 14
     παρ. 6
     περίπτωση β
     Στην πρώτη σειρά μετά τις λέξεις … «Οι δημοσιογράφοι» … προστίθεται η φράση … «-μέλη των Ενώσεων  Συντακτών Ημερησίων Εφημερίδων Αθηνών, Μακεδονίας – Θράκης, Θεσσαλίας, Στερεάς Ελλάδας και Εύβοιας και Πελοποννήσου Ηπείρου και Νήσων»…
     περίπτωση γ
     Στο τέλος της δεύτερης σειράς μετά τις λέξεις …«Αθηνών και Θεσσαλονίκης».. η λέξη  «εξακολουθούν» αντικαθίσταται με τη λέξη… «δύναται»….
     Στην έκτη σειρά μετά τις λέξεις …« οι οποίες»… οι λέξεις  …«μετά τη μεταβολή στην περιοδικότητα έκδοσής τους»…  διαγράφονται. 
     Στην ενδέκατη σειρά  μετά τις λέξεις …«ασφάλισης σε αυτό»… προστίθεται η πρόταση … « και εφόσον υποβάλλουν αίτηση μέσα σε τρεις μήνες από την έναρξη ισχύος του παρόντος νόμου»…
     Άρθρο 15
     παρ.11
     Στο τέλος της παραγράφου αυτής  προστίθενται εδάφια ως εξής :
     «Για τους ασφαλισμένους κατά τις διατάξεις του Κανονισμού Βαρέων και Ανθυγιεινών Επαγγελμάτων  που αποσπώνται στην Προεδρία της Δημοκρατίας σύμφωνα με τις διατάξεις της παρ. 5 του άρθρου 8 του π.δ. 351/1991 ο χρόνος της απόσπασής τους λογίζεται ως χρόνος διανυθείς στην ασφάλιση του ΚΒΑΕ. 
     Η προβλεπόμενη από τις διατάξεις του οικείου φορέα πρόσθετη εισφορά βαρέων και ανθυγιεινών επαγγελμάτων  για όλο το χρόνο απόσπασης καταβάλλεται από τον κατά νόμο υπόχρεο και βαρύνει τον εργοδότη και τον ασφαλισμένο κατά τα ποσοστά που προβλέπονται .»
     παρ. 15
     Η παράγραφος αυτή αντικαθίσταται ως εξής : 
     «15. Σκηνοθέτες θεάτρου, κινηματογράφου, τηλεόρασης κλπ που έχουν υπαχθεί στην ασφάλιση οποιουδήποτε φορέα κύριας ασφάλισης μέχρι 31.12.1992 και ασφαλίζονται στο ΙΚΑ- ΕΤΑΜ  με την ιδιότητά τους αυτή μπορούν με αίτησή τους που θα υποβάλουν μέσα σε δύο χρόνια από την έναρξη ισχύος του νόμου αυτού  να αναγνωρίσουν με εξαγορά στον κλάδο σύνταξης του ΙΚΑ- ΕΤΑΜ χρόνο αποδεδειγμένης απασχόλησής τους στο επάγγελμα και μέχρι 3.000 ημέρες κατ’ ανώτατο όριο, για τον οποίο ασφαλίστηκαν  είτε στο τέως ΤΣΗΣ-Τ.Θ είτε στο ΙΚΑ-ΕΤΑΜ.
     Ως προς τον υπολογισμό του ποσού της εξαγοράς, τον τρόπο καταβολής του και την αξιοποίηση του ανωτέρω χρόνου  εφαρμόζονται οι διατάξεις των παρ. 2,3 και 4 του ν. 1539/1985 (ΦΕΚ 64 Α΄), με εξαίρεση την περίπτωση εκπρόθεσμης καταβολής δόσης όπου επιβάλλονται τα ποσοστά προσθέτων τελών  που κάθε φορά ισχύουν για τις καθυστερούμενες εισφορές .» 
     παρ. 16
     Μετά την παράγραφο 16 προστίθεται νέα παράγραφος 17 ως εξής : «17. Η προθεσμία που προβλέπεται από το άρθρο 26 του ν. 1654/1986 (ΦΕΚ 177 Α΄) παρατείνεται για ένα έτος από την έναρξη ισχύος του νόμου αυτού.»   
     Άρθρο 21
     παρ. 2  
     Στο τέλος της παραγράφου 2 προστίθεται εδάφιο ως εξής : «Οι διατάξεις των τριών παραπάνω εδαφίων έχουν εφαρμογή και για τους πρώην υπαλλήλους του ΟΓΑ που έχουν μεταταγεί και υπηρετούν στον Οργανισμό Ελληνικών Γεωργικών Ασφαλίσεων (Ε.Λ.Γ.Α.).»
     παρ. 4
     Στη  παράγραφο  2α  του άρθρου 9 του ν.2512/1997 όπως αντικαθίσταται με την παράγραφο 4 του άρθρου αυτού, στο έβδομο εδάφιο, οι λέξεις και ο αριθμός … «τριάντα δύο (32)» … αντικαθίστανται με τις λέξεις και τον αριθμό … « είκοσι οκτώ (28)» …
     Άρθρο 22
     παρ. 20
     Μετά το τέλος της παραγράφου 20 προστίθεται παράγραφος 21 ως εξής: 
     «21. Οι διατάξεις της παραγράφου 3 του άρθρου 10 του ν. 1759/1988 (ΦΕΚ 50 Α΄) έχουν ανάλογη εφαρμογή και για το προσωπικό της OLYMPIC CATERING που έχει αποχωρήσει ή αποχωρεί υποχρεωτικά από την υπηρεσία.»
     Άρθρο 25
     παρ. 2 
     εδάφιο πρώτο
     Στο τέλος της δεύτερης σειράς μετά την λέξη …. «υπηρεσίες»…. προστίθεται η φράση …. «πέντε ημέρες την εβδομάδα επί» …
     παρ. 4 
     Στο τέλος της δέκατης σειράς και στην αρχή της ενδέκατης, μετά τη λέξη …. « επανακρίνονται »…. προστίθεται η πρόταση …« και, εφόσον επανεπιλεγούν, μονιμοποιούνται » ...
     Τα δύο επόμενα εδάφια διαγράφονται. 
     Άρθρο 27
     παρ.14
     Μετά το τέλος της παραγράφου αυτής προστίθεται νέα παράγραφος 15 ως εξής: «15. Από την έναρξη ισχύος του νόμου αυτού για την πρόσληψη του προσωπικού ιατρού με σύμβαση μίσθωσης έργου του άρθρου 26 του νόμου αυτού και των ιατρών με σύμβαση μίσθωσης έργου της παραγράφου 5 του άρθρου αυτού αποκλείεται η εφαρμογή του άρθρου 10 του ν.δ.1204/1972 (ΦΕΚ 123 Α΄) εφαρμοζομένων των διατάξεων του άρθρου 6 του ν.2527/1997 (ΦΕΚ 206 Α΄) όπως ισχύει.»    
     Άρθρο 31
     παρ. 6
     περίπτωση γ
     Η περίπτωση γ τροποποιείται ως εξής:
     «γ) Οι διατάξεις της παραγράφου 5 του άρθρου 17 του ν. 3205/2003 (ΦΕΚ 297 Α΄) δεν ισχύουν για τις αρ. 2/51596/0022/22-12-2003 και 2/73216/0022/31-12-2003 (ΦΕΚ 66 Β΄) υπουργικές αποφάσεις».
     Άρθρο 32
     παρ.17
     Μετά το τέλος της παραγράφου 17 προστίθενται παράγραφοι 18 και 19 οι οποίες έχουν ως εξής:
     «18. Σε φορείς Κοινωνικής Ασφάλισης (ν.π.δ.δ.) που ο αριθμός των οργανικών τους θέσεων δεν υπερβαίνει τις 25, και εφόσον δεν πληρούνται οι προϋποθέσεις του άρθρου 87 του ν.2683/1999 (ΦΕΚ 19 Α΄) όπως συμπληρώθηκε με την παράγραφο 8 του άρθρου 4 του ν. 2839/2000 (ΦΕΚ 196 Α΄) συμπεριλαμβάνονται στον πίνακα προακτέων υπαλλήλων στο βαθμό του Διευθυντή και υπάλληλοι της κατηγορίας Δ.Ε. που κατά την έναρξη ισχύος του παρόντος έχουν επιλεγεί από το οικείο Υπηρεσιακό Συμβούλιο και έχουν ασκήσει καθήκοντα Προϊσταμένου Διεύθυνσης  τουλάχιστον για δύο τριετίες.
     19.α. Η περίπτωση γ του εδαφίου β της παραγράφου 3 του άρθρου 40 του ν. 2676/1999 (ΦΕΚ 1 Α΄) αντικαθίσταται ως εξής:
     «γ. Ποσό της εντολής προς διάθεση κεφαλαίων για επένδυση σε ακίνητα και κινητές αξίες της παραγράφου 1 του παρόντος άρθρου.
     Ομοίως οι Ασφαλιστικοί Φορείς υποβάλλουν τα ανωτέρω στοιχεία στην Επιτροπή Ελέγχου του άρθρου 42 του παρόντος».
     β. Η παράγραφος 4 του άρθρου 40 του ν. 2676/99 (ΦΕΚ 1 Α΄) αντικαθίσταται ως εξής:
     «Η Ειδική Επιτροπή Ελέγχου και Εποπτείας της Διαχείρισης της Περιουσίας των Ασφαλιστικών Οργανισμών ελέγχει τη νομιμότητα των επενδύσεων και σε περίπτωση διαπίστωσης παράβασης των διατάξεων που ρυθμίζουν τις επενδύσεις σε κινητές αξίες σύμφωνα με τους κανόνες επενδυτικής συμπεριφοράς του εδαφίου γ΄ της παραγράφου 3 του άρθρου 42 και σε ακίνητα σύμφωνα με τους κανόνες, προδιαγραφές και προτάσεις της ΚΕΔ που προβλέπονται από τις παραγράφους 1γ και 2ε του άρθρου 43, αποστέλλει στο τέλος κάθε μήνα σχετικό πόρισμα στο εποπτεύον Υπουργείο»
     γ. Το εδάφιο α της παραγράφου 3 του άρθρου 42 του ν. 2676/99 (ΦΕΚ 1 Α΄) αντικαθίσταται ως εξής:
     «Στον έλεγχο των πάσης φύσεως επενδύσεων που πραγματοποιούν οι Ασφαλιστικοί Φορείς, με εξαίρεση αυτές που αφορούν τίτλους του Ελληνικού Δημοσίου, ομόλογα τραπεζών και μετοχές εταιρειών που ιδιωτικοποιούνται».
     δ. Στο τέλος της παραγράφου 2α του άρθρου 42 του ν. 2676/99 (ΦΕΚ 1 Α΄) προστίθεται εδάφιο ως εξής:
     «Με απόφαση των Υπουργών Οικονομίας και Οικονομικών και Εργασίας και Κοινωνικών Ασφαλίσεων ορίζονται ως μέλη της Επιτροπής δύο ειδικοί επί θεμάτων αξιοποίησης της ακίνητης περιουσίας, οι οποίοι θα συμμετέχουν όταν συζητούνται θέματα ακίνητης περιουσίας».
     ε. Η παράγραφος 6 του άρθρου 42 του ν. 2676/99 ΦΕΚ 1 Α΄) αντικαθίσταται ως εξής:
     “Για την υποβοήθηση του έργου της Επιτροπής μπορεί να ζητείται η συνδρομή των αρμόδιων υπηρεσιών της Τράπεζας της Ελλάδος, της Κτηματικής Εταιρείας του Δημοσίου (Κ.Ε.Δ.), της Επιτροπής Κεφαλαιαγοράς, καθώς και της Γενικής Γραμματείας Κοινωνικών Ασφαλίσεων.»
     ΠΡΟΕΔΡΕΥΩΝ (Κωνσταντίνος Γείτονας): Επίσης, κύριε Υπουργέ, να μας πείτε αν πρόκειται περί προσθηκών. Άλλο είναι οι τροποποιήσεις-βελτιώσεις με βάση τις συζητήσεις που έγιναν. Γι’ αυτό να διανεμηθούν ώστε να δούμε ποιες θα συζητηθούν. Θα συζητηθούν προσθήκες μόνο εφόσον συμφωνούν τα κόμματα. Δεν αναφέρομαι –το τονίζω πάλι- στις βελτιώσεις-τροποποιήσεις που προέκυψαν από τη συζήτηση.
     ΡΟΒΕΡΤΟΣ ΣΠΥΡΟΠΟΥΛΟΣ  (Υφυπουργός Εργασίας και Κοινωνικών Ασφαλίσεων):  Να κάνω μια διευκρίνιση. Να σας διαβεβαιώσω ότι υπάρχουν προσθήκες οι οποίες όμως έχουν συζητηθεί στην αρμόδια επιτροπή της Βουλής. Μια προσθήκη μόνο υπάρχει που αφορά την παρατήρηση της ΟΚΕ. Δεν υπάρχει καμία άλλη.
     ΠΡΟΕΔΡΕΥΩΝ (Κωνσταντίνος Γείτονας): Γι’ αυτό σας το είπα, εφόσον συμφωνούν τα κόμματα συζητούνται.  
     ΒΑΣΙΛΗΣ ΚΕΔΙΚΟΓΛΟΥ: Δεν είναι έτσι, να κάνετε τη δουλειά σας όπως πρέπει. Συμφωνούν ή όχι τα κόμματα οι εμπρόθεσμες τροπολογίες συζητούνται, ανεξάρτητα του αν ψηφίζονται.
     ΠΡΟΕΔΡΕΥΩΝ (Κωνσταντίνος Γείτονας): Θα διανεμηθούν, θα τις δείτε, θα τις μελετήσετε, ώσπου να μιλήσουν οι εισηγητές.
     Ο εισηγητής του ΠΑΣΟΚ κ. Λάμπρος Κανελλόπουλος έχει το λόγο. Θα σας δώσω δεκαπέντε λεπτά, αλλά θα υπάρξει και μια ανοχή. 
     ΛΑΜΠΡΟΣ ΚΑΝΕΛΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, με τις διατάξεις του συγκεκριμένου νομοσχεδίου που εισηγούμαι αποτελούν και προέκταση αλλά και ολοκλήρωση του βασικού νόμου 3229/2002. Ενός νόμου πλαίσιου που δικαίως χαρακτηρίστηκε σαν μια ασφαλιστική μεταρρύθμιση μακράς πνοής για την ανασύνταξη και τη βιωσιμότητα του ασφαλιστικού συστήματος στην Ελλάδα.
     Μέσα λοιπόν, σε αυτό το πλαίσιο, οι ρυθμίσεις του συγκεκριμένου νομοσχεδίου έρχονται να καλύψουν κενά, να δώσουν διευθετήσεις, αλλά και να ανοίξουν ορισμένα ζητήματα σοβαρά και να τα διευθετήσουν που δεν είχαν ενσωματωθεί σε εκείνο το νόμο. 
     Έτσι λοιπόν, με τη συγκεκριμένη νομοθετική μας πρωτοβουλία, ανοίχθηκε ένας πολύ σημαντικός διάλογος, που πήρε τη μορφή μιας μεγάλης πολιτικής επικοινωνίας με πολλές εκατοντάδες επαγγελματικές ενώσεις, συνδικαλιστικές οργανώσεις, εργοδοτικούς φορείς, επιστημονικές οργανώσεις, ομάδες ασφαλισμένων έξω από τα συνδικάτα, αλλά ακόμη και προσωπικότητες οι οποίες είχαν να καταθέσουν τη συμβολή τους, τη σκέψη τους, την εμπειρία τους, τη σοφία τους πάνω στο συγκεκριμένο νομοσχέδιο.
     Πιστεύουμε ότι με αυτό το νομοσχέδιο δεν ενισχύεται απλά η εμπιστοσύνη του συνόλου της κοινωνίας προς ένα σύστημα κοινωνικής ασφάλισης που παραμένει στις βασικές του αρχές, δημόσιο, καθολικό, αναδιανεμητικό. Αποτελεί αν θέλετε το συγκεκριμένο νομοσχέδιο ένα ευρωπαϊκό και κοινωνικό κεκτημένο που προσλαμβάνει τα χαρακτηριστικά μιας πολιτικής που διακρίνεται για την ασφάλεια, για τη σιγουριά αλλά και για την ίδια τη βιωσιμότητα του ασφαλιστικού συστήματος.
     Αναθεωρούνται διατάξεις που είχαν ψηφιστεί στην περίοδο ’90-’92 και αφορούσαν τους νέους ασφαλισμένους, τα κατώτατα όρια συντάξεων, τις επικουρικές συντάξεις. Είναι οι ρυθμίσεις εκείνες οι οποίες είχαν δημιουργήσει σωρεία ανισοτήτων  εις βάρος μιας νέας γενιάς ασφαλισμένων. Ενοποιούνται όροι και προϋποθέσεις συνταξιοδότησης στην κατεύθυνση δημιουργίας πλέον ουσιαστικά αυτού του δίκαιου αναδιανεμητικού συστήματος. 
     Αντιμετωπίζονται με ευαισθησία ειδικές ομάδες εργαζομένων όπως είναι τα άτομα με αναπηρίες, οι γυναίκες, οι μητέρες και οι άνεργοι. Καλύπτονται και εντάσσονται στο σύστημα μεγάλες ομάδες εργαζομένων στον πρωτογενή τομέα της οικονομίας που μέχρι σήμερα βρισκόντουσαν εκτός των τειχών. 
     Απλοποιείται και βελτιώνεται το σύστημα ρύθμισης των οφειλών προς τα ταμεία και εκλογικεύονται πρόστιμα ενισχύοντας έτσι και τη διαφάνεια αλλά και την αντικειμενικότητα που πρέπει να διακρίνει τις σχέσεις των ασφαλισμένων με τους ασφαλιστικούς οργανισμούς. Διαμορφώνεται ένα νέο σταθερό κοινωνικό κεκτημένο που ενισχύει και την ασφάλεια αλλά και την ποιότητα ζωής των εργαζομένων. Θεμελιώνεται σε στέρεες βάσεις ένα σύστημα που πιστεύουμε ότι στις επόμενες γενιές μπορεί να αποτελέσει εγγύηση για την κοινωνική προστασία και την κοινωνική συνοχή της χώρας μας. 
     Αυτή η νομοθετική μας παρέμβαση πιστεύω ότι αποτελεί μια έμπρακτη απόδειξη ενός μοντέλου που θέλουμε να προωθήσουμε στην Ελλάδα κοινωνικής προστασίας, ενός μοντέλου που ασφαλώς διαφέρει, διαχωρίζει σαφέστατα τα όριά του απ’ αυτό το αντίστοιχο που προωθεί η Νέα Δημοκρατία, που βέβαια σε πολλές απόψεις είναι ακόμη αδιευκρίνιστες και δεν γνωρίζουμε τι ακριβώς σκέπτεται, ποια είναι η φιλοσοφία της, ποια είναι η στρατηγική της, ποια είναι η αντίληψη τελικά που πρέπει να διακρίνει τη λειτουργία ενός σύγχρονου ασφαλιστικού συστήματος με την κοινωνία, με τους πολίτες. 
       Πιο συγκεκριμένα: Περιλαμβάνει διατάξεις που αφορούν τη διαδοχική ασφάλιση. Είναι οι διατάξεις οι οποίες έχουν να κάνουν με την επίλυση ενός χρονίζοντος προβλήματος βελτιώνοντας, αν θέλετε, και τον τρόπο κατανομής της σύνταξης αλλά και επιταχύνοντας τους ρυθμούς επιμερισμού της σύνταξης. 
     Επεκτείνονται ειδικές ρυθμίσεις στα άτομα με ειδικές αναπηρίες. Παρέχεται δηλαδή η δυνατότητα σε μητέρες και σε συζύγους ατόμων με αναπηρία 80% για συνταξιοδότηση με είκοσι πέντε έτη ασφάλισης ανεξαρτήτως ορίου ηλικίας. 
     Παιδιά ορφανά και από τους δύο γονείς που πάσχουν από διανοητική στέρηση, αυτισμό και πολλαπλές βαριές αναπηρίες, με ποσοστό αναπηρίας 80% και πάνω θα λαμβάνουν πλέον τις συντάξεις και των δύο θανόντων γονέων τους, δηλαδή το 100% της μεγαλύτερης σύνταξης και τμήμα της σύνταξης του άλλου γονέα, όπως προβλέπεται από τις καταστατικές διατάξεις. 
     Το νέο διευρυμένο πλαίσιο προστασίας των ατόμων με αναπηρίες, όπως αυτό καθορίζεται με τις νέες διατάξεις, επιβεβαιώνει με αδιάψευστο τρόπο τη φερεγγυότητα αυτού του πολύμηνου διαλόγου που η Κυβέρνηση ανέπτυξε με τους συνδικαλιστικούς φορείς. Ασφαλώς δεν συμπεριλαμβάνονται μια σειρά από προβλήματα και αιτήματα που έθεσαν τα όργανα, οι συνδικαλιστικοί φορείς των ατόμων με αναπηρίες. Όμως, η καταγεγραμμένη βούληση, αλλά και η θέληση της Κυβέρνησης  να αντιμετωπίσει αυτά τα προβλήματα, καθώς και η ίδια η προϊστορία που διακρίνει την κυβερνητική πολιτική σε αυτόν τον τομέα αποτελεί –πιστεύω- την εγγύηση ότι θα δοθούν απαντήσεις, διευκρινίσεις και λύσεις στα όποια αιτήματα έχουν θέσει. 
     Με το νέο νομοσχέδιο εισάγεται για τα ταμεία των μισθωτών σειρά ευνοϊκών μέτρων. Ειδικότερα παρέχεται η δυνατότητα ευνοϊκής ρύθμισης των οφειλών των επιχειρήσεων των ναυπηγοεπισκευαστικών ζωνών της περιοχής Ρέντη, που επλήγη πέρυσι από πλημμύρες και των περιοχών που επλήγησαν πρόσφατα από το σεισμό της Λευκάδας. 
     Επίσης, παρέχεται η δυνατότητα ευνοϊκής ρύθμισης των οφειλών προς τα ταμεία Τύπου και προς το TAΞ. Προβλέπεται, επίσης, η υπαγωγή στον ΟΓΑ όλων των μισθωτών του αγροτικού τομέα, καθώς και των εργατών όχι μόνο της παράκτιας, αλλά και της μέσης αλιείας. Οι ρυθμίσεις που αφορούν τον ΟΓΑ, κυρίως αυτές που οριοθετούν το νέο διευρυμένο πλαίσιο ασφαλιστικής κάλυψης των απασχολούμενων στο γεωργικό τομέα, έρχονται να ενισχύσουν και να διευρύνουν τα ασφαλιστικά δικαιώματα σε όλους τους απασχολούμενους με τη φυσική και τη ζωική παραγωγή, και παράλληλα να προσαρμόσουν τις αλλαγές που επιφέρει η νέα οργάνωση της αγροτικής εκμετάλλευσης στους απασχολούμενους στο γεωργικό τομέα της οικονομίας. 
     Όσον αφορά τις αναλυτικές περιοδικές δηλώσεις και το ειδικό βιβλίο νεοπροσλαμβανομένων στο ΙΚΑ, εισάγονται ρυθμίσεις για την τυποποίηση, την απλούστευση των διαδικασιών, καθώς και τον περιορισμό της γραφειοκρατίας των προστίμων. Επίσης, μειώνονται τα πρόσθετα τέλη και βελτιώνεται το πάγιο σύστημα ρύθμισης των οφειλών προς το ΙΚΑ-ΕΤΑΜ. 
     Σημαντική καινοτομία του νομοσχεδίου αποτελεί η ρύθμιση με την οποία ικανοποιείται ένα χρόνιο αίτημα των συνταξιούχων των ειδικών ταμείων, εφόσον θεσπίζεται η ενσωμάτωση της ΑΤΑ στο βασικό μισθό τους, που λήφθηκε υπόψη για τον προσδιορισμό των συντάξιμων αποδοχών κάθε συνταξιούχου. 
     Για τους αποδεδειγμένα άνεργους για τουλάχιστον είκοσι τέσσερις συνεχείς μήνες πριν από την υποβολή της αίτησης συνταξιοδότησης παρέχεται η δυνατότητα θεμελίωσης δικαιώματος μειωμένης σύνταξης λόγω γήρατος, χωρίς τη συμπλήρωση των εκατό ημερών κατ’ έτος την τελευταία πενταετία πριν το έτος υποβολής της αίτησης συνταξιοδότησης. Θα έχει δηλαδή τη μεταβατική ισχύ των δύο χρόνων. 
     Παρατείνεται χωρίς προθεσμία η δυνατότητα αναγνώρισης του χρόνου εκτόπισης ή φυλάκισης κατά τη διάρκεια της δικτατορίας στους ασφαλιστικούς οργανισμούς. Παρατείνεται για ένα χρόνο από της ισχύος του νόμου η δυνατότητα που παρασχέθηκε αρχικά με το ν. 1469/1984 για την αναγνώριση χρόνου εργασίας στην αλλοδαπή ως χρόνου ασφάλισης σε φορείς κύριας ασφάλισης. 
     Μειώνονται κατά 50% οι ασφαλιστικές εισφορές για την επισκευή παλαιών οικιών σε οικισμούς κάτω των δύο χιλιάδων κατοίκων. Αντιμετωπίζεται το ζήτημα της ασφάλισης των φοιτητών, σπουδαστών ΑΕΙ, ΤΕΙ, ΙΕΚ και ΤΕΕ, κατά τη διάρκεια της πρακτικής τους άσκησης. 
     Σημαντικές βελτιώσεις, όμως, εισάγονται και στον τομέα της πρόσθετης ασφάλειας. Θεσμοθετείται η δυνατότητα χορήγησης ταυτόχρονα με την κύρια και της επικουρικής σύνταξης, ενώ προβλέπονται ειδικές ευνοϊκές και μειωμένες προϋποθέσεις για τη χορήγηση πλήρους επικουρικής σύνταξης για τους ασφαλισμένους των βαρέων και ανθυγιεινών επαγγελμάτων. 
     Προβλέπεται η σύσταση στο Ταμείο Πρόνοιας Δημοσίων Υπαλλήλων νέου κλάδου για τους μόνιμους υπαλλήλους των νομικών προσώπων δημοσίου δικαίου, όπου θα μεταφερθούν όλοι οι λογαριασμοί εφάπαξ βοηθήματος των νομικών προσώπων δημοσίου δικαίου του ν. 103/1975. 
     Εξορθολογικοποιείται ο τρόπος υπολογισμού του εφάπαξ βοηθήματος των δημοσίων υπαλλήλων, το οποίο εφεξής γίνεται ανταποδοτικό υπολογιζόμενο στη βάση των αποδοχών της τελευταίας πενταετίας. 
     Βελτιώνονται οι συντάξεις των επικουρικών ταμείων που έχουν συγχωνευθεί ή θα συγχωνευθούν στο ΤΕΑΜ και αντιμετωπίζονται πλήθος θεμάτων πολλών ταμείων επικουρικής ασφάλισης και πρόνοιας. Για όποιες εκκρεμότητες πιστεύω ότι μέσα από τη συζήτηση και τα κενά που υπάρχουν θα διευθετηθούν σε σχέση με αυτήν τη ρύθμιση. 
     Το σύνολο των ρυθμίσεων που αφορούν την πρόσθετη ασφάλιση με τους νέους κανόνες που θεσπίζονται για τις προϋποθέσεις συνταξιοδότησης στους δικαιούχους επικουρικής σύνταξης, οι νέες ρυθμίσεις για το εφάπαξ των δημοσίων υπαλλήλων και των υπαλλήλων νομικών προσώπων δημοσίου δικαίου καλύπτουν ουσιαστικά κενά που είχαν αρχίσει να εντοπίζονται από την ισχύ των προηγούμενων νόμων και κυρίως του ν. 2084/1992.
     Με το νέο σχέδιο νόμου για τους ασφαλισμένους στο Ταμείο Ελευθέρων Επαγγελματιών και Ανεξάρτητα Απασχολούμενων παρέχεται η δυνατότητα συνταξιοδότησης, πρώτον, με τριάντα επτά χρόνια ασφάλισης ανεξαρτήτου ορίου ηλικίας και, δεύτερον, με τη συμπλήρωση του εξηκοστού πέμπτου έτους της ηλικίας και τρεισήμισι χιλιάδων ημερών ασφάλισης. 
     Παράλληλα, καθορίστηκαν ο τρόπος απόδοσης των οφειλών του κράτους προς τον Οργανισμό Απασχόλησης Ελευθέρων Επαγγελματιών, ο τρόπος ασφάλισης των μελών των εταιρειών. Ρυθμίστηκαν χρόνια αιτήματα των νέων δικηγόρων και τα νέα αιτήματα θα αποτελέσουν αντικείμενο διαλόγου, η ασφάλιση των γιατρών καθώς και ζητήματα ασφάλισης των υγειονομικών που προέκυψαν από τις μορφές επαγγελματικής δραστηριοποίησής τους. Το σύνολο των διατάξεων που αναφέρονται στον ΟΑΕΕ στοχεύουν στο να ενσωματώσουν στον Οργανισμό Ασφάλισης Ελεύθερων Επαγγελματιών διατάξεις που ήδη είχαν θεσπισθεί για τους μισθωτούς στο ν.3029/2002, ενώ παράλληλα αντιμετωπίζουν εκκρεμότητες που είχαν εντοπισθεί μέσα από τη διαδικασία του κοινωνικού διαλόγου με τους φορείς των ελεύθερων επαγγελματιών και τις επιχειρήσεις.
     Οι διατάξεις που αφορούν τους νέους όρους και τις προϋποθέσεις επιλογής των προέδρων των Διοικητικών Συμβουλίων των ασφαλιστικών οργανισμών στοχεύουν στη διεύρυνση της συμμετοχικής ευθύνης των κοινωνικών εταίρων για το σύνολο των ασφαλιστικών ταμείων, ενώ το νέο καθεστώς οργάνωσης του τομέα υγείας και οι ρυθμίσεις για το ιατρικό και οδοντιατρικό προσωπικό του ΙΚΑ ΕΤΑΜ αποτελούν μια θετική εξέλιξη που αναβαθμίζει πιστεύουμε συνολικότερα τις δομές υγείας του μεγαλύτερου ασφαλιστικού οργανισμού της χώρας, ενώ παράλληλα οριοθετεί το τέλος της λειτουργίας ενός θεσμικού πλαισίου ένταξης των γιατρών του ΙΚΑ που την τελευταία δεκαετία κρίνεται ως ανεπαρκές και αναποτελεσματικό. 
     Η σημαντική αυτή εξέλιξη είναι μια κρίσιμη θεσμική προϋπόθεση για την ανάπτυξη του συστήματος της πρωτοβάθμιας υγειονομικής περίθαλψης στη χώρα μας, αυτό το γενικό πλαίσιο μέσα στο οποίο κινούνται οι ρυθμίσεις και όλες οι διατάξεις του νέου νομοσχεδίου.
     Ασφαλώς, κυρίες και κύριοι συνάδελφοι, υπάρχουν μια σειρά από ζητήματα τα οποία δεν ήταν δυνατόν να συμπεριληφθούν. Όμως, ο προηγηθείς διάλογος που σας ανέφερα με τη μεγάλη έκταση την οποία πήρε όπως και η συζήτηση την οποία θα κάνουμε σήμερα στο Κοινοβούλιο αλλά πιστεύω και ό,τι ακολουθήσει θα μας δώσει τη δυνατότητα να διασφαλισθεί ένα αρραγές, ισχυρό και ενιαίο βιώσιμο σύστημα μειώνοντας όσο είναι δυνατόν τις ανισότητες, τις διαφορές αλλά και τις αδικίες οι οποίες εκ των πραγμάτων δεν ήταν δυνατόν όλες να συμπεριληφθούν μέσα σ’ αυτό το πλαίσιο.
     Αναντίρρητα πιστεύω ότι σήμερα κλείνουμε ένα μεγάλο κεφάλαιο που μπορεί να αποτελέσει δίκαια τη βάση της σταδιακής οικοδόμησης ενός ενιαίου και βιώσιμου στρατηγικού σχεδιασμού για την ανάπτυξη και την προστασία της κοινωνικής ασφάλισης στη χώρα μας. Ήδη, μέσα στο πλαίσιο του ν.3029 έχουν ανοίξει οι διαδικασίες, έχει αρχίσει ο διάλογος ο οποίος έχει πραγματικά πολύ σημαντικά αποτελέσματα. Η εμμονή μας σ’ αυτόν το διάλογο πιστεύω ότι διέλυσε και προκαταλήψεις και τις δυσπιστίες και επανέφερε, αν θέλετε, στο κέντρο του προβλήματος τα υπαρκτά ζητήματα που αφορούν την προοπτική και τη σημερινή λειτουργία των ασφαλιστικών οργανισμών. Και αυτό αν θέλετε δεν αποτελεί μια επιτυχία της Κυβέρνησης, δεν είναι μια μικροκομματική επιτυχία. Πιστεύω ότι είναι μια κατάκτηση της ελληνικής κοινωνίας το ότι μέσα από αυτήν την πολυσήμαντη κοινωνική διαδικασία του διαλόγου ήρθαν σε σύνθεση απόψεις, διαφορές, συγκρούσεις και πάνω απ’ όλα επειδή το ασφαλιστικό πρόβλημα της χώρας κυριαρχείται στις πολιτικοϊδεολογικές αλλά και γενικότερα στις αντιπαραθέσεις μας δεκαετίες τώρα το ότι καταφέραμε μέσα από πολλές και επώδυνες -πολλές φορές- προσπάθειες να καταλήξουμε σ’ αυτό το πλαίσιο πρώτα το ν.3029 που είναι μια σημαντική τομή για μια μεγάλη κοινωνική κατάκτηση για τη χώρα μας. Και σε συμπλήρωση με αυτόν το νόμο ανοίγουμε πλέον μια νέα φάση ιστορική για την εξέλιξη του ασφαλιστικού συστήματος στη χώρα μας.
     Αυτές τις προτάσεις που κάνουμε μέσα από το νομοσχέδιο αλλά και ό,τι άλλο έχει προηγηθεί έρχεται πραγματικά να οριοθετήσει και στο πολιτικοϊδεολογικό επίπεδο το πώς αντιλαμβάνεται το ΠΑΣΟΚ και η Κυβέρνησή του τη λειτουργία του συστήματος των θεσμών της κοινωνικής προστασίας στην Ελλάδα, το πώς αντιλαμβανόμαστε την παραπέρα προώθηση και την εμβάθυνση των κοινωνικών δικαιωμάτων των Ελλήνων μισθωτών και συνταξιούχων, το πώς εμείς οριοθετούμε ένα μοντέλο οργάνωσης της κοινωνίας μέσα σε μια εποχή, σε μια περίοδο, σε μια συγκυρία που κυριαρχείται από αβεβαιότητα, από ανασφάλεια, από μεγάλες ανατροπές, οι οποίες συγκλονίζουν τη διεθνή και την παγκόσμια σκηνή. Ζούμε στις μέρες μας μια αχαλίνωτη επέκταση του μονοπωλιακού κεφαλαίου που μέσα στο πλαίσιο της παγκοσμιοποίησης παραμερίζει και εθνικούς φραγμούς και εθνικά συστήματα κοινωνικής προστασίας αλλά και ταυτόχρονα δημιουργεί νέες ανισότητες, νέα προβλήματα, νέες αντιθέσεις, νέες αντιφάσεις στη λειτουργία των σύγχρονων κοινωνιών. 
     Η ελληνική κοινωνία δεν είναι έξω από αυτό το πλαίσιο. Ζούμε και βιώνουμε τις επιπτώσεις αυτών των φαινομένων και στη χώρα μας.
     Σήμερα, με αυτήν την προσπάθεια που κάνουμε, θέλουμε πραγματικά να καταδείξουμε έμπρακτα το πώς εμείς αντιλαμβανόμαστε την προστασία σήμερα του Έλληνα πολίτη. Αν θέλετε με έναν πολύ καθαρό τρόπο, χωρίς προσχήματα, χωρίς γρίφους, χωρίς φλυαρία, χωρίς δημαγωγία δεν εμπορευόμαστε τα προβλήματα των εργαζομένων σήμερα και των συνταξιούχων. Ασφαλώς υπάρχουν σοβαρά προβλήματα που δεν συμπεριλαμβάνονται μέσα σ’ αυτό το νομοσχέδιο. Όμως, δεν αποτελεί μία παραπέρα ενίσχυση της αξιοπιστίας σήμερα της δικής μας για το ότι έχουμε κάνει μέχρι σήμερα και το τι θέλουμε να κάνουμε ενδεχόμενα αύριο; Είναι μία παρακαταθήκη αυτή η ιστορία του ασφαλιστικού συστήματος στη χώρα μας. Περάσαμε προβλήματα πάρα πολύ σοβαρά, ματώσαμε, αγωνιστήκαμε όμως για  να φθάσουμε εδώ που φθάσαμε. Λοιπόν, αυτός ο νόμος που καταθέτουμε για συζήτηση αποτελεί τη δική μας απάντηση στην κοινωνική κρίση των θεσμών, στην κοινωνική κρίση του ασφαλιστικού συστήματος που διαπερνά σήμερα όλα τα ευρωπαϊκά κοινωνικά συστήματα προστασίας των Ευρωπαίων πολιτών. Και όταν γνωρίζουμε και παρακολουθούμε καθημερινά τις μεγάλες διεργασίες, τους προβληματισμούς αλλά και τις απόψεις οι οποίες αρχίζουν να αναδύονται από διάφορες πολιτικές και ιδεολογικές ομάδες της Ευρώπης και κόμματα, ιδιαίτερα τα χριστιανοδημοκρατικά, που επιδιώκουν και ζητούν μέσα από τις δημόσιες εμφανίσεις, δηλώσεις και προτάσεις τους, οι Πρωθυπουργοί των συγκεκριμένων χωρών, Ιταλίας, Ισπανίας και Πορτογαλίας που μιλούν για τη συνταξιοδότηση και μέσα στα πλαίσια του Ευρωπαϊκού Λαϊκού Κόμματος που ακούστηκαν αυτές οι απόψεις για την πορεία και το μέλλον των κοινωνικών δικαιωμάτων των ευρωπαίων πολιτών, ακούστηκαν απόψεις για αύξηση των ορίων συνταξιοδότησης στα εβδομήντα και εβδομήντα πέντε χρόνια, για κατάργηση του τομέα παροχής υγείας και ασφάλισης των μισθωτών και την ανάθεση σε ιδιωτικές επιχειρήσεις. 
     Είναι, λοιπόν, η πρότασή μας απάντηση σε όλες εκείνες τις δυνάμεις που εγκαταλείπουν την κοινωνική προστασία, την κοινωνική συνοχή και την κοινωνική πρόνοια των πολιτών στις δυνάμεις αγοράς. Αποτελεί απάντηση σε όλες εκείνες τις δυνάμεις που μέσα σε μία θολή προεκλογική περίοδο προσπαθούν να εμπορευθούν αυτά τα μεγάλα προβλήματα που έρχεται αυτό το νομοσχέδιο να λύσει.
     Κυρίες και κύριοι συνάδελφοι, ολοκληρώνω την αρχική μου τοποθέτηση. Στις επόμενες ώρες θα ακολουθήσω αναλυτική αναφορά των συγκεκριμένων ρυθμίσεων. Επαναλαμβάνω ότι μια σειρά από ζητήματα παραμένουν σε εκκρεμότητα μέσα σ’ αυτό το νομοσχέδιο και δεν μπορούν να συμπεριληφθούν μέσα στις τροπολογίες. Ωστόσο, όμως, πιστεύω ότι ο διάλογος και η συζήτηση που θα κάνουμε εδώ, θα έλθει πραγματικά να βοηθήσει πιο αποτελεσματικά αυτή την πολύ σημαντική κοινωνική προσπάθεια που κάνουμε σήμερα στην Ελλάδα. 
     ΑΓΓΕΛΟΣ ΤΖΕΚΗΣ: Τι διάλογος να γίνει; Άρθρο 70 και τελειώσαμε.
     ΠΡΟΕΔΡΕΥΩΝ (Κωνσταντίνος Γείτονας): Γιατί; Δεν συζητήθηκε το νομοσχέδιο στην επιτροπή διεξοδικά, κύριε Τζέκη; 
     ΛΑΜΠΡΟΣ ΚΑΝΕΛΛΟΠΟΥΛΟΣ: Ένα χρόνο συζητούσαμε το νομοσχέδιο. Βέβαια δεν έχω αυταπάτες για το πώς αντιλαμβάνεστε τη σημασία του διαλόγου. Είναι γνωστό αλλά …
     ΑΓΓΕΛΟΣ ΤΖΕΚΗΣ: Στην Ολομέλεια δεν γίνεται διάλογος. 
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Τζέκη! 
     Ο κ. Γιακουμάτος έχει το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κυρίες και κύριοι συνάδελφοι, πρωτόγνωρο αιφνιδιασμό για τα κοινοβουλευτικά μας ήθη και έθιμα διαπράττει αυτήν την περίοδο η Κυβέρνηση, με μία καταιγίδα νομοσχεδίων των τελευταίων ημερών. Τέτοιον αιφνιδιασμό, που λυπάμαι που θα πω ότι έχετε καταντήσει το Εθνικό Κοινοβούλιο και μετά τις τελευταίες εξελίξεις από την τροπολογία σε ένα χωνευτήρι συμφερόντων, μικροκομματικών επιδιώξεων και προεκλογικών παροχών και παροχωλογίας. Σ’ αυτό το πλαίσιο, σ’ αυτήν την πολιτική φιλοσοφία και λογική εντάσσεται και το ασφαλιστικό νομοσχέδιο, όπου άρον-άρον το φέραμε στη Βουλή. Το πόσο εσπευσμένα έχει έρθει το νομοσχέδιο δεν το λέω εγώ, αλλά προς ενημέρωση του Κοινοβουλίου και των συναδέλφων το ομολογεί και η οικονομική και κοινωνική επιτροπή η ΟΚΕ, η οποία αναφέρει σε ανακοίνωσή της ότι δεν έχει προλάβει να αναλύσει και να εκφράσει τη γνώμη της διεξοδικά για το σύνολο του νομοσχεδίου. Λόγω της ταχείας διαδικασίας που επέλεξε η Κυβέρνηση για την κατάθεση στη Βουλή ενός τόσο σημαντικού νομοσχεδίου –άρα χωρίς την ουσιαστική και διεξοδική επί όλων των άρθρων γνωμοδότηση της ΟΚΕ- έρχεται σήμερα να νομοθετήσει η Κυβέρνηση, ένα νομοσχέδιο που θέλω να τονίσω ότι από το Μάρτη του 2003 σε όλα τα κανάλια λέγατε και τάζατε διαδοχική ασφάλιση και σύνταξη. Από το Μάρτη, προεκλογικά, σε μια μέρα; Τι υποκρύπτει αυτό; Ότι η αλήθεια είναι μία: Ότι η Κυβέρνηση του ΠΑΣΟΚ αδιαφορεί για το ασφαλιστικό σύστημα της χώρας και ενδιαφέρεται μόνο να κρατά ομήρους οκτώ και πλέον μήνες με τη διαρροή του ασφαλιστικού νομοσχεδίου, που πέντε άλλαξαν στη Βουλή, τους συνταξιούχους για τους οποίους ρυθμίζονται καίρια ζητήματα σ’ αυτό το νομοσχέδιο.
     Θα μου επιτρέψετε εδώ όμως να κάνω και μία παρατήρηση πολύ σημαντική. Η ανατροπή για την οποία κάνει λόγο το ΠΑΣΟΚ και ο διάδοχός του κ. Παπανδρέου, ήρθε επιτέλους. Μόνο που πρόκειται για ανατροπή θεσμών, κεκτημένων και συνταγματικά κατοχυρωμένων δικαιωμάτων για όλους τους Έλληνες. Και με αφορά και αφορά το ασφαλιστικό γι’ αυτό κάνω αυτήν την επισήμανση. Δεν μας εκπλήσσει λοιπόν τόσο που η καινοφανής ιδέα της κατάργησης των ασφαλιστικών εισφορών, την οποία προφανώς θα οραματίστηκε μιλώντας στο Λαύριο ο κ. Παπανδρέου, ισοδυναμεί με τη νομιμοποίηση της εισφοροδιαφυγής που κατά τη ΓΣΕΕ πλησιάζει το ένα τρισεκατομμύριο δραχμές, δηλαδή τρία δισεκατομμύρια ευρώ.
     Δεν δεχθήκατε τη ρύθμιση του ΤΕΠΑΕ, των συνταξιούχων της Πολιτικής Αεροπορίας, γιατί είπατε ότι κοστίζει πέντε δισεκατομμύρια. Δεν πληρώνετε τα χρέη στο Ταμείο Νομικών, εκατόν είκοσι δισεκατομμύρια που είναι παρακράτηση, που είναι απιστία, γιατί δεν έχετε λεφτά από τη μια μεριά και από την άλλη ανοίγετε τους ασκούς τους Αιόλου στην εισφοροδιαφυγή και Υπουργός της Ελληνικής Κυβέρνησης και διάδοχος στο κόμμα του ΠΑΣΟΚ δεν διστάζει να προκαλεί με τις ιδέες του τη μεγαλύτερη κρίση που μπορεί να συμβεί ποτέ στο ασφαλιστικό σύστημα.  Εκ του ασφαλούς λέτε πυροτεχνήματα. Και ευτυχώς για τον τόπο, για τους εργαζόμενους και τους συνταξιούχους, αυτές οι ιδέες, το νέο ήθος, η νέα ηθική. Παλιά ηθική, παλιό ήθος, νέα ηθική, κύριε Υπουργέ, δεν την καταλαβαίνω. Η ηθική είναι μία. Το ήθος είναι γνωστό, του ΠΑΣΟΚ. Δεν θα μιλήσω για συνταγματικό ολίσθημα. Το άρθρο 22 παράγραφος 5 λέει για την κοινωνική ασφάλιση, ότι το κράτος μεριμνά για τις ασφαλιστικές εισφορές.
     Κρατήστε λοιπόν αυτές τις ιδέες ως Αντιπολίτευση στις 7 Μαρτίου να τις λέτε μεταξύ σας. Όμως, θέλω εδώ να καταλάβετε κάτι: τι σημαίνει χρέος και ευθύνη; Είναι εθνικό θέμα η ασφάλιση. Η σύνταξη δεν είναι υπόθεση του ΠΑΣΟΚ και της Νέας Δημοκρατίας, δεν αφορά μόνο εμάς. Ένα τόσο σοβαρό θέμα δεν μπορεί να ανοίγει και να κλείνει σε μια μέρα μέσα στη Βουλή.
     Για άλλη μια φορά δεν μπορείτε να κάνετε μαθήματα αξιοπιστίας όταν έχετε, με αυτόν τον τρόπο που νομοθετείτε, αναξιοπιστία.
     Κύριε Υπουργέ, θέλω να θυμίσω ότι όταν λέμε Ευρώπη δεν είναι η λέξη κενή περιεχομένου. Ευρώπη σημαίνει μία άλλη νοοτροπία, μία άλλη φιλοσοφία. Στην Ισπανία, στο Τολέδο, οκτώ χρόνια κόμματα και φορείς συζητούσαν για να καταλήξουν ομόφωνα σε ένα ασφαλιστικό σύστημα και εσείς εδώ ράβε-ξήλωνε-κουκούλωνε και μετάθετε το πρόβλημα της κοινωνικής ασφάλισης στην επόμενη κυβέρνηση, στις επόμενες γενεές.
     (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
     Αυτό με κάνει να αγανακτώ. Θίγει όμως και τον πολιτισμό μου. Όταν λέμε για πολιτικό πολιτισμό και έχουμε αυτήν τη βροχή των νομοσχεδίων. 
     Θα πω και κάτι και τελειώνω, κύριε Πρόεδρε. Ο κ. Σπυρόπουλος είπε σε συνέντευξή του στην «ΕΛΕΥΘΕΡΟΤΥΠΙΑ» αλλά και παντού σε τηλεοπτικούς και ραδιοφωνικούς σταθμούς και στα έντυπα διαλαλεί ότι αχίλλειος πτέρνα του ασφαλιστικού συστήματος είναι οι πρόωρες συνταξιοδοτήσεις. 
     Και σας ερωτώ: αυτό το πιστεύετε ή το λέτε έξω; Όταν ο κ. Καραντζάς προ δεκαημέρου –και το καταγγέλλω στη Βουλή, να λάβετε, κύριε Υπουργέ, τα μέτρα σας- έστειλε εγκύκλιο σε όλα τα διευθυντικά στελέχη ότι πενήντα οκτώ ετών υποχρεωτικά στη σύνταξη όλοι. Αυτό δεν είναι πρόωρη συνταξιοδότηση; Όταν από τη μια μεριά λέτε ότι σκέπτεστε να νομοθετήσετε προαιρετικά μετά το εξηκοστό πέμπτο έτος της ηλικίας, μου λέτε πενήντα οκτώ χρονών, νέος άνθρωπος, υποχρεωτικά για τον κ. Καραντζά να πάρει σύνταξη για να κάνουμε το νέο διευθυντικό κατεστημένο παραμονές των εκλογών για να υποθηκεύσουμε και την Εθνική Τράπεζα.
     Αυτή είναι λογική, κύριε Σπυρόπουλε; Το είπα και στη Διαρκή Επιτροπή και θέλω να μου πείτε την απάντηση. Γιατί η απάντηση ήρθε χτες, αγαπητοί συνάδελφοι. Και ήρθε από την Κομισιόν, η οποία για το ασφαλιστικό είναι ξεκάθαρη. Και την έχετε διαβάσει, κύριε Υπουργέ. Λέει ότι αυτά που γίνονται στην Ελλάδα δεν είναι σοβαρά. Και επί λέξει λέει: Επιβάλλεται να αντιμετωπισθούν με μια πιο ολοκληρωμένη στρατηγική δημοσιονομικές προκλήσεις που θέτει η γήρανση του πληθυσμού. Χρειάζεται εκ νέου επίλυση του ασφαλιστικού προβλήματος, καθώς, παρά την αναμόρφωσή του, οι συνταξιοδοτικές δαπάνες αναμένεται να αυξηθούν στην Ελλάδα σε επίπεδο σημαντικά ανώτερο από εκείνο που καταγράφεται στις υπόλοιπες χώρες της Ευρωπαϊκής Ένωσης. Αυτή είναι η αλήθεια. Οδηγείτε το ασφαλιστικό σε διάλυση. Βραδυφλεγής βόμβα θα γίνει, όπως είχε πει ο Ανδρέας Παπανδρέου.
     Κύριε Υπουργέ, θέλω να πείτε στον κ. Καρατζά ότι δεν είναι τσιφλίκι του η Εθνική Τράπεζα, είναι αντιασφαλιστικό αυτό που έκανε και είναι, αν θέλετε, και καθεστωτικές οι διώξεις από την Εθνική Τράπεζα παραμονές των εκλογών.
     Πάμε στο νομοσχέδιο. Έχουν δώσει αγώνα οι γυναίκες του Κοινοβουλίου, όλων των πτερύγων –και η κ. Δαμανάκη και η κ. Κουτσίκου- για τη σύνταξη στις διαζευγμένες. Αλλά και εμείς οι άνδρες κάνουμε μάχη γι’ αυτήν τη διάταξη, που είναι κοινωνικά δίκαιη και πάρα πολύ σωστή. Λέγατε και λέγατε στην τηλεόραση. Τι φέρατε εδώ; Απαλείψατε όλες τις προϋποθέσεις που στερούν από χιλιάδες δικαιούχους –διαζευγμένο ή διαζευγμένη- να πάρει τη σύνταξη από τους πρώην συζύγους, όταν προηγείται, λέει, το διαζύγιο. Τι σας έκανε να αλλάξετε αυτή τη διάταξη; Μήπως το κόστος; Σ΄ ένα τέτοιο τεράστιο θέμα με κοινωνικές διαστάσεις και ενώ βυθίζετε την κοινωνική ασφάλιση, αλλάζετε; Αναζητήστε τον κ. Χριστοδουλάκη, τον κύριο Υπουργό Οικονομίας.
     Το δεύτερο, το οποίο είναι και μεγάλη σπέκουλα στην ελληνική κοινωνία, είναι η διαδοχική ασφάλιση. Επιτέλους! Κάθε Πάσχα και γιορτές αναγγέλλατε ότι οι συντάξεις θα απονέμονται σε δύο μήνες. Και μια σημαντική ρύθμιση, όπως η διαδοχική ασφάλιση, τη φέρνετε ως τροπολογία και την ενσωματώνετε στο νομοσχέδιο παραμονή της συζήτησης στη Βουλή, ενώ το συζητάτε από το Μάρτιο. Και εδώ έπεσε «χέρι» Χριστοδουλάκη.
     Εδώ, όμως, δεν έχετε ετοιμάσει, με απαράδεκτη καθυστέρηση, τη μηχανοργάνωση και τα πληροφορικά συστήματα στα ασφαλιστικά ταμεία, ώστε να προχωρήσουν οι διαδικασίες για την έκδοση των ατομικών δελτίων της διαδοχικής ασφάλισης. Καθιερώνετε το ατομικό δελτίο διαδοχικής ασφάλισης ως το απαραίτητο αποδεικτικό μέσο του ασφαλισμένου για το σύνολο του εργασιακού βίου του. Αλλά ακόμα και το ΙΚΑ σήμερα αδυνατεί να το χορηγήσει. Άρα τι αλλάζει;
     Εμείς αυτήν τη διάταξη, που τη θεωρούμε σημαντική και είναι μέσα στη φιλελεύθερη φιλοσοφία μας, θα την επαναφέρουμε μόλις με τη βοήθεια του λαού γίνουμε κυβέρνηση, να τη βελτιώσουμε, για να μπορεί πραγματικά να απονέμεται σύνταξη το αργότερο εντός διμήνου, με υποχρέωση του κράτους.
     Ούτε αναλογιστικές μελέτες δεν έχετε κάνει, να δείτε το κόστος. Από το Μάρτη τι κάνετε; Χρόνια κυβερνάτε. Ξέρετε στη διαδοχική ασφάλιση τα ασφαλιστικά ταμεία που συμμετέχουν, ποιο είναι το κόστος, ποια είναι η επιβάρυνση; Όχι! Το φέρατε στο πόδι. Να, γιατί έρχονται τροπολογίες. Όταν κάνετε στο γόνατο νομοσχέδια, δεν τα έχετε σοβαρά και εμπεριστατωμένα και αναγκάζεται να παρέμβει στο έλλειμμα αυτό ο Βουλευτής και έχουμε αυτήν την εξέλιξη που έχουμε.
     Και ένα άλλο πολύ βασικό θα σας πω. Σας ερωτώ: τι σας φταίει το ΚΗΥΚΥ; Τι έχετε με το ΚΗΥΚΥ; Σας ενημερώνω ότι το 1990-1993, επί κυβέρνησης Μητσοτάκη, δώσαμε διεθνή διαγωνισμό για την πληροφορική. Από τότε είχαμε εντοπίσει το πρόβλημα. Να μην έχουμε σήμερα δέκα οκτώ χιλιάδες νεκρούς και 50 δισεκατομμύρια το χρόνο να πληρώνουμε για συντάξεις τους. Δεν έχετε 5 δισεκατομμύρια για το ΤΕΠΑΕ, έχετε όμως 50 δισεκατομμύρια για συντάξεις νεκρών! Τότε είχαμε κάνει διεθνή διαγωνισμό μηχανοργάνωσης με προβλεπόμενη ανώτερη δαπάνη 19 δισεκατομμύρια. Μέχρι σήμερα έχετε δώσει στον εθνικό προμηθευτή 37 και πάτε για 57 δισεκατομμύρια. Και ακόμα η μηχανοργάνωση είναι πίσω. Και αντί να τα δείτε όλα αυτά και να διορθώσετε την πολιτική σας, έρχεστε και υποθηκεύετε το μέλλον του ΚΗΥΚΥ και των εργαζομένων.
     Εδώ θα ήθελα να κάνω μια βασική επισήμανση για τη Νέα Δημοκρατία. Εσείς το ενσωματώνετε στο ΙΚΑ. Εμείς τι λέμε; Εμείς λέμε ότι αυτήν τη διάταξη δεν τη δεχόμαστε και μόλις γίνουμε κυβέρνηση θα την επαναφέρουμε, θα κάνουμε διάλογο, θα ενημερωθούμε σοβαρά και υπεύθυνα και θα δούμε ποια θα είναι η οντότητα του ΚΗΥΚΥ και πώς θα λειτουργήσει, ώστε να καλύπτει όλα τα ασφαλιστικά ταμεία.
     Αυτό είναι ένα άλλο δείγμα του πώς με προχειρότητα, νομοθετείτε. Δεν φθάνει που ξεπουλήσατε τα ασφαλιστικά ταμεία μέσω του χρηματιστηρίου και έχασαν 1.200.000.000.000, τώρα κάνετε το τραγικότερο: βάζετε  το ΛΑΦΚΑ  στο χρηματιστήριο. Μα, στο Θεό σας! Εδώ έγινε έγκλημα, η ληστεία του αιώνα 33.000.000.000. Και πάτε να βάλετε τα χρήματα του ΛΑΦΚΑ στο χρηματιστήριο, αφού αποτύχατε, αφού δεν έχετε χρηματιστήριο ελεύθερο και αδέσμευτο, πέρα από την πολιτική εξάρτηση ούτε εκείνες τις προϋποθέσεις για σωστή επένδυση των χρεογράφων του ΛΑΦΚΑ;
     Οι συμβασιούχοι γιατροί του ΙΚΑ: Είναι αλυσιτελής η ρύθμιση. Γιατί το λέω αυτό;  Διότι, πρώτον, δεν ικανοποιεί τους γιατρούς. Απόδειξη είναι ότι βρίσκονται σε συνεχείς απεργιακές κινητοποιήσεις. Τι κάνετε; Κάνετε το γιατρό πλήρους και αποκλειστικής απασχόλησης έως  το μισθό του ΕΣΥ. Τι είναι το «έως»; Εξομοιώνω το γιατρό του ΙΚΑ με το γιατρό του ΕΣΥ με πλήρη και αποκλειστική απασχόληση με ίσες αποδοχές. Τι «έως»; Αυτό είναι ύπουλο και πονηρό. 
     Δεύτερον, λέτε «αναγνωρίζω μέχρι το 1993 την ασφάλισή του». Πρωτάκουστο. Γιατροί στο μεγαλύτερο ασφαλιστικό οργανισμό της χώρας ανασφάλιστοι. Καλύτερα να αποσύρετε τη διάταξη αυτή. Γιατί τη βάζετε; Όταν παίρνει ο γιατρός 250.000 δραχμές το μήνα, 750 ευρώ, θα πρέπει να πληρώνει ΤΣΑΥ και αναδρομικά για τα οκτώ-εννέα χρόνια που θα αναγνωρίσουν περίπου 7 εκατομμύρια δραχμές. Πρέπει να δουλεύει οκτώ χρόνια ο γιατρός χωρίς αμοιβή για να τα αναγνωρίσει το κράτος πρόνοιας και δεν αναλαμβάνει το ΙΚΑ, η Κυβέρνηση ούτε καν τις εισφορές του εργοδότη. Είναι δώρον άδωρον αυτή η ρύθμιση που κάνετε για τους γιατρούς και επιφυλασσόμαστε αυτήν τη διάταξη να την επαναφέρουμε ως κυβέρνηση, να τη βελτιώσουμε και να  δώσουμε πράγματι μία κοινωνική δικαιοσύνη, ισότητα για όλους τους γιατρούς. 
     ΒΑΣΙΛΗΣ ΚΕΔΙΚΟΓΛΟΥ: Αυτοί οι γιατροί έχουν ειδικότητα; 
     ΓΕΡΑΣΙΜΟΣ ΓΙΑΚΟΥΜΑΤΟΣ: Η ενσωμάτωση της ΑΤΑ: Τι σας φταίνε αυτοί οι δύστυχοι συνταξιούχοι που είναι δέκα κατηγορίες (Τράπεζες, ΤΑΠ-ΟΤΕ)…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
     Κύριε Πρόεδρε, παρακαλώ την ανοχή σας για λίγο. 
     Ο άλλος πήρε 92 ΑΤΑ, ο άλλος 94.  Πρέπει να υπάρχει ένας συνυπολογισμός στην αύξηση που να είναι ενιαίος. Εδώ δημιουργούνται κοινωνικές αδικίες, κύριε Κανελλόπουλε.
     Το άρθρο 5 αναφέρεται στα άτομα με ειδικές ανάγκες. Ακούστε πως νομοθετεί η Κυβέρνηση. Πρέπει να έχεις πλήρη ακρωτηριασμό για να πάρεις σύνταξη. Είναι σοβαρά αυτά τα πράγματα; Αν βάλεις τεχνητό μέλος, το οποίο δεν αντικαθιστά με τίποτα το φυσιολογικό μέλος, δεν δικαιούσαι σύνταξη. Σας παρεκάλεσα στη Διαρκή Επιτροπή να φύγει η φράση «πλήρης ακρωτηριασμός» και δεν το κάνατε. Γι’ αυτό εμείς αυτό το άρθρο το θεωρούμε απαράδεκτο και αυτήν τη λογική εντελώς κοινωνικά ανάλγητη. Προσέξτε να δείτε τι κοινωνική ισότητα και δικαιοσύνη έχετε. Με το ν. 2646 περί δημοσίου ισχύουν άλλα. Δηλαδή, ένας που έχει κόψει το χέρι του από τον καρπό και είναι δημόσιος υπάλληλος παίρνει σύνταξη. Όταν, όμως, είναι του ιδιωτικού τομέα, δεν δικαιούται σύνταξη. Ε, είναι λογική αυτή, είναι κοινωνική δικαιοσύνη; 
     Και βέβαια βάζετε και στα ορφανά παιδιά 80% αναπηρία. Βάλτε 67%. Το 80% ποιος θα το πάρει; Βάζετε προϋποθέσεις τέτοιες που δεν καλύπτονται περιπτώσεις, όπως κάνετε με τους μακροχρόνια ανέργους. Από τις διακόσιες πενήντα χιλιάδες μακροχρόνια ανέργους δικαιούνται την παροχή μόνο τρεις χιλιάδες πεντακόσιοι. Αυτή η λογική των εξαγγελιών, χωρίς αντίκρισμα, δεν έχει καμία αξία.
     Βέβαια να πάμε και στο βιβλίο, στους συγγραφείς. Βάζετε ένα χαράτσι 0,5% επί της τιμής πώλησης. Δηλαδή, ενώ κάνουμε αγώνα να αγοράσουν ένα βιβλίο, εσείς πάτε και τους βάζετε ένα χαράτσι 0,5%. Εκεί μας μάρανε να βρούμε λεφτά για την κοινωνική ασφάλιση και όχι εκεί που γίνονται οι μεγάλες σπατάλες, η εισφοροδιαφυγή και όλα τα υπόλοιπα! 
     Βέβαια εδώ θα ήθελα να πω και κάτι για τους ηθοποιούς. Παύει η κοινωνική ανισότητα. Ένας ηθοποιός του ελεύθερου θεάτρου μπορεί κάλλιστα να δουλεύει και να του κρατείται ένα κομμάτι από τη σύνταξη. Όμως εμείς που θέλουμε Κρατικό Θέατρο, Λυρική Σκηνή και Εθνικό Θέατρο καταργούμε τη σύνταξη σε αυτόν που δουλεύει, που κάνουμε «αμάν» να βρούμε έναν ηθοποιό να πάει στη Λυρική Σκηνή, ώστε να έχουμε ένα έργο ποιότητας! Δεν το κάνετε έτσι ώστε να έχει ο ηθοποιός τα ίδια δικαιώματα με το ελεύθερο θέατρο. Είναι μια μεγάλη αδικία και είναι ντροπή, κύριε Υπουργέ. Αυτό τουλάχιστον μέχρι το τέλος του νομοσχεδίου πρέπει να το διορθώσετε. 
     Προχωρώ στη ρύθμιση οφειλών, σε αυτήν την αμαρτία, τη μεγάλη πληγή της κοινωνικής ασφάλισης. Ο καλοπληρωτής είναι πάντα το κορόιδο. Αυτός που δεν πληρώνει είναι πάντα ωφελούμενος. Μπορούμε να συμφωνήσουμε σαν κόμματα εδώ στην Βουλή, κύριε Υπουργέ; Μπορούμε να πούμε ξεκάθαρα ότι θα κάνουμε μια ρύθμιση, με ομόφωνη γνώμη όλων των κομμάτων και για δέκα χρόνια να μην υπάρχει καμία άλλη ρύθμιση; Κάντε επιτέλους κάτι! Δεν χρωστάει αυτή η πατρίδα να διαλύεται και να βουλιάζει, επειδή ο καθένας θέλει να κάνει προεκλογικές, ρουσφετολογικές ρυθμίσεις. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιακουμάτε, σας παρακαλώ να ολοκληρώσετε. 
     ΓΕΡΑΣΙΜΟΣ ΓΙΑΚΟΥΜΑΤΟΣ: Κυρία Πρόεδρε, με τον προηγούμενο Πρόεδρο είχαμε πει να πάρω πέντε λεπτά παραπάνω. Τελειώνω. Φτάνει που είναι εξπρές η διαδικασία δεν θα την κάνουμε και τηλεγραφική!
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Ας μιλήσει, κυρία Πρόεδρε. Έχουμε χρόνο. 
     ΓΕΡΑΣΙΜΟΣ ΓΙΑΚΟΥΜΑΤΟΣ: Αναφέρομαι, κύριοι συνάδελφοι, στην ναυπηγοεπισκευαστική ζώνη. Σωστό, εκατόν είκοσι δόσεις. Ο ΟΑΕΕ, ογδόντα δόσεις, οι ξενοδόχοι, σαράντα οκτώ δόσεις, το ΙΚΑ, πάντα ταλαιπωρημένο, τριάντα έξι δόσεις. Κύριε Υπουργέ, είναι λογική αυτή; Ή θα υπάρχουν ίσα μέτρα για όλους ή θα πάρουμε μια γενναία απόφαση να κάνουμε μια ρύθμιση που να ευνοεί. Η ρύθμιση έχει και μια έννοια, ότι δεν κλείνω την επιχείρηση σε μια ευαίσθητη περίοδο για την αγορά εργασίας, ώστε να μην έχω ανεργία, αλλά από την άλλη πλευρά να μη χάνω και τις εισφορές. Πληρώνω τα δεδουλευμένα, τα τρέχοντα και μπαίνω και στη ρύθμιση. 
     Εμείς ζητήσαμε εδώ οπωσδήποτε αυτό το ποσό να είναι για όλους το ίδιο. Τολμήστε το, να μην είναι άλλο ο ΟΑΕΕ, άλλο το ΙΚΑ και άλλο η ναυπηγοεπισκευαστική ζώνη. Και εκεί για τη ναυπηγοεπισκευαστική ζώνη, πείτε στο Διοικητή του ΙΚΑ, που έχει πληρώσει δισεκατομμύρια ο φορολογούμενος πολίτης, να το πάει στο καθεστώς ειδικής εκκαθάρισης. Διότι οι εργαζόμενοι εκεί στενάζουν. Έχουν επτά χρόνια να πληρωθούν. Γιατί το κρατάτε και πληρώνουμε συνέχεια για ρυθμίσεις, οι οποίες δεν ωφελούν σε τίποτα; Δώστε και κανένα βαγόνι του ΟΣΕ, πέρα από τα ιδιωτικά ναυπηγεία των Γερμανών ή των Ελλήνων, και στη ζώνη του Περάματος. 
     Η ανάπτυξη δε γίνεται με χαριστικές πολιτικές και επιδοτήσεις. Η ναυπηγοεπισκευαστική ζώνη και το Πέραμα θέλουν δουλειά. Δεν ζητάνε ούτε ελεημοσύνη ούτε ρυθμίσεις. Δώστε δουλειά, δίνετε συνέχεια τα βαγόνια και τα τρένα και τα υποβρύχια. 
     Εδώ έχετε κάνει και μια άλλη αλχημεία. Το άρθρο 11 αφορά τους ξενοδόχους, έναν ταλαιπωρημένο κλάδο και λόγω του πολέμου. Λέτε: «Με απόφαση της Επιτροπής Αναστολών», αυτή θα μπει για να γίνει ρύθμιση. Αυτό σας το είπαμε να το βγάλετε.
      Όποιος χρωστάει, θα πηγαίνει στην Επιτροπή Αναστολών, αλλά δεν θα έχετε στην επιτροπή αυτή τρία μέλη του ΙΚΑ, που τα ελέγχετε όπως και εμείς τα ελέγχαμε -κακώς- για να πουν ποιες επιχειρήσεις και ποια ξενοδοχεία θα μπουν στη ρύθμιση. Κύριε Κανελλόπουλε, αυτό δεν είναι κομματισμός, δεν είναι πολιτική ομηρία;  
     Αυτό, κύριε Υπουργέ, πρέπει να φύγει οπωσδήποτε με απόφαση της Επιτροπής Αναστολών και να πάει απευθείας στη ρύθμιση όσο και αν αποφασίσουμε εδώ για σαράντα οκτώ ή ογδόντα δόσεις. 
     Τα θέατρα γιατί τα κυνηγάτε τόσο; Τα θέατρα σήμερα είναι όλα μέσα. Συμφωνώ για τον ΟΑΕΕ με τις ογδόντα δόσεις και για τη ναυπηγοεπισκευαστική στις εκατόν είκοσι. Βάλτε, όμως, και τα θέατρα κοντά. Τα θέατρα σήμερα στενάζουν, «μπαίνουν μέσα», ειδικά τα κρατικά. 
     Για την ΑΤΑ πρέπει επιτέλους να υπάρχουν και εδώ οι ίδιοι κανόνες. Δεν μπορεί άλλος να βγει το 1993, άλλος το 1994, άλλος το 1998 και να έχουμε τόσο μεγάλες διαφορές. 
     Είπα και κάτι άλλο…
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιακουμάτο, έχουμε περάσει κατά πέντε λεπτά το χρόνο. 
     ΓΕΡΑΣΙΜΟΣ ΓΙΑΚΟΥΜΑΤΟΣ: Τελειώνω, κυρία Πρόεδρε. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε και θα μιλήσετε πάλι μετά. 
     ΓΕΡΑΣΙΜΟΣ ΓΙΑΚΟΥΜΑΤΟΣ: Σας παρακαλώ να δείξετε μια ανοχή. Θα πάρω χρόνο από τη δευτερολογία μου. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κόβετε, όμως, χρόνο από τους συναδέλφους. Υπάρχει ένας κατάλογος είκοσι εγγεγραμμένων.
     ΓΕΡΑΣΙΜΟΣ ΓΙΑΚΟΥΜΑΤΟΣ: Κάναμε συμφωνία πριν με τον κ. Γείτονα να περάσουμε το χρόνο. Τελειώνω.
     Δεκτή αυτή η τροποποίηση μεταβολής στην περιοδικότητα έκδοσής τους. Αν το αφήνατε αυτό θα είχαμε πολλές ιστορίες, μια και αυτό δεν ήταν αθώο. 
     Στο άρθρο 15 λέτε ότι απαιτείται η ανωτέρω προϋπόθεση των εκατό τουλάχιστον ημερών εργασίας τα τελευταία πέντε έτη εκτός αν έχει είκοσι τέσσερις συνεχείς μήνες στον ΟΑΕΔ άνεργος. Γιατί συνεχείς; Εγώ έχω δώδεκα, πέντε μέρες κενό και δώδεκα. Γιατί δεν βάζετε να είναι είκοσι τέσσερις μήνες –είναι διάταξη δική μας- και βάζετε το «συνεχώς»; Σβήστε το «συνεχώς». Δεν υπάρχει κανένας είκοσι τέσσερις μήνες συνέχεια εγγεγραμμένος, χωρίς κενό. Δεν γίνεται. Πρέπει να το σβήσετε αυτό.
     Τελειώνω, κυρία Πρόεδρε. Θα επιφυλαχθώ για τη δευτερολογία να αναφερθώ σε μερικά άρθρα. Θέλω όμως να κάνω μια επισήμανση, κύριε Υπουργέ. Είναι αδιανόητο, όταν στην Ολυμπιακή έχει πληρώσει ο λαός πάνω από ένα τρισεκατομύριο, από την κακή σας διαχείριση και την κακή σας πολιτική να αρνείστε με μεγάλη επιμονή – και διερωτώμαι γιατί- στους δυστυχισμένους εκείνους –είναι περίπου δέκα χιλιάδες όλοι- συνταξιούχους των πολιτικών αεροπορικών εταιρειών και της Ολυμπιακής. Γιατί δηλαδή; Οι εκκρεμείς αιτήσεις συνταξιοδότησης του ΕΠΑΕ από 1-1-2003 να κρίνονται μετά τη συγχώνευση με τις διατάξεις του ταμείου που συγχωνεύονται. Και ξέρετε και κάτι άλλο; Δεν σέβεστε ούτε διοικητικές αποφάσεις και ζητάτε πίσω συντάξεις, οι οποίες πραγματικά τους έχουν φέρει σε απόγνωση. Πλειστηριασμός: 80.000 ευρώ, 50.000 από συνταξιούχους με σύνταξη 290 και 300 ευρώ. Από πού να τα δώσουν,  κύριε Υπουργέ;
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Παρακαλώ, κύριε Γιακουμάτε. Στερείτε το λόγο από συναδέλφους, καταλάβετέ το. Δεν είναι εις βάρος της Βουλής.
     ΓΕΡΑΣΙΜΟΣ ΓΙΑΚΟΥΜΑΤΟΣ: Εδώ πάνε φυλακή συνταξιούχοι γιατί το Υπουργείο αρνείται να ρυθμίσει κάποια θέματα και ζητά τα λεφτά πίσω, που με ευθύνη του ταμείου παίρνανε όσα παίρνανε. Και μετά ανακάλυψε το λάθος και ζητά τα λεφτά πίσω με πλειστηριασμό, με κατασχέσεις και με φυλακή. 
     Η Νέα Δημοκρατία καταψηφίζει αυτό το νομοσχέδιο και για  ορισμένα άρθρα τα οποία τα θεωρούμε προς τη σωστή κατεύθυνση, επιφυλασσόμαστε να τοποθετηθούμε στη δευτερολογία μας για το ποια στηρίζουμε και ποια δεν στηρίζουμε.
     ΛΑΜΠΡΟΣ ΚΑΝΕΛΛΟΠΟΥΛΟΣ: Κυρία Πρόεδρε, παρακαλώ το λόγο.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τι θέλετε, κύριε Κανελλόπουλε;
     ΛΑΜΠΡΟΣ ΚΑΝΕΛΛΟΠΟΥΛΟΣ: Υπάρχει ένα ζήτημα δημοκρατικής τάξης ανάμεσά μας, στη σημερινή...
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Παρακαλώ! Έχει σχέση με τον Κανονισμό;
     ΛΑΜΠΡΟΣ ΚΑΝΕΛΛΟΠΟΥΛΟΣ: Υπάρχει Κανονισμός, κυρία Πρόεδρε.
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ναι, το ξέρω, υπάρχει Κανονισμός. 
     ΛΑΜΠΡΟΣ ΚΑΝΕΛΛΟΠΟΥΛΟΣ: Και θέτω και προσωπικό ζήτημα, γιατί μπροστά σ’ αυτό το παραλήρημα…
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Παρακαλώ! Εδόθη ανοχή σε όλους και θα δοθεί ανοχή σε όλους γιατί το νομοσχέδιο είναι πάρα πολύ σημαντικό.
     ΛΑΜΠΡΟΣ ΚΑΝΕΛΛΟΠΟΥΛΟΣ: Δεν ξεκινήσατε όμως, κυρία Πρόεδρε, σεβόμενη τον Κανονισμό. Μίλησα δεκαπέντε λεπτά σεβόμενος τον Κανονισμό.
     ΓΕΡΑΣΙΜΟΣ ΓΙΑΚΟΥΜΑΤΟΣ: Τι να πείτε;
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Θα ληφθεί υπόψη, κύριε Κανελλόπουλε, στη δευτερολογία σας. 
     ΑΓΓΕΛΟΣ ΤΖΕΚΗΣ: Κύριε συνάδελφε, τι είναι αυτά που λέτε; Δεκαπέντε λεπτά για ένα τόσο σημαντικό νομοσχέδιο; Καλά κάνατε, κυρία Πρόεδρε. 
     (Θόρυβος στην Αίθουσα, κωδωνοκρουσίες)
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Παρακαλώ! Το λόγο έχει ο κ. Τσιόγκας. Λάβετε υπόψη σας πάντως όσοι υπερβαίνετε το χρόνο ότι αυτό είναι εις βάρος άλλων συναδέλφων. 
     ΛΑΜΠΡΟΣ ΚΑΝΕΛΛΟΠΟΥΛΟΣ: Θέτω και προσωπικό θέμα…
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Μην καταναλίσκουμε άλλο χρόνο, κύριε Κανελλόπουλε, σας παρακαλώ! Εις βάρος των συναδέλφων είναι. Οι ώρες είναι επτά και θα σταματήσει η συζήτηση.
     Ορίστε, κύριε Τσιόγκα.
     ΔΗΜΗΤΡΙΟΣ ΤΣΙΟΓΚΑΣ: Κυρίες και κύριοι Βουλευτές, συζητάμε ένα σοβαρότατο νομοσχέδιο με τη διαδικασία του άρθρου 70 του Συντάγματος και βεβαίως με αυτήν τη διαδικασία αποδεικνύεται πώς εννοεί η Κυβέρνηση το διάλογο, αφού είμαστε υποχρεωμένοι να συζητήσουμε και να αποφασίσουμε σε μία και μόνο συνεδρίαση για ένα τόσο σοβαρό νομοσχέδιο με σωρεία τροπολογιών. Και τα λέμε αυτά εδώ, στο ναό της δημοκρατίας, όπως θέλετε να τον αποκαλείτε. Δηλαδή σε μία και μόνη συνεδρίαση να αποφασίζουμε για τόσο σοβαρά νομοσχέδια.
     «Να σε κάψω Γιάννη, να σε αλείψω λάδι». Αυτήν τη λαϊκή ρήση μας θυμίζει η Κυβέρνηση του ΠΑΣΟΚ, η οποία φέρνει ένα ακόμη αντι-ασφαλιστικό νομοσχέδιο για να ολοκληρώσει το έγκλημα σε βάρος των εργαζομένων με μέτρα που ανατρέπουν σε βάρος των εργαζομένων τα ασφαλιστικά και εργασιακά τους δικαιώματα. Σήμερα οι εργαζόμενοι βρίσκονται αντιμέτωποι με το λεγόμενο «μίνι ασφαλιστικό νομοσχέδιο» που φέρνει η Κυβέρνηση στη Βουλή, για να γίνει νόμος του κράτους, ένα νομοσχέδιο που κτυπά βάναυσα τα δικαιώματα των εργαζομένων. Το νομοσχέδιο καταργεί δικαιώματα και ρυθμίζει θέματα σε αντεργατική κατεύθυνση. Αυξάνει τις εισφορές των εργαζομένων στο δημόσιο τομέα. Επιβάλλει αύξηση των κρατήσεων κατά 2%. Αυξάνει τα ένσημα στο επικουρικό ταμείο, από τέσσερις χιλιάδες πενήντα τα ανεβάζει στις τέσσερις χιλιάδες πεντακόσιους.
     Κατηγορίες εργαζομένων που ασφαλίζονται στο ΙΚΑ μεταφέρονται στον ΟΓΑ  σε μια προσπάθεια υποβάθμισης των ασφαλιστικών δικαιωμάτων και απαλλαγής των εργοδοτών από την υποχρέωση καταβολής ασφαλιστικών εισφορών. 
     Θέλουμε να στηρίξουμε το άρθρο 1 στο κεφάλαιο Α΄ αυτού του νομοσχεδίου για το μίνι ασφαλιστικό που αναφέρεται στη συνταξιοδότηση κάποιων κατηγοριών ατόμων με ειδικές ανάγκες με δεκαπέντε χρόνια δουλειάς. Συμφωνούμε και εμείς, όμως για να συμπεριληφθεί απαιτούμε να συμπεριληφθούν όλες οι κατηγορίες αιμορροφιλικών και επιμένουμε να αλλάξει η διατύπωση και να μπει «όσοι πάσχουν από συγγενή αιμορραγική διάθεση, αιμορροφιλία». 
     Επίσης για τη διαδοχική ασφάλιση η εκτίμησή μας είναι ότι οι συντάξεις είναι χαμηλές, γιατί με τους νόμους που έχετε ψηφίσει και εσείς αλλά και η κυβέρνηση  της Νέας Δημοκρατίας αλλά και με τον υπολογισμό που κάνετε και με την τροπολογία που φέρνετε, δεν θεραπεύετε το πρόβλημα των χαμηλών συντάξεων. Δηλαδή ακόμη και με αυτήν την τροπολογία δίνετε κάποια ψίχουλα χωρίς να αλλάζει η ουσία από τα σημερινά δεδομένα.
     Χρειάζονται, κατά την άποψη του Κομμουνιστικού Κόμματος Ελλάδος, ριζικά μέτρα για να βελτιωθούν οι συντάξεις και να είναι ανθρώπινες, να καλύπτουν τις ανάγκες των συνταξιούχων. Εμείς υποστηρίζουμε ότι η κύρια σύνταξη του ΙΚΑ, η βασική σύνταξη, η κατώτερη σύνταξη, πρέπει να είναι στο 80% του βασικού ημερομίσθιου του ανειδίκευτου εργάτη, αλλά όχι με τα σημερινά ημερομίσθια και τους σημερινούς μισθούς φτώχειας. Γιατί, ξέρετε σήμερα, το κατώτερο ημερομίσθιο του ανειδίκευτου εργάτη είναι 23,23 ευρώ μεικτά και ο κατώτερος μισθός 519 ευρώ μεικτά. Και οι συντάξεις, έτσι όπως φαίνεται, είναι στα 392,16 ευρώ και με την αύξηση που δίνετε πηγαίνουν στα 411,77 ευρώ. Δηλαδή δίνετε αύξηση 19 ευρώ και φθάνετε τη σύνταξη στις 140.000 δραχμές το μήνα. Υπάρχει και η επικουρική, στην οποία δεν πληρώνει τίποτα το κράτος, αλλά είναι από τις κρατήσεις των εργαζομένων.
     Συνεπώς θα πρέπει να πούμε ότι αυτές οι συντάξεις, αλλά και ο υπολογισμός που γίνεται μέχρι τώρα και η αύξηση που εσείς δίνετε, είναι πέρα για πέρα άδικη για τους συνταξιούχους. Οι συντάξεις, λοιπόν, είναι σε πολύ χαμηλά επίπεδα και είναι αποτέλεσμα των νόμων που έχει ψηφίσει και η Κυβέρνηση του ΠΑΣΟΚ, αλλά και οι προηγούμενες κυβερνήσεις της Νέας Δημοκρατίας.
     Εμείς, λοιπόν, κάνουμε πρόταση για κατώτερο βασικό μισθό 1.100 ευρώ για κατώτερο βασικό μεροκάματο 44 ευρώ και από εκεί να βγαίνει η κατώτερη σύνταξη ίση με το 80% αυτού του μισθού και αυτού του μεροκάματου και να μην είναι σήμερα σύνταξη ξεφτίλας επειδή είναι τα μεροκάματα ξεφτιλισμένα και οι μισθοί ξεφτίλες!
     Σε ό,τι αφορά τους δικηγόρους θέλουμε να τονίσουμε ότι το δημόσιο με ευθύνη της Κυβέρνησης από το 1998, ενώ εισπράττει και παρακρατεί τον πόρο, παρά τις συνεχείς οχλήσεις που έγιναν όλα αυτά τα χρόνια προς την Κυβέρνηση, συνεχίζει να τον παρακρατεί και οφείλει σήμερα το δημόσιο στο Ταμείο των Νομικών πάνω 130 δισεκατομμύρια δραχμές. Παρά το γεγονός δε ότι η Κυβέρνηση διά των αρμοδίων Υπουργών έχει αποδεχθεί αυτήν την οφειλή εξακολουθεί να αρνείται να την καταβάλει με κίνδυνο τη βιωσιμότητα του ταμείου των Νομικών και βεβαίως την κάλυψη των υποχρεώσεων του Ταμείου προς τους ασφαλισμένους. Πρόκειται βεβαίως για μια κατάφορη αδικία και εμείς καταθέτουμε τροπολογία γι’ αυτό το ζήτημα, έτσι ώστε να ικανοποιηθεί το αίτημα των νομικών.
     Η δημαγωγία που αναπτύσσεται για τη διαδοχική ασφάλιση νομίζουμε ότι είναι προεκλογικού χαρακτήρα, γιατί η διαδοχική ασφάλιση υπολογίζεται, όπως είπα, πάνω σε πολύ χαμηλές συντάξεις. 
     Όπως διαπιστώνεται οι κυβερνητικές θέσεις διαιωνίζουν το καθεστώς των απωλειών που έχουν οι εργαζόμενοι οι οποίοι ασφαλίστηκαν σε περισσότερα από ένα ταμεία και βεβαίως το νομοσχέδιο είναι προεόρτιο για ακόμη πιο αντεργατικές αλλαγές στα ασφαλιστικά ταμεία σε βάρος των εργαζομένων. Αυτό επιβεβαιώνεται και από τους σχεδιασμούς του Υπουργείου Εργασίας και Κοινωνικών Ασφαλίσεων.
     Βεβαίως η πολιτική ηγεσία του Υπουργείου Εργασίας δηλώνει ότι πρέπει να μειωθεί το μη μισθολογικό κόστος σε σχέση με τις εργοδοτικές εισφορές κατά 30% και ταυτόχρονα η Κυβέρνηση το κάνει πράξη μέσα από ένα πλήθος ρυθμίσεων που απαλλάσσει την εργοδοσία από τις ασφαλιστικές εισφορές. Μιλάει επίσης για μετάβαση από το ισχύον σύστημα ασφάλισης, το οποίο  υπολογίζεται και βασίζεται στις ημέρες εργασίας. Μιλάει για μετάβαση στο σύστημα με βάση τους μισθούς των εργαζομένων. Αυτό σημαίνει ότι ο υπολογισμός της σύνταξης θα γίνεται με βάση το μέσο όρο των μισθών που έχει λάβει ο εργαζόμενος. Δηλαδή θα πέσουν ακόμη πιο κάτω οι συντάξεις. Ήδη έχετε προχωρήσει σε ουσιαστικές αλλαγές σε βάρος των εργαζομένων. Παλιότερα η σύνταξη υπολογίζονταν στο μέσο όρο των αποδοχών της τελευταίας διετίας. Οι κυβερνήσεις της Νέας Δημοκρατίας, η κυβέρνηση του κ. Μητσοτάκη, άλλαξαν τον υπολογισμό και από την τελευταία διετία το πήγαν στην τελευταία πενταετία. Η Κυβέρνηση του ΠΑΣΟΚ, η Κυβέρνηση του κ. Σημίτη το ανέβασε από τα πέντε χρόνια στα δέκα χρόνια με τον αντιασφαλιστικό νόμο, τον ν.3029 με οδυνηρές συνέπειες για τους εργαζόμενους. Δηλαδή πέφτουν ακόμη πιο κάτω οι συντάξεις. 
     Αυτές οι αλλαγές αφορούν βασικά ζητήματα. Αφορούν την εισαγωγή του κεφαλαιοποιητικού συστήματος και στην κύρια σύνταξη. Δηλαδή ένα μέρος των εισφορών θα χρησιμοποιούνται σαν κεφάλαιο που θα επενδύεται στο χρηματιστήριο ή οπουδήποτε αλλού. Και βέβαια η Κυβέρνηση διαμορφώνει το έδαφος και προχωρά σταδιακά στην ανατροπή των κοινωνικοασφαλιστικών δικαιωμάτων των εργαζομένων οικοδομώντας ένα σύστημα ασφάλισης που θα επεκτείνει την ιδιωτική επιχειρηματική δραστηριότητα και θα αξιοποιείται από το κεφάλαιο για την αύξηση των κερδοφορίας του.
     Το ασφαλιστικό νομοσχέδιο οδηγεί σε χειρότερες αλλαγές σε βάρος χιλιάδων εργαζομένων που εργάζονται σε αγροτικές επιχειρήσεις, σε αγροτικές εκμεταλλεύσεις, αλιευτικές επιχειρήσεις, αγροτικούς συνεταιρισμούς. Το νομοσχέδιο προβλέπει αλλαγή στον ασφαλιστικό φορέα με μετάταξη από το ΙΚΑ στον ΟΓΑ με αυθαίρετο τρόπο. Σκοπός αυτής της μετάταξης είναι η δραστική μείωση των συντάξεών τους και η αντίστοιχη εισφοροαπαλλαγή των εργοδοτών. Σύμφωνα με τα όσα ισχύουν σήμερα στον ΟΓΑ και στο ΙΚΑ ένας εργαζόμενος στις παραπάνω επιχειρήσεις που ήταν ασφαλισμένος στο ΙΚΑ και αμείβονταν με το κατώτατο ημερομίσθιο της εθνικής γενικής συλλογικής σύμβασης εργασίας με δεκαπέντε χρόνια εργασίας –το φέρνω σαν παράδειγμα- θα έπαιρνε την κατώτερη σύνταξη του ΙΚΑ, τα 392 ευρώ, με την αύξηση 411 ευρώ, ή 140.000 δραχμές. Και βεβαίως άλλα 97 ευρώ ή με 102 ευρώ, άλλες 35.000 δραχμές από την επικουρική. Θα πήγαινε συνολικά στις 170.000 δραχμές περίπου. Τώρα που τον μετατάσσετε στον ΟΓΑ, στην πέμπτη ασφαλιστική κλάση με τα ίδια χρόνια –το λέω ως παράδειγμα- του κατεβάζετε τη σύνταξη στις 75.000 δραχμές, δηλαδή 100.000 δραχμές λιγότερη σύνταξη. Αυτή είναι η πολιτική σας. Εκεί θέλετε να οδηγήσετε χιλιάδες εργαζόμενους, δηλαδή να τους κατεβάσετε κι άλλο τη σύνταξη. Έχουμε δηλαδή μία αύξηση πάνω από το 55%. Ελάχιστοι όμως από τους μετατασσόμενους εργαζόμενους στον ΟΓΑ θα πάρουν επιπλέον από τη σύνταξη του ΟΓΑ και επικουρική σύνταξη. Και για να παραμείνουν ασφαλισμένοι στο ΕΤΑΜ, θα πρέπει με την ψήφιση του νομοσχεδίου να έχουν τουλάχιστον χίλια πεντακόσια ένσημα στο ΕΤΑΜ και στο μέλλον να πληρώνουν οι ίδιοι, εκτός από τη δική τους εισφορά και την εισφορά που μέχρι τώρα πλήρωνε ο εργοδότης. Οι επιχειρήσεις που απασχολούν τέτοιους εργαζόμενους θα απαλλαγούν. Οι επιχειρήσεις, λοιπόν, θα απαλλαγούν και οι εργαζόμενοι θα φορτωθούν. 
     Με τις παραπάνω αλλαγές, τις προκλητικές μειώσεις μέχρι και την κατάργηση των ασφαλιστικών εισφορών από τις επιχειρήσεις επιβαρύνονται κύρια οι εργαζόμενοι σε αυτές τις επιχειρήσεις των οποίων περικόπτονται δραστικά οι συντάξεις. Δηλαδή τις εισφοροαπαλλαγές των επιχειρήσεων τις φορτώνονται οι εργαζόμενοι σε αυτές τις επιχειρήσεις, αλλά και τα άλλα λαϊκά στρώματα μέσα από το αντιλαϊκό φορολογικό σύστημα. Οι συνέπειες από τον αυθαίρετο χαρακτηρισμό αυτών των εργαζομένων ως αγροτών και η μετάταξή τους από το ΙΚΑ στον ΟΓΑ δεν περιορίζονται μόνο στη δραστική μείωση των συντάξεων, αλλά και σε άλλα κοινωνικά τους δικαιώματα όπως αυτό της εργατικής κατοικίας για το οποίο πλέον χάνουν το δικαίωμα –αφού θα πάνε στον ΟΓΑ- επειδή δεν υπάρχει τέτοιο πρόγραμμα. Η μετάταξη αυτή εκτός των συνεπειών στους εργαζόμενους, θα επιταχύνει τη συγκέντρωση της γης και της αγροτικής παραγωγής σε λίγους μεγαλοαγρότες και στις μεγάλες αγροτικές εκμεταλλεύσεις.
     Και αυτό γιατί αυτή η μετάταξη μειώνει σημαντικά το κόστος παραγωγής αυτών των επιχειρήσεων που απασχολούν μισθωτή εργασία και στην πλειοψηφία τους αυτές οι επιχειρήσεις θα είναι ή μεσαίες ή μεγάλες.
     Η μείωση, λοιπόν, του κόστους παραγωγής σ’ αυτές τις επιχειρήσεις θα βελτιώσει την ανταγωνιστικότητά τους σε σχέση με τα μικρομεσαία αγροτικά νοικοκυριά, που δεν χρησιμοποιούν ή χρησιμοποιούν λίγη μισθωτή εργασία, με αποτέλεσμα να συρρικνώνεται το καθαρό τους εισόδημα σε σχέση με τις μεγάλες αγροτικές εκμεταλλεύσεις. Έτσι θα οδηγηθούν στη χρεοκοπία και στο ξεκλήρισμα.
     Το προτεινόμενο νομοσχέδιο επαναφέρει ως υποχρεωτική την αυτοτελή ασφάλιση και συνταξιοδότηση και των δύο συζύγων αγροτών, αλλά δεν αίρει τους λόγους για τους οποίους η Κυβέρνηση με τον προηγούμενο νόμο είχε θεσμοθετήσει την προαιρετική ασφάλιση του ενός εκ των δύο συζύγων, με αποτέλεσμα ο ανασφάλιστος σύζυγος που γεννήθηκε μετά το 1937 να μην παίρνει καμία σύνταξη, παρά να κληρονομεί ένα ποσοστό του ασφαλισμένου συζύγου όταν αυτός πεθάνει. Ο λόγος ήταν τα υψηλά ασφάλιστρα που επέβαλε ο νόμος και έχουν σαν αποτέλεσμα περίπου διακόσιες χιλιάδες αγρότες να είναι σήμερα ανασφάλιστοι.
     Με την προτεινόμενη ρύθμιση, ναι μεν θα είναι υποχρεωτική η ασφάλιση και των δύο συζύγων, αλλά στην πράξη θα είναι ανασφάλιστοι –όπως και άλλες περίπου διακόσιες χιλιάδες αγρότες- επειδή δεν μπορούν να πληρώσουν τα υψηλά ασφάλιστρα. 
     Με τις αναθεωρήσεις της Κοινής Αγροτικής Πολιτικής και της συμφωνίας του Παγκόσμιου Οργανισμού Εμπορίου που εξανεμίζουν το εισόδημα των μικρομεσαίων αγροτών, περισσότεροι αγρότες θα είναι ανασφάλιστοι. Γι’ αυτό, αυτή η ρύθμιση δεν θα έχει στην πράξη κανένα θετικό αποτέλεσμα.
     Με το προτεινόμενο νομοσχέδιο, δίνεται η δυνατότητα στον Υπουργό με αποφάσεις να καθορίζει την ετήσια αύξηση των αγροτικών συντάξεων, λαμβάνοντας υπόψη του την εισοδηματική πολιτική και τη βιωσιμότητα του ταμείου. Καταργείται δηλαδή η υπάρχουσα διάταξη που ορίζει ότι οι αυξήσεις των αγροτικών συντάξεων θα είναι ίσες μ’ αυτές των συντάξεων των δημοσίων υπαλλήλων.
     Με δεδομένα τα προβλήματα βιωσιμότητας του ΟΓΑ, ως ταμείο κύριας ασφάλισης των αγροτών, που διαπιστώθηκαν με πρόσφατη αναλογιστική μελέτη, είναι σίγουρο ότι οι ετήσιες προσαυξήσεις θα είναι πολύ μικρές, μικρότερες του πληθωρισμού, με αποτέλεσμα οι αγροτικές συντάξεις να παραμένουν περισσότερο επιδόματα ελεημοσύνης, παρά συντάξεις.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Ήδη με το προτεινόμενο νομοσχέδιο γίνεται η αρχή περικοπής των αγροτικών συντάξεων με την αναπροσαρμογή της παραγράφου 1 του άρθρου 9 του ν. 2458/1997, με την οποία περικόπτονται οι προσαυξήσεις των αγροτικών συντάξεων που δίνονταν σαν επίδομα γάμου και τέκνων στις περιπτώσεις όπου υπήρχαν οι προβλεπόμενες προϋποθέσεις.
     Με το προτεινόμενο νομοσχέδιο νομοθετούνται και οι προεκλογικές παροχές που εξήγγειλε ο Πρωθυπουργός στη Διεθνή Έκθεση Θεσσαλονίκης, αύξηση κατά 30 ευρώ της αγροτικής σύνταξης, με αποτέλεσμα να γίνεται 200 ευρώ το μήνα μεικτά ή 192 ευρώ καθαρά το μήνα από την 1η Ιανουαρίου 2004 και απαλλαγή από την εισφορά στον ΟΓΑ για ένα χρόνο της αγρότισσας, που γεννάει δεύτερο παιδί. Αυτές οι παροχές «πατάνε» σε πραγματικά οξυμμένα προβλήματα, χωρίς όμως να τα αντιμετωπίζουν. Γι’ αυτό έχουν ψηφοθηρικό χαρακτήρα και υποτιμούν τη νοημοσύνη των αγροτών. 
     Βέβαια τα στοιχεία που σας δώσαμε ήταν αρκετά και δεν νομίζουμε ότι χρειάζονται περισσότερες αναλύσεις για να αποδείξουμε ότι η σύνταξη των 65.000 δραχμών το μήνα είναι σύνταξη φτώχειας και εξαθλίωσης. Μάλιστα αυτήν τη σύνταξη την παίρνουν τετρακόσιες πενήντα χιλιάδες συνταξιούχοι αγρότες. Βεβαίως αυτό είναι ένα επίδομα ελεημοσύνης για να ζήσουν οι αγρότες.
     Επίσης με την εφάπαξ ετήσια εισφοροαπαλλαγή της αγρότισσας κατά το χρόνο τοκετού, δεν αντιμετωπίζεται το σοβαρό πρόβλημα που έχουν οι μικρομεσαίοι αγρότες να πληρώσουν τα υψηλά ασφάλιστρα στον ΟΓΑ, αλλά δεν αντιμετωπίζεται και το δημογραφικό πρόβλημα, παρά τις εξαγγελίες που έκανε και ο Αρχηγός της Νέας Δημοκρατίας ότι θα κάνει πολύτεκνη την οικογένεια με το τρίτο παιδί. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Βεβαίως δεν αντιμετωπίζονται με τέτοιες εξαγγελίες γιατί χρόνο με το χρόνο, από τις αναθεωρήσεις της Κοινής Αγροτικής Πολιτικής, τη συμφωνία του Παγκόσμιου Οργανισμού Εμπορίου, καθώς και τα αντιαγροτικά μέτρα της Κυβέρνησης, όλα αυτά είναι ασπιρίνες, που έχουν ως στόχο μόνο την ψηφοθηρία.
     Σ’ αυτό το νομοσχέδιο που φέρατε στη Βουλή, περιέχονται νέες αρνητικές διατάξεις για την επικουρική ασφάλιση και το εφάπαξ των εργαζομένων στο δημόσιο. Συγκεκριμένα με το νομοσχέδιο επιβάλλεται νέα πρόσθετη κράτηση στις πάσης φύσεως αμοιβές των δημοσίων υπαλλήλων υπέρ του Ταμείου Επικουρικής Ασφάλισης Δημοσίων Υπαλλήλων και μάλιστα, όπως λέει το συγκεκριμένο άρθρο, με απόφαση του Υπουργού Εργασίας αυτό το ποσοστό της κράτησης μπορεί να μεταβάλλεται, δηλαδή θα το αυξάνετε όποτε θέλετε.
     Αυτήν την κράτηση, όπως αναφέρεται στο ίδιο άρθρο, θα την πληρώνουν οι συνταξιούχοι δημόσιοι υπάλληλοι για τα πέραν της σύνταξης ποσά που λαμβάνουν για οποιοδήποτε λόγο από το δημόσιο ή τον ευρύτερο δημόσιο τομέα. Πρόκειται για ένα πρόσθετο χαράτσι που επιβάλλεται αυθαίρετα στους δημόσιους υπάλληλους. Βεβαίως και εμείς θέλουμε να συμπεριληφθεί και η ΑΤΑ, για όσους δεν έχει συμπεριληφθεί, ούτως ώστε να απολαμβάνουν και τη διαφορά της σύνταξης και αυτοί οι υπάλληλοι στο δημόσιο ή στον ευρύτερο δημόσιο τομέα. 
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριε Τσιόγκα, με συγχωρείτε. Έχετε περάσει κατά δύο λεπτά το χρόνο σας. 
     ΔΗΜΗΤΡΙΟΣ ΤΣΙΟΓΚΑΣ: Είχα δεκαπέντε λεπτά και τον πέρασα κατά δύο λεπτά. Ο προηγούμενος ομιλητής μίλησε είκοσι τριάμισι λεπτά. 
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Σας προειδοποιώ να ρυθμίσετε το λόγο σας, γιατί παραπάνω από δύο λεπτά, το πολύ τρία, δεν μπορώ να σας δώσω. Να το ξέρετε. 
     ΔΗΜΗΤΡΙΟΣ ΤΣΙΟΓΚΑΣ: Θα το ρυθμίσω.
     Πέραν της κράτησης του 3% επί του βασικού μισθού και του χρονοεπιδόματος που πληρώνουν ήδη, να σας υπενθυμίσουμε ότι μέχρι το 1991 στο επικουρικό ταμείο των δημοσίων υπαλλήλων πλήρωναν ασφαλιστική εισφορά 5% επί του βασικού μισθού. Το 1991, με το ν. 1902 της Νέας Δημοκρατίας, αυτή η εισφορά μειώθηκε για τους δημόσιους υπαλλήλους στο 3% και μπήκε για πρώτη φορά ανάλογη εισφορά του κράτους 3%. Το κράτος ποτέ δεν έδωσε αυτά τα λεφτά στους ασφαλισμένους και χρωστάει 1.200.000.000 δραχμές. 
     Τώρα έρχεται η Κυβέρνηση και επιβάλλει μία πρόσθετη κράτηση 2%, που επειδή αυτή θα υπολογίζεται στο σύνολο των αποδοχών, ουσιαστικά μηδενίζει την αντίστοιχη αύξηση που περιέχεται στο σχέδιο νόμου που ψήφισε η Κυβέρνηση για το μισθολόγιο των δημοσίων υπαλλήλων. 
     Επιπλέον αυτή η εισφορά, κατά το μέρος του υπολογισμού της στις πέραν του βασικού μισθού και του χρονοεπιδόματος αποδοχές, δεν θα έχει συνταξιοδοτικό αντίκρισμα, αφού αυτές οι αποδοχές δεν υπολογίζονται στη σύνταξη. Την ίδια τύχη θα έχει και η εισφορά για τους συνταξιούχους, αφού δεν επιδρά καθόλου στη σύνταξή τους. 
     Ο χαρακτήρας, λοιπόν, αυτής της εισφοράς είναι καθαρά εισπρακτικός. Η Κυβέρνηση επιδιώκει να καλύψει ένα μέρος των «σπασμένων» που έχει δημιουργήσει. Θέλετε, δηλαδή, με αυτόν τον τρόπο να καλύψετε τα δικά σας χρωστούμενα, όχι μόνο σ’ αυτούς τους συνταξιούχους, αλλά όπως είπα πριν και στους δικηγόρους.
     Παραπέρα το νομοσχέδιο παρέχει στην Κυβέρνηση αύξηση της επικουρικής σύνταξης από το Ταμείο κατά ένα πεντηκοστό για κάθε έτος ασφάλισης, πέραν των τριάντα πέντε ετών, μέχρι των σαράντα. 
     Επίσης σε άλλο άρθρο επιχειρείται νέα κυβερνητική παρέμβαση και στο Ταμείο Πρόνοιας των δημοσίων υπαλλήλων που παρέχει το εφάπαξ στους δημοσίους υπαλλήλους. Συνιστά έναν κλάδο πρόνοιας υπαλλήλων και μέσω αυτού ουσιαστικά εντάσσει αυτούς τους υπαλλήλους στο Ταμείο Πρόνοιας Δημοσίων Υπαλλήλων, χωρίς παράλληλα να διασφαλίζει τη μεταφορά των αντίστοιχων εισφορών. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Έτσι και με δεδομένη την κυβερνητική πολιτική των ιδιωτικοποιήσεων, των συγχωνεύσεων, την κατάργηση –ολοκληρώνω, κυρία Πρόεδρε- νομικών προσώπων του δημοσίου δικαίου, αυτοί θα παίρνουν εφάπαξ πολύ χαμηλό.
     Με άλλο άρθρο καταργείτε την προαιρετική τριακονταπενταετία και το εξηκοστό έτος της ηλικίας για συνταξιοδότηση. Έτσι καταργείται το σημερινό καθεστώς και επιτρέπεται στον ασφαλισμένο να βγαίνει στη σύνταξη έως και πέντε χρόνια μετά τα εξήντα. Δηλαδή η τριακονταπενταετία πάει περίπατο, γίνεται σαράντα χρόνια και τα εξήντα γίνονται εξήντα πέντε. 
     Για τους γιατρούς του Ι.Κ.Α….
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριε Τσιόγκα, τα υπόλοιπα στη δευτερολογία σας. Κάντε μου τη χάρη.
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κυρία Πρόεδρε.
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Η κ. Ιωάννα Στεργίου έχει το λόγο εκ μέρους του Συνασπισμού.
     ΙΩΑΝΝΑ ΣΤΕΡΓΙΟΥ: Ευχαριστώ, κυρία Πρόεδρε.
     Είναι γεγονός ότι ο χρόνος που ήρθε το ασφαλιστικό νομοσχέδιο για να συζητηθεί, σαφώς δημιούργησε πολύ σοβαρά προβλήματα και στην προετοιμασία, αλλά και στην ουσιαστική συζήτηση, η οποία θα έπρεπε να γίνει και να καλύψει μια σειρά από σημαντικά ζητήματα. 
     Απόδειξη του ότι πάρα πολλά ζητήματα δεν λύνονται, είναι ο αριθμός των τροπολογιών που έχουν κατατεθεί. Είναι πάνω από εκατό οι τροπολογίες, πράγμα που σημαίνει ότι πάρα πολλοί κλάδοι δεν έχουν ικανοποιηθεί με το νομοσχέδιο αυτό, σοβαρά προβλήματα δεν έχουν λυθεί και φυσικά, για κάποιους λόγους, κάποιους δεν τους έχετε εντάξει σ’ αυτές τις ρυθμίσεις που έχετε κάνει. 
     Πιστεύουμε ότι τα τελευταία χρόνια το σύστημα κοινωνικής ασφάλισης έχει εξελιχθεί σε κυρίαρχο πολιτικό και κοινωνικό πρόβλημα, αφού αναφέρεται στο σύνολο των εργαζομένων. Απαιτεί την εξεύρεση και διαχείριση σημαντικών πόρων και καθορίζει το κοινωνικό προσωπείο ή αποκαλύπτει το κοινωνικό προσωπείο των εκάστοτε κυβερνήσεων.
     Πιστεύουμε ότι η Ελλάδα στα πλαίσια της Ευρωπαϊκής Ένωσης κατέχει αρνητική θέση ως προς το σύστημα κοινωνικής ασφάλισης και η σημερινή Κυβέρνηση δεν είναι άμοιρη ευθυνών, αφού ασκεί εξουσία εδώ και σχεδόν δύο δεκαετίες. Ο Έλληνας εργαζόμενος είναι ο περισσότερο εργαζόμενος, ο χειρότερα αμειβόμενος, ο περισσότερο φορολογούμενος και ο έχων τη χειρότερη ποιότητα ζωής. Έχει τις υψηλότερες ασφαλιστικές εισφορές από οποιαδήποτε άλλη χώρα, ενώ την ίδια στιγμή έχει τις χαμηλότερες, από οποιαδήποτε άλλη χώρα, συντάξεις.
     Κεντρικό πρόβλημα στο σύστημα της κοινωνικής ασφάλισης είναι οι κυβερνητικές πολιτικές που εφαρμόστηκαν και δεν έδωσαν λύση. Ασκήθηκε μία κυβερνητική πολιτική την τελευταία τετραετία, που δεν ήταν η τετραετία του κοινωνικού κράτους, όπως υποσχέθηκε η Κυβέρνηση του ΠΑΣΟΚ, αλλά ήταν μια τετραετία «κατεδάφισης» των ελάχιστων και ισχνών υπαρχουσών κοινωνικών δομών στην Ελλάδα.
     Πόσο ασφαλής μπορεί να αισθάνεται ο κάθε Έλληνας πολίτης, όταν διαπιστώνει ότι αυτή η δήθεν ισχυρή οικονομία μας δεν έχει χρήματα για την κοινωνική του ασφάλιση, μια οικονομία που δείχνει μεν πλεονασματικούς προϋπολογισμούς με τα γνωστά κόλπα της δημιουργικής λογιστικής, αλλά χρειάζεται δανεικά και ειδικά ομόλογα για να στηρίξει την κοινωνική ασφάλιση;
     Οι κυβερνήσεις επί πενήντα χρόνια με τους πόρους των εργαζομένων και των ασφαλιστικών ταμείων ασκούσαν κοινωνική πολιτική χωρίς καμία συνεισφορά στον κρατικό προϋπολογισμό. Ακόμη και τα ποσοστά που η Κυβέρνηση με νόμους ψήφιζε για να ενισχύσει τα ασφαλιστικά ταμεία ούτε κι αυτά τα τηρούσε. Παράδειγμα είναι το ΙΚΑ, παράδειγμα είναι ο Οργανισμός Αυτοασφαλισμένων, ο ΟΑΕΕ και τα χρέη που υπάρχουν και που έχουν συσσωρευτεί σ’ αυτούς τους οργανισμούς.
     Η Κυβέρνηση μέχρι και σήμερα διαρκώς ετεροχρονίζει τα μέτρα και τις πολιτικές για να αντιμετωπίσει αυτό το ασφαλιστικό πρόβλημα. Με το ασφαλιστικό νομοσχέδιο του 2001 έδειξε το πραγματικό της πρόσωπο, σε ό,τι αφορά το πώς βλέπει την κοινωνική ασφάλιση. Έτσι τα προβλήματα του συστήματος κοινωνικής ασφάλισης, που δημιούργησαν αυτές οι πολιτικές των προηγούμενων πενήντα ετών, κλήθηκαν πάλι να τα πληρώσουν οι εργαζόμενοι. Ως γνωστό τότε ακολούθησε η μεγάλη κοινωνική σύγκρουση και η Κυβέρνηση αναγκάστηκε να τα μαζέψει. 
     Το 2002 έφερε νέο νομοσχέδιο. Μ’ αυτόν το νόμο προσπαθούσε να δημιουργήσει μία προς τα κάτω εξίσωση των όρων κοινωνικής ασφάλισης, άνοιξε την πόρτα για την είσοδο της ιδιωτικής ασφάλισης στο σύστημα κοινωνικής ασφάλισης και τέλος δεν έλυσε το υπ’ αριθμόν ένα πρόβλημα, που είναι η χρηματοδότηση του ασφαλιστικού συστήματος.
     Στη συνέχεια, έδωσε δώρα και μπόνους προς τους εργοδότες με τη μείωση των εργοδοτικών ή ασφαλιστικών εισφορών, οι οποίες με το προηγούμενο νομοσχέδιο που ψήφισε η Βουλή κατά πλειοψηφία για τα μέτρα αντιμετώπισης της ανεργίας, μεγαλώνουν, διευρύνονται και χαρίζει ουσιαστικά μέρος των εργοδοτικών εισφορών στους εργοδότες. 
     Το αποκορύφωμα ήταν οι εξαγγελίες του νέου Αρχηγού της κυβερνητικής παράταξης, του κ. Παπανδρέου, ο οποίος είπε ότι με «μαύρη» εργασία για τέσσερα χρόνια χωρίς ασφαλιστικές εισφορές οι εργοδότες θα μπορούν να απασχολούν εργαζόμενους, κυρίως νέους, γιατί εκεί «πονάει», εκεί είναι το πρόβλημα και εκεί είναι η μεγάλη ψηφοθηρία. Όμως, δεν είναι μόνο η ψηφοθηρία. Κυρίως είναι το ότι δίνετε μπόνους και προσπαθείτε μ’ αυτόν τον τρόπο να στηρίξετε και να βοηθήσετε το κεφάλαιο και τους μεγάλους επιχειρηματίες.
     Το σύστημα κοινωνικής ασφάλισης στη χώρα μας είναι άδικο και οι πολιτικές που ασκήθηκαν τα τελευταία πενήντα χρόνια είχαν σαν αποτέλεσμα το 80% των συνταξιούχων να παίρνει συντάξεις κάτω από τα όρια της φτώχειας, οι ασφαλιστικές εισφορές των Ελλήνων εργαζομένων να είναι οι μεγαλύτερες σ’ όλη την Ευρώπη και τα ασφαλιστικά ταμεία να χάσουν μέχρι σήμερα δεκάδες δισεκατομμύρια δραχμές από την κατασπατάληση των αποθεματικών των ταμείων. 
     Οι βασικές θέσεις του Συνασπισμού της Αριστεράς των Κινημάτων και της Οικολογίας, του κόμματός μας, είναι ότι η μεταρρύθμιση του ασφαλιστικού συστήματος σε προοδευτική κατεύθυνση είναι άρρηκτα συνδεδεμένη με την ανάπτυξη, την πλήρη απασχόληση και την κοινωνικά δίκαιη μεταρρύθμιση του φορολογικού συστήματος. 
     Για το Συνασπισμό η κοινωνική ασφάλιση αποτελεί μέρος ενός ολοκληρωμένου συστήματος κοινωνικής προστασίας, ένα σύστημα που θα εγγυάται σε όλους ανεξαίρετα τους πολίτες ίσες ευκαιρίες και συνθήκες διαβίωσης με ασφάλεια και αξιοπρέπεια, ένα σύστημα με βασικές συντεταγμένες την καθολικότητα και το δημόσιο χαρακτήρα των υπηρεσιών του, τον αναδιανεμητικό ρόλο των παροχών του, την αποκέντρωση των λειτουργιών του, την ενεργό κυρίως κρατική συμμετοχή στη χρηματοδότησή του.
     Οι βασικές μας θέσεις είναι οι εξής: Το σύστημα κοινωνικής ασφάλισης πρέπει να έχει δύο πυλώνες την κύρια και την επικουρική ασφάλιση. Η κύρια σύνταξη να είναι ίση με το 80% των συντάξιμων αποδοχών. Η επικουρική να είναι ίση με το 20% των συντάξιμων αποδοχών. Θεσμοθέτηση της τριμερούς χρηματοδότησης για την κύρια ασφάλιση. Εργαζόμενοι 2/9, κράτος 3/9, εργοδότες 4/9 και διμερούς εργοδότες και εργαζόμενοι για την επικουρική και την εφάπαξ ασφάλιση. Αξιοποίηση των διαθεσίμων και της ακίνητης περιουσίας των ασφαλιστικών οργανισμών και όχι με τη λογική του χρηματιστηριακού τζόγου όπως έγινε τα προηγούμενα χρόνια. Είσπραξη πόρων που διαφεύγουν ή υποκλέπτονται. Τα όρια συνταξιοδότησης δεν θα πρέπει να αυξηθούν και είναι αναγκαίο να επανέλθει για όλους τους εργαζόμενους η τριακονταπενταετία ασχέτου ορίου ηλικίας για τη θεμελίωση συνταξιοδοτικού δικαιώματος. Ασφάλιση όλων των ανέργων για όλο το διάστημα που διαρκεί η ανεργία τους. Επανεξέταση και ρύθμιση των ανισοτήτων που προκάλεσαν οι διατάξεις των νόμων της δεκαετίας του 1990 εις βάρος των νέων εργαζομένων και των ασφαλισμένων μετά την 1.1.1993. Να επανέλθουν οι κατώτατες συντάξεις σε είκοσι ημερομίσθια του ανειδίκευτου εργάτη καθώς και οι αναπηρικές στα επίπεδα που ήταν πριν από το ν. 2084/1992. Αναπροσαρμογές των συντάξεων με βάση τις συντάξεις των εν ενεργεία εργαζομένων. Αναγνώριση της υποχρεωτικής και εφεδρικής θητείας όπου δεν προβλέπεται, ως χρόνου θεμελίωσης συνταξιοδοτικού δικαιώματος με ενιαίο τρόπο στα πλαίσια της αρχής της ίσης μεταχείρισης. Ειδικές νομοθετικές ρυθμίσεις και μέτρα κοινωνικής πολιτικής για τη θέση της γυναίκας στο σύστημα της κοινωνικής ασφάλισης. Καμιά μορφή γυναικείας απασχόλησης να μην είναι χωρίς κάλυψη από την εργατική νομοθεσία και από την κοινωνική ασφάλιση.
     Από τη δική μας πλευρά επίσης έχουμε να σημειώσουμε ότι μ’ αυτό το νομοσχέδιο που φέρνετε δεν θίγονται καθόλου τα μεγάλα προβλήματα της κοινωνικής ασφάλισης που αναφέραμε σε σχέση με τις προτάσεις μας και πιστεύουμε ότι ο ν. 3029/2002 βάθυνε ακόμα περισσότερο την αντιμεταρρύθμιση με τις αντιασφαλιστικές διατάξεις της περιόδου 1990-1992 της Νέας Δημοκρατίας και αντιμετωπίζονται με ημίμετρα κάποια χρόνια προβλήματα της κοινωνικής ασφάλισης. 
     Σε σχέση με τη διαδοχική ασφάλιση έχουμε να σημειώσουμε ότι οι αρχικές θέσεις που διατυπώθηκαν πέρυσι στην πράξη και αυτό που ήλθε εδώ στο νομοσχέδιο για να ψηφιστεί, πήγε στα αζήτητα. Τα διάφορα σχέδια που έδινε στη δημοσιότητα η Κυβέρνηση ήταν το ένα δυσμενέστερο από το άλλο. Και τελικά αυτό που κατέθεσαν σαν τροπολογία και ενσωματώθηκε στο νομοσχέδιο ήταν κουτσουρεμένο από κάθε άποψη.
     Ο ακριβής αριθμός των εργαζομένων που αφορά τη διαδοχική ασφάλιση δεν έχει γίνει γνωστός. Πρέπει να πούμε ότι είναι πολύ μεγάλος, είναι το 40%-50% των εργαζομένων. Μέχρι σήμερα οι διαδοχικά ασφαλισμένοι έπαιρναν σύνταξη μικρότερη έως και 40%  από αυτή που θα τους αντιστοιχούσε αν όλα τα χρόνια ασφάλισης ήταν στον ίδιο φορέα.
     Το γεγονός ότι υπάρχει αυτή η διαφορά στα ταμεία και ο διαφορετικός χρόνος ασφάλισης που ισχύει στα διαφορετικά ταμεία δημιουργούν και πάλι ανισότητες. Για παράδειγμα μια μητέρα με ανήλικο παιδί ασφαλισμένη στο ΙΚΑ πρέπει να περιμένει πέντε με δέκα χρόνια για να πάρει το ανάλογο τμήμα της σύνταξης ή αν είχε κάποιο χρόνο  στο ΤΕΒΕ θα πρέπει να περιμένει στο όριο των εξήντα με εξήντα πέντε ετών που ισχύει για να πάρει τη σύνταξή της.
     Άρα, λοιπόν, και στην πράξη αυτό σαν διαδοχική ασφάλιση, έτσι όπως το φέρνετε δεν λύνει το πρόβλημα.
     Θεωρούμε επίσης ότι η αναπλήρωση του ποσοστού του 40% που έχαναν από ταμείο σε ταμείο οι ασφαλισμένοι ξεχάστηκε και αναπληρώνεται ένα μικρό μόνο μέρος των απωλειών και φυσικά το ποσοστό μετριέται στα δάκτυλα ενός χεριού.
     Άποψή μας είναι ότι θα πρέπει να συνεχίζει σε όλες τις περιπτώσεις της διαδοχικής ασφάλισης να χορηγείται στο συνταξιούχο πλήρη σύνταξη χωρίς απώλειες από το τελευταίο ταμείο και οι ρυθμίσεις να έχουν αναδρομική ισχύ για όλους τους συνταξιούχους. 
     Στο ζήτημα της σύνταξης στους διαζευγμένους και διαζευγμένες θα ήθελα να πω ότι και εδώ είναι άτολμο το μέτρο, παρά το ότι είναι ένα αίτημα γενικό, παρά το ότι δημιουργεί κοινωνικά προβλήματα ανάμεσα στις διαφορετικές περιπτώσεις, πάλι είναι άτολμο. Βάζετε δε και κάποιες προϋποθέσεις που στην πράξη τελικά δεν θα είναι εφικτές και δεν πρόκειται να ισχύσει. Σαν μέτρο θετικό είναι, ωστόσο όμως στην  πράξη λέμε ότι δεν θα είναι εφαρμόσιμο. 
     Έρχομαι τώρα στις ρυθμίσεις που αφορούν στην ασφάλιση στον ΟΓΑ και όχι στο ΙΚΑ-ΕΤΑΜ όλων των κατηγοριών που αναφέρονται και απασχολούνται στον πρωτογενή τομέα. Εμείς θεωρούμε ότι όσοι εργάζονται στις μονάδες του πρωτογενούς τομέα, στην αγροτική παραγωγή, πραγματικά  πρέπει να υπάγονται στον ΟΓΑ. Όμως αυτό το νομοσχέδιο, έτσι όπως έχει γραφτεί χωρίς προϋποθέσεις και χωρίς όρους, πιστεύουμε ότι ευνοεί τις μεγάλες επιχειρήσεις που δραστηριοποιούνται στο χώρο της αγροτικής και αλιευτικής παραγωγής και εκμετάλλευσης και θα έχουν τεράστια οφέλη από τις διαφορές των εισφορών μεταξύ ΙΚΑ και ΟΓΑ. Αυτούς πιστεύουμε ότι έρχονται να εξυπηρετήσουν οι ρυθμίσεις αυτές. Αντίθετα τα έσοδα του ΙΚΑ-ΕΤΑΜ και του ΕΤΕΑΜ θα μειωθούν λόγω της μείωσης της ασφαλιστικής βάσης.
     Ακόμη και για τις περιπτώσεις όπου ο ασφαλισμένος μπορεί να κρατήσει το ταμείο μισθωτών, που είχε πρώτα, κυρίως το ΙΚΑ, η διάταξη είναι αρνητική. Αφού τον υποχρεώνει να πληρώνει ο ίδιος τις εισφορές εργοδότη και εργαζομένου συν την εισφορά του ΟΓΑ που θα έχει, άρα στην πράξη θα είναι απαγορευτικό. Και πιστεύουμε ότι θα είναι ιδιαίτερα αρνητικές οι συνέπειες για τον καθορισμό και τις αυξήσεις των συντάξεων των αγροτών.
     Η ενσωμάτωση της ΑΤΑ στο βασικό μισθό των συνταξιούχων των ειδικών ταμείων, ένα χρόνιο αίτημα των συνταξιοδοτικών οργανώσεων για τη λύση του οποίου είχε δεσμευθεί αρκετές φορές η Κυβέρνηση, προωθείται μεν, αλλά με πολύ μεγάλη μεταβατικότητα, σε πέντε χρόνια. Ειδικά για τα ταμεία των ΔΕΚΟ του ΟΑΠ-ΔΕΗ, των τραπεζών που είναι και εύρωστα ταμεία, γιατί να μην το κάνετε σε τρία χρόνια, όπως προτείνουν οι ίδιοι; Νομίζουμε ότι είναι ένα δίκαιο αίτημα που θα πρέπει να το ικανοποιήσετε.
     Το ζήτημα των χρεών του δημοσίου προς τον Οργανισμό Ασφάλισης Ελευθέρων Επαγγελματιών, που θα έπρεπε να τελειώσει ουσιαστικά εδώ και τώρα με την καταβολή των χρεών που οφείλει το κράτος, παραπέμπεται στις καλένδες. Το ίδιο γίνεται και με τα χρέη προς το Ταμείο Νομικών και δικαιολογημένα οι δικηγόροι βρίσκονται σε κινητοποιήσεις και αντιδρούν σε αυτήν τη ρύθμιση. Η Κυβέρνηση στην προσπάθειά της να μεταθέσει στις πλάτες των ασφαλισμένων τα ελλείμματα που έχουν δημιουργηθεί ή θα δημιουργηθούν από την πολιτική της, τις ιδιωτικοποιήσεις, τις αλλαγές στις εργασιακές σχέσεις κ.ά, επιβάλλει νέο χαράτσι στα επιδόματα και στις πρόσθετες αποδοχές υπέρ του ΤΕΑΔΥ. Είναι φανερό ότι θέλει να αποφύγει να καλύψει τα τυχόν ελλείμματα από τον κρατικό προϋπολογισμό, αποσιωπώντας τις ευθύνες από το γεγονός ότι το κράτος, ως εργοδότης, δεν κατέβαλε συμμετοχή μέχρι πρόσφατα για τους ασφαλισμένους του ΤΕΑΔΥ. Ταυτόχρονα οι αλλαγές που προωθούνται στο εφάπαξ των δημοσίων υπαλλήλων θα οδηγήσουν σε σημαντική μείωση των παροχών πολλών υπαλλήλων και ιδιαίτερα των κατηγοριών υποχρεωτικής και δευτεροβάθμιας εκπαίδευσης που έχουν λιγότερα από τριάντα δύο χρόνια υπηρεσία. 
     Μέσα από όλες αυτές τις διατάξεις αναδεικνύεται η πανσπερμία διατάξεων που υπάρχουν μέσα στο ασφαλιστικό σύστημα και διαφορών από ταμείο σε ταμείο και φυσικά δεν προχωρά σε καμία περίπτωση η πολυδιαφημιζόμενη ενοποίηση του ΟΑΕΕ. Εμείς, όπως προαναφέραμε, θεωρούμε ότι με το νομοσχέδιο αυτό δεν αντιμετωπίζετε τα μεγάλα προβλήματα της κοινωνικής ασφάλισης και φυσικά δεν θα το ψηφίσουμε. 
     Επίσης θεωρούμε θετικές κάποιες ρυθμίσεις που έγιναν για τα άτομα με αναπηρίες. Ωστόσο εξαιρούνται από τις κατηγορίες αυτές όλοι οι άλλοι ανάπηροι που δεν παίρνουν το εξωϊδρυματικό επίδομα παραπληγίας και έχουν αναπηρία του ίδιου βαθμού και της ίδιας μορφής με την τετραπληγία, με ποσοστό αναπηρίας 67% και πάνω, μία ρύθμιση η οποία ισχύει σε όλα τα ταμεία. Ο δημόσιος τομέας, οι ΟΤΑ, τα νομικά πρόσωπα δημοσίου δικαίου το δέχονται. Δεν το δέχονται το ΙΚΑ και το ασφαλιστικό σύστημα που με το νομοσχέδιο αυτό προωθείτε. Είναι δίκαιο αίτημα και νομίζουμε ότι είναι ένα βήμα, για να αποκατασταθεί αυτή η αδικία. Επίσης, όσον αφορά τους ανάπηρους με μονό ακρωτηριασμό με ποσοστό αναπηρίας 67% και πάνω και το επίδομα που παίρνουν σε ποσοστό δεκαπλάσιο του ημερομισθίου του ανειδίκευτου εργάτη, θέλω να πω ότι φυσικά έτσι δεν το θεσμοθετείτε.
     Θετικό επίσης είναι για τη μητέρα η σύνταξη όταν έχει παιδί με αναπηρία. Γιατί να είναι, όμως, μόνο η μητέρα και να μην είναι και ο πατέρας όταν εκλείπει η μητέρα; Να υπάρχει μία διάταξη ότι είναι και ο πατέρας, καθώς και κάποιος αδελφός ή αδελφή από τη στιγμή που θα εκλείπουν και οι δύο οι γονείς.
     Έρχομαι τώρα στην ασφάλιση των συγγραφέων στο άρθρο 6. Γεγονός είναι ότι προσπαθείτε να δοθεί μία λύση. Ωστόσο με τη λύση που δίδετε επιβάλλοντας ένα φόρο 0,5% στην τιμή του βιβλίου υπέρ τρίτου –φόροι οι οποίοι έχουν από πολλά χρόνια καταργηθεί- θα επιβαρύνει το κοινωνικό σύνολο. Το βιβλίο δεν είναι εμπόρευμα. Είναι κοινωνικό αγαθό και έτσι πρέπει να το δούμε. Δεν μπορούμε να επιβάλουμε ένα φόρο στο βιβλίο για να καλύψουμε ανάγκες τις οποίες η πολιτεία πρέπει να βρει τρόπο να καλύψει. Πιστεύουμε ότι αυτή η έμμεση φορολογία, η οποία τελικά καταλήγει στον καταναλωτή -και όχι γενικά στον καταναλωτή αλλά στον αγοραστή του βιβλίου- δεν πρέπει να περάσει, αλλά να την αποσύρετε.
     Ακόμη δεν αντιμετωπίζονται οι ανασφάλιστοι καλλιτέχνες τους οποίους έχετε εντάξει στον ΟΑΕΕ. Θεωρείτε δηλαδή ότι είναι επιτηδευματίες αυτοαπασχολούμενοι, σαν να είναι μαγαζάτορες που θα ανοίξουν το μαγαζί τους, θα πάνε να βάλουν το κλειδί και θα ανοίξουν την ταμιακή μηχανή.
     Θεωρούμε, λοιπόν, ότι και αυτούς πρέπει να τους δείτε συγκεκριμένα, να τους αντιμετωπίσετε όχι σαν αυτοαπασχολούμενους αλλά σαν δημιουργούς πολιτιστικού προϊόντος και πολιτιστικής κληρονομιάς.
     Στο άρθρο 8 –θα πω και ένα καλό, κύριε Υπουργέ- βάλατε και την Ανατολική Αττική στις ρυθμίσεις των πλημμυροπαθών, ένα αίτημα που σας θέσαμε στην επιτροπή. Το θεωρούμε δίκαιο και είναι σωστό που το εντάξατε.
     Στο άρθρο 15 θα ήθελα να κάνω μία παρατήρηση για τους φυλακισθέντες την περίοδο της δικτατορίας. Να θεωρηθεί σαν πραγματικός χρόνος και όχι πλασματικός, ο χρόνος τον οποίο φυλακίστηκαν ή εξορίστηκαν όσοι έχουν με καταδικαστικές αποφάσεις στρατοδικείων φυλακισθεί κατά την περίοδο της δικτατορίας.
     Επίσης, υπάρχουν και δύο στρατιώτες οι οποίοι είχαν καταδικαστεί στο σαμποτάζ του Έβρου πριν το 1967. Δύο στρατιώτες είναι. Πολύ μικρό κόστος για την Κυβέρνηση. Να τους αποκαταστήσετε. Νομίζουμε ότι είναι και αυτό ένα δίκαιο αίτημα.
     Θα ήθελα επίσης, αν έχω χρόνο, κυρία Πρόεδρε…
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Δεν έχετε άλλο χρόνο, κυρία Στεργίου. Ένα λεπτό έχετε ακόμα.
     ΙΩΑΝΝΑ ΣΤΕΡΓΙΟΥ: Θα ήθελα να αναφερθώ λίγο στο ΚΗΥΚΥ, στο Κέντρο Ηλεκτρονικού Υπολογιστή Κοινωνικών Υπηρεσιών. Ο σύλλογος των εργαζομένων, όπως γνωρίζετε, αντιδρά με αυτή τη διάλυση και τη ρύθμιση που επιχειρείται να γίνει με το νομοσχέδιο αυτό. Εμείς πιστεύουμε ότι πρέπει να παραμείνει σαν κύριος, αν όχι αποκλειστικός, φορέας πληροφορικής στο χώρο της κοινωνικής ασφάλισης. Θα πρέπει δηλαδή το ταμείο αυτό να παραμείνει ως έχει και να παρέχει τις υπηρεσίες του.
     Εδώ θέλω να επισημάνω πως από διαρροές που έχουν υπάρξει από το Υπουργείο, ο χρόνος ο οποίος απαιτείται για την έκδοση της διαδοχικής ασφάλισης –και λέμε πως είναι θετικό το ότι γίνεται η μεταφορά από ταμείο σε ταμείο με την ηλεκτρονική κάρτα που εφαρμόζεται, την κάρτα προσωπικής ασφάλισης- θα αυξηθεί. Λένε δηλαδή τα στοιχεία του Υπουργείου ότι θα αυξήσει τις ώρες οι οποίες απαιτούνται για την έκδοση της σύνταξης από τεσσερισήμισι σε εξίμισι. Άρα θα υπάρχει πρόβλημα υπαλλήλων, πρόβλημα μηχανογράφησης. Γιατί με τι θα ασχολούνται; Με την κάρτα ή με την έκδοση της σύνταξης; Ως εκ τούτου πιστεύουμε ότι θα αυξηθεί ο όγκος της δουλειάς. Και πέρα από αυτό, θα μπορεί να παίξει έναν επιτελικό ρόλο προκειμένου να έχει όλες τις υπηρεσίες της πληροφορικής στο χώρο της κοινωνικής ασφάλισης.
     Ευχαριστώ. Θα επανέλθω στη δευτερολογία μου.
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο επίτιμος Πρόεδρος της Νέας Δημοκρατίας κ. Μητσοτάκης έχει το λόγο.
     ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε δεν θα μιλήσω επί της αρχής ούτε επί του μεγάλου προβλήματος της κοινωνικής ασφάλισης. Είναι ακατάλληλη και η ατμόσφαιρα και η εποχή. Θα πω μόνο ότι διαπιστώνω με λύπη πως η Κυβέρνηση το μεγάλο αυτό πρόβλημα δεν το αντιμετωπίζει με την υπευθυνότητα που χρειάζεται. Τα μέτρα που παίρνει σίγουρα δεν είναι επαρκή για να σώσει το σύστημα κοινωνικής ασφάλισης. Αλλά δεν είναι η ώρα να το συζητήσουμε υπό τις σημερινές περιστάσεις.
     Εγώ ζήτησα το λόγο, κύριοι Υπουργοί, για να αναφερθώ ειδικότερα σε ένα πρόβλημα μεγάλης κοινωνικής σημασίας, στις συντάξεις των διαζευγμένων, κυρίως γυναικών. Είναι ένα πρόβλημα, το οποίο επανειλημμένως έχει συζητηθεί εδώ και το οποίο έχουν στην καρδιά τους γυναίκες συνάδελφοι, η κ. Δαμανάκη, η κ. Μαριέττα Γιαννάκου και όλες οι λοιπές, οι οποίες έχουν δώσει επανειλημμένως μάχες και υποτίθεται ότι το πρόβλημα αυτό λύθηκε.
     Δίνετε, κύριοι Υπουργοί, μία λύση, που δεν είναι λύση. Εγώ απορώ πώς τολμάτε να φέρνετε τέτοια διατύπωση. Είτε δεχόμαστε ότι αποτελεί συνταξιοδοτικό δικαίωμα είτε δίνουμε μια ελεημοσύνη, ένα μίνιμουμ σύνταξης, για να ζήσουν.
     Δεν είναι σωστό, κυρία Πρόεδρε, χωρίς καμία αμφιβολία, ιδίως για τις γυναίκες. Μία γυναίκα η οποία ήταν παντρεμένη πολλά χρόνια και διαζεύχθηκε και ο άνδρας της πεθαίνει, έχει δικαίωμα επί της συντάξεως του ανδρός της, το οποίο το προσδιορίζει στενά το άρθρο 4, αλλά πάντως αποκτά δικαίωμα.
     Από εκεί και πέρα, καμία αμφιβολία στο να μπει όριο ηλικίας. Βάζετε τα εξήντα πέντε χρόνια, το μεγαλύτερο όριο, το οποίο υπάρχει στην ελληνική συνταξιοδοτική νομοθεσία. Εγώ είμαι υπέρ αυτού του ορίου, αλλά το επισημαίνω απλώς για την περίπτωση. Ορίζετε ότι πρέπει να έχει ορισμένα χρόνια εγγάμου συμβιώσεως -πολύ σωστά- τα οποία τα βάζετε σε λογικό ύψος.
     Από εκεί και πέρα, κύριοι Υπουργοί, τα υπόλοιπα τι νόημα έχουν; Λέτε: «Ο χωρισμός να μην οφείλεται σε ισχυρό κλονισμό της εγγάμου συμβιώσεως». Μα, το διαζύγιο έχει το πρόβλημα, το διαζύγιο είναι η ουσία, ότι η γυναίκα είναι μόνη και δεν έχει να ζήσει και έχει αποκτήσει δικαίωμα. Δεν λαμβάνεται υπ’ όψιν. Θα κρίνετε εσείς ποιος φταίει και ποιος δεν φταίει στο διαζύγιο; Είναι σοβαρά πράγματα αυτά;
     Το συνολικό ετήσιο οικονομικό ατομικό φορολογητέο εισόδημα το βάζετε στο κατώτερο όριο, δηλαδή όποια ή όποιος δεν είναι στο έσχατο όριο της φτώχειας, δεν παίρνει τη σύνταξή του. Μα, γιατί; Είπαμε ότι ή το δεχόμαστε για δικαίωμα ή δεν το δεχόμαστε. 
     Λέτε επίσης: «…ή να μην έχει τελέσει άλλο γάμο». Και τι σας νοιάζει εσάς εάν έχει τελέσει άλλο γάμο, εάν είναι διαζευγμένη και από το δεύτερο γάμο; Θα είχε λογική να λέγατε να μην είναι παντρεμένη τώρα. Αυτό έχει λογική.
     Κυρία Πρόεδρε, εγώ νομίζω ότι οι κύριοι Υπουργοί πρέπει να διορθώσουν το άρθρο. Ακούω ότι λείπει «ο τσάρος», ο πατριώτης μου κ. Χριστοδουλάκης, ο οποίος κυνηγά τους σταυρούς στα Χανιά και καλά κάνει, γιατί αλλιώς δύσκολα θα βγει Βουλευτής, αλλά αυτό δεν είναι λόγος να μη λειτουργεί και η Βουλή. Εμείς δεν χρωστάμε τίποτα εδώ μέσα, όπως δεν χρωστάνε και οι παριστάμενοι Υπουργοί.
     Θέλω να ελπίζω ότι θα θελήσουν οι κύριοι Υπουργοί, πριν κλείσει αυτή η συζήτηση, γιατί, δυστυχώς, δεν έχουμε άλλη μέρα, να επικοινωνήσουν με τον κ. Χριστοδουλάκη, διότι άλλωστε περί ψιχίων πρόκειται.
     Αυτό που με κάνει να αγανακτώ σ’ αυτήν την περίπτωση -ξέρετε πολύ καλά ότι είμαι οπαδός της οικονομίας, είμαι εκείνος ο οποίος μιλάει για την ανάγκη σφιξίματος της οικονομίας κ.λπ.- είναι ότι δεν μπορώ να βλέπω τα περίεργα και τα ιδιότροπα. Δεν μπορώ να βλέπω από τη μία μεριά να σκορπίζουμε τα δισεκατομμύρια σαν να είναι στραγάλια και από την άλλη μεριά να κάνουμε τσιγγουνιές και αθλιότητες σε ένα θέμα μεγάλης κοινωνικής σημασίας.
     Κυρία Πρόεδρε, αυτά ήθελα να πω. Θέλω να ελπίζω ότι πριν από τη λήξη της συνεδριάσεως οι κύριοι Υπουργοί θα μπορέσουν, συνεννοούμενοι, έστω με τους αρμόδιους Υπουργούς, να κάνουν τις αναγκαίες αλλαγές, ώστε πράγματι να δοθεί λύση στο πρόβλημα, άλλως θα περιμένει το πρόβλημα την κυβέρνηση της Νέας Δημοκρατίας, η οποία βεβαίως θα το λύσει σωστά. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε πολύ, κύριε Πρόεδρε. 
     Να προσθέσω και εγώ ότι οι αγώνες επί του θέματος των γυναικών Βουλευτών έχουν αρχίσει από τη δεκαετία του 1980, όταν υποβάλαμε προτάσεις νόμου οι γυναίκες τότε Βουλευτές για να λυθεί το θέμα αυτό. Και φθάνουμε τελικά το 2004 να το αντιμετωπίζουμε.
     ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και βλέπετε πόσο άδοξα γκρεμίζονται όλα.
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Επ’ αυτού δεν μπορώ να πάρω θέση. Όταν μιλήσω από τα έδρανα, θα μιλήσω πιο αναλυτικά.
     Εισερχόμαστε στον κατάλογο των εγγεγραμμένων συναδέλφων.
     Το λόγο έχει ο κ. Πιπεργιάς.
     ΔΗΜΗΤΡΙΟΣ ΠΙΠΕΡΓΙΑΣ: Κυρία Πρόεδρε, κυρίες και κύριοι συνάδελφοι, επί της αρχής του νομοσχεδίου δεν μπορεί κανείς να έχει αντίρρηση, μια και ρυθμίζονται ζητήματα που αφορούν συνολικά το σύστημα κοινωνικής ασφάλισης και επιλύονται σημαντικά ζητήματα που απασχολούν τους επιμέρους φορείς. Δεν θα ήθελα να αναφερθώ στην αρχή. Θα ήθελα όμως να αναφερθώ σε επιμέρους άρθρα.
     Έτσι, λοιπόν, θα αναφερθώ στο άρθρο 5, στο οποίο ρυθμίζονται συνταξιοδοτικά θέματα ατόμων με αναπηρίες. Στην παράγραφο 3 αντικαθίσταται η παράγραφος 2 του άρθρου 2 του ν. 3075/02 κατά την άποψή μου εσφαλμένα. Αφορά τους νεφροπαθείς αυτή η παράγραφος. Με αυτήν δίνεται η δυνατότητα μετά από δεκαπενταετία οι νεφροπαθείς τελικού σταδίου να πάρουν σύνταξη. Συγκεκριμένα αναφέρεται ότι, εφόσον για τις περιπτώσεις αυτές συντρέχει ποσοστό αναπηρίας τουλάχιστον 67%, η σύνταξη που καταβάλλεται σύμφωνα με τις διατάξεις του προηγουμένου εδαφίου καθίσταται οριστική με την προϋπόθεση ότι ο συνολικός χρόνος ασφάλισης που απαιτείται για τη θεμελίωση του συνταξιοδοτικού δικαιώματος έχει διανυθεί κατά το χρόνο που ο ασφαλισμένος βρίσκεται στο τελικό στάδιο της νεφρικής ανεπάρκειας.
     Με αυτήν τη διάταξη, κυρία Πρόεδρε, ουσιαστικά ανατρέπονται όλα τα στοιχεία της ιατρικής. Γιατί τα στοιχεία της ιατρικής λένε ότι πολύ λίγοι ασθενείς –σημειωτέον ότι έχουμε οκτώ χιλιάδες νεφροπαθείς στην Ελλάδα- επιβιώνουν στο τελικό στάδιο της νεφροπάθειας μετά από δεκαπέντε χρόνια. Αυτή η διάταξη είχε εισαχθεί και πάλι στη Βουλή, στο ν. 3075. Τότε έγινε ολόκληρη συζήτηση, μάλιστα ήμουν εισηγητής σε αυτό το νομοθέτημα, που αφορούσε γενικά τις συντάξεις του δημοσίου. Αφού έγινε, λοιπόν, διεξοδική συζήτηση και παρενέβησαν και οι γιατροί Βουλευτές του Σώματος, επείσθη η Κυβέρνηση και άλλαξε την άποψη ότι σώνει και καλά η δεκαπενταετία θα πρέπει να έχει διανυθεί κατά το τελικό στάδιο της νεφρικής ανεπάρκειας.
     Πιστεύω ότι αυτό το πράγμα είναι ανεδαφικό πλήρως, κύριε Υπουργέ, και θα πρέπει να διορθωθεί. Διαφορετικά ερχόμαστε εδώ να νομοθετήσουμε πράγματα τα οποία δεν αντέχουν στους κανόνες της ιατρικής, της στατιστικής και της λογικής. Πρέπει, λοιπόν, ο παραλογισμός αυτός που υπάρχει στη σχετική διάταξη να αφαιρεθεί.
     Επίσης αναφέρεται ότι στις περιπτώσεις των αναπήρων παιδιών για να μεταβιβαστεί το δικαίωμα του γονέα θα πρέπει η πάθηση να έχει εκδηλωθεί προ του δεκάτου ογδόου έτους της ηλικίας και πριν του εικοστού τετάρτου έτους της ηλικίας να σπουδάζουν σε ΑΕΙ ή ΤΕΙ. Είναι μια διάταξη η οποία ήρθε στο ασφαλιστικό δίκαιο σχετικά πρόσφατα και βλέπω ότι επανέρχεται. Με αυτήν τη διάταξη έχουν σημειωθεί ακραία προβλήματα κοινωνικής υφής. Εγώ έχω υπόψη μου περιστατικά όπου ασφαλισμένοι που πέθαναν οι γονείς τους χάνουν και την ιατροφαρμακευτική περίθαλψη. Δεν έχουν τη δυνατότητα ούτε να πάρουν το αναπηρικό καροτσάκι για να καθίσουν, διότι θεωρείται ότι η πάθησή τους συνέβη στο εικοστό πέμπτο έτος της ηλικίας τους. Πιστεύω ότι αυτή η διάταξη, που αφορά ελάχιστες περιπτώσεις, θα πρέπει να απαλειφθεί. 
     Θα ήθελα να αναφερθώ στο άρθρο 7 όπου ρυθμίζονται τα ζητήματα των εργατών γης. Αναμφίβολα υπάρχει ένα πρόβλημα μετά την εξέλιξη του ΟΓΑ σε οργανισμό κύριας ασφάλισης. Υπήρχαν περιπτώσεις σε επιχειρήσεις αγροτικού τομέα όπου περιγράφηκε το άρθρο 27 του ν. 2639/98 και έτσι παρουσιάστηκε το φαινόμενο ανώνυμες εταιρείες που είχαν δραστηριοποιηθεί στον τομέα αυτό να μεταβάλλουν την ασφαλιστική σχέση, να ενοικιάζουν τις εγκαταστάσεις τους σε ιδιώτες, να τις βαπτίζουν αγροτικές και να ανατρέπουν ουσιαστικά και τις ασφαλιστικές και τις εργασιακές σχέσεις.
     Τέτοια φαινόμενα είχαμε και στην πατρίδα μου την Εύβοια, όπου συγκεκριμένη φάρμα μανιταριών προχώρησε και υλοποίησε στην πράξη το άρθρο 27 του ν. 2639 περιγράφοντάς το. Ρυθμίζεται τώρα το θέμα με ενιαίο τρόπο, λέγοντας ότι όλες οι επιχειρήσεις άσχετα από τη νομική τους μορφή, εφόσον δραστηριοποιούνται στον πρωτογενή τομέα, ασφαλίζουν τους ανειδίκευτους εργάτες στον ΟΓΑ. Υπάρχουν όμως ζητήματα που έχουν ανακύψει στην πράξη. Στη συγκεκριμένη επιχείρηση όπως εφαρμόστηκε το άρθρο 27 του ν. 2639/98, καταργήθηκαν και η κανονική άδεια και το δώρο Χριστουγέννων και το δώρο του Πάσχα και το επίδομα αδείας. Ουσιαστικά δηλαδή δεν υπήρχε μόνο μεταβολή του ασφαλιστικού καθεστώτος. Υπήρχε βίαιη ανατροπή των εργασιακών σχέσεων. Αυτό είναι ένα μεγάλο ζήτημα. 
     Θα πρέπει, λοιπόν, εδώ να διευκρινιστεί ότι οι όποιες μεταβολές αφορούν μόνο την ασφαλιστική σχέση και ότι τα εργασιακά και λοιπά δικαιώματα κατοχυρώνονται και από τη γενική συλλογική σύμβαση που καλύπτει όλους τους εργάτες, αλλά και από τη γενικότερη εργατική νομοθεσία. Γιατί εύλογα οι εργαζόμενοι που μεταπίπτουν από το ένα καθεστώς στο άλλο αναρωτιώνται ιδιαίτερα στις οργανωμένες επιχειρήσεις –δεν μιλάμε για τους εργάτες που δουλεύουν στη γη, στο χωράφι- «εάν εγώ θα απολυθώ, θα έχω ταμείο ανεργίας;». Και έχουν απόλυτο δίκιο. Διότι οι εργάτες, έτσι όπως ασφαλίζονται, δεν υπόκεινται σε κρατήσεις υπέρ του ΟΑΕΔ για να καλύπτονται και από το ταμείο ανεργίας.
     Υπάρχουν, λοιπόν, ζητήματα, που θα πρέπει να διευκρινιστούν. Πρέπει να διευκρινιστεί με μία δήλωση από την πλευρά της Κυβέρνησης ότι όποια μεταβολή είναι μεταβολή στο ασφαλιστικό καθεστώς και ότι τα υπόλοιπα δικαιώματα των εργαζομένων ισχύουν όπως καθορίζονται από την εθνική γενική συλλογική σύμβαση και γενικά το εργατικό δίκαιο. 
     Θα προχωρήσω σχολιάζοντας τις διατάξεις του άρθρου 13. Με το άρθρο 13 υπάρχουν ρυθμίσεις, όσον αφορά την ενσωμάτωση της ΑΤΑ στα ειδικά ταμεία. 
     Κύριε Υπουργέ, και λογικά υπάρχουν διατάξεις που αναφέρονται σε συγκεκριμένα ταμεία, διότι το κάθε ταμείο έχει το δικό του κανονισμό, έχει το δικό του καθεστώς. Επίσης το κάθε ταμείο έχει διαφορετικά υπολογίσει τους βασικούς μισθούς, τις βασικές συντάξεις. Αναφέρομαι στον ΟΑΠ-ΔΕΗ όπου εκεί το ειδικό καθεστώς που έχει επικρατήσει –μια και ο ΟΑΠ είναι νεαρό ταμείο, προήλθε μετά τη διάσπαση της ΔΕΗ εξαιτίας του νόμου για την απελευθέρωση της αγοράς ηλεκτρικής ενέργειας και είναι ένας καινούργιος ασφαλιστικός φορέας- αναφέρει ότι ο υπολογισμός της σύνταξης γίνεται επί τη βάσει του μισθολογικού κλιμακίου. 
     Κατά συνέπεια στο σχετικό εδάφιο όπου αναφέρεται για τους συνταξιούχους του ΟΑΠ-ΔΕΗ, το ποσό της ΑΤΑ που ενσωματώνεται με βάση τα ανωτέρω κατά την άποψή μου θα πρέπει να γίνει ως εξής: «Για τους συνταξιούχους του ΟΑΠ-ΔΕΗ το ποσό της ΑΤΑ ενσωματώνεται στο μισθολογικό κλιμάκιο και δεν μπορεί να υπερβαίνει…». 
     ΠΡΟΕΔΡΕΥΟΥΣΑ (Άννα Μπενάκη - Ψαρούδα):  Ευχαριστούμε πολύ, κύριε Πιπεργιά. 
     Δεν θα δοθεί ανοχή στους συναδέλφους. Το λέω  για όλους όσους είναι εγγεγραμμένοι. Θα τηρηθούν τα οκτώ και τα δέκα λεπτά.
     ΔΗΜΗΤΡΙΟΣ ΠΙΠΕΡΓΙΑΣ: Να ολοκληρώσω. 
     ΠΡΟΕΔΡΕΥΟΥΣΑ(Άννα Μπενάκη - Ψαρούδα): Ολοκληρώστε. Το λέω απλά προς γνώση και συμμόρφωση όλων των συναδέλφων. 
     ΔΗΜΗΤΡΙΟΣ ΠΙΠΕΡΓΙΑΣ: Κυρία Πρόεδρε, κατανοώ τη σκοπιμότητα που η Κυβέρνηση δεν δέχθηκε καμία από τις τροπολογίες που έχουμε καταθέσει. Θα πρέπει όμως να επισημάνουμε ότι έχουν κατατεθεί τροπολογίες, οι οποίες θέτουν καίρια ζητήματα που θα πρέπει η Κυβέρνηση να τα αντιμετωπίσει, όπως ζητήματα που αφορούν πρόστιμα που επιβάλλονται…
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Παρακαλώ, κύριε Πιπεργιά. Όχι τώρα αναφορά στις τροπολογίες. Τελείωσε ο χρόνος σας. Πείτε το σε κάποιον άλλο συνάδελφό σας ή στον Κοινοβουλευτικό σας Εκπρόσωπο. 
     ΔΗΜΗΤΡΙΟΣ ΠΙΠΕΡΓΙΑΣ: Να ολοκληρώσω τη σκέψη μου. 
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Με συγχωρείτε, αλλά προσπαθώ να σας  πω να κλείσετε την ομιλία σας  εδώ και ώρα. 
     ΔΗΜΗΤΡΙΟΣ ΠΙΠΕΡΓΙΑΣ: Αυτό είναι υπερβολική επιμέλεια. 
     ΠΡΟΕΔΡΕΥΟΥΣΑ(Άννα Μπενάκη - Ψαρούδα): Παρακαλώ ολοκληρώστε. 
     ΔΗΜΗΤΡΙΟΣ ΠΙΠΕΡΓΙΑΣ: Πιστεύω ότι η Κυβέρνηση θα πρέπει πάνω σ’ αυτές τις τροπολογίες να σκύψει, ώστε να αντιμετωπίσει την ουσία των προβλημάτων σε προσεχή νομοθετική ρύθμιση όποια και αν είναι αυτή και όποτε έρθει. 
     ΠΡΟΕΔΡΕΥΟΥΣΑ (Άννα Μπενάκη - Ψαρούδα):  Ο κ. Βαρβιτσιώτης έχει το λόγο.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, κυρίες και κύριοι συνάδελφοι, το ότι συζητάμε παραμονές των εκλογών και με τέτοια σπουδή και  χωρίς την πάνδημη συμμετοχή και του Υπουργικού Συμβουλίου, αλλά και των συναδέλφων Βουλευτών, οι οποίοι, όπως προανέφερε ο κ. Μητσοτάκης βρίσκονται στην άγρα σταυρού, ένα τόσο σημαντικό για όλους τους εργαζόμενους νομοσχέδιο, δείχνει –δεν θα έλεγα την προχειρότητα- την αμέλεια της Κυβέρνησης να ρυθμίσει πράγματα, τα οποία θα έπρεπε να είχε ρυθμίσει πολύ καιρό, ώστε αυτή η συζήτηση να μη γίνεται επί τροχάδην, αλλά να είναι άνετη για να μελετηθούν οι τροπολογίες και οι προτάσεις.
     Θα ήθελα να αναφερθώ σε τρία θέματα. Πρώτον στο άρθρο 5 στις παραγράφους 4 και 5. Αφορά ένα τεράστιο κοινωνικό θέμα, το θέμα των αναπήρων παιδιών. Ανάπηρα παιδιά είναι η καρδιά ενός κοινωνικού προβλήματος, που αντιμετωπίζει μία οικογένεια που έχει την ατυχία να τα έχει. Ανάπηρα από φυσικές ή ψυχολογικές ασθένειες. Ανάπηρα γιατί δεν γεννήθηκαν με ίσες ευκαιρίες με όλους τους υπολοίπους. Και αντί να προφυλάσσουμε αυτά τα παιδιά και στις οικογένειές τους να δείχνουμε ιδιαίτερο σεβασμό, αντί να δείχνουμε την κοινωνική μας ευαισθησία απέναντι σε αυτές τις οικογένειες, τι κάνουμε; Λέμε στη μητέρα του αναπήρου ότι θα πρέπει να έχει επτά χιλιάδες πεντακόσια ένσημα και το παιδί της 80%. Όμως 80% αναπηρία και σε φυσικές και σε ψυχικές ασθένειες σημαίνει εγκλεισμός σε ίδρυμα, σημαίνει μόνιμη παρακολούθηση σε ειδικό περιβάλλον, δεν σημαίνει ότι το έχουμε σπίτι. Έχει ξεφύγει από τα όρια της οικογένειας, όταν λέμε 80% αναπηρία. Φαντάζεστε ένα παιδί με σχιζοφρένεια σε βαθμό 80% να μένει σπίτι του; Φαντάζεστε ένα παιδί με 80% αναπηρία να μπορεί να εξυπηρετηθεί από τη μητέρα, από τον πατέρα; Και λέμε ότι αυξάνουμε τα υπάρχοντα όρια. Από τα τέσσερις χιλιάδες ένσημα που είναι τα πάμε στα επτά χιλιάδες πεντακόσια ένσημα και από το 67% αναπηρία  το πάμε στο 80%. Αυτή είναι η κοινωνική ευαισθησία που επιδεικνύουμε απέναντι στους ιδιαίτερα έχοντες ανάγκη; Δεν καταλαβαίνω το κόστος αυτής της ρύθμισης. Δηλαδή είναι τόσα πολλά αυτά τα ανάπηρα παιδιά και τόσοι έχουν καταχραστεί τη γενναιοδωρία του κράτους, ώστε να ρυθμίζετε με αυτό τον τρόπο ένα τόσο ευαίσθητο θέμα;
     Κύριε Υπουργέ, νομίζω ότι επιδεικνύετε δεν θα έλεγα ανάλγητη συμπεριφορά, αλλά, ως Κυβέρνηση, ένα πολύ σκληρό πρόσωπο απέναντι σε οικογένειες που έχουν ιδιαίτερα την ανάγκη μας  και δεν έχουν ισχυρή φωνή. Γιατί δεν είναι αυτοί οι άνθρωποι που γυρνάνε εύκολα σε πολιτικές συγκεντρώσεις ή σε πολιτικά γραφεία ούτε μπορούν να μας εγχειρίσουν τροπολογίες. Είναι άνθρωποι που βρίσκονται κλεισμένοι στο καθημερινό τους πρόβλημα και στην καθημερινότητα τους, μία σκληρή καθημερινότητα.
     Το δεύτερο που θέλω να επισημάνω είναι στο άρθρο 15 παράγραφος 14.  Στο αναγγελθέν νομοσχέδιο, όπως δημοσιεύτηκε, υπήρχε η πρόβλεψη και για τους ηλεκτρολόγους και για τους ασυρματιστές, να μπορέσουν να ανέβουν ασφαλιστική κλίμακα, αν πλήρωναν το υπόλοιπο και τη διαφορά ανάμεσα σε ό,τι εισφορές είχαν καταβάλει. Δεν καταλαβαίνω γιατί το βγάλατε. Η τρύπα του ΝΑΤ είναι 200 δισεκατομμύρια. Τόσα δίνουμε κάθε χρόνο στο ΝΑΤ. Ο προϋπολογισμός του Υπουργείου Εμπορικής Ναυτιλίας κατά 90%  πηγαίνει για να καλύψει το ΝΑΤ. Και στερούμε από δύο τάξεις αυτό το δικαίωμα. Και είναι τάξεις που φθίνουν και οι ηλεκτρολόγοι και οι ασυρματιστές. Οι ασυρματιστές μάλιστα δεν θα υπάρξουν στη συνέχεια, είναι μόνο αυτοί που έχουν μείνει. Η διάταξη που είχατε προαναγγείλει και σωστά την είχατε βάλει, αφορούσε καμία σαρανταριά από αυτούς. Και οι ηλεκτρολόγοι είναι μία τάξη που φθίνει στα βαπόρια. Είναι άνθρωποι που δεν πρόκειται να χρησιμοποιήσουν στο μέλλον αυτό το δικαίωμα. 
     Πρέπει να τους το δώσουμε μία φορά και σας παρακαλώ πολύ να επαναφέρετε τη διάταξη, την οποία είχατε προβλέψει ως δεύτερη παράγραφο στο άρθρο 14 και την οποία έχετε απαλείψει από το σχέδιο νόμου.
     Τέλος, έρχομαι να αναφερθώ στη ρύθμιση των οφειλών απέναντι στο ταμείο των δικηγόρων. Εκατόν είκοσι δισεκατομμύρια είναι οι οφειλές μας και μία τεράστια τάξη –είμαι ένας απ’ αυτούς όπως είναι και πάρα πολλοί συνάδελφοι σε αυτήν την Αίθουσα, η πλειοψηφία των συναδέλφων είμαστε δικηγόροι- μία τάξη αυτοαπασχολουμένων, μία τάξη ανθρώπων σκληρά εργαζομένων, δεν μπορούμε να τη διατηρούμε σε μία ιδιότυπη ομηρία. Δεν μπορούμε να κρατάμε τους δικηγόρους άλλο σε αυτήν την ομηρία και να μη ρυθμίζουμε τις οφειλές μας απέναντι στα ταμεία τους. Νομίζω ότι η συμπεριφορά που δείχνουμε απέναντι σε μια ιδιαίτερα σοβαρή, μορφωμένη, δυναμική ομάδα του πληθυσμού μας, σ’ ένα κομμάτι από το οποίο προερχόμαστε η πλειοψηφία εδώ μέσα, δείχνει εάν θέλετε τον τρόπο με τον οποίο αντιλαμβανόμαστε ακόμη και τα σημεία αιχμής αυτής της κοινωνίας και αντιλαμβανόμαστε το πώς θα πρέπει να ρυθμίζει το κράτος τις οφειλές του εκεί που χρωστάει. Γι’ αυτό δεν έχει εμπιστοσύνη ο Έλληνας πολίτης απέναντι στο ελληνικό κράτος. Γιατί ξέρει πως όταν χρωστάει το κράτος ποτέ δεν τα πληρώνει και όταν χρωστάει ο πολίτης απέναντι στο κράτος, έρχεται και τα καταβάλλει με δυσβάσταχτους τόκους υπερημερίας και πάνω απ’ όλα έχει όλους τους τρόπους το κράτος να επιβληθεί πάνω στον πολίτη. Αν δεν αποκτήσουμε επιτέλους συνέπεια στις υποχρεώσεις μας, κανένας και ποτέ δεν πρόκειται και εμάς να εμπιστευθεί και τη Δημόσια Διοίκηση.
     Ευχαριστώ πολύ.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε τον κ. Βαρβιτσιώτη που ήταν και πολύ συνεπής στο χρόνο του.
     Ο κ. Κεδίκογλου έχει το λόγο.
     ΒΑΣΙΛΗΣ ΚΕΔΙΚΟΓΛΟΥ: Κυρία Πρόεδρε, αγαπητοί συνάδελφοι, είναι αδύνατον να πάρουμε το λόγο σήμερα χωρίς να έχουμε κάποιες επιπτώσεις από τα όσα συνέβησαν τις τελευταίες ημέρες στο δημόσιο βίο, στο πολιτικό ιδίως κομμάτι του δημόσιου βίου και βεβαίως και από τη χθεσινή συζήτηση μεταξύ των Αρχηγών των παρατάξεων, το μέγα πολιτικό ζήτημα.
     Ξεκινάω απ’ αυτό ιδιαίτερα μετά την τοποθέτηση της Γραμματέως του Κομμουνιστικού Κόμματος Ελλάδος, η οποία έκανε μία ομιλία θαυμάσια κατά τα άλλα, η οποία στεκόταν στη βάση του κεφαλαίου και των εργατών. Να πω ότι πρέπει να υπάρξει μια άλλη αντίληψη επί των συνεργασιών, να υπάρξει μία άλλη αντίληψη επί της δημοκρατίας και της κοινωνίας. Υπάρχουν πολλές περιπτώσεις που εργασία και κεφάλαιο βυθίζεται. Ολόκληρη η επιχείρηση βυθίζεται κάτω από το θέμα της παγκοσμιοποίησης. Τα θέματα έχουν αλλάξει εντελώς. Πρέπει να θεωρηθούν στην κοινωνία και από άλλες απόψεις και σε κάθε περίπτωση τα ζητήματα δεν είναι μόνο οικονομικά και κοινωνικά, αλλά είναι και πολιτικά. Και έχετε στο μεγάλο ενεργητικό σας εσείς του ΚΚΕ σήμερα, αλλά και του Συνασπισμού που λείπει, μαζί με το Τζαννή Τζαννετάκη, την εδραίωση, την ολοκλήρωση της δημοκρατίας στη χώρα μας. Διότι εμείς το 1982 αναγνωρίσαμε την αντίσταση κατά της κατοχής μετά τις επιμέρους διαφοροποιήσεις, αλλά έως το 1989 υπήρχε και διατηρείτο ο τίτλος «συμμορίτης» και «συμμοριτισμός». Και ήρθατε με μία κυβέρνηση συνεργασίας -αυτό σημαίνει πολιτικό ζήτημα- και με το ν. 1863 με Πρωθυπουργό Τζαννή Τζαννετάκη, με Υπουργό Δικαιοσύνης Φώτη Κουβέλη, με Υπουργό Οικονομικών Αντώνη Σαμαρά στις 15 Σεπτεμβρίου 1989, επτά χρόνια μετά την αναγνώριση της αντίστασης -περίοδο για την οποία δεν αισθάνομαι τον εαυτό μου ευτυχή και είχα ιδιαίτερες και προσπάθειες και επαφές και πιέσεις προς τον τότε Πρωθυπουργό και Πρόεδρο Ανδρέα Παπανδρέου- θεσμοθετήσατε την αναγνώριση της περιόδου από την αποχώρηση των στρατευμάτων κατοχής μέχρι 31.12.1949 ως περίοδο Εμφυλίου Πολέμου.
     Διαβάζω «όπου στην κείμενη νομοθεσία αναφέρεται ο όρος «συμμοριτοπόλεμος» αντικαθίσταται με τον όρο «εμφύλιος πόλεμος» και όπου αναφέρεται ο όρος «συμμορίτες» με τον όρο «δημοκρατικός στρατός». Δεν πρέπει να θέτετε στο ίδιο τσουβάλι και τον έναν και τον άλλον, όταν μιλάτε από εδώ. Βλέπετε την τεράστια προσφορά της παράταξής σας, όταν συμμετείχατε σε αυτήν την Κυβέρνηση. Και δεν είναι το βρώμικο 1989, αλλά το τιμημένο 1989!
     Να πω και μια άλλη ρήση ενός παλαιού πολιτικού, του Παναγιώτη Κανελλόπουλου: «Δεν υπάρχουν Υπουργοί ημερών ή μηνών ή χρόνων. Υπάρχουν Υπουργοί επιτυχόντες και αποτυχόντες όπως και Πρωθυπουργοί». Και μόνο με αυτήν την πράξη και ο Φώτης Κουβέλης και ο Σαμαράς και όλο το Υπουργικό Συμβούλιο και προπαντός ο Πρωθυπουργός τότε, Τζαννής Τζαννετάκης, είναι άξιοι και γι’ αυτό πέρασαν στην ιστορία. Είναι επιτυχόντες.
     Συμβαίνει να απέρχομαι του κοινοβουλευτικού βίου και αυτή είναι μια από τις τελευταίες ομιλίες μου. Επειδή η χώρα σε λίγο θα αντιμετωπίσει ενδεχομένως πρόβλημα κάποιας συνεργασίας για το θέμα Προέδρου της Δημοκρατίας κ.λπ., να έχετε υπόψη σας ότι πλην των οικονομικών υπάρχουν και τα μεγάλα πολιτικά ζητήματα και ότι με μία δική σας συνεργασία ολοκληρώθηκε η δημοκρατία στην Ελλάδα.
     (Στο σημείο αυτό την Προεδρική Έδρα καταλαμβάνει ο Γ’  Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
     Αγαπητοί συνάδελφοι, δεύτερο μεγάλο ζήτημα –για να μπούμε και στο θέμα της σημερινής συζήτησης- είναι ότι το Υπουργείο Εργασίας ευτυχεί να έχει δύο άριστα στελέχη στην ηγεσία του. Είναι δύο στελέχη τα οποία μάλιστα κατάγονται από τον ίδιο νομό και δυσκολεύομαι να συστήσω, αν είναι μονοσταυρία, ποιον από τους δυο να σταυρώσει ο κάθε πολίτης της Αρκαδίας. Θα έκανα ό,τι μπορούσα. Αυτοί που κανονίζουν είναι το Υπουργείο Οικονομίας στα περιθώρια που αφήνει αυτό το Υπουργείο Εργασίας, παρά την ανεπάρκεια του Πρωθυπουργού, του «εντιμοτάτου και αδιάφθορου» καθηγητή του Εμπορικού Δικαίου Κωνσταντίνου Σημίτη, νομίζω ότι προσέφεραν και προσφέρουν πολλά. Αυτό το νομοσχέδιο δε λύνει πολλά ζητήματα. Λύνει όμως αρκετά, στα πλαίσια που επέτρεψε ο «εντιμότατος» κ. Σημίτης.
     Έχω πει διάφορα πράγματα στην Αίθουσα. Δυστυχώς, μετά από οκτώ χρόνια πρωθυπουργίας ο «εντιμότατος» απέδειξε ότι υπάρχουν, κύριε Αναγνωστόπουλε, φίλοι του κ. Σημίτη. Σας το είχα πει. Σημιτικός κανένας. Είδατε χθες έναν πελιδνό Πρωθυπουργό οκταετίας να κάθεται μόνος του και να μην παρακάθεται ούτε ένας Υπουργός. Βλέπετε μια Κοινοβουλευτική Ομάδα που τον έχει αποπέμψει. Ούτε καν θεώρησε αναγκαίο να παρασταθεί, έστω να περάσει από την Αίθουσα, στην ομιλία του. Είναι ζήτημα εάν το ? των μελών της Κοινοβουλευτικής Ομάδας ήταν εδώ. Αυτό είναι μια πανηγυρική απόδειξη ότι τον απέπεμψε ως «σαβούρα», όπως είπε ο κ. Μητσοτάκης. Σ’ αυτές, λοιπόν, τις συνθήκες η παρούσα ηγεσία του Υπουργείου Εργασίας αποδίδει πάρα πολλά.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ετέθη ένα θέμα –το ακούσατε προ ολίγου- και με τον δοτό Αναπληρωτή Υπουργό Εξωτερικών. Το τονίζω, κύριε Πρόεδρε, «δοτός», γιατί δεν είσθε στην Έδρα μόνο για να κτυπάτε το κουδούνι. Τον ακούσατε πώς παρενέβη στην ομιλία κάποιου Βουλευτή. Να του κάνει και παρατήρηση το δοτός για το πώς σκέφτεται και να μας μιλήσει για γελοιοποίηση! Ποιος; Ο δοτός! Έφθασε μάλιστα σε σημείο να τιμωρηθούν Βουλευτές, διότι σκέπτονται και προτείνουν! Σας παρακαλώ!
     Βουλευτής σημαίνει σκέπτομαι, βουλεύομαι και προτείνω. Προτείνω ακόμα και την πλατεία Συντάγματος να τη χαρίσουμε στο συνάδελφο λ.χ. κ. Πιπεργιά με του οποίου τις απόψεις απόψε συντάσσομαι για τα θέματα των σχέσεων εργασίας που σας είπε προ ολίγου, κύριε Υπουργέ, και για το άλλο θέμα που ανέπτυξε προηγουμένως. Δεν μπορούν να διαταράσσονται, από φορείς ασφάλισης, οι εργασιακές σχέσεις.
     Ως Βουλευτής, λοιπόν, προτείνω να χαρίσουμε την πλατεία Συντάγματος στο συνάδελφο. Έχω την ευθύνη της πρότασης. Φαντασθείτε να μου πείτε ότι εγώ μεροληπτώ υπέρ του συναδέλφου! Έτσι νόμιζαν κάποιοι Βουλευτές για κάποιο θέμα της Χαλκιδικής. Αν είναι κάκιστη -αν θέλετε- η άποψή τους, θα τιμωρηθούν για τη γνώμη που είχαν; Πού είναι το άρθρο 4, θεμελιώδες άρθρο του Συντάγματος, που αναφέρεται στην ελευθερία της έκφρασης; Πού είναι η απεριόριστη γνώμη και ψήφος του Βουλευτή;
     Απεδείχθη μεγάλη ανεπάρκεια –και αυτό είναι κόστος, αγαπητοί συνάδελφοι –της παρούσης ηγεσίας για μια «μίνι» πολιτική κρίση. Επέτρεψε το Προεδρείο σε ένα δοτό Υπουργό να κάνει παρατήρηση σε συνάδελφο Βουλευτή!
     Τέλος, αγαπητοί κύριοι Υπουργοί της εργασίας, εκλεκτά στελέχη και συνάδελφοι, ένα μεγάλο θέμα που με έχει απασχολήσει ξανά –και τότε ήταν ο δοτός Υπουργός Εργασίας- και είναι ένα μεγάλο θέμα που απασχολεί την ελληνική παραγωγή και την ελληνική οικονομία είναι το θέμα της ανταγωνιστικότητας της εργασίας.
     Υπάρχει το κόστος εργασίας. Στο κόστος του προϊόντος υπάρχει το μισθολογικό κόστος και το μη μισθολογικό κόστος. Είναι αυτό που καταβάλει ο εργαζόμενος με εξηρτημένη εργασία υπέρ του ΟΑΕΔ, υπέρ Εργατικής Εστίας, υπέρ οικογενειακού επιδόματος, υπέρ στράτευσης, υπέρ Εργατικής Κατοικίας. Αν είμαι ελεύθερος επαγγελματίας, γιατρός ή μηχανικός, δεν πληρώνω μια δραχμή γι’ αυτά, για τις κοινωνικές παροχές.
     Σ’ ένα κράτος, στη Δανία –και χαίρομαι που μου έδωσε την πληροφορία το επιτελείο σας, κύριοι Υπουργοί, που είναι εκλεκτό- θεσμοθετήθηκε οι ελεύθεροι επαγγελματίες να συμμετέχουν στο κόστος των κοινωνικών παροχών. Πρέπει, λοιπόν, αυτό όλο το κόστος, κύριοι Υπουργοί, να εισηγηθείτε, αφού δεν μπορείτε να κάνετε κάτι άλλο, να αφαιρεθεί παντελώς από το κόστος παραγωγής του προϊόντος και όλο αυτό να πάει με διαρρύθμιση της φορολογίας σε όλους τους Έλληνες, φυσικά και νομικά πρόσωπα. Πρέπει όλοι να συμμετάσχουν στις κοινωνικές παροχές. Δεν μπορεί να συμμετέχουν μόνο οι φτωχοί, οι φτωχότατοι, οι εργάτες, οι εξαρτημένες εργασίες, αγαπητοί συνάδελφοι.
     Και αυτό, εξ όσων γνωρίζω, οι συνάδελφοι Βουλευτές και οι παρόντες Υπουργοί εδώ το έχουν αποδεχθεί. Αλλά η ανεπάρκεια του ώς τώρα πρωθυπουργεύοντος δεν μπόρεσε να το προωθήσει. Το θέτω υπόψη σας και το θεωρώ μείζον θέμα, προκειμένου να προχωρήσουμε και να προασπίσουμε την ανταγωνιστικότητα.
     Τέλος, αγαπητοί συνάδελφοι, βλέπω εδώ τους διακόνους του Δικαίου, τους δικηγόρους. Είναι άσχετο αν είναι παραγωγικοί ή μη παραγωγικοί – που είναι παραγωγικοί και άξιοι και προπαντός είναι οι υπέρ της δημοκρατίας, διάκονοι στους αγώνες των φρουρών της δημοκρατίας. Δεν είναι δυνατόν να μην είναι το κράτος εντάξει στις συναλλαγές του. Εγώ δεν είμαι υπέρ των κοινωνικών πόρων. Από την ώρα που δεν υπάρχει κοινωνικός πόρος γι’ αυτόν που κατ’ αρχήν παράγει το εισόδημα, τον ασφαλισμένο στο ΙΚΑ, το σκαφτιά, τον οικοδόμο, το μπετατζή, τον οξυγονοκολλητή, αυτόν που κατ’ αρχήν παράγει το εισόδημα και τα υλικά αγαθά, δεν είμαι υπέρ των κοινωνικών πόρων. Αυτό είναι άλλο θέμα όμως. Εδώ υπάρχει μια σχέση κράτους, πολιτείας, με κάποιο ταμείο. Και οφείλετε να είστε συνεπείς. Οφείλουμε να είμαστε συνεπείς με ό,τι έχουμε συμφωνήσει. Γιατί κάνουμε ένα νόμο, τον καταργούμε και τον αλλάζουμε. Αυτή όμως είναι η προτεραιότητα και το προτέρημα της πολιτικής. Να μπορεί να ανατρέπει, να έχει ανατρεπτική πνοή.
     Δεν μπορεί, λοιπόν, να παρίστανται εδώ οι διάκονοι του Δικαίου, για να υποστηρίξουν κάτι, το οποίο είναι αυτονόητο. Να τηρήσετε τις υποχρεώσεις σας. Βεβαίως, αντιλαμβανόμαστε τις κάποιες δυσκολίες που υπάρχουν, αυτά όμως μπορούν να ρυθμιστούν.
     Αυτά, κύριε Πρόεδρε και αγαπητοί συνάδελφοι, και ας προσέξουμε ιδιαίτερα το πολιτικό σύστημα. Διότι ήταν οδυνηρό, κύριε Υπουργέ Εργασίας, ένας Υφυπουργός μιας κυβέρνησης, που δεν την καμαρώνει κανένας, να έχει κάνει συνταγματικό πραξικόπημα, να μην υπάρχει καμία συνέπεια κομματική και κάποιος που έκανε, διέπραξε και ομολόγησε ποινικό αδίκημα να τιμωρείται από πολιτικά όργανα. Αυτός δε που έκανε το κατ’ εξοχήν πολιτικό αδίκημα, το συνταγματικό πραξικόπημα, δέχθηκε την ομολογία όταν δεν είχε την εξουσιοδότηση, αλλά δεν υφίσταται την παραμικρή συνέπεια, πέραν του ότι απλώς παραιτήθηκε και δεν θα είναι –ευτυχώς- υποψήφιος.
     Με αυτά κλείνω, κύριε Πρόεδρε και αγαπητοί συνάδελφοι, και ελπίζω να μη χρειαστεί να επανέλθω.
     Ευχαριστώ.
     ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η κ. Σπυράκη.
     ΧΡΙΣΤΙΝΑ ΣΠΥΡΑΚΗ: Ευχαριστώ, κύριε Πρόεδρε.
     Η θέση μου επί της αρχής του νομοσχεδίου είναι ιδιαίτερα θετική, γιατί νομίζω ότι είναι ένα νομοσχέδιο που έρχεται να ρυθμίσει θέματα, τα οποία αφορούν την κοινωνική ασφάλιση διαφόρων ομάδων και διατρέχεται από την αντίληψη της κοινωνικής αλληλεγγύης.
     Επίσης πιστεύω ότι για τις διάφορες αυτές ομάδες, όπως είναι τα άτομα με αναπηρία ή και τα διαζευγμένα ζευγάρια, χρειαζόταν μια μεγαλύτερη γενναιοδωρία. Και νομίζω ότι όλοι το πιστεύουμε και ότι το δέχεται αυτό και ο κύριος Υπουργός. Πάντα όμως τίθεται το ερωτηματικό κατά πόσο αντέχει η οικονομία αυτήν τη μεγαλύτερη γενναιοδωρία. Και πόσο αντέχει η οικονομία σημαίνει πόσο αντέχουν όλοι οι πολίτες ένα περισσότερο αυστηρό φορολογικό σύστημα.
     Θα ήθελα, όμως, να κάνω μία ερώτηση σχετικά με το θέμα της συνταξιοδότησης των διαζευγμένων, κύριε Υπουργέ. Διαβάζοντας το νομοσχέδιο δεν κατάλαβα κάτι: Σε περίπτωση που ο θανών ή η θανούσα έχουν ένα ιστορικό με περισσότερα του ενός διαζυγίων, τι γίνεται; Υπάρχει κάποια ποσόστωση και για τους δύο; Ποιος και πώς καθορίζεται αυτό;
     Η παρέμβασή μου έχει κυρίως στόχο να επικεντρωθεί στο άρθρο 25 του νομοσχεδίου για το οποίο μίλησα στην επιτροπή και ο παριστάμενος Υφυπουργός κ. Σπυρόπουλος δεσμεύτηκε ότι θα απαντήσει στην Ολομέλεια. Θα ήθελα να απαντήσει και ο Υπουργός, γιατί είναι κάτι πολύ απλό αυτό το οποίο ζητείται και πιστεύω ότι ο Υπουργός, επειδή έχει και μία εκπαίδευση στις επιστήμες υγείας, θα αντιληφθεί πλήρως το θέμα. 
     Πρόκειται για την παράγραφο 1 και τα εδάφια α΄ και β΄ του άρθρου 25, στο οποίο προβλέπονται κάποιες διατάξεις για τον ΟΓΑ. Εκεί, πολύ σωστά, σε μία διεύθυνση και σε δύο τμήματα δίνεται η δυνατότητα στον κλάδο των φαρμακοποιών να προΐστανται. Πρόκειται για τμήματα τα οποία χειρίζονται θέματα φαρμακευτικής περίθαλψης. Νομίζω ότι μπαίνοντας ένα διαζευκτικό φαρμακοποιός ή διοικητικός υπάλληλος ακυρώνεται η όλη νοοτροπία που οδήγησε σε αυτήν τη ρύθμιση. Γιατί ακυρώνεται; Κατ’ αρχήν η νοοτροπία που οδήγησε σε αυτήν τη ρύθμιση είναι ότι ζούμε στην κοινωνία της γνώσης και ο κατάλληλος πρέπει να είναι στην κατάλληλη θέση. Το θέμα του φαρμάκου είναι ένα ιδιαίτερα ευαίσθητο θέμα και για την ασφάλεια των πολιτών, αλλά και για την οικονομία του κράτους και εκείνοι που κάνουν τον έλεγχο πρέπει να είναι γνώστες όλου αυτού του θέματος και μάλιστα να έχουν μία σφαιρική γνώση. Και πιστεύω οι φαρμακοποιοί την έχουν περισσότερο απ’ όλους τους κλάδους επιστημών υγείας. Και δεν το βλέπω συντεχνιακά, γιατί δεν είμαι φαρμακοποιός και το τονίζω. 
     Γιατί νομίζω πως ακυρώνεται: Διότι είναι πάρα πολλοί διοικητικοί υπάλληλοι μέσα στο Υπουργείο και ένας στους δύο έχει θέση προϊσταμένου. Δηλαδή υπάρχουν ογδόντα επτά θέσεις προϊσταμένων από τους εκατόν τριάντα που υπηρετούν. Αντίθετα υπάρχουν σαράντα πέντε φαρμακοποιοί και δεν υπάρχει κανένας σήμερα σε μία θέση προϊσταμένου. Αυτό είναι και μία αδικία ανάμεσα στους κλάδους. Επίσης υπάρχει και ένα οξύμωρο σχήμα, όπου στο νόμο για την Αγροτική Εστία, που δημιουργήθηκαν τμήματα του Ο.Γ.Α. να μην υπάρχουν εκεί διοικητικοί υπάλληλοι με βαθμό Α’ ή Β’ για να στελεχώσουν θέσεις προϊσταμένων, και έχουν προωθηθεί τμηματάρχες με βαθμό Α4, οι οποίοι προΐστανται σε φαρμακοποιούς με βαθμό Α2 και Α1. Αυτό δεν είναι δίκαιο. Και δεν είναι δίκαιο όχι μόνο γι’ αυτούς τους επαγγελματίες, αλλά δεν είναι δίκαιο για τον ίδιο τον ασφαλιστικό οργανισμό, όταν στο Ι.Κ.Α. δεν υπάρχει μία τέτοια κατάσταση. Στο Ι.Κ.Α. οι προϊστάμενοι είναι όλοι φαρμακοποιοί στον κλάδο φαρμακευτικής περίθαλψης.
     Επίσης, θα ήθελα να πω ότι κάπου ο κλάδος των φαρμακοποιών αδικείται από αυτά που τουλάχιστον έχω δει. Αν είχαμε τη δυνατότητα, που δεν την έχουμε, να συζητήσουμε τις τροπολογίες, θα βλέπαμε ότι αρκετοί Βουλευτές έχουν κάνει παρεμβάσεις, ούτως ώστε να διορθωθούν αρκετά κακώς κείμενα γι’ αυτόν τον κλάδο. Έχετε συστήσει πρόσφατα μία υπηρεσία με φαρμακοποιούς, οι οποίοι καλούνται να πάνε έξω να κάνουν ελέγχους. Γνωρίζετε τι κύρος χρειάζεται να έχει αυτή η υπηρεσία. Παρά ταύτα οι φαρμακοποιοί αυτοί ούτε επίδομα έχουν, όπως άλλοι αντιστοίχων λειτουργιών, ούτε καν προβλέπονται τα έξοδα μετακίνησής τους. Επίσης υπάρχουν φαρμακοποιοί στο Υπουργείο Υγείας, που για την ίδια δουλειά παίρνουν ένα μεγάλο επίδομα και γι’ αυτούς που ήρθαν στο Υπουργείο Εργασίας δεν προβλέφθηκε να έχουν το ίδιο επίδομα. Και δεν έχουν ένα επίδομα επαγγελματίες που δεν έχουν τη δυνατότητα άσκησης ελευθέρου επαγγέλματος. Είναι από τους λίγους κλάδους που όταν εντάσσονται στο δημόσιο το πτυχίο τους πλέον δεσμεύεται και δεν μπορούν να έχουν καμμία άλλη επαγγελματική δραστηριότητατ. 
     Πιστεύω, κύριε Υπουργέ, ότι αν απαλείψετε στο άρθρο 25 παράγραφος 1 στα εδάφια α’ και β’ τη φράση «ή διοικητικοί υπάλληλοι», να τα αφήσετε μόνο στους φαρμακοποιούς, νομίζω ότι κάπου θα εξισορροπηθεί η αδικία που γίνεται σ’ αυτόν τον κλάδο.
     Επίσης όπως ξέρετε, προβλέπεται ότι δεν πρόκειται να πάρουν τώρα αυτές τις θέσεις των προϊσταμένων φαρμακοποιοί. Θα τις πάρουν όταν οι θέσεις αδειάσουν. Επομένως δεν φεύγει κανένας διοικητικός υπάλληλος από αυτές τις θέσεις, ούτως ώστε να δημιουργηθεί ίσως κάποια αντίδραση, σε περίπτωση που θεωρούσε τον εαυτό του αδικημένο ή όχι. Ελπίζω ότι θα ανταποκριθείτε σ’ αυτό το αίτημα, βλέποντας το δίκιο και το επιστημονικά σωστό. 
     Ευχαριστώ πάρα πολύ.
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, μπορώ να πάρω το λόγο; 
     ΠΡΟΕΔΡΕΥΩΝ (Κωνσταντίνος Βρεττός): Θέλετε να μιλήσετε τώρα;
     ΑΘΑΝΑΣΙΟΣ ΜΠΟΥΡΑΣ: Καλύτερα να τελειώσουν πρώτα οι Βουλευτές.
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Καλώς. Ας μιλήσουν κάποιοι συνάδελφοι ακόμα.
     ΠΡΟΕΔΡΕΥΩΝ (Κωνσταντίνος Βρεττός): Ο κ. Μπούρας έχει το λόγο.
     ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
     Τη συνολική θέση μας επί του νομοσχεδίου την εξέφρασε ο εισηγητής της Νέας Δημοκρατίας ο κ. Γιακουμάτος. Για την εξοικονόμηση του χρόνου εγώ θα κάνω ορισμένες παρατηρήσεις και θα επισημάνω ορισμένα σημεία, με πρώτο και κυρίαρχο το θέμα των δικηγόρων, αν και δεν είμαι δικηγόρος, αλλά έχω ιδιαίτερα καλή σχέση μαζί τους. 
     Πρέπει να σας πω, κύριε Υπουργέ, ότι το χρέος που αναφέρεται στους δικηγόρους για το Ταμείο Νομικών, ενώ το υποσχεθήκατε, δεν το αντιμετωπίζετε. Δώστε το τουλάχιστον –αν δεν το κάνετε εφάπαξ- σε πέντε ισόποσες δόσεις, έτσι ώστε να μην κάνετε υπεξαίρεση των δικών τους χρημάτων.
     Υπάρχει και ένα δεύτερο σημείο για το οποίο ήθελα να σας παρακαλέσω να το διευκρινίσετε, γιατί αποκαθιστά μία πραγματική αδικία. Νομίζω ότι δεν είναι δύσκολο να καταλάβει κανείς ότι οι ναυτικοί εργάζονται όλες τις ημέρες και γι’ αυτό θα πρέπει να κάνετε μία διευκρίνιση στο άρθρο 1, ώστε να μην αδικούνται από την εφαρμογή των ημερών που αποδίδουν γι’ αυτούς τα ασφαλιστικά ταμεία. 
     Το ΝΑΤ αποδίδει στα ασφαλιστικά ταμεία, κύριε Υπουργέ, εισφορές για τριάντα μέρες το μήνα, γεγονός που αναγνωρίζεται από το ΙΚΑ και από ορισμένα άλλα ταμεία. Σε κάποια όμως ταμεία, αφού μιλάμε για διαδοχική ασφάλιση, ενώ εισπράττονται οι εισφορές τριάντα ημερών αναγνωρίζονται είκοσι πέντε.
     Θα ήθελα να σας παρακαλέσω να δώσετε μία διευκρίνιση, η οποία είναι δίκαιη και εφαρμόζεται αλλού με τον έναν τρόπο και αλλού με άλλο μέσα στο ίδιο κράτος. Να πείτε δηλαδή ότι όταν ο οργανισμός κοινωνικής ασφάλισης απονέμει σύνταξη με υπολογισμό και χρόνο διαδοχικής ασφάλισης, που διανύθηκε στο ΝΑΤ, θα υπολογίζει τους μήνες και τα έτη ασφάλισης διαιρώντας με το 25, τον αριθμό των ημερομισθίων, για τα οποία του καταβάλλει εισφορές το ΝΑΤ. 
     Θα έλθω τώρα στο άρθρο 8 παράγραφος 3 στο τέταρτο εδάφιο, όπου πρέπει πράγματι να σας ευχαριστήσω ως Βουλευτής της Περιφέρειας Αττικής για την αποκατάσταση μιας αδικίας, για την οποία στην επιτροπή σας είχα υποβάλει τη σχετική τροπολογία.
      Οι ρυθμίσεις της παραγράφου αυτής -δηλαδή του άρθρου 8 της παραγράφου 3 που συμπληρώνονται με τέταρτο εδάφιο- έχουν εφαρμογή και για τις οφειλές της αυτής ως άνω χρονικής περιόδου των επιχειρήσεων εργοδοτών ή ασφαλισμένων που επλήγησαν από τις πλημμύρες της 24ης και 26ης Ιανουαρίου 2003 και έχουν επαγγελματική εγκατάσταση ή δραστηριότητα στους Δήμους Μαραθώνος, Νέας Μάκρης και στις κοινότητες Αγίου Κωνσταντίνου, Καλάμου, Κουβαρά, Μαλακάσας, Μαρκοπούλου, Ωρωπού, Νέων Παλατίων, Σκάλας Ωρωπού της Νομαρχίας Ανατολικής Αττικής.
     Διότι είναι δίκαιο και έτσι αποκαθίσταται μια έννομη τάξη και μια ίση αντιμετώπιση στο ίδιο αυτό θέμα.
     Θέλω τώρα, κύριε Υπουργέ, -είχα σταθεί και στην επιτροπή- να παρακαλέσω εσάς και τους συνεργάτες σας να κάνετε, αν είναι δυνατόν, κάποιες αναδιατυπώσεις, για να διορθωθούν τρανταχτές αδικίες στα άρθρα 21 και 23.
     Με το συγκεκριμένο νομοσχέδιο στο άρθρο 21 παραβιάζεται και το άρθρο 21 του Συντάγματος περί ίσης μεταχείρισης και περί ίσης αμοιβής για ίση εργασία και οι αρχές περί ισονομίας και ισοπολιτείας. Τι εννοώ; Καθιερώνεται η πλήρης και αποκλειστική απασχόληση στο ΙΚΑ των γιατρών και των οδοντιάτρων χωρίς οι όροι, οι συνθήκες εργασίας, ο μισθός, τα επιδόματα, οι εφημερίες και η επιστημονική και επαγγελματική εξέλιξη των γιατρών του ΙΚΑ να είναι ισάξια των γιατρών του ΕΣΥ, όπως εξάλλου ο ν. 1666/1986 «Περί αμοιβών των γιατρών με πλήρη και αποκλειστική απασχόληση» ορίζει. Αποκλείονται από τη δυνατότητα σύνταξης και ασφάλισης γιατροί που πολλά χρόνια πριν την ψήφιση του ν. 2084/1992 είχαν εισέλθει στην αγορά εργασίας. Οι γιατροί έχουν κάνει αγροτικό, άρα ήταν εργαζόμενοι και μάλιστα ασφαλισμένοι του δημόσιου τομέα και κατά τη διάρκεια των ετών της ειδικότητάς τους ήταν ασφαλισμένοι στο ΙΚΑ. Εδώ ο νομοθέτης χρησιμοποιεί δύο μέτρα και δύο σταθμά, καθώς οι γιατροί του ΕΣΥ παίρνουν δύο συντάξεις ακόμη και αν έχουν προσληφθεί μετά την 1.1.1993. 
     Το ΙΚΑ, με βάση το ν. 1906/1980, απαλλάσσεται από εισφορές προς το ΤΣΑΥ για τους μόνιμους γιατρούς και οδοντιάτρους. Όλα αυτά μειώνουν και καταργούν την προστασία της κοινής νομοθεσίας, αίροντας την αναγνωρισμένη διασφάλιση της προσωπικότητας έναντι των προσβολών, με τη διατήρηση του καθεστώτος της εργασίας χωρίς ασφάλιση και σύνταξη.
     Η ασφάλιση στο ΤΣΑΥ, κύριε Υπουργέ, είναι αυτασφάλιση των γιατρών και των οδοντιάτρων, από τη στιγμή που παρακρατούνται οι καταβαλλόμενες από το ΙΚΑ εισφορές από το μισθό τους. Επομένως θα σας παρακαλούσα και θα σας πρότεινα να προβείτε σε ορισμένες επαναδιατυπώσεις και του άρθρου 21 και του άρθρου 23, οι οποίες δεν διαφοροποιούν πολλά πράγματα.
     Έτσι στο άρθρο 21 θα ήταν λογικό οι γιατροί και οδοντίατροι του ΙΚΑ-ΕΤΕΑΜ που παρέχουν τις υπηρεσίες τους όπως οι γιατροί του ΕΣΥ, δηλαδή να εργάζονται πέντε ώρες στα εξωτερικά ιατρεία -γιατί δε μπορεί ένας γιατρός να εργαστεί περισσότερο και αυτό βέβαια δεν σημαίνει ότι στις πέντε ώρες φεύγουν, αλλά έχουν και άλλο έργο: επιστημονικό, διοικητικό, ενημέρωσης και οτιδήποτε άλλο- θα αμείβονται με τακτικές και έκτακτες αποδοχές με βάση το ν. 1666/1986. Διότι εδώ υπάρχει άνιση μεταχείριση. Επίσης, θα ακολουθούν τη μισθολογική και επιστημονική τους εξέλιξη. Κύριο προσόν για την κατάληψη θέσεως είναι η προϋπηρεσία στο ΙΚΑ. Το ίδιο ισχύει και για το ΕΣΥ, όπου κύριο προσόν είναι η προϋπηρεσία στο ΕΣΥ. ‘Όσοι επανεπιλέγονται μετά την πρώτη πενταετή θητεία –γιατί το βάζετε δύο πενταετείς θητείες;- καταλαμβάνουν οργανική θέση και μονιμοποιούνται χωρίς επανάκριση. Κρίνονται μια φορά. 
     Όσοι δεν καταλάβουν ή δεν επιθυμούν να καταλάβουν θέση πλήρους και αποκλειστικής απασχόλησης, διατηρούν το ίδιο εργασιακό καθεστώς που κατέχουν κατά το χρόνο της προκήρυξης και παραμένουν σε προσωποπαγείς θέσεις.
     Επίσης θα ήθελα αν είναι δυνατόν να επαναδιατυπώσετε στο άρθρο 23 «οι γιατροί και οι οδοντίατροι του ΙΚΑ ΕΤΑΜ με οποιαδήποτε σχέση εργασίας ιδιωτικού δικαίου αορίστου χρόνου που έχουν υπαχθεί στην υποχρεωτική ασφάλιση του ταμείου συντάξεως και αυτασφάλισης υγειονομικών μέχρι 31.12.1992 ασφαλίζονται εφεξής υποχρεωτικά και στον κλάδο σύνταξης του ΙΚΑ ΕΤΑΜ ως και ο ν. 3163/55, περί μόνιμων ιατρών ορίζει παράλληλα με την ασφάλισή τους στο ΤΣΑΥ. Καταβάλλουν τις εισφορές όπως και οι μόνιμοι γιατροί και οδοντίατροι, αναγνωρίζετε η προγενέστερη προϋπηρεσία τους και η εξαγορά γίνεται μετά από αίτησή τους με βάση το ν. 3163/55, περί μόνιμων ιατρών». Σας ευχαριστώ πολύ.
     ΠΡΟΕΔΡΕΥΩΝ (Κωνσταντίνος Βρεττός): Ο κ. Βλαχόπουλος έχει το λόγο.
     ΗΛΙΑΣ ΒΛΑΧΟΠΟΥΛΟΣ: Κύριε Υπουργέ, τύχη αγαθή για τους εργαζόμενους, για μας τους Βουλευτές αλλά και για το ασφαλιστικό σύστημα σας έφερε σαν υπεύθυνους του Υπουργείου Εργασίας και Κοινωνικών Ασφαλίσεων. Και ξέρετε, κύριε Υπουργέ, επειδή γνωριζόμαστε από πολλά χρόνια ότι δεν λέω πολύ εύκολα καλά λόγια και για τους Υπουργούς και η κριτική απ’ αυτό το Βήμα προς πολλούς συναδέλφους σας νομίζω ότι είναι και πολύ συχνή στο βαθμό που πολλές φορές διερωτώνται κάποιοι αν είμαστε και Βουλευτές της Συμπολίτευσης ή της Αντιπολίτευσης. Όμως πρέπει να λέμε την αλήθεια. Εγώ αισθάνομαι ότι η συνεργασία όλων των Βουλευτών όλων των πτερύγων μαζί σας ήταν και είναι μια τέτοια συνεργασία, που βοηθάει ακριβώς στο να νομοθετούν και οι Βουλευτές, να συμμετέχουν οι Βουλευτές. Διαπιστώνουμε δηλαδή, κύριε Υπουργέ, ότι ολόκληρη η ηγεσία του Υπουργείου Εργασίας και Κοινωνικών Ασφαλίσεων μας ακούει. Και αυτό πρέπει να είναι ένα παράδειγμα για τους συναδέλφους σας, ότι πρέπει να ακουγόμαστε. Τη γνωρίζουμε την κοινωνία εμείς, την ζούμε την κοινωνία από πολύ κοντά, πολύ περισσότερο απ’ όλους τους συνεργάτες σας οι οποίοι βεβαίως μπορούν να προσφέρουν την επιστημονική γνώση αλλά δεν γνωρίζουν τα προβλήματα του λαού και όλων των κοινωνικών ομάδων. Αυτό ας είναι παράδειγμα και σε άλλους συναδέλφους σας. Εγώ θα εύχομαι και θα είναι τύχη και στην επόμενη κυβέρνηση του ΠΑΣΟΚ, κύριε Υπουργέ, να είστε σε αυτό το Υπουργείο –δεν ξέρω αν το θέλατε αυτό το Υπουργείο- επειδή αυτό το Υπουργείο χρειάζεται ευαισθησία και κατανόηση. Πρέπει η ηγεσία να είναι ευαίσθητη να κατανοεί, να έχει τις κεραίες πάντοτε ανοικτές και να δέχεται τα μηνύματα. 
     Είπατε, λοιπόν, στην αρχή ότι δεν θα δεχθείτε κάποιες τροπολογίες γιατί μας ακούσατε –και αυτό είναι αλήθεια- και το διάστημα που μεσολάβησε από την ψήφιση του ν. 3144/2003 μέχρι σήμερα οπωσδήποτε είδαμε κάποιες αδυναμίες έγιναν και προτάσεις από μας και βλέπω ότι πράγματι υπάρχουν διατάξεις μέσα στο σχέδιο νόμου αυτό που θα έλεγα ότι βελτιώνουν, συμπληρώνουν, ρυθμίζουν αδικίες κ.ο.κ. 
     Εγώ θα αναφερθώ στο άρθρο 17 με το οποίο πραγματικά λύνονται κάποια προβλήματα που αφορούν τους ελεύθερους επαγγελματίες των μικρών χωριών κάτω από δύο χιλιάδες κατοίκους. Εκεί στο ν. 3144/2003 δεν είχε ψηφιστεί η διάταξη που αφορούσε τα μέλη των ομόρρυθμων εταιρειών και των ετερόρρυθμων εταιρειών ενώ ίσχυε για τα φυσικά πρόσωπα να ασφαλίζονται, αυτά που ασκούν επαγγελματική, βιοτεχνική, εμπορική δραστηριότητα σε οικισμούς κάτω από δύο χιλιάδες κατοίκους, στον ΟΓΑ εφόσον το καθαρό τους εισόδημα είναι μικρότερο από το πεντακοσιαπλάσιο φορές το ημερομίσθιο του ανειδίκευτου εργάτη. 
     Τότε είχαμε ζητήσει αυτή η ρύθμιση που ίσχυε για τα φυσικά πρόσωπα να ισχύσει και για τα μέλη των ομόρρυθμων και ετερόρρυθμων εταιρειών και πολύ σωστά τα διαχωρίσατε από τις ανώνυμες εταιρείες. Αυτό βλέπω ότι σήμερα είναι μία διάταξη, η οποία ψηφίζεται και αυτό είναι πάρα πολύ θετικό. 
     Θα έλεγα όμως, κύριε Υπουργέ, ότι σ’ αυτήν τη διάταξη υπάρχει μία έκφραση η οποία διαφοροποιεί σε σχέση με τα φυσικά πρόσωπα αυτήν τη ρύθμιση. 
     Λέτε, δηλαδή, ότι αυτό μπορεί να ισχύει με προϋπόθεση ότι ο μέσος όρος των εισοδημάτων των τριών τελευταίων ετών από τη συμμετοχή τους στις εταιρείες αυτές υπολογιζόμενα στο διπλάσιο να είναι μικρότερο από το πεντακοσιαπλάσιο κ.ο.κ. Αυτό τι σημαίνει; Αυτό σημαίνει ότι, ενώ τα φυσικά πρόσωπα εντάσσονται στη ρύθμιση μ’ ένα εισόδημα –που για να μιλήσουμε με δραχμές και να το καταλάβουμε- που πρέπει να είναι κάτω από τα τέσσερα εκατομμύρια, για τα μέλη αυτών των ομόρρυθμων εταιρειών πρέπει το εισόδημα να είναι κάτω από τα 2 εκατομμύρια. 
     Και τι διαφέρει, κύριε Υπουργέ, ένα μέλος που είναι μέλος μιας ομόρρυθμης εταιρείας; Ξέρετε ότι είναι ο πατέρας και η κόρη που έχουν ένα μαγαζάκι που πουλάει χαρτικά. Αυτές είναι οι εταιρείες. Επομένως γιατί διαφοροποιούμε αυτό το μέλος της εταιρείας από ένα φυσικό πρόσωπο που έχει δίπλα μια εμπορική δραστηριότητα και δίνουμε σ’ εκείνους τη δυνατότητα να ασφαλίζονται στον ΟΓΑ, όταν το εισόδημά τους είναι κάτω από τέσσερα εκατομμύρια, ενώ για τα μέλη είναι κάτω από δύο εκατομμύρια; Νομίζω ότι είναι αδικία. 
     Εγώ προτείνω να αφαιρεθεί από τη διάταξη αυτή η φράση «υπολογιζόμενα στο διπλάσιο». Δεν έχετε να χάσετε τίποτα και νομίζω ότι αποκαθιστάται πλήρως η αδικία, η οποία υπήρχε με τον προηγούμενο νόμο. 
     Επίσης δεν ξέρω αν προβλέπεται αυτό αλλά, κύριε Υπουργέ, ενώ ισχύει για τους επαγγελματίες βιοτέχνες και εμπόρους αυτό, δεν βλέπω αναφορά γι’ αυτούς που ασκούν παράλληλα και αγροτική δραστηριότητα. Ενώ στο ν. 3144 για τα φυσικά πρόσωπα ισχύει και για τους αγρότες, που είναι αποκλειστικά αγρότες και για τα άλλα πρόσωπα, που είναι και επαγγελματίες και αγρότες. Δεν βλέπω να υπάρχει. Μήπως σας διέφυγε αυτό; Δείτε το, λοιπόν, οπότε μπορεί να προστεθεί. Ότι αυτό το ίδιο ισχύει και γι’ αυτούς που ασκούν παράλληλα τη δραστηριότητα του αγρότη και του επαγγελματία. 
     Έρχομαι τώρα σ’ ένα άλλο θέμα, το οποίο ήταν και αντικείμενο δικής μου ερώτησης και τροπολογίας. Είχα ζητήσει τότε αυτό να ισχύει όχι μόνο κάτω από δύο χιλιάδες, αλλά κάτω από δυόμισι χιλιάδες κατοίκους. Υπήρχε η λογική από την πλευρά τη δική σας, η λογική από την πλευρά τη δική μου και επειδή ακριβώς φαίνεται ότι η βούληση του Υπουργείου ήταν στο να λύσει αυτό το πρόβλημα, γι’ αυτό εκδόθηκε μία εγκύκλιος από τον Υφυπουργό κ. Ροβέρτο Σπυρόπουλο, ο οποίος είναι και παρών, η οποία απεστάλη προς τον ΟΑΕΕ και αυτή, κύριε Υφυπουργέ –φυσικά εσείς θα την υποδείξατε ή τέλος πάντων θα συνεργαστήκατε- έλεγε το εξής:
     «Κατ’ αναλογίαν της ανωτέρω διάταξης» –μία άλλη διάταξη- «αν μετά τη εξαίρεση από την υποχρεωτική ασφάλιση στον ΟΑΕΕ-ΤΕΒΕ λόγω πληθυσμιακού κριτηρίου, βάσει δηλαδή της απογραφής του 1961 ή της απογραφής πριν την έναρξη του επαγγέλματος ενεργηθεί απογραφή του πληθυσμού και σύμφωνα με αυτήν αυξηθεί πάνω των δύο χιλιάδων κατοίκων ο πληθυσμός της περιοχής όπου ασκείται το ασφαλιστέο επάγγελμα, τα πρόσωπα που είχαν εξαιρεθεί από την υποχρεωτική ασφάλιση του ΟΑΕΕ συνεχίζουν να εξαιρούνται από την ασφάλιση του ταμείου και η ασφάλισή τους δεν επηρεάζεται από μεταγενέστερες αυξήσεις του πληθυσμού». 
     Και συμπληρώνεται: «Και τούτο για τη συνέχεια της ασφαλιστικής σχέσης η οποία πρέπει να χαρακτηρίζεται και κυρίως να διέπεται από διατάξεις που να τις διακρίνει σταθερότητα, σαφήνεια και καθαρότητα». Πολύ σωστά και συμφωνούμε, κύριοι Υπουργοί. 
     Εκτιμώ όμως, επειδή αυτή είναι μία ερμηνεία νόμου, ότι μπορεί να δημιουργεί τριβές μεταξύ των ασφαλισμένων και του ΟΑΕΕ. Γι’ αυτό εγώ θα έλεγα αυτούσια αυτή η διάταξη, αφού εκφράζει την πολιτική σας βούληση, να περάσει μέσα στο νόμο και να καλυφθεί νομοθετικά. Όλη αυτή η διάταξη που υπάρχει στην εγκύκλιο, την υπ’ αριθμό Φ10035/25094/1080/6.11.2003 του κυρίου Υφυπουργού –την αναφέρω για τα Πρακτικά, κύριε Πρόεδρε- να περάσει και να γίνει νομοθετική ρύθμιση για να μην υπάρχουν αυτές οι τριβές, όπως αντιδρά το ΤΕΒΕ, γιατί και πώς. 
     Εδώ υπάρχει πολιτική βούληση και εδώ νομοθετεί η Βουλή, δεν νομοθετεί ούτε ο κ. Κόντος ούτε τα διοικητικά συμβούλια. 
     Νομίζω, κύριε Υπουργέ, ότι πρέπει να περάσει και αυτή η διάταξη σαν νόμος.
     Ευχαριστώ πολύ.
     ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Υπουργός Εργασίας και Κοινωνικών Ασφαλίσεων κ. Δημήτριος Ρέππας.
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κυρία και κύριοι συνάδελφοι, κάθε παράταξη και κάθε πολιτική δύναμη θέτει και τον ορίζοντα των στόχων και των φιλοδοξιών της. Οι δικοί μας στόχοι δεν έχουν χρονικό ορίζοντα την 7η Μαρτίου, την ημέρα δηλαδή των εθνικών εκλογών. Επειδή ακριβώς συναισθανόμαστε απόλυτα την ευθύνη μας απέναντι στον ελληνικό λαό, απέναντι σ’ αυτήν τη χώρα, προχωρήσαμε σ’ αυτήν τη νομοθετική πρωτοβουλία σταθμίζοντας μεταξύ των άλλων αυτό το οποίο οφείλουμε να κάνουμε για τα θέματα της κοινωνικής ασφάλισης, πέραν της Κυριακής των εκλογών, τη Δευτέρα στις 8 Μαρτίου και όλες τις επόμενες ημέρες, το επόμενο διάστημα. 
     Η κοινωνική ασφάλιση είναι ένα από τα μεγαλύτερα επιτεύγματα του 20ου αιώνα και τα θέματα που αφορούν αυτό το νευραλγικό για τη ζωή των ανθρώπων τομέα, θα πρέπει να συζητώνται με ευθύνη και να εξαντλούνται οι δυνατότητες, προκειμένου να ανταποκριθούμε σε προκλήσεις που αφορούν τόσο τη δημοσιονομική πτυχή των θεμάτων αυτών, όσο και την κοινωνική πτυχή τους.
     Δεν πιστεύω ότι στο πλαίσιο μιας τέτοιας συζήτησης η πλειοδοσία κοινωνικής ευαισθησίας έχει θέση, όταν δεν υποστηρίζεται και δεν τεκμηριώνεται από προτάσεις, αριθμούς και στοιχεία που φανερώνουν εργασία, μελέτη, μόχθο και ενδιαφέρον για την εφαρμογή διατάξεων, οι οποίες έχουν μέλλον. Λέμε όχι την υπαγωγή της συζήτησής μας σ’ αυτό το κυνήγι της εντυπωσιοθηρίας που συχνά ως σαράκι κατατρώει την πολιτική και την αξιοπιστία της. 
     Ακούω από πολλούς συναδέλφους των κομμάτων της Αντιπολίτευσης μία συρραφή αιτημάτων, έναν ορυμαγδό επιθυμιών. Την ίδια ώρα, λοιπόν, που μας κατακεραυνώνουν ότι έχουμε καταβαραθρώσει την οικονομία της χώρας, αλλά και το σύστημα κοινωνικής ασφάλισης, την ίδια ώρα μας καλούν να προχωρήσουμε με απλοχεριά σε ρυθμίσεις που συνεπάγονται σημαντικό δημοσιονομικό κόστος. Δεν γνωρίζω πώς θα συγκεράσουν αυτήν την αντίφαση, με ποια μέθοδο δηλαδή. Δια της ομοιοπαθητικής ή κάποιας άλλης, ίσως μπορέσουν να ικανοποιήσουν θέματα τα οποία θεωρούν ότι είναι σημαντικά και πρέπει να τα αντιμετωπίσουμε ανεξαρτήτως του κόστους που συνεπάγεται η ικανοποίησή τους.
     Την ίδια ώρα, θεωρούν ότι έχουμε περιέλθει περίπου σε μία κατάσταση πτώχευσης ως χώρα, διεκτραγωδώντας τη σημερινή κατάσταση μ’ ένα τρόπο που -θα μου επιτρέψετε να πω- είναι ανεπίτρεπτος για κάθε πολιτική παράταξη διότι βλάπτει τη χώρα και την πολιτική, όταν δεν αναγνωρίζεται η πρόοδος που έχει συντελεστεί –για εμάς σημαντική, για σας ίσως λιγότερο σημαντική, πάντως πρόοδος οπωσδήποτε- τα τελευταία χρόνια. 
     Παραλάβαμε μία βαλκανική χώρα στην Ευρώπη, διαμορφώσαμε μία ευρωπαϊκή χώρα στα Βαλκάνια, πολλοί μιλούν για ελληνικό θαύμα, κάνουμε λόγο για ένα νέο ελληνικό κοινωνικό κεκτημένο που μεταξύ των άλλων οφείλεται σε ρυθμίσεις στον τομέα της κοινωνικής πολιτικής, οι οποίες ψηφίστηκαν σ’ αυτήν τη Βουλή με τη συνεργασία όλων των κομμάτων, με τη συμβολή όλων των συναδέλφων. 
     Βεβαίως, όταν προχωρούμε σε ρυθμίσεις, οι οποίες κατά το κοινώς λεγόμενο κινούνται σε θετική κατεύθυνση, θεωρούμε ότι οι ρυθμίσεις αυτές έχουν ψηφοθηρικό χαρακτήρα –άρα ιδιοτελή αφετηρία- γιατί και σ’ αυτήν την περίπτωση ακόμα δεν μπορούμε να δεχθούμε ότι η Κυβέρνηση κάνει κάτι σωστό. Όταν έχουμε ρυθμίσεις οι οποίες φαίνεται ότι είναι ισορροπημένες στην κοινωνική και οικονομική πλευρά τους, ζητούμε κάτι περισσότερο για να αντιπολιτευθούμε την κυβέρνηση και να επισκιάσουμε αυτό το βήμα το οποίο γίνεται που μπορεί να θεωρείται μικρό κατά τη δική σας αξιολόγηση, αλλά πάντως είναι ένα βήμα μπροστά γιατί δεν μένουμε στάσιμοι και αυτό πρέπει να αναγνωριστεί. 
     Ασφαλώς, η Βουλή λειτουργεί για να ασκείται κοινοβουλευτικός έλεγχος και για να νομοθετεί. Αν η Βουλή διακόψει τη λειτουργία της, ασκείται κριτική προς την Κυβέρνηση ότι η Κυβέρνηση δεν επιθυμεί την κριτική των κομμάτων της Αντιπολίτευσης, δεν επιθυμεί τον κοινοβουλευτικό έλεγχο, γι’ αυτό διακόπτει τη λειτουργία της Βουλής. Όταν η Βουλή λειτουργεί, τότε δεχόμεθα μια κριτική άλλης μορφής, ότι χρησιμοποιούμε τη Βουλή προκειμένου να προωθήσουμε διατάξεις, οι οποίες θα διευκολύνουν ίσως τη θέση μας ενόψει των εθνικών εκλογών.
     ΓΕΡΑΣΙΜΟΣ ΓΙΑΚΟΥΜΑΤΟΣ: «Παν μέτρον άριστον».
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Έτσι, λοιπόν, πρέπει ακριβώς να λάβουμε υπόψη μας αυτό το πανάρχαιο, αλλά τόσο επίκαιρο «παν μέτρον άριστον» και επίσης το γνωστό «πάντων πραγμάτων μέτρον άνθρωπον», που σημαίνει στη συγκεκριμένη περίπτωση ότι καλούμεθα να δούμε όλοι, αν οι ρυθμίσεις έχουν ένα περιεχόμενο τέτοιο, το οποίο με την εφαρμογή τους οδηγεί στη βελτίωση της ποιότητας ζωής των πολιτών, ομάδων του πληθυσμού αυτής της χώρας ή κάνει τη ζωή τους δυσχερέστερη.
     Αν λοιπόν, με το μέτρο το οποίο και εσείς επικαλείσθε ως γνώμονα και οδηγό στις επιλογές μας, όλοι θεωρούμε ότι περιλαμβάνονται σε αυτό το νομοσχέδιο διατάξεις οι οποίες βελτιώνουν το κοινωνικό κράτος, αναβαθμίζουν τον κοινωνικό εξοπλισμό, υποστηρίζουν αδύναμες ομάδες του πληθυσμού να βελτιώσουν τη θέση τους στην ελληνική κοινωνία, αν όλα αυτά συμβαίνουν, γιατί ακριβώς δεν υποστηρίζουμε αυτό το νομοσχέδιο, ψηφίζοντας τις διατάξεις του; Επειδή ζητούμε κάτι περισσότερο. 
     Αν εφαρμόσουμε ή υιοθετήσουμε αυτά τα οποία προτείνετε εσείς –και αντιστρέφω τώρα τον ισχυρισμό σας και καθιστώ αυτό που είναι για εσάς ισχυρισμός, δικό μου επιχείρημα- αυτό δεν είναι ψηφοθηρία; Όταν εμείς λέμε ότι κάνουμε ένα βήμα, κάνουμε δύο βήματα και εσείς λέτε «δεν φθάνουν, να κάνουμε δέκα βήματα», γιατί να μην καταγγείλω ότι αυτός είναι ο ψηφοθηρικός τρόπος διαχείρισης των θεμάτων, για λόγους τους οποίους και εσείς και εμείς και ο ελληνικός λαός αντιλαμβάνεται;
     Κυρίες και κύριοι συνάδελφοι, συζητήσαμε το ν. 3029, αφού ολοκληρώσαμε έναν κύκλο διαλόγου και συνεννόησης με τους κοινωνικούς εταίρους. Ο ν. 3029, η ονομασθείσα «ασφαλιστική μεταρρύθμιση», δίνει μια αποτελεσματική απάντηση στο πρόβλημα της κοινωνικής ασφάλισης για το σύνολο των μισθωτών της χώρας σε βάθος χρόνου, τριακονταετίας.
      Πιστεύω ότι δεν θα έπρεπε, ιδίως από την πλευρά της Αξιωματικής Αντιπολίτευσης, να διατυπώνονται ισχυρισμοί περί της ανάγκης διαλόγου με την επίκληση του προηγούμενου της Ισπανίας και της Συμφωνίας του Τολέδο, όταν είναι γνωστό ότι η Αξιωματική Αντιπολίτευση αρνήθηκε τη συμμετοχή της, ενώ προσκλήθηκε σ’ έναν τέτοιο διάλογο και πολύ περισσότερο λιποτάκτησε, οδηγήθηκε σε κοινοβουλευτική λιποταξία, αποχωρώντας από την Αίθουσα της Βουλής, για να μην πάρει θέση επί των συγκεκριμένων θεμάτων, είτε να στηρίξει τις ρυθμίσεις -αν τις θεωρούσε θετικές- είτε με τη συμβολή της να τις κάνει αρτιότερες, ώστε ο νόμος ο οποίος επρόκειτο να ψηφισθεί να είναι πραγματικά σύγχρονος και αποτελεσματικός, ενόψει του σκοπού που κλήθηκε να υπηρετήσει. 
     Απεχώρησε η Νέα Δημοκρατία και έκτοτε, τηρώντας αυτήν την αριστοκρατική στάση «η σιωπή μας προς απάντησή σας» δεν μας λέει, ποιες είναι οι θέσεις της για κρίσιμα θέματα που αφορούν τους ασφαλισμένους, όσον αφορά το ύψος των συντάξεων, το ποσοστό αναπλήρωσης, την ηλικία συνταξιοδότησης, τον τρόπο λειτουργίας των ταμείων και τόσα άλλα.
     Ένα παράδειγμα θα αναφέρω και νομίζω ότι είναι χαρακτηριστικό. Με το ν. 2084, νόμο μιας δικής σας κοινοβουλευτικής πλειοψηφίας, οι κατώτερες συντάξεις θα έπρεπε να κινούνται περίπου –και μιλώ με δραχμές για να γίνει αντιληπτό αυτό που λέω- στις 45.000 δραχμές. Με αυτό το νόμο, τον οποίο κατακεραυνώνετε, το αντίστοιχο ύψος κυμαίνεται σήμερα στις 140.000 δραχμές. Ασφαλώς δεν ισχυρίζομαι ότι το ποσό αυτό είναι τέτοιο που επιτρέπει αξιοπρεπή διαβίωση σε έναν πολίτη. 
     ΓΕΡΑΣΙΜΟΣ ΓΙΑΚΟΥΜΑΤΟΣ: Ξεχνάτε τον κοινωνικό πόρο; Μα, είναι ηθελημένη αυτή η διαστρέβλωση.
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε συνάδελφε, σας παρακαλώ πολύ, γνωρίζετε ότι δεν πρόκειται να συμφωνήσουμε, αλλά τουλάχιστον να γνωρίζουμε εμείς γιατί διαφωνούμε και ελπίζω και ο ελληνικός λαός να γνωρίζει γιατί διαφωνούμε, γιατί αυτό σε τελευταία ανάλυση είναι κάτι που επιδιώκουμε εμείς, γιατί μας  συμφέρει και πολιτικά. 
     Αυτό το οποίο αξίζει να προσθέσω είναι ότι η τομή που κάναμε για την οργανωτική ανασυγκρότηση με την ενοποίηση του συνόλου των ταμείων των μισθωτών με συγκεκριμένο χρονικό ορίζοντα και δεδομένο χρονοδιάγραμμα, οδηγεί στη δημιουργία ενός σύγχρονου συστήματος κοινωνικής ασφάλισης με τεράστια οφέλη όχι μόνο για την εξυπηρέτηση των πολιτών, αλλά και για την πολιτική οικονομία στη λειτουργία του συστήματος.
     Επίσης, η λειτουργία της Εθνικής Αναλογιστικής Αρχής που παρακολουθεί τη λειτουργία των ασφαλιστικών οργανισμών θα μας δείξει το δρόμο προκειμένου εγκαίρως να παίρνουμε τις αποφάσεις μας. 
     Πάντως η χρηματοδότηση του συστήματος κοινωνικής ασφάλισης και όλες οι ρυθμίσεις στις οποίες έχουμε προχωρήσει δημιουργούν με βεβαιότητα ένα σύστημα βιώσιμο μέχρι το 2030. Ασφαλώς, θα πρέπει ενδιαμέσως οι πολιτικές δυνάμεις με ευθύνη, μετά από πέντε, δέκα, δεκαπέντε χρόνια, σταδιακά, να αναλάβουν ανάλογες πρωτοβουλίες με συναινετικό πάντα τρόπο, προκειμένου να επεκτείνουμε τον ορίζοντα βιωσιμότητας του συστήματος αυτού στο 2040, στο 2050 και επέκεινα, γιατί βεβαίως η ζωή δεν τελειώνει το 2030. Αυτή, όμως, είναι η δική μας προστιθέμενη αξία. 
     Μεταξύ των άλλων, έχουμε δημιουργήσει και την Εθνική Επιτροπή Κοινωνικής Προστασίας, όπου μπορεί να συζητηθούν τέτοια θέματα με τη συμμετοχή των κοινωνικών εταίρων, δηλαδή των άμεσα ενδιαφερομένων, προκειμένου οι λύσεις, για να είναι «στέρεες» και μακράς πνοής, να είναι λύσεις συνεννόησης και συναίνεσης.
     Γνωρίζετε ότι στην Ευρωπαϊκή Ένωση είναι σε μεγάλη ένταση η συζήτηση εν όψει της δημογραφικής κάμψης του πληθυσμού σε όλα τα κράτη-μέλη της Ευρώπης και αυτό ακριβώς μας καλεί να αντιμετωπίσουμε κι εμείς η Ευρωπαϊκή Επιτροπή, η οποία αναγνωρίζει τις αλλαγές που συντελέστηκαν σε πολλούς τομείς στην εργασία και στην κοινωνική ασφάλιση επί το θετικότερο.
     Ασφαλώς, όμως, όταν έχουμε αύξηση του προσδόκιμου της ζωής, όταν έχουμε δημογραφική κάμψη του πληθυσμού, όταν η γνωστή παραδοσιακή δημογραφική «πυραμίδα» με την ευρεία βάση και τη στενή κορυφή μετατρέπεται σε ένα οιονεί δημογραφικό «μανιτάρι» με στενό κορμό και ευρεία κεφαλή, τότε το θέμα και πάλι τίθεται επί τάπητος και παραμένει επί τάπητος, αλλά οι επιλογές μας πρέπει να είναι επιλογές προσαρμογής, εκσυγχρονισμού και όχι βίαιες επιλογές που οδηγούν σε ανατροπή κεκτημένων και σε συρρίκνωση δικαιωμάτων, αιφνιδιάζοντας τους ασφαλισμένους.
     Πιστεύω ότι η συζήτηση για την κοινωνική ασφάλιση είναι μία συζήτηση που παραμένει διαρκώς επίκαιρη. Ενώ δημιουργήσαμε αυτό το σύστημα για το σύνολο των μισθωτών της χώρας με σειρά άλλων πρωτοβουλιών όπως και η συγκεκριμένη, ρυθμίζουμε θέματα επιμέρους περιοχών της κοινωνικής ασφάλισης με τέτοιο τρόπο που να ανταποκρίνεται σε πραγματικές ανάγκες κοινωνικών ομάδων, σε προβληματισμούς, ιδέες και προτάσεις συναδέλφων στο πλαίσιο προηγούμενων συζητήσεων για άλλα νομοσχέδια και βεβαίως ερωτήσεων, επερωτήσεων ή τροπολογιών που έχουν κατατεθεί.
     Είναι αλήθεια ότι εμείς είμαστε σε μία «μειονεκτική» θέση σε σχέση με την Αντιπολίτευση, γιατί εμείς είμαστε παρόντες όχι με τον ευχάριστο και άρα «ευρύχωρο» λόγο μας, αλλά με την πράξη και την υπογραφή μας. Πρέπει η πράξη και η υπογραφή μας να παίρνει πάντα υπόψη τη στενότητα ενός λογιστηρίου. 
     Γι’ αυτό, λοιπόν, οι ρυθμίσεις στις οποίες προχωρούμε σήμερα είναι ρυθμίσεις που πιστεύω ότι ανταποκρίνονται σε ιδέες συναδέλφων, ικανοποιούν ανοικτά θέματα, αλλά βεβαίως μ’ έναν τέτοιο τρόπο, ώστε να προάγεται μία πολιτική κοινωνικής δικαιοσύνης χωρίς να υπονομεύεται η δημοσιονομική σταθερότητα και η οικονομική προοπτική της χώρας. 
     Βεβαίως, ακούγεται πολύ ευχάριστο να επιθυμεί κάποιος και να προτείνει, φερ’ ειπείν, τη λήψη σύνταξης στο πεντηκοστό έτος ηλικίας και μάλιστα σύνταξης διπλάσιας αυτής που παίρνουν σήμερα οι συνταξιούχοι μιας ορισμένης κατηγορίας. Θα είχε κανείς αντίρρηση σ’ αυτό, αν ήταν εφικτό;
     Νομίζω, όμως, ότι η συζήτηση μ’ αυτόν τον τρόπο αδικεί την αξιοπιστία της πολιτικής, διότι οι πολιτικοί είναι άνθρωποι οι οποίοι έχουν υποχρέωση να δουλεύουν, να εισηγούνται, να αποφασίζουν με ευθύνη και δεν είναι μάγοι και ταχυδακτυλουργοί.
     Όταν δίνουμε την εντύπωση ότι μπορούμε ταυτόχρονα να μειώνουμε τα ελλείμματα, να μειώνουμε το δημόσιο χρέος και να αυξάνουμε τις δαπάνες, την ώρα που λέμε ότι τα ταμεία είναι ελλειμματικά, τότε δεν μας πιστεύει κανείς.
     Εκτός αν στην Ελλάδα έχουν ανακαλυφθεί συνταγές που αλλού στον κόσμο δεν είναι γνωστές και όποιοι πραγματικά κατέχουν αυτές τις μαγικές συνταγές, καλό είναι να τις γνωστοποιήσουν όπου δη μήπως τους συμβεί κάτι –κτυπάω ξύλο- και χαθεί αυτός ο μαγικός τρόπος να λύνονται έτσι όλα τα προβλήματα.
     Στο πλαίσιο αυτής της νομοθετικής πρωτοβουλίας, που είναι η όγδοη και γνωρίζετε πολύ καλά ότι στις συζητήσεις που είχαμε σε ανάλογες πρωτοβουλίες μας είμαστε πάντοτε ανοικτοί στο διάλογο και σε κάθε πρόταση προκειμένου να την αξιολογήσουμε και να την αξιοποιήσουμε, Αυτό κάναμε και στη συγκεκριμένη περίπτωση, ενσωματώσαμε προβληματισμούς οι οποίοι διατυπώθηκαν στην αρμόδια επιτροπή και σήμερα ακούγοντας συναδέλφους με πολύ μεγάλη προσοχή θα κάνουμε το καλύτερο δυνατό, προκειμένου το νομοσχέδιο αυτό στην τελική μορφή του να είναι καλύτερο σε σχέση με τη μορφή που είχε όταν εισήχθη στη Βουλή.
     Αντιμετωπίζουμε και κάνω μία σταχυολόγηση των διατάξεων που θεωρούνται πιο σημαντικές, μετά από είκοσι και πλέον χρόνια, το θέμα της διαδοχικής ασφάλισης, ώστε να μην αδικούνται ασφαλισμένοι οι οποίοι μετακινούνται από ένα ταμείο μισθωτών σ’ ένα άλλο, από ένα ταμείο μισθωτών σε ένα ταμείο αυτοαπασχόλησης, από ένα ταμείο αυτοαπασχόλησης σ’ ένα άλλο ταμείο αυτοαπασχόλησης και από ένα ταμείο αυτοαπασχόλησης σ’ ένα άλλο ταμείο μισθωτών. Πιστεύουμε ότι η ρύθμιση αυτή είναι αναγκαία και για λόγους κοινωνικής δικαιοσύνης, αλλά και για λόγους ενθάρρυνσης της κινητικότητας στην αγορά εργασίας που είναι πλέον επιβεβλημένη. Να τολμά δηλαδή ο εργαζόμενος να αναζητά μία άλλη εργασία βελτιώνοντας τις αποδοχές του χωρίς να έχει το φόβο ότι κινδυνεύει να υποστεί περιορισμό των ασφαλιστικών δικαιωμάτων του.
     Οι αυξήσεις που επιτυγχάνονται με αυτήν τη ρύθμιση κινούνται από το 2% ως το 15%, ανάλογα της κατηγορίας στην οποία αναφερόμαστε.
     Είναι πάντως ένα πολύ τολμηρό βήμα για τα σημερινά δεδομένα και αυτό ακριβώς κάνει ξεχωριστή τη ρύθμιση, πολύ περισσότερο που πάρα πολλοί και στην πολιτική αλλά και εκτός αυτής ήταν αμφιβάλλοντες αν τελικώς θα προχωρήσουμε σε ρύθμιση που θα αφορά θέματα διαδοχικής ασφάλισης. Και το κάναμε.
     Προχωρούμε σε ρυθμίσεις που αφορούν τα άτομα των ειδικών κατηγοριών. Τα άτομα με αναπηρίες έχουν βρεθεί στο επίκεντρο του ενδιαφέροντός μας. Δεν θα αναφερθώ με λεπτομέρειες σε αυτήν την πολιτική και στα μέτρα που ισχύουν. Σήμερα πάντως δημιουργούμε ένα νέο πλαίσιο για τους ασφαλιστικούς οργανισμούς κοινωνικής ασφάλισης αντίστοιχο με αυτό που ισχύει για ορισμένες κατηγορίες των ασφαλισμένων του δημοσίου. Και πάντα μιλώ για άτομα με αναπηρίες. Επεκτείνουμε κάποιες παροχές και σε άλλες ομάδες του πληθυσμού εν σχέση με αυτές που μέχρι τώρα λάμβαναν αυτές τις παροχές. Βελτιώνουμε κάποιες παροχές για τις ομάδες που λάμβαναν αυτές τις παροχές. Δεν μπορεί παρά να είναι θετική αυτή η εξέλιξη. 
     Συνάδελφοι ζητούν κάτι ακόμη. Η ψυχή μου είναι μαζί τους. Ο νους μου όμως επιβάλλει να βάλουμε εδώ το όριο, στην παρούσα νομοθετική πρωτοβουλία. Θεσπίζουμε για  πρώτη φορά ένα νέο καθεστώς όσον αφορά τη χορήγηση σύνταξης σε διαζευγμένα άτομα. Αυτή η ρύθμιση αναγνωρίζω ευθύς εξαρχής ότι υπολείπεται και των δικών μας φιλοδοξιών. Όμως θέλω και εσείς να αναγνωρίσετε ότι για πρώτη φορά δημιουργούμε ένα νέο πλαίσιο, ανοίγουμε ένα νέο πεδίο το οποίο πιστεύω ότι με εμπειρία που εν τω μεταξύ θα αποκτήσουμε θα μπορεί να αποτελέσει αντικείμενο μελέτης με την εφαρμογή αυτής της διάταξης, ώστε στο μέλλον ο νομοθέτης και πάλι να επανέλθει και να βελτιώσει αυτήν τη ρύθμιση, προκειμένου να την καταστήσει περισσότερο αποτελεσματική γι’ αυτούς ή αυτές που τους αφορά.
     Οι ρυθμίσεις που αφορούν την υπαγωγή των εργαζομένων στη γεωργία, στην κτηνοτροφία, στην αλιεία, στην ασφάλιση του Οργανισμού Γεωργικών Ασφαλίσεων είναι μία τομή. Ο ΟΓΑ γίνεται ένας οργανισμός στον οποίον ασφαλίζονται και οι υπαγόμενοι στην εξαρτημένη εργασία. Δεν αλλάζει, αγαπητοί συνάδελφοι, τίποτε όσον αφορά το εργασιακό καθεστώς.
     Οι αμοιβές παραμένουν αυτές οι οποίες αντιστοιχούν στις προβλεπόμενες  συλλογικές συμβάσεις. Η αλλαγή στο ασφαλιστικό καθεστώς εν άλλοις δεν επηρεάζει το εργασιακό καθεστώς που ισχύει. Πιστεύουμε ότι με αυτόν τον τρόπο ενισχύουμε την ανταγωνιστικότητα της ελληνικής γεωργίας και αυτό είναι το ζητούμενο. Και πετυχαίνουμε αυτό, αν θέλετε, μειώνοντας και την ανασφάλιστη εργασία, που είναι εκτεταμένη ιδίως στον πρωτογενή τομέα ενόψει μάλιστα της μεγάλης εισροής οικονομικών μεταναστών στη χώρα μας που δραστηριοποιούνται στον πρωτογενή τομέα, όπως καλά γνωρίζετε. 
     Για τους ελεύθερους επαγγελματίες προχωρούμε σε ρυθμίσεις που εξομοιώνουν το καθεστώς που τους αφορά σε σχέση με το καθεστώς το οποίο στο πλαίσιο 3029 προβλέπουμε για τους μισθωτούς. Σύνταξη στα τριάντα επτά έτη ασφάλισης ανεξαρτήτως ορίου ηλικίας, αύξηση του κατωτάτου ορίου συντάξεων που σε κάποιες περιπτώσεις κινείται κάτω από τις 100.000 στο επίπεδο των συντάξεων που προβλέπεται για τους μισθωτούς, τους ασφαλισμένους στο ΙΚΑ κ.ο.κ.
     Οι ρυθμίσεις επίσης για τους μισθωτούς είναι σημαντικές. Το να λαμβάνει κάποιος την επικουρική σύνταξή του, ευθύς ως λάβει και την κύρια σύνταξή του, είναι μια αλλαγή, διότι η επικουρική σύνταξη θεσμοθετήθηκε στην Ελλάδα σε χρόνο ύστερο σε σχέση με την κύρια ασφάλιση και πολλοί έπρεπε να περιμένουν να παρέλθει χρόνος ή χρόνια, προκειμένου να λάβουν και την επικουρική σύνταξή τους. Μικρές φαινομενικά αλλαγές, οι οποίες όμως επηρεάζουν θεαματικά τη ζωή των ανθρώπων στους οποίους αυτές αναφέρονται.
     Οι ρυθμίσεις για τις οφειλές. Δημιουργούμε ένα πάγιο σύστημα με όρους κατά πολύ ευνοϊκότερους. Αυξάνουμε τον αριθμό των δόσεων. Μειώνουμε τις επιβαρύνσεις σε περίπτωση καθυστέρησης απόδοσης των οφειλών. Μειώνουμε κατά δυο ποσοστιαίες μονάδες το ποσοστό προκαταβολής και τόσα άλλα, προκειμένου να διευκολύνουμε τις επιχειρήσεις να διατηρήσουν την ανταγωνιστικότητά τους, επειδή αναγνωρίζουμε ότι ακόμα και σήμερα οι επιβαρύνσεις των εργαζομένων και των επιχειρηματιών από τις υποχρεώσεις έναντι του ασφαλιστικού συστήματος δεν είναι αμελητέες, πολύ περισσότερο αν τις συγκρίνουμε με τα όσα ισχύουν στις χώρες της Ευρωπαϊκής Ένωσης.
     Κυρίες και κύριοι συνάδελφοι, η συζήτηση γι’ αυτό το νομοσχέδιο, η οποία θα ολοκληρωθεί σήμερα, πιστεύω ότι θα μας δώσει τη δυνατότητα να συμφωνήσουμε, αφού δοθούν οι απαραίτητες διευκρινίσεις, σε πολύ περισσότερα σημεία από αυτά στα οποία φαίνεται ότι αποκλίνουμε. Εγώ κατανοώ την απόκλιση. Θα μου επιτρέψετε να πω όμως ότι δεν δέχομαι την καταγγελία της πολιτικής μας πρωτοβουλίας, όταν αυτή δεν τεκμηριώνεται. Γιατί βεβαίως υπάρχουν θέματα ανοικτά –δηλώνω: ανοικτά- όπως είναι τα θέματα που αφορούν το Ταμείο Νομικών. Η πολιτεία τα αντιμετωπίζει και θα τα αντιμετωπίσει αυτά τα θέματα, όπως έκανε –και αυτό είναι αξιόπιστο δείγμα γραφής- σε ανάλογες περιπτώσεις. Προτάξαμε τις υποχρεώσεις μας απέναντι στους μισθωτούς της χώρας, στους ασφαλισμένους του ΙΚΑ, αυτά τα  δύο χρόνια περίπου που είμαστε στο Υπουργείο με τη συνεργασία του Υπουργείου Οικονομίας και πρέπει αυτό να το αναγνωρίσω. Ανεγνωρίσθησαν και ανελήφθησαν υποχρεώσεις περίπου 3 τρισεκατομμυρίων δραχμών του δημοσίου απέναντι στο ΙΚΑ, περίπου 500 δισεκατομμυρίων δραχμών έναντι των οργανισμών κοινωνικής πολιτικής. Στον πρόσφατα ψηφισθέντα εργασιακό νόμο ψηφίσαμε σχετική διάταξη και στο νόμο που σήμερα συζητούμε περιλαμβάνεται ρύθμιση για οφειλές προς τον ΟΑΕΕ ύψους περίπου 96 δισεκατομμυρίων δραχμών. Κανείς δεν το ανέφερε.
     Άρα έχουμε πρόγραμμα για το πώς θα αντιμετωπίσουμε τέτοιου είδους υφιστάμενες εκκρεμότητες και θα το κάνουμε με τον καλύτερο τρόπο. Σε κάθε περίπτωση όμως ουδείς πολίτης σ’ αυτήν τη χώρα –και το γνωρίζει αυτό ο καθένας- διατρέχει κίνδυνο είτε να μη λάβει τη σύνταξή του είτε το ταμείο του να περιέλθει σε τέτοια κατάσταση, ώστε να μην μπορεί να ανταποκριθεί στις υποχρεώσεις του. Το κράτος είναι εδώ. Το κράτος εγγυάται και το ελληνικό κράτος και από οικονομική άποψη είναι στην ισχυρότερη θέση που ήταν εδώ και πολλές δεκαετίες, για να μην πω στην ισχυρότερη θέση από ποτέ.
     Κυρίες και κύριοι συνάδελφοι, υπάρχει ένα θέμα το οποίο και εμένα με αγγίζει περισσότερο. Είναι το θέμα που αφορά τους συνταξιούχους. Αναφέρομαι στη λεγόμενη ενσωμάτωση της ΑΤΑ, τη ρύθμιση που περιλαμβάνεται στο άρθρο 13.
     Η ρύθμιση αυτή που υπήρξε αντικείμενο μεγάλης συζήτησης, πρέπει να πω ότι αποτελεί ένα βήμα το οποίο αποδεικνύει τη συνέπεια λόγων και έργων καθόσον μας αφορά. Δεν διανοούμαι ότι η ρύθμιση αυτή υφίσταται κριτική από την Αντιπολίτευση για λόγους που όλοι αντιλαμβανόμαστε, με συνέπεια αυτό που είναι πολύ σημαντικό και ίσως ήταν απρόσμενο από κάποιους, να ευτελίζεται δια αυτού του τρόπου, πράγμα που δεν πρέπει να γίνεται.
     Υπάρχει το θέμα των εργαζομένων στο ΙΚΑ. Πρέπει να σας πω ότι με την προτεινόμενη ρύθμιση επιχειρούμε μια επανάσταση. Η Κυβέρνηση στο θέμα αυτό αλλάζει θέση, πράγμα που γνωρίζετε πολύ καλά. Και έρχεται σήμερα η Κυβέρνηση με την τελική θέση της, την οποία καλεί να κρίνετε και να υποστηρίξετε ψηφίζοντάς τη, με υπεύθυνο και νομικά στέρεο τρόπο να δημιουργήσει ένα καθεστώς μόνιμης εργασίας για το σύνολο των συμβασιούχων γιατρών του ΙΚΑ.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Αυτό είναι μια μεγάλη αλλαγή, που πρέπει να χαιρετιστεί και να υποστηριχθεί. Είπαμε από την πρώτη στιγμή ότι ουδείς ιατρός του ΙΚΑ μετά τη δική μας νομοθετική πρωτοβουλία θα ευρεθεί σε δυσμενέστερο καθεστώς από αυτό στο οποίο εργάζεται σήμερα. 
     Κάνουμε με συνέπεια αυτό για το οποίο είχαμε δεσμευτεί. Και επαναλαμβάνω ότι το κάνουμε με νομικά στέρεο τρόπο, γιατί μιλούμε για συμβασιούχους του χθες που από τώρα και στο εξής έχουν σχέση εργασίας αορίστου χρόνου με το ΙΚΑ. Και βέβαια εξομοιώνοντας το καθεστώς εργασίας, αυτό αναφέρεται στις επαναδιατυπώσεις που διανεμήθηκαν σήμερα, λέμε ότι μετά την πρώτη πενταετία, εφόσον επανακριθούν και επιλεγούν, παραμένουν πλέον ως μόνιμοι στο ΙΚΑ οι γιατροί.
     Βεβαίως υπάρχουν θέματα που αφορούν στην ασφαλιστική πτυχή αυτής της ρύθμισης. Προχωρούμε όσον αφορά στην αναγνώριση ασφαλιστικών δικαιωμάτων για τους εργαζόμενους του ΙΚΑ πριν την 31/12/1992. Δεν μπορούμε να κάνουμε κάτι αντίστοιχο για τους γιατρούς που εντάχθηκαν στο ΙΚΑ μετά την 1.1.1993.
     Εν πάση περιπτώσει, για όλους τους γιατρούς, ανεξαρτήτως της ημερομηνίας ένταξής τους στο ΙΚΑ, εφόσον καταστούν γιατροί πλήρους και αποκλειστικής απασχόλησης, το καθεστώς θα είναι ενιαίο, ανάλογο αυτού που ισχύει στο ΕΣΥ και η κάλυψη και της ασφαλιστικής πτυχής θα γίνει με τον τρόπο που είναι προβλεπόμενος και πιστεύω και από αυτούς ο επιζητούμενος.
     Δεν μπορεί να γίνει κάτι ανάλογο για τους ιατρούς που παραμένουν ως εργαζόμενοι με σύμβαση αορίστου χρόνου στο ΙΚΑ, αλλά διατηρούν το ιδιωτικό τους ιατρείο. Αντιλαμβάνεστε τι σημαίνει αυτό. Δεν μπορεί κάποιος να εργάζεται ως αυτοαπασχολούμενος κάποιες ώρες της ημέρας και ταυτόχρονα να θέλει να υπαχθεί σε ένα καθεστώς το οποίο προβλέπεται για εκείνους που έχουν πλήρη και αποκλειστική απασχόληση στον εργοδότη τους, δηλαδή στο ΙΚΑ.
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υπουργού)
     ΠΡΟΕΔΡΕΥΩΝ (Κωνσταντίνος Βρεττός): Είναι κατηγορίας Λαλιώτη. Μιλάει πολύ. Τι να του κάνουμε;
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, πιστεύω ότι η ανοχή η δική σας και των συναδέλφων είναι δεδομένη, γιατί επιτρέψατε κάτι ανάλογο σε συναδέλφους, να υπερβούν δηλαδή το χρόνο ομιλίας που προβλέπεται από τον  Κανονισμό.
     ΠΡΟΕΔΡΕΥΩΝ (Κωνσταντίνος Βρεττός): Θα πάμε μέχρι στις έξι η ώρα, γι’ αυτό το είπα, κύριε Υπουργέ.
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Θα μου επιτρέψετε, λοιπόν, κλείνοντας την παρέμβασή μου αυτή να πω, κυρίες και κύριοι συνάδελφοι, να πω ότι αυτή η νομοθετική πρωτοβουλία είναι η καλύτερη δυνατή κάτω από την παρούσα περίσταση. Δημιουργούμε ένα νέο κοινωνικό κεκτημένο. Αντιμετωπίζουμε θέματα τα οποία παρέμεναν εκκρεμή. Προχωρούμε σε ρυθμίσεις, οι οποίες πιστεύουμε ότι είναι ευνοϊκές για ασφαλισμένους και εργαζόμενους και σε κάθε περίπτωση αξιοποιούμε τον προβληματισμό που εκφράστηκε στο πλαίσιο προηγούμενων συνεδριάσεων ή στο πλαίσιο κατάθεσης ερωτήσεων και επερωτήσεων συναδέλφων, προκειμένου να δημιουργήσουμε ένα νέο κοινωνικό πολιτισμό.
     Το λέω αυτό γιατί τα όσα ακούστηκαν σήμερα και όσα θα αναπτύξουν οι συνάδελφοι που θα πάρουν εν συνεχεία το λόγο, παραμένουν και αυτά ως χρήσιμο και αξιοποιήσιμο υλικό στη διάθεση του νομοθέτη ώστε σύντομα, εφόσον οι συνθήκες το επιτρέψουν, να προχωρήσει σε ανάλογες νομοθετικές πρωτοβουλίες και να διευρύνει, να βελτιώσει αυτά τα οποία σήμερα εμείς κατοχυρώνουμε με τη δική μας νομοθετική πρωτοβουλία.
     Σε κάθε περίπτωση, όμως, μέχρι τώρα για μία ακόμη φορά εμείς, όσοι δηλαδή Βουλευτές συμμετείχαμε ιδίως στις εργασίες της Επιτροπής Κοινωνικών Υποθέσεων, γνωρίζουμε ότι πάντοτε ο διάλογός μας για τα θέματα που μας απασχόλησαν ήταν ανοικτός και απροκατάληπτος, ήταν ένας διάλογος ο οποίος συνέβαλε στο να γίνουν καλύτερες οι πρωτοβουλίες μας κάθε φορά που εκδηλώθηκαν με οποιοδήποτε νομοθετικό ή άλλο τρόπο. Γι’ αυτό σας ευχαριστούμε.
     Και θέλω να δηλώσω για μία ακόμη φορά ότι στο πέρας αυτής της συνεδρίασης είμαι βέβαιος ότι και ο κ. Σπυρόπουλος και εγώ θα είμαστε σε θέση να αντιμετωπίσουμε επιμέρους θέματα τα οποία μας δίδουν τη δυνατότητα να κάνουμε το νομοσχέδιο καλύτερο χωρίς, όμως, να μας οδηγούν να διαρρήξουμε αυτό το πλαίσιο διατήρησης ή συγκερασμού της κοινωνικής δικαιοσύνης και της δημοσιονομικής σταθερότητας που επιβάλλεται ταυτοχρόνως να μας απασχολεί, γιατί αυτό, σε τελευταία ανάλυση, αποτελεί και χαρακτηριστικό μιας υπεύθυνης κυβέρνησης. Και εμείς είμαστε μια υπεύθυνη Κυβέρνηση για το σήμερα και το αύριο του τόπου.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Νικήτας Κακλαμάνης έχει το λόγο.
     ΝΙΚΗΤΑΣ ΚΑΚΛΑΜΑΝΗΣ: Κύριε Υπουργέ, είστε και λίγο άτυχος ξέρετε, γιατί ενώ είστε από τους δραστήριους Υπουργούς -δεν σας χαρακτηρίζει η αδράνεια όπως την πλειοψηφία των συναδέλφων σας- και την προηγούμενη φορά που συζητούσαμε εδώ το νομοσχέδιο για την απασχόληση είχε προηγηθεί η ομιλία του επερχόμενου, καινούριου Προέδρου σας στην Κεντρική σας επιτροπή ή στους υποψήφιούς σας –δεν ενθυμούμαι- που σας είχε ακυρώσει όλα όσα είχατε πει μέσα στη Βουλή εσείς και κατά σύμπτωση σήμερα που συζητάμε ένα σημαντικό νομοσχέδιο, που έχει και θετικά μέσα –σας τα είπαμε στην επιτροπή, σας τα είπε και ο εισηγητής και αυτά θα τα ψηφίσουμε σαν άρθρα, επιμέρους- πάλι είχε προηγηθεί χθες η ομιλία του νέου ηγέτη σας στο Παλαί ντε Σπορ, που προφανώς δεν την ακούσατε. Διότι αν την είχατε ακούσει, δεν θα είχατε τόση έπαρση και τόση υπερηφάνεια δια το έργο της απερχόμενης Κυβέρνησης Σημίτη.
     Τι δεν είπε πάλι χθες ο κ. Παπανδρέου. Τι για βίδωμα στις καρέκλες είπε, τι για κρατικοδίαιτα στελέχη σας είπε, που εμποδίζουν τη μεταρρύθμισή του, τι για συντηρητισμό στην Κυβέρνηση είπε, τι για διαφθορά είπε. Και καλούσε το πλήθος: «Θα μείνουμε σε αυτά ή θα αλλάξουμε μετά τις 8 Μαρτίου;» 
     Τα διάβασε χθες ο κ. Καραμανλής εδώ από απομαγνητοφώνηση που είχε γίνει από την ομιλία του Αρχηγού σας, λες τώρα και ο κ. Παπανδρέου ήταν Υπουργός μιας άλλης κυβέρνησης, ενός άλλου τόπου, που βρίσκεται σε κάποια μακρινή γωνιά, όπως είπε, όπου ταξίδευε και δεν μπορούσε να παρακολουθεί τι γίνεται στο εσωτερικό της χώρας. Αυτά σαν εισαγωγή.
     Ας πάμε τώρα σε επιμέρους παρατηρήσεις στο νομοσχέδιο. 
     Έρχομαι στο άρθρο 5, κύριε Υπουργέ. Και είναι η παράγραφος 2 και η υποπαράγραφος α΄ και β΄. Γιατί δεν ικανοποιείτε σε αυτούς τους ανθρώπους το αίτημα που τους ικανοποιούν τα δικαστήρια όταν προσφεύγουν σε αυτά; Δηλαδή πρέπει να πηγαίνουν στο δικαστήριο οι τετραπληγικοί για να δικαιωθούν; Δεν είναι παράβαση του Συντάγματος η ανισότητα των πολιτών, τουλάχιστον υπό την ευρεία έννοια; Γιατί, επομένως, δεν τους ικανοποιείτε το αίτημα σε ό,τι αφορά την υποπαράγραφο α΄ που λέει, ότι πάσχουν από μία ασθένεια, μυοπάθεια με ποσοστό αναπηρίας 67% και άνω με βάση τον 2640/1998 και την υποπαράγραφο β’ με τον 3172/03 παράγραφος 16; 
     Τους το είχατε υποσχεθεί, απ’ ό,τι μου είπαν. Και δεν νομίζω ότι αυτοί οι άνθρωποι μπορεί να λένε ψέματα. Και μου έδειξαν αποφάσεις κάποιων που είχαν το κουράγιο να πάνε στο δικαστήριο και να έχουν δικαιωθεί. Γιατί δηλαδή πρέπει οι ομοιοπαθείς τους στο Δημόσιο να έχουν άλφα και όσοι είναι στο ΙΚΑ να έχουν άλφα μείον τόσο; Δεν ξέρω πόσο. Γιατί δεν το κάνετε;
     	Εμάς είναι ξεκάθαρη η θέση μας σ’ αυτό και θα ήθελα μέχρι το τέλος της συζήτησης να το ξαναδείτε, κύριε Υπουργέ. 
     	Δεν διεκδικούμε τώρα εδώ να κάνουμε διαγωνισμό μεγαλύτερης ευαισθησίας. Δεν το λέω υπ’ αυτήν την έννοια και εν πάση περιπτώσει εδώ δεν μονοπωλούμε την ευαισθησία, για το χώρο μας μόνο, δείτε το όμως. Ενδεχομένως και με μία μεταβατική διάταξη να μπορεί να γίνει, εάν δεν μπορεί να γίνει αμέσως από αύριο.
     	Έρχομαι σ’ ένα άλλο θέμα, κύριε Υπουργέ, που αφορά το Ταμείο Νομικών. Βέβαια δεν αφορά μόνο το Ταμείο Νομικών, χρωστάτε και στο ΤΣΑΥ και είστε και οδοντίατρος, κύριε Ρέππα. Άλλα δισεκατομμύρια εκεί. Απλά οι δικηγόροι είναι πιο οργανωμένοι από τους υγειονομικούς και καλά έκαναν οι άνθρωποι και έφεραν το θέμα. Εσείς ούτε καν αναγνωρίζετε την οφειλή. Και δεν την αναγνωρίζετε γιατί τότε θα αναγνωρίζατε τα κρυφά χρέη. Και αν τα αναγνωρίζατε, φεύγει και πάει πάνω από το 129 το δημόσιο χρέος. Εκεί είναι η όλη ιστορία και το κουμπί της Αλέξαινας που δεν θέλετε να βάλετε ούτε καν την αναγνώριση. 
     	Πιστεύω ότι σας έχουν κάνει μία λογική πρόταση. Λένε μετά το 2005 και σε δόσεις. Γιατί δεν γίνεται αυτό; Δηλαδή τι αξιοπιστία έχει αυτή η πολιτεία; Διαχρονικά μάλιστα για να μη σας αδικήσω, γιατί από ό,τι είδα είναι επί σειρά ετών. Δηλαδή όλοι μας πρέπει να μη νοιώθουμε άνετα σ’ αυτήν την Αίθουσα για τέτοιου είδους πράγματα. Ούτε απάντηση δεν τους δίνετε. Νομίζω ότι και αυτό το πράγμα έχουμε τη δυνατότητα να το δούμε. Η πρόταση που κάνουν είναι μετριοπαθής, δεν λένε αύριο δώστε τα. Καμία κυβέρνηση δε μπορεί να τα δώσει αύριο, απολύτως καμία. Αλλά τουλάχιστον ας τους αναγνωρίσουμε το χρέος και ας κάνουμε μία ρύθμιση, ενδεχομένως μία άλλη λίγο διαφορετική ρύθμιση, ας είναι και διαφορετική η ρύθμιση, αλλά να αναγνωρισθεί το χρέος. 
     	Έρχομαι τώρα σε ένα τρίτο θέμα, πέραν των όσων είπαν οι συνάδελφοι και κυρίως ο κ. Γιακουμάτος, και αφορά το γνωστό θέμα, τους καλλιτέχνες που έχουν τα πολλά χρόνια και τη σύνταξή τους  από το ΙΚΑ, αλλά που την έχουν πάρει οι εργαζόμενοι στο Εθνικό Θέατρο ή στην Εθνική Λυρική Σκηνή. Μα, αυτοί είναι γνωστό, κύριε Υπουργέ, ότι έπαιρναν και τα λιγότερα χρήματα από όσα έπαιρναν οι άλλοι στο ελεύθερο θέατρο, που μπορεί να έχουν φτιάξει και μία περιουσία άλφα και να συμπληρώνουν τη σύνταξή τους. 
     	Οι άλλοι, λοιπόν, όταν θα παίξουν ξανά στο Εθνικό Θέατρο, τους κρατάει 30%, οι του Εθνικού Θεάτρου, που είναι ΙΚΑ, 70%. Ε, δηλαδή συγγνώμη, τους τιμωρούμε κιόλας επειδή συνεισέφεραν τόσα χρόνια στο Εθνικό Θέατρο ή στην Εθνική Λυρική Σκηνή; Αν όχι όλοι μας,  υποθέτω οι περισσότεροι μέσα σ’ αυτήν την Αίθουσα είχαμε δει πριν δύο-τρία χρόνια την εκπληκτική παράσταση στο Εθνικό Θέατρο με τις τρεις κυρίες του Εθνικού Θεάτρου, τη Βαλάκου, τη Ζαβιτσιάνου και την Αγγελίδου, τις «Φάλαινες του Αυγούστου». Ε, δεν θα ξαναπάνε να παίξουν αυτές; Η Βαλάκου φέτος δεν ξαναπήγε στο Εθνικό Θέατρο να παίξει. Παίζει ένα εκπληκτικό έργο στο Ελεύθερο Θέατρο. Η Ζαβιτσιάνου το ίδιο. Και άλλοι. Τις ανέφερα ενδεικτικά, γιατί αυτό μου ήλθε στο μυαλό. 
     	Δεν είναι δίκαιο το αίτημά τους; Αντί να τους δίνουμε και βραβείο, εμείς τους τιμωρούμε, επειδή δεν βγαίνουν στην τηλεόραση, στα σήριαλ να βγάλουν λεφτά πολλά, να μην έχουν ανάγκη τη σύνταξη, επειδή δεν κάνουν ταινίες του σωρού, να βγάζουν από εκεί λεφτά αλλά έμειναν προσηλωμένες και προσηλωμένοι, άνδρες και γυναίκες στο ποιοτικό θέατρο, εμείς ως πολιτεία τους τιμωρούμε. Και μετά λέμε ότι είμαστε χώρα του πολιτισμού. Ποιου πολιτισμού; Έγινε τώρα και της μόδας το Υπουργείο Πολιτισμού, επειδή είναι οι Ολυμπιακοί Αγώνες. Παλιά δεν το ήθελε κανείς. Όποιος Πρωθυπουργός έστελνε ένα Βουλευτή να γίνει Υπουργός Πολιτισμού, το θεωρούσε ότι τον υποβίβαζε και κατέβαζε τα μούτρα του. Τώρα, λόγω Ολυμπιακών Αγώνων βέβαια, πολιτιστικής Ολυμπιάδος, πακέτα από εδώ, πακέτα από εκεί, έχει γίνει περιζήτητο. Τσακωνόμαστε τώρα όλοι εδώ μέσα, ποιος θα πάρει το Υπουργείο Πολιτισμού και αμφιβάλλω αν έχουμε περάσει οι μισοί απέξω. Είναι μια άλλη ιστορία αυτή, δεν έχει σημασία. 
     	Σας παρακαλώ δείτε το, κύριε Υπουργέ, αυτό, αφορά ελάχιστους κατ’ αρχήν. Εάν για το άλλο μπορεί να δεχθώ τους ενδοιασμούς, το πόσο κοστίζει, για όλα τα άλλα που σας είπα, εδώ είναι ελάχιστοι και όλοι πολλοί μεγάλης ηλικίας, που πρέπει να τους δώσουμε την ευκαιρία όσο ζουν, να έχουμε την ευκαιρία να τους βλέπουμε.
     Και έρχομαι στα κομμάτια που αφορούν τους συναδέλφους μου στο ΙΚΑ. Στα περισσότερα άρθρα οι συνάδελφοι έχουν συμφωνήσει. Σας έχουν μερικές ενστάσεις, όπως παραδείγματος χάρη στο άρθρο 25. Διορθώσατε λίγο την ιστορία στην παράγραφο 2 που βάλατε «πέντε ημέρες την εβδομάδα» και λέτε «επί οκτώ ώρες ημερησίως». Αφού τους εξομοιώνετε με τους γιατρούς του ΕΣΥ, γιατί οκτώ; Επτάμισι. Πέντε και δυόμισι. Πέντε στα εξωτερικά ιατρεία, δυόμισι τα υπόλοιπα που κάνουν και οι γιατροί του ΕΣΥ. Γιατί οκτώ; Αλλιώς, τι εξομοίωση με το ΕΣΥ βάζετε; Βγάλτε τότε τη φράση «εξομοίωση με το ΕΣΥ». Θα μου πείτε είναι δευτερεύον, αλλά φτιάξτε το, παρακαλώ πολύ.
     Επίσης στο ίδιο άρθρο στην παράγραφο 4, αν και εγώ το θεωρώ ως δεδομένο ότι, όταν κρίνεται ένα γιατρός που έχει προϋπηρεσία στο ΙΚΑ δεκαπέντε χρόνια και εγώ ως ιδιώτης θέλω να βάλω υποψηφιότητα, σαφώς θα λαμβάνεται από τους κριτές υπ’ όψη η προϋπηρεσία στο ΙΚΑ, αναρωτιέμαι γιατί δεν το γράφουμε μέσα ως προσόν. Εγώ νομίζω ότι είναι καλό να γραφεί στο νόμο, παρ’ ό,τι το θεωρώ –επαναλαμβάνω- αυτονόητο για κάποιον κριτή.  Αλλά νομίζω ότι πρέπει να γραφεί. 
     Επίσης για τη μονιμοποίησή τους πάλι στο όνομα της εξομοίωσης των γιατρών του ΕΣΥ -προφανώς είχατε μείνει στο νόμο του κ. Παπαδόπουλου που μετά από δύο πενταετίες εμονιμοποιούντο- το αλλάξατε; Το κάνατε «μετά από μία πενταετία»;
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Το αλλάξαμε.
     ΝΙΚΗΤΑΣ ΚΑΚΛΑΜΑΝΗΣ: Ωραία, μην προχωρώ παρακάτω σε αυτό. 
     Έρχομαι στο άρθρο 26, κύριε Υπουργέ, στην παράγραφο 8 που λέτε για τους προσωπικούς γιατρούς. Η άποψή μου είναι ότι είναι λάθος η έκφραση «προσωπικός γιατρός». Είμαστε η μόνη χώρα που τον λέμε έτσι, αλλά εν πάση περιπτώσει. Λέτε ότι μπορεί να εγγράψει στο μητρώο του μέχρι δύο χιλιάδες πεντακόσιους δικαιούχους περίθαλψης. Η γνώμη μου είναι βγάλτε τον αριθμό, μην βάλετε αριθμό, συζητήστε το με τις ομοσπονδίες. Αν θέλετε την άποψή μου δύο χιλιάδες πεντακόσιοι είναι πάρα πολλοί. 
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Λέμε «μέχρι».
     ΝΙΚΗΤΑΣ ΚΑΚΛΑΜΑΝΗΣ: Ναι, αλλά μπορεί να φτάσει δύο χιλιάδες πεντακόσιους. Εγώ θα έλεγα ότι η οροφή δεν πρέπει να είναι πάνω από δύο χιλιάδες. Αλλά αντί να κάνουμε αυτήν την κουβέντα εδώ, εγώ νομίζω ότι καλύτερα είναι να απαλειφθεί ο αριθμός και στη συζήτηση με τους εκπροσώπους των γιατρών καθορίστε το «μέχρι»: χίλιους οκτακόσιους, δύο χιλιάδες. Εγώ πιστεύω ότι εκεί είναι και ο μέσος όρος στην Ευρωπαϊκή Ένωση, μέχρι δύο χιλιάδες. Οι δύο χιλιάδες πεντακόσιοι εκτιμώ ότι είναι πάρα πολλοί.
     Στο επίμαχο θέμα που αναφερθήκατε -να μην το επαναλαμβάνω και το αναλύω- εγώ, κύριε Υπουργέ, θέλω να είμαι εντάξει απέναντί σας ακόμη και όταν κάνουμε κατ’ ιδίαν συζητήσεις. Πρέπει να πω ότι την επιχειρηματολογία που μου είχατε αναπτύξει μέχρι χθες και μου είχατε πει τι κοστίζει -αν θυμάμαι καλά μου είχατε πει γύρω στα 60 δισεκατομμύρια-  με είχατε κλονίσει. Μιλώντας όμως με τους εκπροσώπους των γιατρών, τους ερώτησα αν υπάρχει αναλογιστική μελέτη που να επιβεβαιώνει αυτό το 60. Και ξέρετε γιατί; Γιατί εκείνοι μου είπαν 30. Μου είπαν μάλιστα αυτό να γίνει σε δόσεις, μου είπαν επομένως 3 δισεκατομμύρια το χρόνο επί δέκα χρόνια, μου είπαν ότι θα εισπράττει το ΙΚΑ 1 δισεκατομμύριο από τις εισφορές που θα πληρώνουν πλέον αυτοί και αλλάζει πλέον το τοπίο. Διότι –επαναλαμβάνω- έτσι όπως μου το τοποθετήσατε, με κλονίσατε και το λέω ευθέως και δημόσια μέσα στο Κοινοβούλιο. 
     (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
     Τι ισχύει όμως τώρα από τα δύο; Εγώ αυτήν τη στιγμή είμαι σε σύγχυση, διότι αναλογιστική μελέτη δεν υπάρχει -δεν έχετε παρουσιάσει τουλάχιστον- που να βεβαιώνετε και εμένα ότι πράγματι αυτό το ποσόν είναι τόσο. Μου είπατε 0 ως 70. Θα πρέπει ίσως να το δούμε με ένα άλλο μάτι. Δεν μοιράζουμε εδώ εκατομμύρια ευρώ ούτε εσείς ούτε εμείς ούτε -πιστεύω- κανένα άλλο κόμμα. Αλλά πρέπει να είμαστε αξιόπιστοι, προκειμένου να πείσουμε και τους εκπροσώπους των γιατρών, ότι ίσως είναι λίγο μαξιμαλιστές. Εάν όμως δεν είναι έτσι, έχουν δίκιο οι γιατροί. 
     Υπό αυτήν, λοιπόν, την έννοια, εγώ νομίζω ότι δεν ήλθε σωστά προετοιμασμένη, διότι τα άλλα είναι θετικά. Και εκείνοι το αναγνωρίζουν και εμείς το αναγνωρίζουμε. Πιστεύω ότι θα κάνετε δεκτές και τις τρεις-τέσσερις παρατηρήσεις που σας έκανα και θα γίνουν ακόμα πιο θετικά αυτά τα τρία άρθρα.
     Στο άλλο θέμα όμως εγώ θα ήθελα να ακούσω στη δευτερολογία σας πιο συγκεκριμένα στοιχεία ή από εσάς ή από τον κύριο Υφυπουργό να λέει πόση είναι αυτή η δαπάνη. Διαφορετικά, δεν μπορούμε να στηρίξουμε τη ρύθμιση έτσι όπως την έχετε.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σπύρου.
     ΣΠΥΡΙΔΩΝ ΣΠΥΡΟΥ: Κυρία Πρόεδρε, κυρίες και κύριοι συνάδελφοι, μετά την τοποθέτηση του κυρίου Υπουργού ενισχύθηκε η άποψή μου ότι είναι ένας πολύ καλός Υπουργός ιδιαίτερα στον τομέα της προπαγάνδας. Το έχω τονίσει και άλλες φορές. Και αυτό γιατί ρίχνει ιδιαίτερο βάρος στο επικοινωνιακό στοιχείο της συζήτησης και του νομοσχεδίου.
     Κύριε Υπουργέ, αυτό το έχετε κάνει και σε άλλα νομοσχέδια και σας το αναγνωρίζω. Επιφυλάσσομαι, όμως, για ένα τέτοιο νομοσχέδιο που αφορά τον τομέα της δημόσιας ασφάλισης και της εργασίας, που είναι οι αιχμές του δόρατος που απασχολούν την κοινωνία μας. Θέλει υπευθυνότητα και πολύ καλή μελέτη.
     Η παρουσία αυτού του νομοσχεδίου αυτήν την περίοδο για ένα τόσο μεγάλο θέμα, όπου ουσιαστικά έρχεται υπό μορφή μπαλώματος να ρυθμίσει διάφορες εκκρεμότητες που έχουν δημιουργηθεί στην πορεία και στην εφαρμογή του βασικού νόμου, του ασφαλιστικού, δείχνει ότι ένα τόσο μεγάλο θέμα το αντιμετωπίζεται πρόχειρα. Αυτό επιβεβαιώνεται και από τις τοποθετήσεις των συναδέλφων, των κοινοβουλευτικών εκπροσώπων και των εισηγητών της αντιπολίτευσης που αναδεικνύουν το πρόβλημα  που υπάρχει.
     Θα συμφωνήσω με την αντίληψη ότι το ασφαλιστικό σύστημα πρέπει να είναι δημόσιο, καθολικό και αναδιανεμητικού χαρακτήρα για να μπορεί να λειτουργεί πραγματικά ως μια ασπίδα στην κοινωνία μας. Έτσι πρέπει να το βλέπουμε, αφού του εξασφαλίσουμε σταθερά τους πόρους, κάτι το οποίο αθέτησε η Κυβέρνησή σας όλα αυτά τα χρόνια. Και ήλθατε τώρα με μεγάλη καθυστέρηση να το ενισχύσετε. Από την άλλη, όμως, χρειάζεται ένα νοικοκύρεμα στη διαχείρισή του και στην σπατάλη που ενδεχομένως υπάρχει για να εξασφαλίζονται πόροι. Θα μπορούσαμε πράγματι να έχουμε τις τρεις κατηγορίες ασφαλισμένων: των αγροτών, των μισθωτών και των αυτοαπασχολουμένων. Βέβαια είναι μία μεταβατική περίοδος που κάποια επικαλύπτονται και χρειάζονται καλύτερη αντιμετώπιση. 
     Πράγματι το θέμα της σύνταξης θα πρέπει να εξασφαλιστεί για κάθε πολίτη. Μιλάω για μία βασική σύνταξη που θα μπορεί να δίνει τη δυνατότητα στον πολίτη να ζει. Μιλάτε για μια σύνταξη 140.000 δραχμών τώρα συγκρινόμενη με το ν. 2084/92 που ήταν 45.000 δραχμές, όπου η διαφορά είναι τεράστια. Από το 2000 που υποσχέθηκε ο κύριος Πρωθυπουργός τις 152.000 δραχμές ποιος τις πήρε; Γνωρίζετε ότι αυτό το ποσό και αυτές οι συντάξεις είναι για μεγάλη μερίδα πολιτών συντάξεις πείνας. Δεν μπορούν να τα βγάλουν πέρα. Και εσείς μιλάτε για ποσά που σήμερα επικοινωνιακά ακούγονται πολύ καλά αλλά στην πραγματικότητα δεν καλύπτουν τα έξοδα των πολιτών.
     Όσον αφορά τα άρθρα που αναφέρονται στις συντάξεις της χήρας ή της διαζευγμένης γυναίκας, το να βάζετε όρια και δυσκολίες για να δοθεί αυτό το ποσοστό της σύνταξης είναι ντροπή. Δεν μπορεί να βάζει κανείς ποσοστό εισοδήματος 150 ευρώ για να πάρει σύνταξη, που κατά την άποψή μου τη δικαιούται, μία σύζυγος για να μπορέσει να ζήσει και να κάνει μία αξιοπρεπή διαβίωση.
     Επομένως πρέπει να επισημάνουμε ότι το ποσοστό του εισοδήματος δεν πρέπει να είναι πολύ χαμηλό. Τα 150 ευρώ ως εισόδημα για να μπορέσετε να δώσετε αυτήν τη σύνταξη σε μία χήρα ή σε μία διαζευγμένη είναι μάλλον ντροπή. Θα πρέπει να ανέβει στα 500 ευρώ. 
     Όσον αφορά τη σύνταξη των μητέρων που έχουν ανάπηρα παιδιά και είκοσι πέντε χρόνια ασφάλισης ή επτά χιλιάδες ένσημα, πρέπει να λάβετε σοβαρά υπόψη μία μεγάλη κατηγορία απασχολουμένων εποχιακών ατόμων ιδιαίτερα στον ξενοδοχειακό κλάδο. Είναι δύσκολο να συγκεντρώσουν επτά χιλιάδες ένσημα έστω και αν δουλεύουν εξήντα χρόνια.
     Μετά από είκοσι πέντε ή τριάντα χρόνια εργασίας, δεν ξεπερνάνε  τις τρεις χιλιάδες ένσημα. Επομένως, αυτή η κατηγορία, αν έχει ανάπηρο παιδί αποκλείεται να πάρει πρόωρη σύνταξη στην ηλικία των πενήντα πέντε ετών ή μετά από είκοσι πέντε χρόνια εργασία. Είναι στο άρθρο 5 παράγραφος 4 το οποίο πρέπει να το δείτε. Είναι μία μεγάλη ομάδα γυναικών που δεν περιλαμβάνονται στη διάταξη. 
     Σχετικά με τους αυτοαπασχολούμενους που ασφαλίζονται, είτε μέλη ομόρρυθμων εταιρειών είτε ετερόρρυθμων εταιρειών. Η μείωση του ποσοστού του εισοδήματος από το αφορολόγητο ή το πεντακοσιαπλάσιο στο 50% είναι πολύ χαμηλό. Θα είχε κάποια αξία αν κάποιος δημιουργούσε τώρα μία ομόρρυθμο, μία ετερόρρυθμο ή μία εμπορική επιχείρηση, που θα πήγαινε στο ΤΕΒΕ. Για τις επιχειρήσεις που λειτουργούν χρόνια ως οικογενειακές επιχειρήσεις δίνετε την αίσθηση ότι θέλετε να μαζέψετε κάποια έσοδα.  Αλλά θα τις οδηγήσετε σε κλείσιμο. Δεν υπάρχει αμφιβολία. Σας φέρνω ένα παράδειγμα. Στους Βαθωνούς της Κέρκυρας υπήρχαν τρία ελαιοτριβεία και με αυτήν την τακτική κλείνουν. Δεν μπορούν να αντέξουν, είναι μικρές οικογενειακές επιχειρήσεις. 
     Ανάλογη άποψη έχω και για τις ανώνυμες εταιρείες, όταν λέτε για το 5% έτσι αυθαίρετα, χωρίς να λέτε για το μετοχικό κεφάλαιο, χωρίς να λέτε πότε ιδρύθηκαν. Και αυτές είναι μικρές επιχειρήσεις, συνήθως μεταξύ αδελφών, που ήδη είναι ασφαλισμένοι σε άλλα ταμεία, π.χ. στο ΙΚΑ ως εργαζόμενοι στην επιχείρηση. Και τους αναγκάζετε στην ηλικία των πενήντα οκτώ ή πενήντα εννέα ετών εργαζόμενοι σε μία ανώνυμη εταιρεία, μία ξενοδοχειακή επιχείρηση ενδεχομένως εκατό κλινών να ασφαλιστούν και στο ΤΕΒΕ. Όλοι οι μέτοχοι σε αυτήν την εταιρεία θα είναι δύο τρεις, αν το ποσοστό των  μετοχών είναι πάνω από 5%. Στην πραγματικότητα λέτε να κλείσουν την επιχείρησή τους. Κανείς δεν θα ξεκίναγε τώρα να κάνει μία επιχείρηση γνωρίζοντας ότι θα πάει σε αυτόν τον ασφαλιστικό φορέα ή ότι θα ξεκινούσε από την αρχή. Το να το λέτε χωρίς αναδρομικότητα και να πηγαίνετε πίσω ή χωρίς να λαμβάνετε υπόψη το μετοχικό κεφάλαιο, νομίζω ότι οδηγούμαστε στο να κλείσουν οι μικρομεσαίες επιχειρήσεις. Δεν τους προστατεύετε.
     Σε ό,τι αφορά το Ταμείο Νομικών, αναφέρθηκαν και οι προηγούμενοι. Με πολύ ευκολία λέτε «ρυθμίζουμε τα χρέη». Του ΤΕΒΕ μετά από τέσσερα –πέντε χρόνια, αφού έφθασαν τα 120 δισεκατομμύρια , κάνουμε την εξόφληση, την οποία θα δούμε ποιοι θα την πληρώσουν. 
     Για να σας κολακέψω, αφού είστε καλός Υπουργός όπως είπατε, δεν είδα να αντιδράσετε στην πρωτοποριακή άποψη του νέου Αρχηγού. Κανένα σχόλιο; Δείχνει ότι ακυρώνει όλη σας την προσπάθεια και όλη τη μελέτη σας , όπως είναι το ασφαλιστικό και η απασχόληση, που απασχολεί το Κοινοβούλιο, τους επιστημονικούς φορείς, με τη μεγάλη ευκολία ότι είτε μιλάμε για ανασφάλιστη εργασία είτε για το προηγούμενο εργασιακό καθεστώς που το επίδομα ανεργίας πηγαίνει στον εργοδότη. Αν δεν υπάρχει ζήτηση, αν δεν υπάρξει ανάπτυξη, αν δεν δημιουργούνται νέες θέσεις εργασίας, και δωρεάν να δίνονται οι εργαζόμενοι, δεν τους παίρνει κανείς. Και εκεί στερήσατε πολύ. Γνωρίζετε ότι οι επενδύσεις από το εξωτερικό δεν ξεπερνάνε τα 50 εκατομμύρια δολάρια.
     Για τους γιατρούς του ΙΚΑ, υπάρχει εμπαιγμός. Υπάρχουν δηλώσεις του κυρίου Διοικητού, του κ. Νεκτάριου, που τους είπε ότι θα τους συμπεριλάβει στους προ του 1990 στην ασφάλιση του ΙΚΑ, γιατί είναι η μόνη ομάδα εργαζόμενων τόσα χρόνια που δεν ασφαλίστηκαν στο μεγαλύτερο ασφαλιστικό οργανισμό. Ενώ ρύθμισαν με το ν. 3050 τα θέματα του μισθολογίου και την εξίσωσή τους με τους μόνιμους, το ασφαλιστικό θέμα έμεινε. Το δε ΤΣΑΥ είναι Ταμείο αυτοαπασχολούμενων, που το πληρώνουν οι ίδιοι και όχι το ΙΚΑ. Επομένως, εδώ τους αδικεί. Και αν ήταν τόσο ικανοποιημένοι, εκτός από κάποιες γενικές διατάξεις, δεν θα προχωρούσαν σε απεργίες όλο αυτό το διάστημα.
     Πρέπει να το αντιμετωπίσετε, γιατί αφορά μία μεγάλη μερίδα ιατρών, οι οποίοι κράτησαν αυτό τον ασφαλιστικό οργανισμό με την εργασία τους, με συνθήκες αποικιοκρατικές από την αρχή που ξεκίνησε ο διορισμός τους στο ΙΚΑ. Θα πρέπει όμως να αντιμετωπιστούν με πρακτικότερα μέσα. Όταν μιλάμε για ασφαλισμένους που μπορούν να ξεπερνούν τους δύο χιλιάδες, δεν μπορούν  να προσφέρουν σωστές ιατρικές υπηρεσίες. Ανάλογο πρόβλημα είχε το ΙΚΑ με το ραντεβού με το 184. Για να κάνει κανείς μία εξέταση, είναι δυνατόν να περάσει ένας ή ενάμιση μήνας. Αν η εξέταση δεν ήταν επείγουσα, θα μπορούσε να δικαιολογηθεί. Υπάρχουν, όμως, εξετάσεις που πρέπει κάποιος να κρίνει. Επομένως μη τα βάζουμε όλα στις στατιστικές. Υπάρχουν άνθρωποι και ασθενείς και ο καθένας έχει τη δική του ιδιαιτερότητα και πρόβλημα.
     Το νομοσχέδιο ήρθε άκαιρα, πρόχειρα. Καλύπτει κάποιες περιπτώσεις, δημιουργεί όμως κάποιες αδικίες.  Ευχαριστώ πολύ.
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο κ. Κτενάς έχει το λόγο.
     ΓΕΩΡΓΙΟΣ ΚΤΕΝΑΣ: Ευχαριστώ.
     Ήθελα κατ’ αρχήν να πω ότι παρέμεινα να ομιλήσω  για να διαφωνήσω προς την αντίληψη την οποία εξέφρασε προηγουμένως ο κύριος Υπουργός στην αρχή της συζητήσεως, δηλώνοντας ότι δεν πρόκειται να δεχθεί καμία τροπολογία. Αποτελεί δικαίωμά σας να το λέτε, κύριε Υπουργέ, αποτελεί όμως καθήκον μας να το αρνούμεθα. Διότι αν οι Βουλευτές γενικά είναι εδώ στη Βουλή για να ψηφίζουν απλώς, συμφωνώντας ή διαφωνώντας σε ό,τι εισηγείστε, έχουν αυτοκαταργηθεί. Και κάτι τέτοιο τουλάχιστον για κάποιους από μας, που έχουμε κάποιους αγώνες στο παρελθόν για το δικαίωμά μας να εκφράζουμε άποψη, δεν μπορεί να γίνει δεκτό.
     Αντιλαμβάνομαι ασφαλώς ότι είναι πολύ δύσκολο σ’ ένα μεγάλο και σημαντικό νομοσχέδιο όπως αυτό, να δεχθείτε συζήτηση επί τροπολογιών οι οποίες είναι πάρα πολλές. Οφείλατε όμως τη συζήτηση αυτή να την κάνετε και να δεχθείτε επί των τροπολογιών συζήτηση και να δεχθείτε ορισμένες από αυτές, στην συζήτηση στην επιτροπή. Και ούτε και εκεί δεχθήκατε συζήτηση στην επιτροπή. Είπατε και το αντιλαμβάνομαι –το είπατε εμμέσως- ότι θα πρέπει να αποφευχθεί τώρα η αποδοχή κάποιων τροπολογιών και η συζήτηση επ’ αυτών μήπως συμβούν παρόμοια με όσα συνέβησαν με αποδοχές τροπολογιών προ ολίγων ημερών, που έχουν δημιουργήσει και το σάλο. Αλλά νομίζω κάθε σοβαρός άνθρωπος και κάθε υπεύθυνος, ανεξάρτητα αν είναι πολίτης ή πολιτικός, οφείλει να ξέρει και να υπολογίζει και να μετράει πού βάζει την υπογραφή του. Διότι υπάρχει και μία παροιμία, που αναφέρεται και σε κάποιο άλλο μέλος του σώματος που πρέπει να εισέρχεται, αλλά γι’ αυτό έχει φροντίσει το AIDS από μόνο του και έτσι μεριμνούμε πλέον χωρίς καμία σκέψη.
     Εγώ ζήτησα από σας να δεχθείτε μία τροπολογία, η οποία αναφέρεται στην πατρίδα μου, η οποία επλήγη, όπως πλήττεται μονίμως, πριν μερικούς μήνες από το γνωστό καταστροφικό σεισμό και είχε πληγεί από έναν ολιγότερο καταστροφικό σεισμό το 1994. Δέκα χρόνια πριν. Όταν έγινε ο σεισμός του 1994, ήρθε το κράτος και είπε στους σεισμοπλήκτους «να σας δώσουμε κάποιο δάνειο», να αποκαταστήσετε τα σπίτια σας. Ήρθαν οι μηχανικοί, έκαναν τις μελέτες. Το ΤΑΣ ενέκρινε τις σχετικές πιστώσεις και άρχισαν οι άνθρωποι να φτιάχνουν τα σπίτια τους. Κανένα ΙΚΑ δεν εμφανίστηκε να τους πει ότι οφείλετε να πληρώσετε εισφορές. Κανένας μηχανικός δεν είπε ότι οφείλετε. Και μετά δέκα χρόνια, έρχεται το ΙΚΑ και ζητεί καταβολή εισφορών. Και μάλιστα επαυξήσεις και προσαυξήσεις επί εισφορών, τόσα ώστε το σύνολο αυτών των απαιτήσεων να αποτελεί το 1/3 περίπου το δανείου, για δάνεια της τάξεως του 1 έως 5 εκατομμυρίων δραχμών. Τους ζητούν να πληρώσουν 1,5 εκατομμύρια δραχμές για δάνειο 5 εκατομμυρίων. Και είχαμε συζητήσει και είχα κάνει πολλές επίκαιρες ερωτήσεις –ο κύριος Υφυπουργός τα ενθυμείται, αλλά μην τα συζητούμε, γιατί είναι μάλλον λυπηρά- και είχατε δεσμευθεί τότε  ότι θα στέλνατε το διευθυντή οικονομικών υπηρεσιών του ΙΚΑ στη Λευκάδα να ελέγξει το θέμα.
     Πέρασε ενάμισης χρόνος, δεν πήγε ποτέ ο αρμόδιος οικονομικός διευθυντής. Και επεχείρησε το Ι.Κ.Α. στην πατρίδα μου να εισπράξει -με κατασχέσεις από τους δήθεν οφειλέτες του- να εισπράξει χρήματα. Και με δικαστικό κλητήρα απέτρεψα αυτήν την απόπειρα και δεν πρόκειται να εισπράξει, διότι έχετε εκτεθεί εσείς. Πρέπει πρώτα να πάει ο οικονομικός σας διευθυντής για να νομιμοποιηθεί οποιαδήποτε κίνηση. Και χαίρομαι που σήμερα που το λέω αυτό, είναι εδώ και ο πρόεδρος του Δικηγορικού Συλλόγου Αθηνών, που είναι Λευκαδίτης, όπως και ο προηγούμενος πρόεδρος του Δικηγορικού Συλλόγου Αθηνών είναι Λευκαδίτης και καταλαβαίνετε ότι, όταν θα επιχειρήσετε οιανδήποτε με το εκεί υποκατάστημά σας, κατ’ εντολήν του εδώ καταστήματος, βέβαια, οιανδήποτε δικαστικήν δίωξη, θα έχουμε όλους τους δικηγόρους και σ’ αυτό το υψηλό επίπεδο. Αλλά πρέπει κάποτε να γίνουμε σοβαροί.
     Με τη διάταξη που εισάγετε εδώ σήμερα, της παραγράφου 4 του άρθρου 8, τι λέτε; Κάποια μέριμνα υπάρχει για τους σεισμούς τους πρόσφατους της 14ης Αυγούστου. Πολύ ωραία. Αλλά λέτε ότι και για τις προηγούμενες οφειλές στον ασφαλιστικό οργανισμό του Ι.Κ.Α. υπάρχει η δυνατότητα να εξοφληθούν σε σαράντα οκτώ μηνιαίες δόσεις, ατόκως μάλιστα. Και έρχομαι εγώ και σας λέω, σας καταθέτω μία τροπολογία που σας λέω, δεν θέλουμε αυτό, θέλουμε να σας πληρώσουμε το 1/3 αμέσως, όχι σε σαράντα οκτώ μηνιαίες δόσεις. Γιατί σαράντα οκτώ μηνιαίες δόσεις και ατόκως, ξέρετε τι θα γίνει; Θα γίνει και άλλος σεισμός. Διότι εκεί κουνιόμαστε συνεχώς. Κουνιόμαστε στο έδαφος, όχι στο κεφάλι. Το κεφάλι μας το έχουμε σωστό πάνω στους ώμους μας, όσοι το έχουμε. Και το έχουμε πολλοί βέβαια εκεί και πολλά άλλα έχουμε σωστά. Θα γίνει, λοιπόν, και κάποιος άλλος σεισμός και δεν πρόκειται να εισπράξετε ποτέ τίποτα. Μάλιστα, και αν δεν γίνει σεισμός και εισπράττετε εσείς σαράντα οκτώ δόσεις, το κόστος είσπραξης στις σαράντα οκτώ δόσεις, η απασχόληση του προσωπικού, των υπαλλήλων, θα είναι τέτοια ώστε δεν θα εισπράξετε τίποτα. Σας λέω, λοιπόν, εγώ πάρτε το 1/3 αμέσως τώρα, τοις μετρητοίς, χωρίς προσαυξήσεις. Και γιατί το λέω αυτό; Διότι εκείνοι οι οποίοι επλήγησαν το 1994 από τους σεισμούς είναι οι ίδιοι δυστυχώς που επλήγησαν και τώρα ή οι περισσότεροι εξ αυτών και δεν μπορούν να πάρουν το καινούριο δάνειο για να αποκαταστήσουν το σπίτι τους. Και ενώ τους προσφέρετε, υποτίθεται, προστασία, τους εμποδίζετε να πάρουν ένα καινούριο, σωστό δάνειο, με συγκεκριμένους όρους και να φτιάξουν ένα σπίτι που να αντέχει στους επόμενους σεισμούς.
     Εγώ δεν πρόκειται να το σταματήσω αυτό, είτε με σας είτε με οποιαδήποτε άλλη σύνθεση του Υπουργείου σας και οποιαδήποτε κυβέρνηση, γιατί γνωρίζετε, κύριοι Υπουργοί –το έχω ξαναπεί από εδώ και θα το ξαναπώ- ότι τα Ιόνια Νησιά και κατεξοχήν η πατρίδα μου, η Λευκάδα, η Ζάκυνθος, η Ιθάκη και η Κεφαλλονιά, είναι η υπ’ αριθμόν 2 σεισμογόνος περιοχή στον κόσμο μετά κάποιο νησί της Ιαπωνίας. Και έπρεπε να έχετε λάβει μέτρα, να έχουν λάβει όλες οι κυβερνήσεις μέτρα, γιατί είναι γνωστό τι γίνεται. Το σεισμό του 1948, του 1953, τα Ιόνια τα υπόλοιπα, η Κεφαλλονιά και η Ζάκυνθος τώρα ξανά η Λευκάδα, σε λίγο θα είναι πάλι η Ζάκυνθος και η Κεφαλλονιά. Κάτι πρέπει να κάνουμε για να μην καταστρέφονται, όταν γίνονται οι σεισμοί τα σπίτια και να μη σκοτώνονται -ευτυχώς δεν το είχαμε τον τελευταίο καιρό- οι άνθρωποι. Και πρέπει να εξασφαλίσουμε επομένως και άλλες διευκολύνσεις οικονομικές, για να χτίζουμε σωστά σπίτια και όχι να αρνείστε να δεχθείτε μια τροπολογία που εσάς μεν σας δίνει οφέλη, διότι εισπράττετε αμέσως και τους ανθρώπους τους ελευθερώνει. 
     Δεν τελειώσαμε μέχρι εδώ. Νομίζω ότι οφείλετε είτε με δικές σας αποφάσεις διοικητικές είτε με έλεγχο επιτέλους του κυρίου διοικητού του Ι.Κ.Α., ο οποίος λέει άλλα σε σας και άλλα λέει σε μένα. Εάν υπάρχει κάποιος πρόεδρος ασφαλιστικού οργανισμού, ο οποίος ψεύδεται σ’ έναν εκπρόσωπο του λαού, όπως σε εμένα και ψεύδεται σε έναν εκπρόσωπο της Κυβερνήσεως, όπως σε σας ή τον Υφυπουργό σας, πρέπει να πάει σπίτι του, οφείλει να πάει σπίτι του.
     Ο κύριος διοικητής του ΙΚΑ με διαβεβαίωσε ότι συμφωνεί με τη ρύθμιση που πρότεινα. Και εσείς μου λέτε, κύριε Υπουργέ, το αντίθετο. Είναι, λοιπόν, δυνατόν να στέκει ο κ. Νεκτάριος εκεί όπου στέκει; Εγώ δεν καταλαβαίνω ποια είναι αυτή η νοοτροπία.
     Σας είχα ζητήσει στην επιτροπή να έρθει να απολογηθεί και να μας πει τι είναι αυτό το οποίο προτείνει. Διότι δεν είναι ανέλεγκτος ο κ. Νεκτάριος. Εσείς τον ελέγχετε και οφείλετε να τον ελέγξετε. Και εμείς οφείλουμε, επίσης, να διεκδικήσουμε τον έλεγχό του. Γιατί δεν μπορεί να ψεύδεται σε εσάς και σε μένα και να κοροϊδεύει τον …
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, παρακαλώ. Συμπληρώθηκε ο χρόνος σας. 
     ΓΕΩΡΓΙΟΣ ΚΤΕΝΑΣ: …ο όποιος κύριος διοικητής του Ι.Κ.Α..
     Ευχαριστώ, κυρία Πρόεδρε. 
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το λόγο έχει ο συνάδελφος κ. Παπαγεωργίου.
     ΓΕΩΡΓΙΟΣ ΠΑΠΑΓΕΩΡΓΙΟΥ: Ευχαριστώ, κυρία Πρόεδρε. 
     Κύριε Υπουργέ και κύριε Υφυπουργέ, η Κυβέρνηση και ειδικότερα το συγκεκριμένο Υπουργείο με τη συγκεκριμένη πολιτική εκπροσώπηση και ηγεσία του, απέναντι στις φωνές της κινδυνολογίας, του μηδενισμού και της μη παραγωγής πολιτικής και της μη προβολής θέσεων, πραγματικά νομίζω ότι αγωνιά, ενδιαφέρεται, νοιάζεται για τον πολίτη, παράγει πολιτική και εν τέλει δίνει λύσεις, βεβαίως –όπως πολύ σωστά ακούστηκε από σας, κύριε Υπουργέ- στα πλαίσια του εφικτού. Διότι η ικανοποίηση των πάντων και πέρα των πλαισίων του εφικτού νομίζω ότι οδηγεί στην αποσταθεροποίηση και νομίζω ότι αυτή η Κυβέρνηση τα τελευταία χρόνια έχει κάνει πολύ μεγάλες προσπάθειες, ώστε να υπάρχει μια οικονομική και πολιτική σταθερότητα σε αυτήν τη χώρα. 
     Νομίζω, λοιπόν, ότι και αυτό το νομοσχέδιο με τις λύσεις που δίνει σε μια σειρά από ζητήματα της κοινωνικής ασφάλισης, με κορύφωση τη διαδοχική ασφάλιση, εντάσσεται σε αυτήν τη γενικότερη πολιτική. Κάνει πολύ καλά η Κυβέρνηση και το Υπουργείο σας, μέχρι και την τελευταία στιγμή και στο χρονικό ορίζοντα που ο ελληνικός λαός έχει εμπιστευθεί τις τύχες και τη διαχείριση της χώρας σε αυτήν την Κυβέρνηση, να προσπαθεί να λύνει τα προβλήματα και γενικότερα τα ζητήματα που αφορούν τον ασφαλισμένο, τον απλό πολίτη και τον αδύναμο. Η συζήτηση που έλαβε χώρα στην επιτροπή περιορίζει τις παρατηρήσεις σήμερα στην Ολομέλεια. Διότι σωστά ακούστηκε ότι αυτά τα οποία θα μπορούσαν να ικανοποιηθούν, πάντοτε –το ξαναλέω- με τις δεδομένες δυνατότητες, έχουν ικανοποιηθεί. 
     Εγώ θέλω ειλικρινώς να χαιρετίσω, να επισημάνω και να αναδείξω την πολύ σωστή ρύθμιση που έλαβε χώρα, ενόψει του κοινωνικού, νομικού και πολιτικού πολιτισμού που διαπνέει τη χώρα μας, όσον αφορά την ασφάλιση των εργατών γης και ιδιαίτερα –τονίζω- και των αλιεργατών, επειδή από την ιδιαίτερη περιφέρειά μου, την Εύβοια, κατ’ επανάληψη είχε τεθεί αυτό το ζήτημα. Χαίρομαι γι’ αυτό. Και εδώ πολύ σωστά ακούστηκε: Πρέπει τελικά να συζητάμε, να ζυμώνεται κάτι στην κοινωνία, να γίνεται κτήμα και εν τέλει να έρχεται να νομοθετείται ή πρέπει ακαριαία να το νομοθετούμε; 
     Στη μεν πρώτη περίπτωση, επειδή αυτό το συγκεκριμένο ζήτημα τόσο πολύ συζητήθηκε σε αλλεπάλληλες επισκέψεις των φορέων στο Υπουργείο σας και τόσο πολύ, εν πάση περιπτώσει, έγινε αντικείμενο επεξεργασίας, βεβαίως φθάνουμε τώρα να είμαστε στα πρόθυρα της εκπνοής της παρούσας Συνόδου της Βουλής και να νομοθετούμε. Εάν δεν είχαμε κάνει αυτόν το διάλογο, θα μας έλεγαν ότι βιαζόμαστε. Τώρα που κάνουμε αυτόν το διάλογο, μας λέτε γιατί νομοθετούμε στην εσχατιά και στην εκπνοή της θητείας μας. 
     Νομίζω, λοιπόν, ότι όλα αυτά τα αντιφατικά τα αντιλαμβάνεται ο ελληνικός λαός. Εγώ θέλω πραγματικά να απονείμω τα εύσημα, γιατί ικανοποιήσατε αυτόν το συγκεκριμένο ζήτημα και δώσατε από τη μια και οικονομική ανακούφιση σε όλους αυτούς τους επιχειρηματίες που ασχολούνται με τον πρωτογενή τομέα, αλλά και από την άλλη πλευρά δώσαμε κύρια ασφάλιση και εν πάση περιπτώσει την ασφαλιστική ομπρέλα που χρειάζεται ο εργαζόμενος από κάθε άποψη, ώστε πράγματι να πούμε ότι τα πράγματα σε αυτόν τον τομέα λειτουργούν σωστά. Είμαι υποχρεωμένος να σας μεταφέρω την ικανοποίηση αυτών των παραγωγικών τάξεων του νομού μου και φαντάζομαι και όλης της χώρας. 
     Θέλω, όμως, να κάνω δύο επισημάνσεις. Είπατε πολύ σωστά ότι δεν μπορούμε να τα λύσουμε όλα, ότι εν πάση περιπτώσει πρέπει να κινούμαστε στα πλαίσια του ρεαλισμού. Θέλω όμως να μου επιτρέψτε αυτές τις δύο επισημάνσεις.
     Την πρώτη επισήμανση σας την είπα και στην επιτροπή, όπου βέβαια δεν ήμουν μέλος, για να έχω και την πολυτέλεια του χρόνου. Λακωνικά θα πω και πάλι ότι υπάρχουν ορισμένες επιχειρήσεις, οι οποίες θα έλεγε κανείς, όπως τονίσθηκε πολύ σωστά ότι εκμεταλλεύονται αυτή την κατάσταση και τον παλαιότερο νόμο που ίσχυε γι’ αυτό το ζήτημα και έχουν υπαγάγει ανθρώπους, εργάτες, που πραγματικά στενάζουν κάτω από την καταπίεση ενός συγκεκριμένου εργοδότη του Ασημομύτη, ο οποίος ασχολείται με την παραγωγή μανιταριών. Και ενώ αυτοί οι άνθρωποι ασχολούνται με τη μεταποίηση και σ’ ένα κλειστό χώρο, αυτός επιμένει να τους αντιμετωπίζει ως εργάτες γης και επομένως να τους έχει υπαγάγει ήδη από μακρού χρόνου στην ασφάλιση του ΟΓΑ, με βάση τον προηγούμενο νόμο.
     Την προηγούμενη φορά μου είπατε ότι είναι τεχνικά δύσκολο και ότι ίσως δημιουργήσει περαιτέρω σύγχυση. Εγώ όμως αντιλαμβάνομαι ότι μπορεί να δοθεί λύση, εάν στην παράγραφο β΄ του άρθρου 7 μπει κάπου παρένθετα η λέξη «υπαιθρίως», για εργάτες που εργάζονται στην ύπαιθρο, σπέρνουν, καλλιεργούν κλπ. Ο άλλος όμως έχει τα μανιτάρια του μέσα σε στεγασμένο χώρο και υπαγάγει τους εργάτες του στον ΟΓΑ, ενώ στην πραγματικότητα κάνουν όχι μόνο την εμφύτευση και τη συγκομιδή των προϊόντων, αλλά στη συνέχεια τα μεταποιούν και τα προωθούν στο εμπόριο. Αυτή είναι μια κατάσταση τρελή. Έχει δημιουργήσει μεγάλη αναταραχή στο νομό μου. Σύσσωμος ο συνδικαλιστικός χώρος και ιδιαίτερα το εργατικό κέντρο δημιουργεί ζητήματα.
     Σας είπα και στην επιτροπή και το ξαναλέω τώρα με όση παρρησία χρειάζεται ότι ορισμένοι εκλαμβάνουν από κακό πρίσμα και κακή θεώρηση αυτές τις σωστές ρυθμίσεις της Κυβέρνησης και μιλούν για διατάξεις φωτογραφικές, οι οποίες ενδεχομένως θα μπορούσαν να τους ωφελήσουν. Σε κάθε περίπτωση, εφόσον ο ΟΓΑ είναι κύριος οργανισμός ασφάλισης, νομίζω ότι κάτι πρέπει να γίνει. Και έχει πολύ μεγάλη σημασία να ακούσουμε και την απάντησή, για να καταχωριστεί και στα Πρακτικά. Γιατί έχει επιληφθεί η Επιθεώρηση Εργασίας, αλλά και το ΙΚΑ του θέματος, προκειμένου να διαλευκάνει αυτό το ζήτημα και έχουν επιβάλει στον κύριο αυτόν ότι οι άνθρωποι αυτοί που μεταποιούν πρέπει να ασφαλίζονται στο ΙΚΑ. Έχει, λοιπόν, μεγάλη σημασία να έχουμε την απάντησή σας για την καταχώριση στα Πρακτικά και για τη μελλοντική ερμηνεία στα δικαστήρια ή από οποιονδήποτε δικαιοκρατικό οργανισμό, ώστε να διατηρούν οι εργαζόμενοι τα δώρα, τις άδειές τους, τις άδειες κυήσεως κ.ο.κ.
     Βεβαίως το συζήτησα μαζί σας ήδη και αντιλαμβάνομαι τις δυσκολίες, υπάρχει όμως ένα παράπονο, κύριε Υπουργέ. Διότι πολύ σωστά είπατε ότι θα εξακολουθήσουμε να αντιμετωπίζουμε εμείς τα προβλήματα, είτε υπό την ηγεσία σας είτε υπό οποιαδήποτε άλλη ηγεσία άλλου συναδέλφου μας, αλλά νομίζω ότι τα περισσότερα θέματα δεν ωριμάζουν από τη μια στιγμή στην άλλη. Αυτήν τη στιγμή μπορεί αυτό το αίτημα να φαίνεται ανώριμο, αλλά η επαναφορά του συνεχίζει να το κρατάει ζωντανό. Και αναφέρομαι στους υπαλλήλους του «ΑΣΤΕΡΑ», της «ΠΑΝΕΛΛΗΝΙΟΥ» και όλων αυτών των επιχειρήσεων, οι οποίοι υπήχθησαν στην ασφάλιση της Εθνικής Τράπεζας και από άλλο ταμείο θα πάρουν τη σύνταξή τους όταν εξέρχονται. Νομίζω ότι πραγματικά είναι άδικο να εργάζονται πλέον συνάδελφοι στην ίδια επιχείρηση και να έχουν διαφορετική ασφαλιστική αντιμετώπιση και όσον αφορά τη σύνταξη και όσον αφορά άλλα ζητήματα.
     Αυτές οι σκέψεις μου, κύριε Υπουργέ και κύριε Υφυπουργέ, θέλω να ξέρετε ότι δεν σημαίνουν ότι δεν αναγνωρίζω τα πολύ θετικά στοιχεία για τα ζητήματα που ρυθμίζει αυτό το νομοσχέδιο. Και πιστεύω ότι στη γενική κατεύθυνση δίνει λύσεις και δείχνει και τη γενναιότητα και την τόλμη της Κυβέρνησης να λύσει ζητήματα. Ωστόσο, θα ήθελα να σας παρακαλέσω αυτές τις παρατηρήσεις, τις οποίες έκανα, μέχρι την ημέρα που θα ψηφιστεί το νομοσχέδιο στο σύνολό του, να τις δείτε θετικά.
     Ευχαριστώ πολύ.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων: «Κύρωση του Πρωτοκόλλου της Καρθαγένης για τη Βιοασφάλεια στη Σύμβαση για τη βιολογική ποικιλότητα».
     Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τη έκθεση της στο σχέδιο νόμου του Υπουργείου Εξωτερικών: «Κύρωση της Ευρωμεσογειακής Συμφωνίας Σύνδεσης μεταξύ των Ευρωπαϊκών Κοινοτήτων και των κρατών-μελών τους αφενός και της Αραβικής Δημοκρατίας αφετέρου».
     Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Πρόνοιας «Πρωτοβάθμια φροντίδα υγείας».
     Εξαντλήθηκε ο κατάλογος των ομιλητών. Μόνο εγώ είμαι εγγεγραμμένη και δεν έχω πρωτολογήσει. Επειδή είναι δύσκολη η αντικατάσταση του Προεδρείου αυτήν τη στιγμή, θα μου επιτρέψετε να σας παρακαλέσω να συμφωνήσετε να μεταφέρω αυτό το δικαίωμα λίγο αργότερα, αν υπάρξει δυνατότητα.
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΔΗΜΗΤΡΙΟΣ ΡΕΠΠΑΣ ( Υπουργός Εργασίας και Κοινωνικών Ασφαλίσεων): Κυρία Πρόεδρε, θα ήθελα να κάνω μια μικρή παρέμβαση εδώ.
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ορίστε, έχετε το λόγο.
     ΔΗΜΗΤΡΙΟΣ ΡΕΠΠΑΣ ( Υπουργός Εργασίας και Κοινωνικών Ασφαλίσεων): Κυρία Πρόεδρε, και κύριοι συνάδελφοι, θέλω να κάνω μια μικρή παρέμβαση σ’ αυτό το σημείο της συνεδρίασής μας και εν συνεχεία θα λάβει το λόγο ο αγαπητός συνάδελφός μου.
     Επειδή δεν απάντησα στον Κοινοβουλευτικό Εκπρόσωπο της Νέας Δημοκρατίας, περιορίζομαι να πω, πρώτον, ότι αναγνώρισα κατά την αρχή της συνεδρίασης πως η διαδικασία κατάθεσης και συζήτησης των τροπολογιών αποτελεί ένα μέρος της νομοθετικής εργασίας. Ουδείς ακυρώνει αυτήν τη διαδικασία, ουδείς την καυτηριάζει. Είπα όμως, δικαιολογώντας την τελική θέση μας, ότι τα θέματα κοινωνικής ασφάλισης, επειδή έχουν και μια τεχνική πλευρά και τελικώς έχουν και δημοσιονομική συνέπεια τα όσα ρυθμίζουμε σ’ αυτήν την Αίθουσα,  θα πρέπει να μελετώνται πριν οδηγηθούμε στη λήψη των τελικών αποφάσεων. Και αυτό είναι που μας κάνει να οδηγούμαστε σ’ αυτήν τη θέση, να μην υιοθετήσουμε τροπολογίες στο πλαίσιο της σημερινής συνεδρίασης.
     Το ότι το νομοσχέδιο αυτό είναι αποτέλεσμα μελέτης –αντίθετα με τα όσα ισχυρίστηκε ο συνάδελφος της Νέας Δημοκρατίας- αποδεικνύεται, μεταξύ των άλλων, από το ότι έχει πολύ σημαντικές ρυθμίσεις απολύτως εξειδικευμένων θεμάτων, τα οποία ένας αδαής πολίτης δεν μπορεί να παρακολουθήσει. Αυτό δείχνει το έργο που έχουν κάνει οι υπηρεσίες του Υπουργείου μας και γι’ αυτό δημοσίως συγχαίρω και ευχαριστώ τους συνεργάτες μας στο Υπουργείο Εργασίας και Κοινωνικών Ασφαλίσεων. Επίσης, αποδεικνύεται από το ότι η διατύπωση των ρυθμίσεων αυτών γίνεται με τέτοιον τρόπο, ώστε να έχουν μια ασφάλεια δικαίου. Άλλωστε στα άρθρα 2 και 3 βλέπετε ότι κατατίθενται αναλογιστικοί πίνακες, προκειμένου να τύχει εφαρμογής αυτή η διάταξη για τη διαδοχική ασφάλιση την οποία σήμερα ψηφίζουμε. Νομίζω ότι αυτό αποτελεί ένα τεκμήριο για το πόσο προσεκτικά κάναμε τη δουλειά μας πριν έρθουμε στη Βουλή εισηγούμενοι αυτό το νομοσχέδιο. 
     Κυρίες και κύριοι συνάδελφοι, για να προχωρήσουμε στη ρύθμιση που περιλαμβάνεται στο νομοσχέδιο όσον αφορά την απόδοση οφειλομένων χρημάτων στον ΟΑΕΕ χρειάστηκε να συγκροτηθεί επιτροπή, να γίνει μια συζήτηση και να οδηγηθούμε σε αυτήν την κοινή θέση η οποία σήμερα τυγχάνει ανάλογης νομοθετικής κάλυψης. 
     Αυτοί που μας κατηγορούν ότι ερχόμαστε την τελευταία στιγμή να νομοθετήσουμε σημαντικά θέματα, είναι αυτοί οι οποίοι ζητούν να ψηφίσουμε και να νομοθετήσουμε θέματα, τα οποία δεν έχουν τύχει ανάλογης μελέτης. Αυτοί οι οποίοι μας κατηγορούν ότι προσπαθούμε να ψηφοθηρίσουμε, είναι αυτοί οι οποίοι μας καλούν να ρυθμίσουμε θέμα, παραπέμποντας στην εφαρμογή της ρύθμισης από το 2005 και μετά, για να πουν, αν το κάναμε αυτό, ότι «βεβαίως με μεγάλη ευκολία προχωρείτε σε μια τέτοια διάταξη, επειδή ξέρετε» -αυτός θα ήταν ο ισχυρισμός τους, το γνωρίζω πολύ καλά- «ότι δεν θα είστε εσείς κυβέρνηση, ότι κάποιοι άλλοι θα αναλάβουν αυτό το βάρος». Νομίζω ότι χρειάζεται περισσότερη ευθύνη όταν συζητάμε τέτοια θέματα σ’ αυτήν την Αίθουσα. 
     ‘Οσον αφορά τους γιατρούς του ΙΚΑ, ήμουν σαφής. Και αν θεωρείται εμπαιγμός …
     ΠΡΟΕΔΡΕΥΟΥΣΑ(Άννα Μπενάκη - Ψαρούδα): Κύριε Υπουργέ, θα παρακαλέσω να μη δευτερολογήσετε, είναι μια παρέμβαση.
     ΔΗΜΗΤΡΙΟΣ ΡΕΠΠΑΣ   ( Υπουργός  Εργασίας και Κοινωνικών Ασφαλίσεων): Δεν θα ξαναπάρω το λόγο…
     ΠΡΟΕΔΡΕΥΟΥΣΑ(Άννα Μπενάκη - Ψαρούδα): Καλώς.
     ΔΗΜΗΤΡΙΟΣ ΡΕΠΠΑΣ   ( Υπουργός  Εργασίας και Κοινωνικών Ασφαλίσεων): …θα αξιοποιήσω το χρόνο μου τώρα.
     Αν πράγματι είναι εμπαιγμός η ρύθμιση αυτή στην οποία προχωρούμε, πρέπει να προβληματιστούμε, γιατί οι τελευταίοι που θέλουμε να εμπαίξουμε τους γιατρούς του ΙΚΑ είμαστε εμείς. Αν υπάρχει τέτοιο θέμα, προκύπτει και ένα άλλο θέμα, για το αν θα πρέπει να προχωρήσουμε στην ψήφιση αυτής της ρύθμισης.
     Γιατί βεβαίως δεν είναι δυνατόν –και η θέση μας είναι σαφής σε αυτό- οι ιατροί του ΙΚΑ, οι οποίοι διατηρούν το ιδιωτικό ιατρείο τους, να έχουν απόλυτη και ίδια κάλυψη με τους γιατρούς πλήρους και αποκλειστικής απασχόλησης. 
     Επειδή ακριβώς θα πρέπει να δούμε αυτά τα θέματα υπό το πρίσμα μιας πολιτικής για την υγεία, στην οποία τμήμα αναπόσπαστο θα είναι και οι μονάδες υγείας του ΙΚΑ, γι’ αυτό ευνοούμε την ενίσχυση του θεσμού πλήρους και αποκλειστικής απασχόλησης γιατρών στο ΙΚΑ, χωρίς να παραβλέπουμε ότι θα πρέπει να υπάρχει μονιμότητα, ασφάλεια εργασίας για εκείνους οι οποίοι θα επιλέξουν να διατηρήσουν το ιατρείο τους. 
     Βεβαίως δεν πρέπει να εξομοιωθούν οι πάντες, ανεξαρτήτως του καθεστώτος εργασίας το οποίο επιλέγουν. Γιατί και εμείς έχουμε μια πολιτική επιλογή, αλλά και το δίκαιο είναι αυτό που επιβάλλει να διατηρήσουμε αυτήν τη διάκριση, για έναν πρόσθετο λόγο ακόμα, για να μην συζητούμε αυτά τα θέματα με έναν τρόπο στενό, συντεχνιακό, κλαδικό, αλλά να τα δούμε υπό το πρίσμα οικοδόμησης μιας πολιτικής για την υγεία, στην οποία θα πρέπει να ενταχθούν και μονάδες υγείας του ΙΚΑ με το θεσμό πλήρους και αποκλειστικής απασχόλησης. 
     Ο άλλος λόγος έγκειται στο ότι αυτήν την ώρα που συζητούμε ούτε εμείς μπορούμε να αποτιμήσουμε ούτε κάποιος άλλος έχει αποτιμήσει επισήμως και εγκύρως το κόστος που συνεπάγεται μια ανάλογη ρύθμιση. Πέραν δηλαδή της πολιτικής διαφοράς υπάρχει και ένα οικονομικό θέμα. 
     Εγώ δεν ισχυρίστηκα ότι γνωρίζω ποιο είναι το ύψος της δημοσιονομικής επιβάρυνσης, της δαπάνης που προκαλείται, αλλά όπως δεν το γνωρίζω εγώ, δεν το γνωρίζουν και εκείνοι που ισχυρίζονται ότι είναι μικρότερο. Γιατί πράγματι δεν υπάρχει ανάλογη μελέτη. Και αφού δεν υπάρχει ανάλογη μελέτη για να γνωρίζουμε επακριβώς ποια είναι η προκαλούμενη δαπάνη, πώς είναι δυνατόν να προβούμε σε ρύθμιση θέματος που δεν γνωρίζετε ούτε εσείς ούτε εμείς ποιες είναι οι οικονομικές και δημοσιονομικές συνέπειες που έχει η εφαρμογή του;
     Άρα, λοιπόν….
     ΓΕΡΑΣΙΜΟΣ ΓΙΑΚΟΥΜΑΤΟΣ: Πέστε «Ταμείο Νομικών». Γιατί δεν λέτε τη λέξη;
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Γιακουμάτε, επειδή είπατε στην ομιλία σας ότι θίγετε ο πολιτισμός σας και φαντάζομαι ότι θα είστε εξ εκείνων που θα διεκδικείτε το Υπουργείο Πολιτισμού, για το οποίο μίλησε ο κ. Κακλαμάνης πριν -επειδή είστε λάτρης του πολιτισμού, όπως γνωρίζω- έχετε κάθε λόγο να είστε πολιτισμένος και στη συζήτησή μας, γι αυτό μη με διακόπτετε. Και όταν μιλώ για γιατρούς και ενώ είστε γιατρός, βλέπω ότι θέλετε να στρέψουμε την κουβέντα προς νομικούς.
     Πιστεύω, λοιπόν, ότι θα ήταν λάθος να προχωρήσουμε σε μια ρύθμιση με αυτόν τον τρόπο τώρα. Εμείς θέλουμε το ΙΚΑ ένα σύγχρονο, μεγάλο οργανισμό κοινωνικής ασφάλισης. Πιστεύω ότι ο εκσυγχρονισμός του ΙΚΑ αποδίδει. Εντάσσουμε εκεί και το Κέντρο Ηλεκτρονικών Υπολογιστών, το γνωστό ΚΗΥΚΥ, για να είμαστε προνοητικοί, να διασφαλίσουμε το εργασιακό μέλλον των απασχολούμενων σήμερα στο ΚΗΥΚΥ Γιατί γνωρίζετε ότι η μηχανοργάνωση των οργανισμών κοινωνικής ασφάλισης, των κοινωνικών υπηρεσιών, θα οδηγήσει κάποια στιγμή σε απαξίωση και τελικώς σε περιθωριοποίηση του ΚΗΥΚΥ και των εργαζομένων σε αυτό.
     Πριν, λοιπόν, προκύψει η ανάγκη να αναζητήσουμε λύση τότε, όταν το πρόβλημα θα είναι οξύτατο, τώρα προνοητικοί πολιτικοί εμείς, δίνουμε μια τέτοια διέξοδο, αναγνωρίζοντας και περιφρουρώντας τα δικαιώματα των εργαζομένων στο ΚΗΥΚΥ.
     Όσον αφορά τώρα –και κλείνω πριν πάρει το λόγο ο κ. Σπυρόπουλος- το πολιτικό σχόλιο που κάνατε, κύριε Κακλαμάνη, αγαπητέ φίλε Νικήτα, θα μου επιτρέψετε να πω…
     ΝΙΚΗΤΑΣ ΚΑΚΛΑΜΑΝΗΣ: Τα άρθρα του ΙΚΑ που σας είπα, θα τα δείτε; 
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Θα τα δούμε στο τέλος της συνεδρίασης, θα δούμε τι είναι αυτό το οποίο μπορούμε να υιοθετήσουμε, αφού το ζυγίσουμε, το σταθμίσουμε, ώστε να είμαστε συνεπείς σε σχέση με αυτά που λέμε.
     Δεν έπρεπε να κάνετε αυτό το πολιτικό σχόλιο. Γιατί γνωρίζετε ότι ο εργασιακός νόμος που ψηφίστηκε πρόσφατα προβλέπει σειρά ρυθμίσεων για την ανάληψη -εκ μέρους του προϋπολογισμού- του κόστους που προκαλείται από την πρόσληψη και απασχόληση ενός ανέργου με τρόπο ικανοποιητικό, την ώρα που από τη δική σας πλευρά, σαράντα μέρες πριν από τις εκλογές, δεν έχει διατυπωθεί ούτε μια συγκεκριμένη πρόταση για το αντίστοιχο θέμα. Και αν υπάρχει σας καλώ να μου πείτε ποια είναι.
     Όταν ο Γιώργος Παπανδρέου διατύπωσε αυτήν την πρόταση, επεξέτεινε ή διεύρυνε αν θέλετε αυτήν τη δέσμη προτάσεων για την διευκόλυνση της ένταξης στην αγορά εργασίας μιας ομάδας του πληθυσμού όπως οι νέοι, που συναντούν πράγματι αυξημένα εμπόδια και κάλεσε τους εμπλεκόμενους φορείς -κράτος, εργοδοσία, εργαζόμενους- μέσα από διάλογο να αναζητήσουν τη σωστή ισορροπία, προκειμένου να καλύψουμε και την ασφαλιστική πτυχή του θέματος. Διότι, βεβαίως, είναι καλύτερο κάποιος να εργάζεται και να αμείβεται από το να είναι άνεργος και να οδηγείται σε περιθωριοποίηση.
     Βεβαίως θα πρέπει να κατοχυρώνει δικαιώματα. Είναι προς μελέτη αυτή η ιδέα, αυτή η πρόταση, την οποία άλλωστε δεν νομοθετήσαμε ακόμη. Έχουμε νομοθετήσει προτάσεις στις οποίες αντιμετωπίζουμε και τα θέματα που αφορούν την ασφαλιστική πλευρά με τρόπο ο οποίος πιστεύω ότι είναι πλήρης και ικανοποιητικός. 
     ΔΗΜΗΤΡΙΟΣ ΤΣΙΟΓΚΑΣ: Στον επόμενο νόμο φροντίστε να τους πάτε δεμένους χειροπόδαρα.
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Αφήστε να αποφασίσει για όλα αυτά ο ελληνικός λαός. Μην υποδύεστε τον ελληνικό λαό και μην βιάζεστε. Οι εκλογές είναι πολύ κοντά.
     ΔΗΜΗΤΡΙΟΣ ΤΣΙΟΓΚΑΣ: Στον επόμενο νόμο φροντίστε…
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Θα φροντίσουμε και εμείς και εσείς. 
     Ο κ. Παπανδρέου -επειδή κάνατε μια προσωπική αναφορά και δεν νομίζω ότι αυτό είναι θεμιτό όταν λείπει ένας συνάδελφος από την Αίθουσα- ήταν πάντοτε εδώ.
     ΝΙΚΗΤΑΣ ΚΑΚΛΑΜΑΝΗΣ: Δημόσια τα είπε.
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Ήταν πάντοτε εδώ. Ο κ. Παπανδρέου ήταν πάντοτε εδώ. Ήταν εδώ όταν η Κύπρος έμπαινε στην Ευρωπαϊκή Ένωση, όταν η Ελλάδα έμπαινε στην ΟΝΕ, όταν δημιουργούσαμε αυτό το οποίο πολλοί στο εξωτερικό ονομάζουν «ελληνικό θαύμα». Και είναι συνυπεύθυνος. Είναι συνυπεύθυνος γι’ αυτήν την οκταετή διακυβέρνηση της χώρας, όπως κι εσείς είστε συνυπεύθυνοι για την τριετή διακυβέρνηση της χώρας από τη Νέα Δημοκρατία την περίοδο 1990-1993. 
     ΓΕΡΑΣΙΜΟΣ ΓΙΑΚΟΥΜΑΤΟΣ: Εμείς χάσαμε τις εκλογές. Τώρα θα τις χάσετε κι εσείς.
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Και όλοι, και εμείς και εσείς, είμαστε συνυπεύθυνοι για τις ήττες της Νέας Δημοκρατίας. Γι’ αυτό ευθυνόμαστε κι εμείς. Και αυτή τη συνυπευθυνότητα για τις επερχόμενες ήττες της Νέας Δημοκρατίας εμείς θα την ασκούμε με την έγκριση του ελληνικού λαού, αγαπητοί συνάδελφοι.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τι χρόνο θέλετε κύριε Σπυρόπουλε;
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Είκοσι πέντε λεπτά, κυρία Πρόεδρε.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε έχετε το λόγο.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριοι συνάδελφοι, θέλω να επισημάνω -και θα προσπαθήσω να είμαι σύντομος- τους κύριους άξονες του συζητούμενου σχεδίου νόμου. Ο νόμος αυτός έχει θεσμικό σκέλος, έχει θεσμικά χαρακτηριστικά και πιστεύω ότι όπως σωστά επισημάνθηκε και από τον εισηγητή της Πλειοψηφίας, είναι σε συνδυασμό και σε συνάρτηση και έρχεται να λειτουργήσει αθροιστικά στο νόμο για την ασφαλιστική μεταρρύθμιση. Και μιλώ για τον ν. 3029.
     Η πρώτη ουσιαστική θεσμική αλλαγή αφορά τον δίκαιο επανακαθορισμό του τρόπου υπολογισμού των συντάξεων στους δικαιούχους διαδοχικής ασφάλισης. Είμαι σίγουρος ότι η ρύθμιση αυτή θα αντέξει στον χρόνο,  πιστεύω ότι αποτελεί τομή και προβλέπω ότι για μια εικοσαετία και πλέον θα διατηρηθεί σε ισχύ, ίσως και πιο πάνω. Γιατί βέβαια όταν αρχίζουν πια οι ασφαλισμένοι από την 1-1-1993 και μετά, θα είναι οι μόνοι που θα ασφαλίζονται, είναι σίγουρο ότι τα πράγματα θα είναι πιο απλά γιατί από τη γενιά αυτή τα ασφαλιστικά δικαιώματα είναι ακριβώς ίδια.
     Η δεύτερη ουσιαστική και θεσμική αλλαγή αφορά την υπαγωγή για πρώτη φορά στον ΟΓΑ ολόκληρου του αγροτικού δυναμικού της χώρας. Και, βέβαια, οι νέοι αγρότες δεν είναι μόνο αυταπασχολούμενοι αγρότες, είναι και οι επ’ αμοιβή απασχολούμενοι ανειδίκευτοι εργάτες στις αγροτικές επιχειρήσεις. Και εδώ απαντώντας στο συνάδελφο κ. Παπαγεωργίου θέλω να τον διαβεβαιώσω ότι όπως έχει διατυπωθεί στο συγκεκριμένο άρθρο και όπως υπάρχουν οι απαραίτητες διευκρινίσεις στην εισηγητική έκθεση, η ρύθμιση αυτή αφορά απασχόληση στην ύπαιθρο και βέβαια σε ημι-στεγασμένους χώρους και όχι σε στεγασμένους χώρους. Άρα λοιπόν νομίζω ότι αδίκως ανησυχούν ή, εν πάση περιπτώσει, αν ανησυχούν, νομίζω ότι με τις διαβεβαιώσεις αυτές θα πρέπει οι απασχολούμενοι στη συγκεκριμένη επιχείρηση να μην φοβούνται ότι θα στρεβλωθούν τα ασφαλιστικά τους δικαιώματα αιτία του νόμου.
     Εδώ θέλω να συμπληρώσω ακόμη ότι οι αμοιβές τους προσδιορίζονται από τις συλλογικές συμβάσεις. Δεν μπορεί να υπάρξει στην χώρα επ’ αμοιβή απασχολούμενος, εργάτης, που να παίρνει κατώτερες αποδοχές από την εθνική γενική συλλογική σύμβαση εργασίας.
     Η τρίτη θεσμική αλλαγή αφορά την πλήρη ενσωμάτωση όλων των βασικών κανόνων συνταξιοδότησης που ισχύουν για τους μισθωτούς με τον ν. 3029 και στους αυταπασχολούμενους και τους ελεύθερους επαγγελματίες. Πρόκειται για πολύ σημαντική τομή, πλήρη αντιστοίχιση του νόμου για την ασφαλιστική μεταρρύθμιση σ’ όλες τις κατηγορίες των  ασφαλισμένων.
     Η τέταρτη θεσμική τομή αφορά την ταυτόχρονη απόδοση –για πρώτη φορά θεσμοθετείται- της κύριας με την επικουρική σύνταξη, ένα κενό που υπήρχε από την ψήφιση του ν.2084, ένα κενό που καλύπτεται σήμερα.
     Η πέμπτη θεσμική αλλαγή -αναλύθηκε προηγούμενα από τον κύριο Υπουργό- αφορά την ριζική αλλαγή του εργασιακού καθεστώτος των ιατρών του ΙΚΑ-ΕΤΑΜ.
     Η έκτη θεσμική αλλαγή που δεν επισημάνθηκε και τη θεωρώ ιδιαιτέρως σημαντική αφορά τον τρόπο επιλογής των προέδρων όλων των διοικητικών συμβουλίων όλων των μεγάλων ασφαλιστικών οργανισμών με την ουσιαστική εκχώρηση ενός ως τώρα αποκλειστικού δικαιώματος της Κυβέρνησης δια του εκάστοτε Υπουργού Εργασίας να ορίζει αυτός τους προέδρους των διοικητικών συμβουλίων. Αυτό το δικαίωμα απεμπολείται και εκχωρείται αν θέλετε μέσα από τη σαφώς οριοθετημένη διαδικασία στην πλευρά των εργοδοτών και των εργαζόμενων και του εκάστοτε Υπουργού Εργασίας όπου μέσα από τριμερή συμφωνία θα ορίζονται οι πρόεδροι αυτών των ταμείων. 
     Όλες οι παραπάνω θεσμικές τομές λειτουργούν συμπληρωματικά και απόλυτα αρμονικά με τη φιλοσοφία του 3029 του νόμου που καθόρισε με τη μέγιστη κοινωνική συναίνεση του εξέλιξη του ασφαλιστικού μας συστήματος. 
     Πέρα απ’ αυτό, βέβαια, υπάρχουν και σημαντικές ρυθμίσεις και εδώ εισαγωγικά θέλω να πω το εξής που είπε και ο Υπουργός προηγουμένως. Όλες αυτές οι επιμέρους ρυθμίσεις μπορεί να θεωρούνται από όλους εμάς επιμέρους όμως γι’ αυτούς που τελικά απευθύνονται είναι πολύ σημαντικές ρυθμίσεις. Οι ρυθμίσεις αυτές ως ερέθισμα βασικό είχαν στο Υπουργείο είτε τροπολογίες ή προτάσεις συναδέλφων Βουλευτών κατά τη συζήτηση τεσσάρων προηγούμενων σχεδίων νόμων στην τελευταία διετία γιατί πέντε είναι τα σχέδια νόμου τα οποία με την ψήφιση του σημερινού ολοκληρώνονται σ’ αυτήν τη διετία. Προήλθαν, λοιπόν, από προτάσεις τροπολογιών Βουλευτών και κυρίως προήλθαν από ένα επίπονο, «βασανιστικό» πολύ καρποφόρο όμως διάλογο της ηγεσίας του Υπουργείου με εκατοντάδες συνδικαλιστικές οργανώσεις, επιμέρους επιτροπές και ακόμη μεμονωμένους ασφαλισμένους, υπομνήματα συνδικάτων ή ακόμη και πολιτών. Θέλω να σας διαβεβαιώσω ότι οι ρυθμίσεις αυτές που θεωρούνται δευτερεύουσες και επιμέρους απασχόλησαν και τις υπηρεσίες του Υπουργείου και την ηγεσία μέσα από επεξεργασίες και συνεδριάσεις πολλών, εκατοντάδων θα έλεγα ωρών. Εδώ θέλω να ευχαριστήσω και εγώ με τη σειρά μου όπως έκανε και ο κύριος Υπουργός, τους συναδέλφους, τους συνεργάτες της Γενικής Γραμματείας Κοινωνικών Ασφαλίσεων που με κοινωνική ευαισθησία, επιστημονική επάρκεια και απόλυτη αξιοπιστία διεξήγαγαν μαζί με μας όλη αυτήν την επεξεργασία και το διάλογο με τους φορείς. 
     Να σταθώ ακόμη σε κάποιες κρίσιμες επισημάνσεις γι’ αυτές τις λεγόμενες δευτερεύουσες ρυθμίσεις. Θα σταθώ σε δύο σημεία. Θα αναφερθώ στο θέμα του ΚΗΥΚΥ. Ειπώθηκε και προηγουμένως από τον κύριο Υπουργό. Λειτουργούμε προβλεπτικά. Όλα τα ασφαλιστικά ταμεία, όλοι οι ασφαλιστικοί οργανισμοί με βάση το υφιστάμενο θεσμικό τους πλαίσιο υποχρεούνται και εκ των πραγμάτων δημιουργούν αυτοδύναμες δομές πληροφορικής, αυτοδύναμες δομές που υποκαθιστούν ουσιαστικά το έργο του ΚΗΥΚΥ, ένα έργο που ξεκίνησε νομίζω από το 1961 ή το 1969 και σιγά σιγά εξελίχθηκε. 
     Από τα πράγματα λοιπόν το ΚΗΥΚΥ έμενε χωρίς έργο. Η μεγάλη τομή αν θέλετε, το μεγάλο σοκ στο έργο του ΚΗΥΚΥ ήλθε μετά την ταχεία ανάπτυξη ολοκληρωμένων μηχανογραφικών δομών στο ΙΚΑ –αυτές οι δομές θα ολοκληρωθούν πολύ γρήγορα στον ΟΓΑ και στον ΟΑΕΕ- και έτσι λοιπόν το ΚΗΥΚΥ χωρίς έργο ουσιαστικά θα έμενε στον αέρα. Και, βέβαια, εμάς μας ενδιαφέρουν οι τετρακόσιοι πενήντα - πεντακόσιοι εργαζόμενοι στο ΚΗΥΚΥ. Αν κάποια ηγεσία του ΚΗΥΚΥ μιλάμε σε διευθυντικό επίπεδο που ήταν κοντά στη συνταξιοδότηση δεν την ενδιέφεραν τα δύο-τρία επόμενα χρόνια εμείς  αναγνωρίζουμε αν θέλετε την αντίληψη αυτή της υπηρεσιακής ηγεσίας ή τμήματος της υπηρεσιακής ηγεσίας. Εμάς μας ενδιαφέρουν οι πεντακόσιοι άνθρωποι στο ΚΗΥΚΥ που θέλαμε τώρα σ’ αυτήν τη χρονική στιγμή να διασφαλίσουμε πλήρως τα εργασιακά τους, μισθολογικά τους, συνταξιοδοτικά τους δικαιώματα γιατί αυτοί μπροστά τους έχουν δεκαπέντε, είκοσι και τριάντα χρόνια υπηρεσιακής ζωής.
     Απαντήσαμε, λοιπόν, με απόλυτη αξιοπιστία στον κόσμο αυτό και βέβαια διασφαλίσαμε πλήρως και τα λειτουργικά συμφέροντα του ασφαλιστικού μας συστήματος δεδομένου ότι τώρα πια το ΚΗΥΚΥ κοντά στο ΙΚΑ σαν αυτόνομο νομικό πρόσωπο ιδιωτικού δικαίου νομίζουμε ότι και θα βρει ένα ρόλο και ενδεχομένως μαζί με τις αυτοδύναμες μηχανογραφικές δομές που εκ των πραγμάτων θα δημιουργηθούν στα ασφαλιστικά ταμεία θα έχει τη δυνατότητα να προωθήσει μια νέα ισορροπία που μπορεί στο μέλλον ακόμη και να διευρυνθεί.
     Πιστεύουμε ότι το έργο του ΑΜΚΑ-ΕΜΑΕΣ το ΙΚΑ θα το αναθέσει στο ΚΗΥΚΥ. Αυτή είναι η πρόθεσή μας, αυτή είναι η πολιτική μας απόφαση. Ελπίζουμε δηλαδή, ότι όχι μόνο θα υπάρξει το ΚΗΥΚΥ με βεβαιότητα εκεί, αλλά θα λειτουργήσει και υπέρ των εργαζόμενων σ’ αυτό.
     Δεν κατανοήσαμε ποτέ τις τελευταίες αντιδράσεις. Δεν τις κατανοούμε. Πιστεύουμε ότι είναι αντιδράσεις που τελικά επικεντρώνονται σε επιμέρους αντιλήψεις για τη λειτουργία του ΚΗΥΚΥ και όχι στη βασική αντίληψη που αφορά το συμφέρον των τετρακοσίων πενήντα εργαζομένων σ’ αυτό.
     Έρχομαι σ’ ένα ακόμα θέμα που κι αυτό δημιούργησε κάποιες τριβές. Μιλώ για την ενσωμάτωση της ΑΤΑ στο μισθολογικό κλιμάκιο εξόδου των συνταξιούχων ΔΕΚΟ, τραπεζών. Κάνω αυτήν τη διευκρίνιση γιατί θέλω να διαβεβαιώσω το Σώμα –οι Βουλευτές ήδη το γνωρίζουν- ότι με την επακριβή διατύπωση λύνουμε και μία ασάφεια που ενδεχόμενα μπορεί να υπήρξε για τους δικαιούχους αυτής της ρύθμισης στη ΔΕΗ δεδομένου ότι ο βασικός μισθός στη ΔΕΗ είναι το μισθολογικό κλιμάκιο συν το χρονοεπίδομα. Άρα αν δεν κάναμε αυτήν τη διευκρίνιση ενδεχομένως να αδικούνταν οι δικαιούχοι της ΔΕΗ έναντι των υπολοίπων. Εδώ είναι λοιπόν, μία σωστή ρύθμιση. Για τη ρύθμιση αυτή υπήρχε διεκδίκηση από όλους τους συνταξιούχους των ΔΕΚΟ και των τραπεζών. 
     Πιστεύω ότι η πολιτεία το αντιμετώπισε με την απαραίτητη ευαισθησία και βέβαια η ρύθμιση αυτή κοστίζει αρκετά και αφορά ασφαλιστικούς οργανισμούς που δεν έχουν σήμερα βιωσιμότητα. Αυτό είναι αλήθεια. Για την υλοποίηση αυτής της ρύθμισης υπήρξε σημαντική έγκριση δαπανών που θα εκτελεστούν σε βάρος του κρατικού προϋπολογισμού προς όφελος δεκάδων χιλιάδων συνταξιούχων. Έτσι, λοιπόν, νομίζω ότι θα πρέπει να γίνει κατανοητή και η περίσκεψη και η σωστή μεθόδευση που θα έπρεπε να υπάρχει από την ηγεσία του Υπουργείου σε συνεργασία με το Υπουργείο Οικονομικών για να ολοκληρωθεί αυτή η ρύθμιση.
     Μία άλλη ακόμα επιμέρους ρύθμιση είναι πολύ σημαντική και θα την έλεγα θεσμική. Μαζί με τη ρύθμιση του παγίου συστήματος εξόφλησης των οφειλών του ΙΚΑ γίνεται μία καινοτόμος ρύθμιση. Για πρώτη φορά δίνεται η δυνατότητα στις επιχειρήσεις να αποπληρώνουν τις οφειλές τους προς το ΙΚΑ με δανειακές συμβάσεις που θα υπογράφουν οι ίδιες οι επιχειρήσεις με τράπεζες και οι τράπεζες θα καθίστανται υπεύθυνες για την ολοκλήρωση της διαδικασίας αποπληρωμής των οφειλών μιας επιχείρησης προς το ΙΚΑ. 
     Μ’ αυτόν τον τρόπο ποιες ελαστικότητες έχουμε; Υπάρχει η δυνατότητα ρύθμισης των παγίων οφειλών, όπως το επαναρυθμίζουμε και μπορεί να υπάρξει μία επιχείρηση, η οποία να μην μπορεί να ανταποκριθεί σ’ αυτήν τη ρύθμιση. Αντί για σαράντα οκτώ δόσεις δηλαδή, θα ήθελε οι δόσεις να είναι πενήντα με εξήντα. Υποκαθίσταται αυτή η αδυναμία με τη δυνατότητα που δίνεται πια στην επιχείρηση να συνάπτει δανειακή σύμβαση με μία τράπεζα και να αίρεται αυτή η δυσκολία. 
     Η ρύθμιση αυτή είναι ιδιαιτέρως σημαντική για έναν ακόμα λόγο: Ότι πια απελευθερώνουμε, αν θέλετε, το ΙΚΑ από την υποχρέωση να κάνει και τραπεζικό έργο. Μονοσήμαντα, λοιπόν, οι επιχειρήσεις μπορεί να κάνουν τραπεζικό έργο. Το τραπεζικό έργο στο κομμάτι αυτό ανατίθεται στις τράπεζες και από εκεί και πέρα και το ΙΚΑ απαλλάσσεται και οι επιχειρήσεις διευκολύνονται. 
     Υπάρχουν κι άλλες διατάξεις, που τις θεωρώ ιδιαίτερα σημαντικές, όπως οι διατάξεις που αφορούν τη βελτίωση της αναλυτικής περιοδικής δήλωσης. Είναι μία ασφαλιστική τομή η οποία ψηφίστηκε με νόμο τον Δεκέμβριο του 2001 και άρχισε να λειτουργεί από το 2002. Είναι μία διαδικασία που δικαιώνεται καθημερινά και διαψεύδει, αν θέλετε, τους ισχυρισμούς της Νέας Δημοκρατίας ότι δεν γίνονται πράγματα. Έγιναν σημαντικές τομές στο ασφαλιστικό σύστημα. Ήδη η εισφοροδιαφυγή –συμφωνώ μαζί με τους συναδέλφους που μίλησαν- αποτελεί τη μεγάλη πληγή. Μέσα από τη λειτουργία της αναλυτικής περιοδικής δήλωσης και μέσα από την αντίληψη που οικοδομείται και στους εργαζόμενους και στους εργοδότες θα πρέπει να ανατραπεί αυτή η πληγή για το ασφαλιστικό μας σύστημα. 
     Με εργαλείο, λοιπόν, την αναλυτική περιοδική δήλωση, βλέπουμε ότι αυτό το φαινόμενο μειώνεται και αυτό είναι ό,τι πιο αισιόδοξο –αν θέλετε- για το μέλλον και την προοπτική του ασφαλιστικού μας συστήματος.
     Τώρα θέλω να αξιοποιήσω το χρόνο για να κάνω κάποιες διευκρινίσεις αντλώντας στοιχεία από τοποθετήσεις συναδέλφων. Πιστεύω ότι είναι ορθό να γίνει αυτό, γιατί αποτελούν στοιχεία που μπορούν να βοηθήσουν και για την ερμηνεία του νόμου, αλλά και για τη διευκρίνιση θεμάτων που τελικά δημιουργούν ερωτήματα.
     Ειπώθηκε από συνάδελφο –δεν θυμάμαι από ποιον- ότι θα ήταν πιο ορθό στις ρυθμίσεις για τον ΟΑΕΕ και ιδιαίτερα για τα μέλη των ομόρρυθμων ή ετερόρρυθμων  επιχειρήσεων, να απαλειφθεί η διατύπωση που λέει για το διπλάσιο του εισοδήματος. Είναι ορθή η διατύπωση όπως υπάρχει στο νόμο για τον εξής απλό λόγο: Τέθηκε στο διπλάσιο του εισοδήματος των μελών των εταιρειών για το λόγο ότι ακριβώς τα μέλη των εταιρειών ως φορολογητέο εισόδημα δηλώνουν το 50% των κερδών της εταιρείας. Επομένως, λογικά μπαίνει το διπλάσιο. Αν δεν έμπαινε κάτι τέτοιο, θα ήταν σε πλεονεκτικότερη θέση από το μεμονωμένο επαγγελματοβιοτέχνη. 
     Όσον αφορά στις μητέρες αναπήρων, θέλω να κάνω τη διευκρίνιση –ειπώθηκε και εδώ και στην Επιτροπή- ότι δεν αυξάνεται ο συντάξιμος χρόνος για τις μητέρες αναπήρων παιδιών από πεντέμισι χιλιάδες σε επτάμισι χιλιάδες ημέρες. Με το παρόν σχέδιο νόμου θεσπίζεται μία νέα διάταξη που δίνει το δικαίωμα συνταξιοδότησης με επτάμισι χιλιάδες ημέρες ασφάλισης χωρίς όριο ηλικίας. Οι πεντέμισι χιλιάδες ημέρες ασφάλισης συνδέονται με όριο ηλικίας το πεντηκοστό πέμπτο και το πεντηκοστό για μειωμένη σύνταξη. Είναι, λοιπόν, μία πρόσθετη ρύθμιση χωρίς να ακυρώνει προηγούμενη.
     Θα ήθελα να κάνω ακόμα μία διευκρίνιση. Ειπώθηκε από τον κ. Γιακουμάτο –και έχει ειπωθεί και δημόσια και εδώ- ότι η υποχρεωτική έξοδος από τις τράπεζες ή από την Εθνική Τράπεζα είναι θέμα εργασιακό που προβλέπεται από τον Κανονισμό της Τράπεζας και δεν μπορεί να ανατραπεί ούτε με την απόφαση του διοικητή ούτε με καμία άλλη απόφαση.
     ΓΕΡΑΣΙΜΟΣ ΓΙΑΚΟΥΜΑΤΟΣ: Ποιος κυβερνάει; Ο διοικητής της τράπεζας κυβερνάει;
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Όσον αφορά στους ασφαλισμένους στο ΙΚΑ, εδώ ειπώθηκε προηγουμένως –νομίζω από το συνάδελφο κ. Τσιόγκα ή δεν ξέρω από ποιον- ότι γίνεται μία δυσμενέστερη ρύθμιση. Ευνοϊκότερη έχει γίνει η ρύθμιση με το ν. 3029 γιατί λέμε «η καλύτερη πενταετία της τελευταίας δεκαετίας». 
     Θα ήθελα να κάνω μία άλλη διευκρίνιση σε ισχυρισμούς συναδέλφων. Θα ήθελα να πω ένα στοιχείο το οποίο νομίζω ότι δεν πρέπει πάλι να το ανακυκλώνουμε. Τα πλεονάζοντα κεφάλαια του «ΛΑΦΚΑ» που τέθηκε από τον κ. Γιακουμάτο επενδύονται –μάλιστα υπήρχαν θετικές εισηγήσεις και από την πλευρά της υπηρεσίας- σε μερίδια αμοιβαίων κεφαλαίων, τα οποία επενδύουν το ενεργητικό τους σε τίτλους σταθερού εισοδήματος και μετοχές που έχουν εισαχθεί στο Χρηματιστήριο Αξιών Αθηνών. Δεν επενδύονται άμεσα σε μετοχές.
     Μία ακόμα διευκρίνιση που θα ήθελα να κάνω είναι ότι το ποσοστό αναπηρίας 80% που ισχύει για τα ανάπηρα παιδιά, ορφανά και από δύο γονείς, συνδέεται με την ευνοϊκή ρύθμιση της καταβολής του συνόλου του ποσού της σύνταξης του θανόντα γονέα. Παράλληλα εξακολουθεί να ισχύει διάταξη για τα ανάπηρα παιδιά με ποσοστό αναπηρίας 67%, κλπ. 
     Δεν πιστεύω ότι τα αγνοούσαν οι συνάδελφοι, αλλά εν πάση περιπτώσει μέσα στα πλαίσια μίας παράθεσης και αντιπαράθεσης, υποστήριξαν κάτι διαφορετικό. Μπορεί όμως και να το αγνοούσαν.
     ΓΕΡΑΣΙΜΟΣ ΓΙΑΚΟΥΜΑΤΟΣ: Θα την πάρετε την απάντησή σας.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Θα ήθελα να σταθώ σε δύο σημεία ακόμα. Ειπώθηκε ότι δεν συμφέρει ή δεν θα πρέπει οι ασφαλισμένοι στο ΙΚΑ που ως τώρα ασχολούνται σε έργο του πρωτογενούς τομέα να πάνε στον ΟΓΑ στην Ε΄ ασφαλιστική κλάση, γιατί θα μειώσουν τα ασφαλιστικά τους δικαιώματα. 
     Δεν είναι έτσι και θα πω ένα απλό παράδειγμα. Στο ΙΚΑ με τριάντα πέντε χρόνια στην Η΄ ασφαλιστική κλάση, η σύνταξη που θα πάρει ένας απασχολούμενος είναι εκατόν εβδομήντα τρεις χιλιάδες οκτακόσιες τριάντα επτά δραχμές, δηλαδή περίπου πεντακόσια δέκα ευρώ.
     Με 35 χρόνια στον ΟΓΑ, στην Ε΄ ασφαλιστική κλάση, όπως προβλέπεται, θα πάρει σύνταξη 176,821 ευρώ, χωρίς επικουρική, μόνο κλάδο κύριας σύνταξης, την οποία βέβαια δίνουμε το δικαίωμα να συνεχίσουν. 
     Πιστεύουμε, λοιπόν, ότι η ρύθμιση στον ΟΓΑ όπως ακριβώς την έχουμε μελετήσει, είναι και ισορροπημένη και επωφελής και για τους επ’ αμοιβή απασχολούμενους στον πρωτογενή τομέα και για τις αγροτικές επιχειρήσεις και για το ασφαλιστικό μας σύστημα. Γιατί όλη αυτή η ομάδα των ελλιπώς ασφαλισμένων θα διεκδικούσαν το μέγιστο, αν θέλετε, από το ΙΚΑ, να πάρουν την κατώτερη σύνταξη, δεν θα την έφθαναν και αυτή και θα προσέφευγαν στη δυνατότητα των τριών χιλιάδων πεντακοσίων ενσήμων.
     Σ’ αυτούς τους ανθρώπους, λοιπόν, διασφαλίζουμε πλήρη συνταξιοδοτικά δικαιώματα, με μεγαλύτερη σύνταξη και παράλληλα απαλλάσσουμε το ΙΚΑ από μια ομάδα που τελικά συνέχεια θα αύξανε τον αριθμό των δικαιούχων κατώτερης σύνταξης από το ΙΚΑ. Ξέρετε όσο θα μειώνει το ΙΚΑ τους δικαιούχους της κατώτερης σύνταξης, τόσο θα βελτιώνεται οικονομικά. 
     Σε σχέση με τους ιδιοκτήτες των ενοικιαζομένων δωματίων ειπώθηκε και στην επιτροπή, ειπώθηκε και εδώ ότι θα πρέπει να μην υπολογίζεται το τεκμαρτό, αλλά το πραγματικό εισόδημά τους. Το θέμα αυτό δεν αφορά βέβαια το Υπουργείο Κοινωνικών Ασφαλίσεων. Μια τέτοια ρύθμιση αφορά το Υπουργείο Οικονομίας και Οικονομικών και δεν θα μπορούσε να γίνει καμία παρέμβαση από τη δική μας πλευρά. 
     Θέλω να αξιοποιήσω τα τρία-τέσσερα τελευταία λεπτά με δυο-τρεις γενικές επισημάνσεις και βέβαια μία επισήμανση που αφορά τις μεγάλες κατηγορίες των ασφαλισμένων. Έχουμε ήδη αποφασίσει -και νομίζω ότι και ο ελληνικός λαός έχει αποδεχθεί- ότι τα ασφαλιστικά ταμεία του μέλλοντος θα είναι οκτώ. Θα είναι το ΙΚΑ, το δημόσιο, ο ΟΓΑ, ο ενοποιημένος ΟΑΕΕ και βέβαια τα τρία βασικά ταμεία των επιστημόνων, το Ταμείο Νομικών, το ΤΣΜΕΔΕ, το ΤΣΑΥ και στη συνέχεια το άθροισμα των Ταμείων Τύπου. 
     Αυτή η μεγάλη οργανωτική επιλογή που είναι μια οργανωτική επιλογή που την αποτύπωσε με απόλυτη σαφήνεια ο ν. 3029 οριοθετεί, αν θέλετε, τους  βασικούς στόχους του ελληνικού κοινωνικού κεκτημένου. 
     Δηλώνουμε ξεκάθαρα ότι αυτό το στόχο ως ΠΑΣΟΚ και ως κυβέρνηση θα τον προωθήσουμε και είμαστε βέβαιοι ότι ο ελληνικός λαός ξέρει πάρα πολύ καλά ότι μόνο το ΠΑΣΟΚ ως κυβέρνηση μπορεί να βελτιώσει το σημερινό κοινωνικό κεκτημένο, μπορεί να το κατοχυρώσει σε κάθε περίπτωση. 
     Πιστεύουμε, λοιπόν, ότι η πολύ ξεκάθαρη θέση ότι τα τρία επιστημονικά ταμεία, γιατρών, δικηγόρων, μηχανικών αποτελούν για μας βασική επιλογή στους ασφαλιστικούς πυλώνες, φέρνουν πράγματι στην επικαιρότητα τη συνέχιση της συζήτησης ενός θέματος που δεν επιλύει το σημερινό σχέδιο νόμου. Και μιλώ για την οριστική ρύθμιση των οφειλών του δημοσίου προς το Ταμείο Νομικών, μια ρύθμιση που σε κάθε περίπτωση θα γίνει, θα ολοκληρωθεί ένας πολύ ουσιαστικός διάλογος που έχουμε με το Ταμείο Νομικών. Έχουμε προσεγγίσει  πολύ σημαντικές ρυθμίσεις που θα διασφαλίζουν το μέλλον του Ταμείου Νομικών και θα θωρακίσουν τους υφιστάμενους πόρους που δεν τους θεωρούμε κοινωνικούς πόρους. Τους θεωρούμε επιμερισμένες εργοδοτικές εισφορές και στηρίζουμε αυτό τον τρόπο χρηματοδότησης και για το ΤΣΜΕΔΕ και για το ΤΣΑΥ και για τα Ταμεία Τύπου. 
     Πιστεύουμε, λοιπόν, ότι ο διάλογος αυτός με το πλέγμα των τεσσάρων ταμείων θα ολοκληρωθεί και έχουμε τη βεβαιότητα ότι θα ολοκληρωθεί με την επόμενη κυβέρνηση ΠΑΣΟΚ, έτσι που σε καμία περίπτωση κανείς να μην μπορεί να αμφισβητήσει τη βιωσιμότητα αυτών των ταμείων, που κατά την άποψή μας αποτελούν βασικό κορμό, βασικούς πυλώνες στο κοινωνικοασφαλιστικό μας σύστημα. 
     Πιστεύω βέβαια ότι όσο και να επιχειρεί κάποιος και όσο να επιχειρούν αρκετοί άνθρωποι να αντιμετωπίσουμε το σύνολο των ασφαλιστικών θεμάτων, αυτό δεν είναι δυνατόν να γίνει ποτέ. Πάντα θα κυνηγάς ένα στόχο. Το θέμα είναι προς ποια πλευρά τον κυνηγάς. Τον διεκδικείς προς όφελος των ευρύτερων κοινωνικών ομάδων ή τελικά τον διεκδικείς στην κατεύθυνση που εξυπηρετεί άλλες πλευρές; 
     Πιστεύω ότι όλοι οι Έλληνες πολίτες έχουν πειστεί ότι η γενναία, αλλά ταυτόχρονα συνετή απόφασή μας μέσα από το ν. 3029 να ανατρέψουμε όλες τις ακραίες και αντιασφαλιστικές διατάξεις του ν. 2084, χωρίς να ανατρέψουμε όλα τα άρθρα του, αποτελεί μία υπεύθυνη και συνετή πολιτική επιλογή της Κυβέρνησης του ΠΑΣΟΚ. Η προσπάθεια και ο αγώνας νομίζω ότι πρέπει να συνεχιστούν. Το ασφαλιστικό κοινωνικό κεκτημένο το κατοχυρώνεις πάντα, όταν το διεκδικείς πάντα, όταν είσαι πάντα εν εγρηγόρσει, όταν δεν πιστεύεις ποτέ ότι έχεις πιάσει τον τελικό στόχο. 
     Σ’ αυτήν την κατεύθυνση κινηθήκαμε τα δύο τελευταία χρόνια, σ’ αυτήν την κατεύθυνση νομίζω ότι πάντα θα κινούνται οι κυβερνήσεις του ΠΑΣΟΚ.
     Θέλω να κλείσω με ένα μεγάλο «ευχαριστώ» γιατί πραγματικά κλείνει ένας μεγάλος κύκλος νομοθετικής επεξεργασίας όπου η Βουλή στάθηκε απέναντί μας υπεύθυνα. Το σύνολο των πτερύγων της Βουλής στάθηκε με υπευθυνότητα και κυρίως οι κοινωνικοί εταίροι στάθηκαν απέναντί μας με υπευθυνότητα. Τους ευχαριστούμε γι’ αυτό και νομίζω ότι εκφράζω και τα συναισθήματα του Υπουργού Εργασίας. Πιστεύω ότι μέσα απ’ αυτό το διάλογο όλοι μάθαμε περισσότερα, αλλά κυρίως μάθαμε ένα, ότι δηλαδή τα θέματα που αφορούν την κοινωνική ασφάλιση και τη μετεξέλιξη του κοινωνική κεκτημένου είναι θέματα μέσα από τα οποία με το διάλογο και τη συνεννόηση μπορείς να οικοδομήσεις λύσεις.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το λόγο έχει ο κ. Κανελλόπουλος, ο οποίος με επιστολή του Γραμματέα της Κοινοβουλευτικής Ομάδας του ΠΑΣΟΚ έχει οριστεί κοινοβουλευτικός εκπρόσωπος.
     ΛΑΜΠΡΟΣ ΚΑΝΕΛΛΟΠΟΥΛΟΣ: Μήπως θέλει να μιλήσει πρώτα ο κ. Γιακουμάτος;
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο κ. Γιακουμάτος θα δευτερολογήσει μετά.
     ΛΑΜΠΡΟΣ ΚΑΝΕΛΛΟΠΟΥΛΟΣ: Ας μιλήσει πρώτα ο κ. Γιακουμάτος για να μιλήσω εγώ μετά.
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ορίστε, κύριε Γιακουμάτο, έχετε το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ: Κυρία Πρόεδρε, είναι σοφός ο λαός μας που λέει: «Ο φόβος φυλάει τα έρημα» και «ουδέν κακόν αμιγές καλού». Είχε και τη θετική της παρενέργεια η τροπολογία Πάχτα, διότι σήμερα πραγματικά σ’ ένα ασφαλιστικό νομοσχέδιο –και θέλω να επαινέσω τον Υπουργό- με τις εκατόν είκοσι και βάλε τροπολογίες δεν μπήκαμε σ’ αυτήν τη διαδικασία και αυτή είναι μία πράξη που πρέπει να προβληματίσει την Κυβέρνηση.
     Άκουσα και μία ωραία λέξη του Αρκάδα Υπουργού κ. Ρέππα, τη λέξη «εντυπωσιοθηρία». Κύριε Υπουργέ, «εντυπωσιοθηρία» είναι όταν πηγαίνατε στη γενική συνέλευση των Ταμείων Νομικών, των δικηγόρων όλης της Ελλάδος και μιλάγατε για το χρέος, το αποδεχθήκατε και δε βρήκατε το χρόνο να το ρυθμίσετε. Θα μπορούσατε κάλλιστα στο άρθρο 17, όπως έχετε ρυθμίσει εδώ πέρα τα χρέη του ΟΑΕΕ και λέτε ότι αυτό θα γίνει στο μέλλον και θα καθοριστούν οι όροι και ο τρόπος με υπογραφές Υπουργών, να είχατε πει εδώ και για το ΤΣΑΥ και το Ταμείο Νομικών και να είχαμε πράγματι μία λύση σ’ αυτό το μεγάλο πρόβλημα. 
     Λέτε για κινδυνολογία. Εγώ κινδυνολογώ, η Νέα Δημοκρατία κινδυνολογεί, ή η ΚΟΜΙΣΙΟΝ που εξέθεσε σε δημοσιότητα και σας «χτυπάει το καμπανάκι» για το ασφαλιστικό και σας εγκαλεί; Ίσα που θα προλάβετε με τις εκλογές να «ανάψει το κόκκινο φως» από την ΚΟΜΙΣΙΟΝ. 
     Κύριε Υπουργέ, σταματήστε μονότονα τέσσερα χρόνια αυτό το τροπάρι, δηλαδή να λέτε «θέση της Νέας Δημοκρατίας». Τι θέση της Νέας Δημοκρατίας; Σας το έχει καταθέσει ο Πρόεδρος του κόμματός μας, ο κ. Καραμανλής, το έχω καταθέσει δέκα φορές, θα σας το ξανακαταθέσω. Είναι η σύγχρονη πρόταση της Νέας Δημοκρατίας για την κοινωνική ασφάλιση στην Ελλάδα του 21ου αιώνα. Παρακαλώ πολύ να μπει στα Πρακτικά της Βουλής διότι αυτή η σπέκουλα έχει και όριο.
     (Στο σημείο αυτό ο Βουλευτής κ. Γ. Γιακουμάτος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Μετά λέει γιατί ο λαός μιλάει για αναξιοπιστία και για «ξύλινη» γλώσσα. Έχουμε καταθέσει δέκα φορές τη θέση μας από το 2001. Εμείς δεν αλλάζουμε θέσεις, δεν πάμε από τις 3 Σεπτέμβρη στις θέσεις της 32 Αυγούστου. Έχουμε θέσεις με συνέπεια που τις υπηρετούμε σταθερά με τη φιλελεύθερη πρόταση από το 2001.
     Βέβαια, κύριε Υπουργέ, κάνετε μία συνειδητή σπέκουλα και το λέω και το εννοώ. Έρχεστε συνέχεια και μιλάτε για το ν. 2084, για τους νόμους Σιούφα, τους νόμους της περιόδου ’90-‘93. Σας λέω λοιπόν: Από την «αυτοκρατορία» των ελλειμμάτων και από τις πορείες των συνταξιούχων για να πληρωθούν τη σύνταξη του μηνός με 32% επιτόκιο που δανειζόμαστε για να πληρώνουμε τις συντάξεις σε ειδικές τιμές, φτάσαμε και κάναμε κάτι, το έχουμε αποδεχτεί, πληρώσαμε το πολιτικό κόστος και χάσαμε στις εκλογές του 1993. Τι άλλο θέλετε να κάνουμε, χαρακίρι;
     Πολλές απ’ αυτές τις ρυθμίσεις παραμένουν και πράγματι κι εσείς τις κρατάτε κι αυτή είναι η λογική. Όμως μη λέτε για κατώτατες συντάξεις των 45.000 για να κερδίσετε εντυπώσεις. Ο νόμος έλεγε ξεκάθαρα για ανταποδοτική 45.000 συν κοινωνικό πόρο και 1032 και δε μας λέτε, αποσιωπάτε στο απερχόμενο «ισχυρό χαρτί», τον ισχυρό άντρα, τον άσσο-μπαστούνι, ότι τον Απρίλιο του 2000 είχατε δεσμευτεί στον ελληνικό λαό, υφαρπάζετε την ψήφο από ενάμισι εκατομμύριο συνταξιούχους, από τα περήφανα γηρατειά του Ανδρέα Παπανδρέου που ξυλοκοπήθηκαν. Πού είναι οι 152.000 σύνταξη που υποσχεθήκατε, πού είναι τα 350 ευρώ τουλάχιστον από 1/1/2001; Εμείς λέγαμε για ανταποδοτική 45.000, κοινωνικό πόρο 1032. 
     Κυρία Πρόεδρε, άκουσα τον κ. Σπυρόπουλο να λέει μία καινοφανή ιδέα. Είτε το Λαύριο βγάζει καινοφανείς ιδέες είτε εδώ μέσα βγαίνουν.
     Ο κανονισμός της Εθνικής Τράπεζας και του διορισμένου από την Κυβέρνηση κ. Καρατζά, λέει να βγαίνουν στη σύνταξη σε ηλικία 58 ετών. Δηλαδή αν κάνω εγώ έναν κανονισμό σε μια ιδιωτική τράπεζα για παράδειγμα στην Πειραιώς και πω ότι σε ηλικία 45 ετών θα βγαίνουν στη σύνταξη, θα το αποδεχθεί το Υπουργείο; Δηλαδή εδώ τι είναι κράτος εν κράτει; Φθάνει που έχουμε την κρατική τραπεζική τοκογλυφία, έχουμε τώρα και την ασφαλιστική αν θέλετε, πάνω από την Κυβέρνηση νοοτροπία του κ. Καρατζά και της Εθνικής Τράπεζας.
     Εμείς, κύριε Υπουργέ, σ’ αυτό το ασφαλιστικό νομοσχέδιο κρατάμε και διατηρούμε τις θέσεις που είχαμε και στο νόμο 3029. Ο κ. Καραμανλής ο Πρόεδρος του κόμματός μας δεσμεύθηκε ότι εμείς τις θετικές διατάξεις και του 3029 και αυτού του νομοσχεδίου θα τις διατηρήσουμε. Όμως αντιασφαλιστικές διατάξεις που τις έχουμε απαριθμήσει επανειλημμένως θα τις καταργήσουμε.
     Γι’ αυτό, με αυτήν τη λογική στα άρθρα 1 με 3 που είναι η διαδοχική ασφάλιση εμείς λέμε ναι, είναι στη σωστή κατεύθυνση, με τις επιφυλάξεις που είπα στην εισήγησή μου. 
     Για τις διαζευγμένες ψηφίζουμε το άρθρο αυτό και κρατάμε τις επιφυλάξεις μας για τον ισχυρό κλονισμό όπως είπε ο κ. Μητσοτάκης. Αλλά είναι δυνατόν σήμερα να μιλάτε για 200 ευρώ το μήνα, δηλαδή 2.400 ευρώ το χρόνο ώστε να δικαιούται τη σύνταξη η διαζευγμένη; Είναι δώρο άδωρον. Είναι προϋποθέσεις απαγορευτικές και αυτές τις διατάξεις θα τις βελτιώσουμε. Αυτό είναι σίγουρο. 
     Έρχομαι στο άρθρο 5 στα ΜΕΑ. Κύριε Υπουργέ, είναι δυνατόν να μιλάτε για πλήρη ακρωτηριασμό; Τι σημαίνει αυτό; Αν κόψω το χέρι πιο κάτω δεν θα πάρει σύνταξη; Και λέτε για τις περιπτώσεις που δεν επιδέχονται εφαρμογής τεχνητού μέλους. Όλα επιδέχονται εφαρμογή τεχνητού μέλους. Άρα και αυτό είναι δώρον άδωρο. Όμως εμείς δεν μπορούμε ότι είναι θετικό να μη το ψηφίσουμε. 
     Στο άρθρο 6 είμαστε κατηγορηματικά αντίθετοι. Δεν δεχθήκατε καμιά δικαιολογία εδώ. Το άρθρο 7 για τον ΟΓΑ εμείς το ψηφίζουμε.
     Με το άρθρο 8 και τις ογδόντα δόσεις στο ΤΕΒΕ εμείς συμφωνούμε. Στο άρθρο 9 εμείς λέμε ναι. Στο άρθρο 10 λέμε ναι. Στο άρθρο 11 σας είπα να βγάλετε την επιτροπή αναστολών αλλά δεν μας απαντήσατε, κύριε Υπουργέ. Και στο άρθρο 12 είμαστε κατηγορηματικά αντίθετοι για το ΕΤΑΜ. Δεν κάνετε καμιά βελτίωση, δεν δεχθήκατε παρά τις συστάσεις μας καμιά βελτίωση και επομένως είμαστε αντίθετοι.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΠΑΝΑΓΙΩΤΗΣ ΣΓΟΥΡΙΔΗΣ)   
     Επίσης και στο άρθρο 13 είμαστε αντίθετοι γιατί οι ρυθμίσεις αυτές με την ΑΤΑ δημιουργούν κοινωνική ανισότητα. 
     Στο άρθρο 14 λέμε ναι. Στο άρθρο 15 σας είπα να βγάλετε τους εικοσιτέσσερεις συνεχείς μήνες. Είναι άδικο. Και αν επομένως δεν το κάνετε και αυτό, εμείς δεν θα το ψηφίσουμε.
     Στο άρθρο 16 για την τριακοπενταετία σας είπα ότι και αυτό είναι δώρον άδωρο. Σας είπα από την αρχή ότι μπορεί κάλλιστα να έχει δουλέψει ένα χρόνο στο ΙΚΑ. Βάλτε ένα όριο 18 μήνες. Σε άλλο ταμείο να είναι τριακονταπενταετία. Δεν θα πάει επ’ αόριστον. Αλλά αν ένας έχει δουλέψει έξι μήνες κάπου θα χάσει αυτήν τη διάταξη; Είναι απαράδεκτο. Είναι και αυτό δώρον άδωρο. Όμως εμείς θα την ψηφίσουμε.
     Στο άρθρο 17 σας λέω ότι όπως ρυθμίσατε τα χρέη του ΟΑΕΕ θα μπορούσατε να βάλετε και του ΤΣΑΥ και του Ταμείου Νομικών. Έτσι και αλλιώς είστε μαθημένοι στο να μεταθέτετε και να κουκουλώνετε το πρόβλημα και να υποθηκεύετε το μέλλον με ομόλογα όπως κάνετε στο ΙΚΑ όπως και στο ΙΚΑ - ΤΕΑΜ το επικουρικό. Έκαναν φτερά 700 δισεκατομμύρια για να πληρωθούν οι συντάξεις της κύριας ασφάλισης.
     Στο άρθρο 18 λέμε ναι. Στο άρθρο 19 λέμε ναι. Στο άρθρο 20 λέμε όχι. Στο άρθρο 21 λέμε ναι. Στο άρθρο  22 κατηγορηματικά λέμε όχι διότι νομίζουμε ότι είναι υπό διωγμόν το ΤΕΠΑΕ και όλες αυτές οι ρυθμίσεις που επιμέναμε και σεις δεν τις έχετε δεχθεί. Έτσι εμείς επιφυλασσόμεθα και σ’ αυτό το άρθρο να το επαναφέρουμε όταν θα γίνουμε κυβέρνηση.
     Στο άρθρο 23 λέμε «ναι». Στο άρθρο 24 λέμε «ναι». Στο άρθρο 25 για τους γιατρούς λέμε «ναι». Στο άρθρο 26 λέμε «ναι» με τις επιφυλάξεις που έχουμε καταθέσει στην εισήγησή μου. Στο άρθρο 27 όμως είμαστε κατηγορηματικά αντίθετοι και λέμε «όχι». Στο άρθρο 28 λέμε «ναι» με τις επιφυλάξεις μας. Στο άρθρο 29 λέμε «ναι». Ισχύουν αυτά που είπα στην εισήγησή μου. Για το ΚΗΥΚΥ είμαστε κατηγορηματικά αντίθετοι. Στο άρθρο 31 λέμε «όχι», γιατί δεν σας εμπιστευόμαστε. Σας υποψιαζόμαστε, διότι μετά τη ληστεία των ταμείων στο χρηματιστήριο δεν μπορεί κανείς να εμπιστευτεί το «ΛΑΦΚΑ» να πάει στο χρηματιστήριο. Στο άρθρο 32 με τις επιφυλάξεις που έχουμε πει λέμε «ναι».
     Άρα, λοιπόν, εμείς λέμε ως βασική αρχή «ναι» σ’ αυτές τις ασφαλιστικές διατάξεις που είναι προς τη σωστή κατεύθυνση . Εμείς  δεν θα κάνουμε αυτό που κάνατε εσείς με το ν. 2084 που αποχωρήσατε, καταψηφίσατε και το διατηρήσατε. Εμείς λέμε αυτό που είπε και ο Πρόεδρος του κόμματος, δηλαδή ότι δεσμευόμαστε για ασφαλιστικές διατάξεις που είναι θετικές και στη σωστή κατεύθυνση να τις διατηρήσουμε και θα καταργήσουμε, όταν έρθει η Κυβέρνηση, τις ασφαλιστικές διατάξεις.
     Και βέβαια, μετά από δώδεκα χρόνια, κύριε Ρέππα, μπορείτε επιπλέον να μιλάτε και να ονειρεύεστε εξουσία, για να δείτε τι μπορείτε να κάνετε για μια ασφάλιση την οποία έχετε οδηγήσει στην καταστροφή. Ευχαριστώ.
     ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Μπενάκη.
     ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Ευχαριστώ. Ήθελα να πάρω το λόγο ιδίως, για να μιλήσω για το άρθρο 4 δηλαδή το πρόβλημα της συνταξιοδότησης των διαζευγμένων. Ήθελα να υπενθυμίσω στη Βουλή -γιατί είμαι από τους αρχαιότερους Βουλευτές σ’ αυτήν την Αίθουσα- ότι η πρώτη πρόταση νόμου που κατετέθη ειδικά για το πρόβλημα αυτό, μετά την ψήφιση του νόμου του 1982 για την ισότητα ανδρών και γυναικών, η οποία είχε ολέθριες συνέπειες για μία κατηγορία γυναικών μεγάλης ηλικίας που έγιναν διαζευγμένες, κατετέθη, αν θυμάμαι καλά, ή το 1984 ή το 1985 από τις τρεις μόνο τότε Βουλευτίνες της Νέας Δημοκρατίας και επανήλθε μία δύο φορές μέχρι και το 1990. Πράγματι κατά την τριετία της Νέας Δημοκρατίας το θέμα δεν λύθηκε και πέρασαν άλλα τόσα χρόνια, για να φθάσουμε είκοσι χρόνια μετά την πρώτη ανακίνηση του θέματος να ψηφίζουμε μια λύση, η οποία είναι σαν να δίνουμε ένα βοήθημα φιλοπτώχου ενοριακού ταμείου. Διότι είναι πραγματικά θλιβερό ύστερα από είκοσι χρόνων προσπάθειες, διαβουλεύσεις, συζητήσεις, σχέδια επί σχεδίων να φθάνουμε σε μία λύση και να την ψηφίζουμε σήμερα, η οποία ελάχιστα προωθεί το θέμα και ελάχιστους ή ελάχιστες από τους διαζευγμένους ικανοποιεί.
     Εγώ θα έλεγα ότι θα μπορούσαμε να ζητήσουμε και την απόσυρση, αν αυτό δεν ήταν ακόμα μεγαλύτερη ειρωνεία. Γι’ αυτό και την ψηφίζουμε τη διάταξη, αλλά τουλάχιστον εμείς -και πιστεύω ότι θα το επιβεβαιώσει και ο Κοινοβουλευτικός μας Εκπρόσωπος- ως κυβέρνηση μεθαύριο δεν θα αφήσουμε τη διάταξη έτσι. Δεν μπορούμε να αφήσουμε το κατώτατο όριο σε λιγότερα από 200 ευρώ. Δηλαδή, για να τύχει κανείς αυτού του ευεργετήματος, πρέπει να έχει εισόδημα μέχρι 190 ευρώ, αν δεν κάνω λάθος. Ποιος θα το πάρει, κύριε Πρόεδρε; Είναι σαν να εμπαίζουμε τους πάντες.
     Επίσης υπάρχει μια ρύθμιση για λύση του γάμου όχι υπαιτιότητι του αιτούντος για ισχυρό κλονισμό. Αυτά συνέβαιναν με το παλαιότερο δίκαιο, με το δίκαιο που ίσχυε μέχρι το 1982. Και πράγματι μπορεί να υπάρχουν λύσεις γάμου με το παλαιό δίκαιο και να στηρίζονται σε ισχυρό κλονισμό, αλλά με το ισχύον οικογενειακό δίκαιο ο λόγος αυτός έχει περιορισθεί πάρα πολύ. Το να δίνουμε αυτό το δικαίωμα –γιατί πρόκειται περί δικαιώματος- και να το εξαρτούμε από το πώς ελύθη ο γάμος, νομίζω ότι δεν ανταποκρίνεται στα πράγματα και στη ratio, στο λόγο ψηφίσεως αυτής της διάταξης. Επίσης είναι παντελώς ασαφές τι σημαίνει να μην έχει τελεσθεί άλλος γάμος.
     Φαντάζομαι να εννοεί να μην είναι ισχυρός ένας άλλος γάμος να μη διατελεί δηλαδή εκείνος ο οποίος παίρνει το προνόμιο αυτό, εν γάμω. Όχι, όμως, να μην έχει τελέσει ποτέ άλλο γάμο.
     Αυτές είναι ατέλειες οι οποίες μειώνουν στο ελάχιστο τη χρησιμότητα και τη δικαιοσύνη, θα έλεγα, αυτής της διάταξης. Ας ψηφισθεί μεν για να γίνει το πρώτο βήμα, να σπάσουμε τέλος πάντων αυτό το ταμπού, αλλά από εκεί και πέρα πρέπει γρήγορα η διάταξη να διορθωθεί. Και πιστεύω ότι θα το κάνουμε εμείς.
     Μία λέξη θα ήθελα να πω μόνο για το άλλο μείζον θέμα που αφορά τον πόρο του Ταμείου Νομικών.
     Κύριε Υπουργέ, πρέπει να ξέρετε ότι αυτό που κάνετε είναι κανονική υπεξαίρεση. Είναι υπεξαίρεση εις βάρος του Ταμείου Νομικών δηλαδή ποσών που ανήκουν κατά κυριότητα στο Ταμείο Νομικών και βρίσκονται στην κατοχή του δημοσίου. Θα πρέπει μάλιστα να γνωρίζετε κιόλας ή μπορεί και να μην το ξέρετε, ότι υπάρχει και εκκρεμής δικογραφία, υπάρχει αναφορά εισαγγελέως από την Εισαγγελία που ζητεί ή ρωτά ή μας αφήνει στη διακριτική μας ευχέρεια να εφαρμόσουμε το νόμο περί ευθύνης Υπουργών εναντίον σας, εναντίον του προκατόχου σας, δεν ξέρω εναντίον ποίου, για υπεξαίρεση εις βάρος του Ταμείου Νομικών. Βέβαια, δεν βρέθηκαν τριάντα Βουλευτές και ούτε νομίζω ότι πρέπει να βρεθούν για να κινήσουν μία τέτοια διαδικασία, γιατί τουλάχιστον δεν μπορούμε να δεχθούμε ότι έχετε την πρόθεση παρανόμου ιδιοποιήσεως. Πάντως, σκεφθείτε ότι τυπικά είναι μία υπεξαίρεση εις βάρος του Ταμείου Νομικών από το κράτος, από το Δημόσιο. Και θα μπορούσε να έχει κινηθεί και αυτή η διαδικασία αφού υπάρχει εκκρεμής αναφορά.
     Λύστε, λοιπόν και αυτό το πρόβλημα με τον πρέποντα τρόπο ώστε τουλάχιστον να μη δίνουμε την εικόνα μιας πολιτείας η οποία δεν παίρνει σοβαρά τις υποχρεώσεις της.
     ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κ. Μπενάκη.
     Είχα υπόψη μου, από ό,τι μου είχε πει η Γενική Γραμματέας Ισότητος ως προς το πρώτο ζήτημα το οποίο θέσατε, κυρία Μπενάκη, ότι ο Υπουργός θα δεχόταν την αρχική διάταξη όπως είχε γραφεί από την Επιτροπή.
     ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Μακάρι.
     ΠΡΟΕΔΡΕΥΩΝ (Παναγιώτης Σγουρίδης): Δεν ξέρω, κύριε Υπουργέ, εάν για τη συγκεκριμένη διάταξη έχετε κάτι να πείτε.
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Τα είπα στην πρωτομιλία μου, κύριε Πρόεδρε. 
     ΠΡΟΕΔΡΕΥΩΝ (Παναγιώτης Σγουρίδης): Καλώς.
     Το λόγο έχει ο κ. Κανελλόπουλος για να δευτερολογήσει.
     ΛΑΜΠΡΟΣ ΚΑΝΕΛΛΟΠΟΥΛΟΣ: Θα μιλήσω με την ιδιότητα του Κοινοβουλευτικού Εκπροσώπου του κόμματος, κύριε Πρόεδρε. Νομίζω ότι κινούμαι μέσα στο πλαίσιο του Κανονισμού λειτουργίας του Κοινοβουλίου. Ως εκ τούτου, θα κάνω τη χρήση αυτής της ιδιότητας σήμερα.
     Κυρίες και κύριοι συνάδελφοι, πιστεύω ότι η νομοθετική πρωτοβουλία της Κυβέρνησης σήμερα αδικείται. Αδικείται γιατί ένα πάρα πολύ σημαντικό νομοθέτημα, που έρχεται πραγματικά να εμβαθύνει τις θεσμικές λειτουργίες του ν.3029, που έρχεται πραγματικά να θωρακίσει την κοινωνική προστασία του Έλληνα εργαζόμενου και του συνταξιούχου, βρίσκεται σε μία συγκυρία που οδηγείται η χώρα σε εκλογές. Εισερχόμεθα στη δίνη μιας προεκλογικής περιόδου που οι πρώτες ενδείξεις είναι ότι δεν θα κυριαρχήσει στην αντιπαράθεση η πρόταση, το σχέδιο, η ιδέα, η στρατηγική, η επιδίωξη του καθενός κόμματος, αλλά ένας ακράτητος λαϊκισμός. 
     Και το σημερινό παραλήρημα του λαϊκισμού από τον κ. Γιακουμάτο έρχεται να επιβεβαιώσει δυστυχώς, ότι θα βρεθούμε μπροστά σε έναν προεκλογικό αγώνα ο οποίος θα έρθει να δημιουργήσει πολύ περισσότερα προβλήματα συσκοτίζοντας και την πραγματική φύση των προβλημάτων σήμερα στη χώρα. Αλλά και οι προτάσεις οι οποίες εκ των πραγμάτων τίθενται στην κρίση του ελληνικού λαού, δεν θα πάρουν αυτήν την ισχύ, αυτήν την καθαρότητα και την επάρκεια που χρειάζεται σήμερα να δώσουμε στον κάθε Έλληνα πολίτη.
     Τι τίθεται σήμερα μέσα απ’ αυτό το νομοθέτημα; Το ΠΑΣΟΚ καταθέτει μία ολοκληρωμένη πρόταση. Ήρθε ο ν. 3029. Βάλαμε τις βάσεις και τα θεμέλια ενός νέου κοινωνικοασφαλιστικού συστήματος για τη χώρα μας διευκρινίζοντας και αποσαφηνίζοντας μία σειρά από εκκρεμότητες οι οποίες στο παρελθόν δοκίμαζαν την οικονομική του ευρωστία και την προοπτική της βιωσιμότητας.
     Μέσα από τη διαδικασία της συγχώνευσης των ταμείων, όπως προαναφέρθηκε για να μην κουράζω και εγώ τους λίγους συναδέλφους, θέλαμε πραγματικά να δώσουμε ένα καινούργιο μοντέλο κοινωνικής οργάνωσης των ασφαλιστικών δικαιωμάτων του ελληνικού λαού. Αυτό το μοντέλο, αυτό το πρότυπο για τη χώρα μας είναι το δείγμα γραφής του ΠΑΣΟΚ για το πώς αντιλαμβάνεται να οδηγήσει την ελληνική κοινωνία στην αυγή του εικοστού πρώτου αιώνα.
     Ταυτόχρονα αποτελεί ένα υπόδειγμα σε ευρωπαϊκό επίπεδο, γιατί θα έπρεπε όλοι, τουλάχιστον μέσα σ’ αυτήν την Αίθουσα, να γνωρίζουμε ότι το ασφαλιστικό ζήτημα απασχολεί όλες τις Κυβερνήσεις των χωρών-μελών της Ευρωπαϊκής Ένωσης. Στο ζήτημα αυτό συναντώνται και συγκρούονται στρατηγικές ιδεολογικές, κοινωνικές και πολιτικές και επιθέτουν πλέον στην ημερήσια διάταξη και στον ελληνικό λαό μπροστά στις εκλογές τι μοντέλο οργάνωσης της κοινωνίας θέλουμε και επιδιώκουμε.
     Εμείς στο ΠΑΣΟΚ, λοιπόν, είμαστε πολύ περήφανοι που μέσα σ’ αυτήν την αρνητική συγκυρία όπου η ευρωπαϊκή οικονομία δοκιμάζεται από την ύφεση, που οι γενικότερες ανακατατάξεις και μετασχηματισμοί που συντελούνται στον κόσμο δεν διαμορφώνουν συνθήκες ορατής ανάκαμψης, εμείς επιμείναμε. Αυτό αποτελεί τη δική μας διαχωριστική γραμμή, το πώς αντιλαμβανόμαστε την πορεία της ίδιας της ευρωπαϊκής ολοκλήρωσης, το πώς μπορεί να διαμορφωθεί μία κοινωνία ευρωπαϊκή ανεκτή στη διαφορά, διασφαλίζοντας στοιχειωδώς τα δικαιώματα των Ευρωπαίων πολιτών. 
     Στη χώρα μας, αυτός ο τρόπος οργάνωσης αποτελεί για μας το ισχυρό όπλο. Πέρα και πάνω από τις όποιες αντιπαραθέσεις που πυροδοτεί η υποκρισία, η δημαγωγία, η φλυαρία, η υπερβολή από την πλευρά της Αξιωματικής Αντιπολίτευσης, εγώ πιστεύω ότι αυτό που τελικά θα επικρατήσει στην κρίση του ελληνικού λαού, είναι ότι βρίσκεται μπροστά σε μια ώριμη, σοβαρή, υπεύθυνη, τεκμηριωμένη πρόταση, που εντάσσεται σε ένα συνολικό κοινωνικό και πολιτικό σχεδιασμό για την πορεία της χώρας. 
     Απέναντι σ’ αυτό, τι προτείνει η Νέα Δημοκρατία σήμερα; Αυτή η τρικυμία που διέκρινε το λόγο και την παρουσία του κ. Γιακουμάτου σήμερα εδώ έρχεται να καταδείξει ότι υπάρχει μια αμηχανία, ότι υπάρχει πλέον ένα σοβαρό υπαρξιακό πρόβλημα γι’ αυτό το κόμμα, με μια στρατηγική η οποία δεν ξέρουν που πηγαίνει. Επικαλείται με μια ορατή τάση κινδυνολογίας τις διαπιστώσεις που κάνουν τα διάφορα κοινοτικά όργανα για την πορεία του ασφαλιστικού συστήματος στη χώρα μας.
     Εμείς απαντούμε ότι η θέση της χώρας μας, η θέση της Κυβέρνησης, είναι αυτή. Έτσι θα προχωρήσουμε. Η Νέα Δημοκρατία τι προτείνει σήμερα στον ελληνικό λαό; 
     ΓΕΡΑΣΙΜΟΣ ΓΙΑΚΟΥΜΑΤΟΣ: Τα κατέθεσα, κύριε συνάδελφε.
     ΛΑΜΠΡΟΣ ΚΑΝΕΛΛΟΠΟΥΛΟΣ: Όμως, αυτός ο λαϊκισμός της Νέας Δημοκρατίας με οδηγεί σε μια αναγκαστική σύγκριση. Είμαστε υποχρεωμένοι να ανακαλέσουμε στη μνήμη του Έλληνα πολίτη τι έγινε στην περίοδο 1990-1993 στη χώρα αυτή, που πήγαν τα ασφαλιστικά δικαιώματα από την Κυβέρνηση του κ. Μητσοτάκη, που οδηγήθηκε το ασφαλιστικό σύστημα της χώρας μας εκείνη την τριετία την επώδυνη και εφιαλτική. Δεν μπορεί να γίνετε εγγυήτρια των κοινωνικών και ασφαλιστικών δικαιωμάτων των συνταξιούχων, ή του επιπέδου ζωής τους μία παράταξη η οποία έχει δώσει το δείγμα της για το πως θέλει να αντιμετωπίσει την κοινωνική προστασία, την κοινωνική αλληλεγγύη, την κοινωνική δικαιοσύνη σε ένα δοκιμαζόμενο μεγάλο στρώμα του ελληνικού λαού.
     Όταν δημιουργήσαμε το ΕΚΑΣ το 1997, η Νέα Δημοκρατία το λοιδορούσε –δεν αναφέρομαι σε άλλες δυνάμεις- και το σάρκαζε.
     ΓΕΡΑΣΙΜΟΣ ΓΙΑΚΟΥΜΑΤΟΣ: Και ακόμα το λοιδορούμε.
     ΛΑΜΠΡΟΣ ΚΑΝΕΛΛΟΠΟΥΛΟΣ:  Όμως με το ΕΚΑΣ σήμερα, με αυτό το ειδικό επίδομα κοινωνικής αλληλεγγύης, τετρακόσιες χιλιάδες άνθρωποι που δεν είχαν σύνταξη, που δεν ήξεραν πώς να ζήσουν, έφυγαν από το περιθώριο. 
     Δεν παρουσιάζω μια ειδυλλιακή σημερινή κοινωνική πραγματικότητα στην Ελλάδα. Παρουσιάζω όμως τις αντικειμενικές κοινωνικές δυνατότητες που διαγράφονται για ένα μέρος του ελληνικού λαού, το οποίο βρισκόταν στο περιθώριο υποβαθμισμένο και δεν μπορούσε πραγματικά να αποκτήσει μια στοιχειώδη προσβασιμότητα σε ένα ανεκτό επίπεδο ζωής. 
     Σεβόμενος, λοιπόν, όλο αυτόν τον κόσμο, δεν μπορώ να διαγράψω ούτε να υποτιμήσω, πολύ περισσότερο να παραμορφώσω μία πραγματικότητα. Το ασφαλιστικό σύστημα και κάθε μορφή παρέμβασης που συνδέεται με την κοινωνική προστασία του πολίτη, δεν κινείται σε ένα ουδέτερο έδαφος, δεν είναι μια μεταφυσική προσέγγιση πέρα και πάνω από τις αντικειμενικές οικονομικές και ειδικές ανάγκες, αλλά και τις υποδομές που υπάρχουν στη χώρα, για να προσαρμοστούν σε μια τέτοια προοπτική και σε μια τέτοια δυνατότητα.
     Όταν, λοιπόν, σήμερα εμείς θέτουμε το ζήτημα ότι η κοινωνική προστασία του ελληνικού λαού μέσα από αυτό το νομοσχέδιο που παρουσιάζουμε έρχεται να ενισχυθεί, δεν σημαίνει ταυτόχρονα –είμαι πολύ σαφής σε αυτό- ότι δεν υπάρχουν εκκρεμότητες, ότι δεν υπάρχουν μία σειρά από ζητήματα τα οποία πρέπει να καλυφθούν. 
     Θέτουμε ως κύριο ζήτημα το πώς θα εντάξουμε ολόκληρο τον κόσμο της αγροτικής παραγωγής, και της φυτικής και της ζωικής, σ’ ένα καινούργιο θεσμικό πλαίσιο, που αναγνωρίζει τα ασφαλιστικά δικαιώματα, που έρχεται να δώσει μία άλλη διάσταση ακόμα και στον κόσμο των μεταναστών που μέχρι σήμερα λεηλατείτο στη χώρα από την αυθαιρεσία και την εργοδοτική βουλιμία. Είναι μια διάσταση που έρχεται πραγματικά να καταδείξει ότι η Κυβέρνηση και το ΠΑΣΟΚ επιδιώκουν να εντάξουν όλο τον κόσμο της μισθωτής εργασίας στην Ελλάδα μέσα σ’ αυτό το νέο θεσμικό πλαίσιο.
     Είναι ένα ζήτημα το οποίο δεν μπορεί να απαξιωθεί σαν μία θεσμική, όπως χαρακτηριστικά λέγεται τομή στη λειτουργία του συστήματος. 
     Ασφαλώς υπάρχουν τα ζητήματα με τα ΑΜΕΑ. Ακούστε. Για τον κόσμο των ατόμων με αναπηρίες στη χώρα μας δεν θέλω ούτε να δημιουργήσω συμψηφισμούς ούτε πολύ περισσότερο να κάνω άλλου τύπου συγκρίσεις. Αλλά το ΠΑΣΟΚ ήταν αυτή η δύναμη η οποία ήλθε πραγματικά να ανοίξει αυτό το μεγάλο ιστορικό, θεσμικό κεφάλαιο στην Ελλάδα για να εντάξει αυτόν τον κόσμο συνολικά στην κοινωνική και στην παραγωγική διαδικασία της χώρας, δίνοντάς τους τη δυνατότητα ίσων ευκαιριών, αποκαθιστώντας πολύ σημαντικές αδικίες. Το ΠΑΣΟΚ αποασυλοποίησε έναν ολόκληρο κόσμο, αποενοχοποίησε μια κοινωνία, κατέστρεψε κοινωνικά στερεότυπα. Οι προκαταλήψεις έφυγαν από έναν ολόκληρο κόσμο. 
     Δεν θα απολογηθούμε, εμείς, αυτήν τη στιγμή γιατί δεν έγιναν όσα θα έπρεπε να γίνουν. Δεν θα εμπορευτούμε την ανάγκη, τον πόνο, το πρόβλημα, το άγχος, την αγωνία αυτών των ανθρώπων. Σέβομαι και θα τιμώ πάντοτε όλη αυτήν την προσπάθεια η οποία γίνεται. Ασφαλώς υπάρχουν προβλήματα με τους τετραπληγικούς. Υπάρχει αντικειμενικό πρόβλημα και σε μια σειρά από άλλες κοινωνικές ομάδες που έχουν τα αντίστοιχα προβλήματα. Εκφράστηκε η άρνηση από την πλευρά της Κυβέρνησης να τα αντιμετωπίσει;
     ΝΙΚΗΤΑΣ ΚΑΚΛΑΜΑΝΗΣ: Σαφέστατα. 
     ΛΑΜΠΡΟΣ ΚΑΝΕΛΛΟΠΟΥΛΟΣ: Όχι δεν εκφράστηκε άρνηση. Όμως είναι ένα ζήτημα το οποίο ούτε ο κ. Ρέππας το απέρριψε και είναι ένα ζήτημα το οποίο πρέπει να συζητηθεί. Αλλά ταυτόχρονα δεν γυρίζουμε την πλάτη. Δεν μπορείτε λοιπόν εσείς να γίνετε εγγυητές ενός κοινωνικού θεσμικού οικοδομήματος που στήθηκε μέσα από τις πρωτοβουλίες, μέσα από τις ιδέες, μέσα από τις παρεμβάσεις, μέσα από την αγωνία ενός κόσμου. 
     Σε συνεργασία με αυτόν τον κόσμο των ατόμων με αναπηρίες στην Ελλάδα δώσαμε μια συγκεκριμένη μορφή μέσα από την οργάνωση αυτών των κοινωνικών ομάδων σε ένα ενιαίο κοινωνικό κίνημα, όπως εκφράζεται μέσα από τα όργανά τους, ένα κίνημα που έχει αναδειχτεί σε ένα φερέγγυο, αξιόπιστο όργανο, ικανό να διαπραγματεύεται, να συμμετέχει, να συνδιαμορφώνει αλλά και να συγκρούεται επάνω σ’ αυτά τα ζητήματα. Είναι, λοιπόν, μια στιγμή ιδιαίτερης ιστορικής ευθύνης και πολιτικής -αν θέλετε- ευθύνης απέναντι σε μια κοινωνική ομάδα που αντιμετωπίζει τόσα σοβαρά προβλήματα και που επιδιώκουμε σήμερα να τους δώσουμε την πραγματική τους δυνατότητα να αντιμετωπιστούν.
     Κυρίες και κύριοι συνάδελφοι, δεν θα αναφερθώ σε κάποια άλλα ζητήματα τα οποία έχουν να κάνουν με την ενσωμάτωση της ΑΤΑ. Μένουν κάποια ταμεία απ’ έξω. Θα ήθελα όμως να επισημάνω εδώ ότι η ευθύνη δεν βαραίνει τη συγκεκριμένη ηγεσία του Υπουργείου Εργασίας και Κοινωνικών Ασφαλίσεων. Στις διαπραγματεύσεις που έγιναν και στις πολιτικές που αναπτύχθηκαν για την αντιμετώπιση των προβλημάτων και τα κίνητρα που έδωσε στην κρίση της Ολυμπιακής Αεροπορίας ένας κόσμος του ταμείου των συνταξιούχων καθηλώθηκε και διαμορφώθηκαν συνθήκες μιας άνισης αντιμετώπισης. Θέλω να πιστεύω ότι σε συνδυασμό με την ενσωμάτωση της ΑΤΑ των υπόλοιπων ταμείων θα υπάρξει και μία γενικότερη αντικειμενική άμβλυνση αυτής της διαφοράς και αυτής της μεταχείρισης για να μη συνοδεύουν στο μέλλον τέτοιες διαφορές ποσοτικού χαρακτήρα τις συντάξεις αυτού του κόσμου.
     Ακόμα, θα ήθελα να μιλήσω για την υπόθεση των δικηγόρων. Πιστεύω ότι υπήρξε αυτή η αποδοχή του αιτήματος του Δικηγορικού Συλλόγου της Αθήνας για την ένταξη πλέον του ταμείου εφάπαξ και στους δικηγόρους της Αθήνας. Θα τα αντιμετωπίσει και αυτά τα ζητήματα -να είσθε σίγουροι- το ΠΑΣΟΚ μετά τις 8 του Μάρτη με μεγαλύτερη ευθύνη και με περισσότερη αποφασιστικότητα. 
     Αν εκτιμήσω και αν κρίνω από την παλινωδία, από τη νευρικότητα και την τρικυμία που διαπερνά τη δική σας πολιτική στάση στην αντιμετώπιση τόσο σοβαρών προβλημάτων, τότε είμαι σίγουρος ότι ο ελληνικός λαός –το έχει δείξει-  έχει και μνήμη και κρίση, έχει αλάνθαστη δημοκρατική αντίληψη για την ευθύνη, για τον τρόπο αντιμετώπισης των προβλημάτων που απασχολούν σήμερα τον ελληνικό λαό. 
     Εμείς καταθέτουμε σήμερα μπροστά στον Έλληνα πολίτη ένα ολοκληρωμένο σχέδιο κοινωνικής προστασίας όλου του λαού και εντάσσουμε μέσα όλες εκείνες τις κοινωνικές ομάδες που δοκιμάστηκαν στο παρελθόν, που είχαν οδηγηθεί έξω από το κοινωνικό πλαίσιο λειτουργίας και της κοινωνίας και της παραγωγής και είναι αυτό -αν θέλετε- το δικό μας κοινωνικό κεκτημένο για τη χώρα στο τέλος του 20ου αιώνα και στην αυγή του 21ου αιώνα. Ε, λοιπόν, αυτό το κοινωνικό κεκτημένο όσο και αν θέλετε να το αλλοιώσετε, να το παραμορφώσετε, να το διασπάσετε δεν θα μπορέσετε.
     Ελπίζω να μην παρέλειψα κάτι.
     ΓΕΡΑΣΙΜΟΣ ΓΙΑΚΟΥΜΑΤΟΣ: Για την ταμπακιέρα δεν είπατε τίποτα.
     ΛΑΜΠΡΟΣ ΚΑΝΕΛΛΟΠΟΥΛΟΣ: Κλείνοντας την τοποθέτησή μου ως Κοινοβουλευτικός Εκπρόσωπος σήμερα του κόμματος, το ΠΑΣΟΚ, θα πω ότι με αυτό το νομοσχέδιο διαμορφώνουμε συνθήκες και ασφάλειας και σταθερότητας, αλλά και μιας παραπέρα γνώσης για τον κάθε Έλληνα πολίτη πώς οριοθετούνται, πώς προσδιορίζονται, ποιο είναι το περιεχόμενο των ασφαλιστικών τους δικαιωμάτων σήμερα στη χώρα. Τα ανοιχτά ζητήματα που έθεσε αυτό το νομοσχέδιο αποτελούν ζητήματα και νέου διαλόγου, αλλά και διεκδίκησης. Τίποτα δεν θα γίνει τέλειο. Αγωνιζόμαστε πάντοτε πάνω σ’ ένα ρευστό κοινωνικό έδαφος που συγκλονίζεται από ανατροπές που συντελούνται σήμερα σε όλο τον κόσμο. Δεν είμαστε ούτε μία χώρα πέρα από τον πλανήτη αυτό, ούτε πολύ περισσότερο ένας ξεκομμένος εθνικός χώρος που δεν επηρεάζεται απ’ αυτές τις μεταβολές που συντελούνται. Όμως με τη βεβαιότητα ότι ανοίγουμε μια καινούργια θεσμική και κοινωνική προοπτική για την ασφάλεια του ελληνικού λαού, το ΠΑΣΟΚ ασφαλώς το αυτονόητο και το δεδομένο είναι ότι θα στηρίξει το νομοσχέδιο. 
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στις δευτερολογίες.
     Να ανακοινώσω και πάλι ότι μαζί με την αρχή, τα άρθρα και το σύνολο του νομοσχεδίου αυτού, μαζί με τις τροποποιήσεις που έχει κάνει ο κύριος Υπουργός, συζητούνται μαζί μόνο οι δύο υπουργικές τροπολογίες –καμία άλλη τροπολογία δεν γίνεται δεκτή- οι οποίες είναι η με γενικό αριθμό 2170 και ειδικό 203 των κυρίων Σκανδαλίδη, Χριστοδουλάκη, Τσοχατζόπουλου, Ρέππα «Ρυθμίσεις ασφαλιστικών θεμάτων των συνταξιούχων ΣΠΕΑΘ και των ασφαλισμένων του Ενιαίου Δημοσιογραφικού Οργανισμού, ρυθμίσεις χρεών δημοτικών επιχειρήσεων στο ΙΚΑ, ρυθμίσεις χρεών οφειλών ομογενών προς το ΙΚΑ-ΤΕΑΜ» και η με γενικό αριθμό 2193 και ειδικό 213 των κυρίων Χριστοδουλάκη, Πασχαλίδη, Στεφανή, που είναι συμπλήρωση διατάξεων για την υγειονομική περίθαλψη του προσωπικού του Λιμενικού Σώματος.
     Ο κ. Κακλαμάνης έχει το λόγο να δευτερολογήσει.
     ΝΙΚΗΤΑΣ ΚΑΚΛΑΜΑΝΗΣ: Επειδή, όταν δηλώνω σε ανύποπτο χρόνο ότι συμπαθώ και εκτιμώ κάποιον συνάδελφο, το εννοώ και δεν το παίρνω πίσω, δεν θα απαντήσω στον αγαπητό Λάμπρο Κανελλόπουλο για το εκλογικό παραλήρημα που άκουσα, διότι προτιμώ να εκλεγεί στο κόμμα του, που θα είναι αντιπολίτευση από τις 8 Μαρτίου και μετά, παρά κάποιοι άλλοι από τους συνυποψηφίους του στη Β΄ Αθηνών. Αυτό νομίζω ότι είναι και η απάντησή μου στα όσα άκουσα και είπε.
     Δεύτερον, περιμένω να ακούσω την απάντηση από τον κύριο Υπουργό για τις δύο ήσσονος σημασίας παρατηρήσεις που του έκανα για τους γιατρούς του ΙΚΑ Νομίζω ότι μάλλον θα τις κάνει αποδεκτές.
     Τρίτον, προσυπογράφω αυτά που είπε η κ. Μπενάκη για το άρθρο 4. 
     Μία μόνο παρατήρηση να κάνω, γιατί παραλίγο να με πάρουν τα δάκρυα, έτσι όπως άκουγα τον αγαπητό επίσης συνάδελφο κ. Σπυρόπουλο να μιλάει για το ΚΗΥΚΥ. 
     Κύριε Σπυρόπουλε, πείτε την αλήθεια στους ανθρώπους. Όταν είχαμε επισκεφθεί με τον κ. Καραμανλή το Ι.Κ.Α., ξέρετε τι μας είπε ο κ. Νεκτάριος σε ερώτημα: «Ωραία, κύριε Διοικητά, δεχόμεθα ότι έχεις κάνει αρκετά καλή δουλειά σε ό,τι αφορά την υποδομή. Πώς θα τη λειτουργήσεις;»;
     Και είπε, εδώ είναι ένα τεράστιο πρόβλημα, για να τη λειτουργήσω, θέλω χίλια άτομα εξειδικευμένα, διαφορετικά θα την εγκαταστήσω και δεν θα μπορώ να τη λειτουργήσω. Γι’ αυτό τους θέλετε. Και δεν τους το λέτε καθαρά. Και να κάνετε διάλογο μαζί τους, εγώ δεν είμαι καθόλου σίγουρος ότι θα έλεγαν όχι ως το τέλος. Διότι απ’ ό,τι άκουσα από τους εκπροσώπους, ουσιαστικό διάλογο δεν κάνετε. Θέλετε να πάτε το αίτημα εξειδικευμένο προσωπικό για να λειτουργήσετε την υποδομή του ΙΚΑ. Αυτή είναι η αλήθεια. 
     Τώρα, ότι φροντίζετε μη τυχόν μείνουν στο δρόμο, μήπως έτσι και μήπως αλλιώς, τέλος πάντων.
     Τελειώνοντας, κύριε Πρόεδρε –γιατί δε θα έκανα ομιλία, το είχα υποσχεθεί και στον κύριο Υπουργό για να μην καθυστερούμε περισσότερο, ό,τι είπε ο εισηγητής μας σχετικά με την τοποθέτησή μας για τα άρθρα, τώρα να μην τα επαναλαμβάνουμε την ώρα που θα τα εκφωνείτε αυτή είναι και η τοποθέτηση της Νέας Δημοκρατίας για να είναι τελείως ξεκάθαρο.
     Για τις συγκεκριμένες τροπολογίες, θα μιλήσει ο κ. Γιακουμάτος όταν έρθει η ώρα, πάντως εν πάση περιπτώσει η μία είναι περίπου μίνι νομοσχέδιο. Τις κακές συνήθειες ακόμα και την ώρα που απέρχεσθε από την εξουσία, δεν θέλετε να τις εγκαταλείψετε.  
     ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιόγκας έχει το λόγο.
     Θα σας δώσω το χρόνο της δευτερολογίας αλλά θα υπάρξει ανοχή.
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
     Για τους γιατρούς του ΙΚΑ, εμείς, για να είμαι και σύντομος, λέμε στη μονιμοποίηση όλων των συμβασιούχων γιατρών του ΙΚΑ, με πλήρη ασφαλιστικά και εργασιακά δικαιώματα, το ΙΚΑ που είναι και ο επίσημος εργοδότης, να πληρώσει τις εισφορές του απέναντι στους γιατρούς. Αυτό το λέμε, το τονίζουμε και το προτείνουμε γιατί η ευθύνη είναι στο ΙΚΑ και στην Κυβέρνηση που δεν τους μονιμοποιήσατε μέχρι τώρα. Μάλιστα πρέπει να σας πω ότι βρίσκονται σε κινητοποιήσεις αυτό το διάστημα με αυτό το αίτημα.
     Επίσης για τους πολιτικούς πρόσφυγες προτείνουμε την αναγνώριση όλου του χρόνου εργασίας. Δηλαδή να τους αναγνωριστούν όλα τα ένσημα που έχουν από τις χώρες που εργάζονταν, καθώς επίσης να μην υπάρχει ημερομηνία λήξης για την επιστροφή τους στην Ελλάδα. Γιατί υπάρχουν και άλλοι οι οποίοι δεν έχουν επιστρέψει ακόμα για διάφορους επαγγελματικούς και οικογενειακούς λόγους. Άρα πρέπει να τους δοθεί η δυνατότητα να μεταφέρουν εδώ τις συντάξεις τους και να τις μεταφέρουν ολόκληρες με όσες ημέρες έχουν κάνει να συνυπολογιστεί στο ΙΚΑ και να τους δοθεί η σύνταξη για τις ημέρες και τα χρόνια εργασίας που έκαναν. Όσες ημέρες δηλαδή δούλεψαν εκεί, να μπορέσουν να τις μεταφέρουν εδώ με βάση αυτά, να πάρουν τη σύνταξή τους και να μην υπάρχει καταληκτική ημερομηνία. Γιατί έχετε καθορίσει και σήμερα δικαιούνται σύνταξη όσοι επέστρεψαν στην Ελλάδα έως τις 31 Δεκεμβρίου 1996. Υπάρχουν πάρα πολλές περιπτώσεις ανθρώπων που επέστρεψαν το 1997 και εντεύθεν και δεν παίρνουν σύνταξη. Αυτοί οι άνθρωποι είναι καταδικασμένοι παρότι εκεί ήταν συνταξιούχοι, έπαιρναν τη σύνταξή τους στις χώρες που ήταν, ήρθαν στην Ελλάδα για διάφορους λόγους μετά την 1.1.97 και δεν παίρνουν σύνταξη εδώ στην Ελλάδα. Αυτό βέβαια θέλουμε να το δείτε, έτσι ώστε να μην υπάρχει καταληκτική ημερομηνία. Να φύγει η 31.12.96 και να είναι ελεύθερο για να δώσουμε τη δυνατότητα και σ’ αυτούς που δεν έχουν έρθει ακόμη, να έρθουν, γιατί σήμερα πλέον τους αποκλείουμε να γυρίσουν στην πατρίδα τους, αφού θα έρθουν εδώ και δεν θα τους δίνεται η σύνταξή τους.
     Επίσης προτείνουμε την αναγνώριση της στρατιωτικής θητείας ολόκληρης. ‘Οσο υπηρέτησε ο καθένας Έλληνας πολίτης στην πατρίδα να είναι και συντάξιμος χρόνος χωρίς εξαγορά. Να μην πληρώσει δηλαδή από την τσέπη του ούτε μια δραχμή. Να του αναγνωριστεί ως συντάξιμος χρόνος που υπηρέτησε και να μην εξαγοράσει τη θητεία του γιατί σήμερα για να εξαγοράσει κάποιος τη στρατιωτική του θητεία πρέπει να πληρώσει περίπου 2 εκατομμύρια δραχμές από την τσέπη του.
     Εμείς, λοιπόν, προτείνουμε να αναγνωριστεί ολόκληρη η στρατιωτική θητεία όσο υπηρέτησε ο καθένας στο στρατό. Αυτό που γίνεται σήμερα το θεωρούμε απαράδεκτο. Δηλαδή όσοι είναι στο δημόσιο τους αναγνωρίζεται η στρατιωτική θητεία ως συντάξιμος χρόνος, δεν πληρώνουν δραχμή από την τσέπη τους ενώ όσοι είναι στον ιδιωτικό τομέα πρέπει να βάλουν το χέρι βαθιά στην τσέπη να βγάλουν 2 εκατομμύρια για να πληρώσουν και να αναγνωρίσουν τη στρατιωτική θητεία. Συνεπώς είναι σοβαρότατη αυτή η διάκριση και θέλουμε να σταματήσει. Γιατί δίνετε τη δυνατότητα να εξαγοράσουν έως τρία χρόνια αλλά να πληρώσουν από την τσέπη τους. Εμείς, λοιπόν, διαφωνούμε μ’ αυτό και θέλουμε να αναγνωριστεί η στρατιωτική θητεία χωρίς να πληρώσουν.
     Το άρθρο 12, παράγραφος 6 αφορά τους ναυτικούς. Ζητάμε να αποσυρθεί γιατί ανοίγει επικίνδυνους δρόμους για τους κυβερνήτες επαγγελματικών πλοίων αναψυχής. Τους αλλάζετε τον ασφαλιστικό φορέα από το ΝΑΤ και τους πάτε στο ΤΕΒΕ με απαίτηση των εφοπλιστών. Ανοίγετε τους ασκούς του Αιόλου για να διαλύσετε το Ναυτικό Απομαχικό Ταμείο. Είναι ανάγκη να παραμείνουν στο ΝΑΤ όλοι οι ναυτικοί και να είναι το ΝΑΤ ο αποκλειστικός φορέας συνταξιοδότησης των ναυτεργατών. Να ενταχθούν ασφαλιστικά στην κατηγορία των ακτοπλοϊκών πλοίων άνω των χιλίων πεντακοσίων κόρων όλοι οι ναυτεργάτες όλων των κατηγοριών πλοίων καταβάλλοντας τις αντίστοιχες ασφαλιστικές εισφορές σύμφωνα με την ειδικότητα ναυτολόγησής τους. Να αναπροσαρμοστούν οι συντάξεις στο 80% του μισθού που γίνονται οι κρατήσεις και βεβαίως εμείς μιλάμε για το μισθό των 1100 ευρώ το μήνα. Και βέβαια ζητάμε να διπλασιαστούν τα εφάπαξ που καταβάλλονται από τα ταμεία πρόνοιας των ναυτεργατών.
     Για τους αυτοκινητιστές που είναι στο ΤΣΑ προτείνουμε να αυξηθεί η κατώτερη σύνταξη και από τα 225 ευρώ που είναι σήμερα να διαμορφωθεί στα 300 ευρώ. 
     Για τους ασφαλισμένους που έχουν πάθει ακρωτηριασμό θα πρέπει να απλοποιηθεί αυτή η διαδικασία ούτως ώστε να παίρνουν σύνταξη όλοι όσοι έχουν ακρωτηριασμό έστω στα άνω άκρα ή στα κάτω άκρα. Δηλαδή θα πρέπει κάποιου να του κοπούν τα χέρια και τα πόδια για να του δώσετε σύνταξη; 
     Υποστηρίζουμε, βεβαίως, τα αιτήματα του αναπηρικού κινήματος και ζητάμε να μειωθούν τα ποσοστά σε όλες τις κατηγορίες από το 80% στο 67%. Είμαστε αντίθετοι στην αύξηση των ενσήμων από πέντε χιλιάδες πεντακόσια ένσημα, στα επτά χιλιάδες πεντακόσια  ένσημα για τις μητέρες που έχουν ανάπηρα παιδιά και βεβαίως μ’ αυτόν τον τρόπο τους ανεβάζετε το όριο ηλικίας συνταξιοδότησης επτά χρόνια επάνω για κάθε μητέρα ανάπηρου παιδιού για να βγει στη σύνταξη. Ζητάμε να συνεχίσει να ισχύει η συνταξιοδότηση με πέντε χιλιάδες πεντακόσια ένσημα και με ποσοστό 67% και όχι 80%. 
     Στο άρθρο 2 βάζετε φόρο στα βιβλία για να δοθούν συντάξεις στους συγγραφείς. Αυτό σημαίνει αύξηση της τιμής του βιβλίου με συνέπειες στην αγορά βιβλίων κυρίως στα λαϊκά στρώματα. Θα σημάνει και επιβάρυνση για τους μικρούς εκδοτικούς οίκους. Από την άλλη πλευρά οι συγγραφείς μένουν ακάλυπτοι. Εμείς λέμε να ισχύσουν οι τιμητικές συντάξεις που τους δίνατε. Πρέπει να ικανοποιηθεί αυτό το αίτημα των συγγραφέων και πρέπει να καθιερώσετε γι’ αυτούς τη σύνταξή τους. Αυτό μπορεί να γίνει μόνο με χρήματα από τον κρατικό προϋπολογισμό. Χρειάζεται βεβαίως να προσδιορίζεται ποιος είναι ο συγγραφέας, με ποια κριτήρια κλπ. 
     Εκτός από τους πλημμυροπαθείς Καλλιθέας, Μοσχάτου, Αγίου Ιωάννη Ρέντη και το Γ΄ Διαμέρισμα Πειραιά να μπουν και οι πλημμυροπαθείς της Ανατολικής Αττικής. 
     Επίσης χαρακτηριστικές είναι οι ρυθμίσεις που κάνετε σε ξενοδόχους, εκδότες εφημερίδων στους οποίους χαρίζετε δισεκατομμύρια για πολλοστή φορά. 
     Στους ασφαλισμένους του ΤΑΠ εργαζόμενους και συνταξιούχους –το τονίζω- πρέπει να ρυθμιστούν τρία σοβαρά προβλήματα: Πρώτον οι συνταξιούχοι του ΤΑΠ με εννιά χιλιάδες και δέκα χιλιάδες ένσημα σήμερα παίρνουν την κατώτερη σύνταξη και θεωρούμε ότι αυτό είναι μεγάλη αδικία. Έχουμε υποχρέωση όλοι εδώ μέσα σ’ αυτήν την Αίθουσα να αποκαταστήσουμε αυτήν την αδικία η οποία είναι σε βάρος των συνταξιούχων του ΤΑΠ και συντελείται επί σειρά ετών.
     Εμείς, λοιπόν, υποστηρίζουμε ότι πρέπει να τους δοθεί μια σύνταξη όπως δίνεται σε όλους τους συνταξιούχους του ΙΚΑ με βάση τις ασφαλιστικές κλάσεις του ΙΚΑ με βάση τα ένσημα που έχουν γιατί οι συντάξεις που παίρνουν είναι πάρα πολύ χαμηλές. Θα παρακαλέσουμε πάρα πολύ έστω και την ύστατη στιγμή να το δείτε αυτό και όλες οι πτέρυγες να συμφωνήσουν ούτως ώστε να ικανοποιηθεί το αίτημα των συνταξιούχων του ΤΑΠ.
     Σε ό,τι αφορά τη ρύθμιση που κάνετε για τη «SOFTEX». Δεχθήκατε την πρότασή μας να επεκταθεί αυτό το μέτρο και στη «Μακεδονική Χαρτοποιία» και στη «Θεσσαλική». Όμως εμείς θέλουμε να σας προτείνουμε να ενταχθούν σ’ αυτήν τη ρύθμιση και η «Χαρτοποιία Φθιώτιδας» και ο επαρχιακός Τύπος και τα λιθογραφεία και τα τυπογραφεία. Δηλαδή να τους αναγνωριστούν όλα τα ένσημα, πάνω από τα τριακόσια ανά έτος, που έχουν δεδουλευμένα. Εξάλλου δεν είναι πολλά αυτά και δεν είναι πολλοί και αυτοί οι άνθρωποι. Δεν θα υπάρχει δηλαδή και κανένα μεγάλο κόστος. Δεν θα επιβαρυνθεί, αν θέλετε, και ο κρατικός προϋπολογισμός ή το ΙΚΑ, επειδή δεν είναι μεγάλος ο αριθμός αυτός. 
     Τρίτον, να ισχύσουν οι δικαστικές αποφάσεις, οι πρωτόδικες και του εφετείου, οι οποίες δικαίωσαν τους εργαζόμενους και βεβαίως τώρα με απόφαση του Συμβουλίου της Επικρατείας, τους ζητούν πίσω τα λεφτά τα οποία είναι αρκετά και δεν πρόκειται να τα πληρώσουν ποτέ. Νομίζουμε ότι αυτό πρέπει να ρυθμιστεί. Το βλέπετε θετικά και είναι ικανοποιητικό. 
     Επίσης πρέπει να ρυθμιστεί το ζήτημα που αφορά τη μετακίνηση των ασφαλισμένων από επιχείρηση σε επιχείρηση στον κλάδο του Τύπου και Χάρτου, οι οποίοι ασφαλίζουν το προσωπικό τους. Άλλες  επιχειρήσεις με βαριά και ανθυγιεινά είναι στο ΙΚΑ άλλες είναι στο ΤΑΤΑ και η μετακίνηση έχει επιπτώσεις στους ασφαλισμένους. Αν είναι ασφαλισμένοι στο ΙΚΑ στα βαριά και ανθυγιεινά και μετακινηθούν σε άλλη επιχείρηση που ασφαλίζει το προσωπικό στο ΤΑΤΑ, με την επιστροφή τους σε επιχείρηση πάλι με βαρέα και ανθυγιεινά, θεωρείται νεοεισερχόμενος, χάνει τη συνέχιση της ασφάλισης στα βαρέα και ανθυγιεινά και, βεβαίως, τη χάνει χωρίς να αλλάζει κλάδο. Αν συμφωνείτε, κύριε Υπουργέ, να μην πω κουβέντα. Ρυθμίστε το. Τουλάχιστον μέσα στον ίδιο κλάδο να μη χάνει αυτό το δικαίωμα. 
     ΠΡΟΕΔΡΕΥΩΝ (Παναγιώτης Σγουρίδης): Επισπεύσατε γιατί έχετε και άλλες παρατηρήσεις απ’ ό,τι βλέπω. 
     ΔΗΜΗΤΡΙΟΣ ΤΣΙΟΓΚΑΣ: Έχω πολλές παρατηρήσεις, κύριε Πρόεδρε. Επισπεύδω. 
     ΠΡΟΕΔΡΕΥΩΝ (Παναγιώτης Σγουρίδης): Είπαμε ανοχή, αλλά και η ανοχή έχει κάποιο όριο. 
     ΔΗΜΗΤΡΙΟΣ ΤΣΙΟΓΚΑΣ: Το άρθρο 10 παράγραφος 10 αφορά τις τριακοπενταετίες, για τη συνταξιοδότηση χωρίς περιορισμό για όσους ήταν ασφαλισμένοι στο ΤΑΤ μέχρι το 1992. Ε να φύγει αυτή η ημερομηνία, όπως σας το προτείνουμε, η 31.12.1992! Να φύγει. Σβήστε την. Νομίζω ότι συμφωνούν και οι άλλες πτέρυγες σε αυτό το θέμα. 
     ΠΡΟΕΔΡΕΥΩΝ (Παναγιώτης Σγουρίδης): Δεν βλέπω τον κ. Γιακουμάτο να συμφωνεί. 
     ΔΗΜΗΤΡΙΟΣ ΤΣΙΟΓΚΑΣ: Συμφωνούν και οι άλλοι. 
     ΠΡΟΕΔΡΕΥΩΝ (Παναγιώτης Σγουρίδης): Δεν συμφωνεί.
     ΔΗΜΗΤΡΙΟΣ ΤΣΙΟΓΚΑΣ: Να φύγει η ημερομηνία 31.12.1992, που θα δώσει τη δυνατότητα σε όλους να έχουν αυτήν την ευεργετική διάταξη. 
     Στο άρθρο 11 παράγραφος 5 ορίζεται η εισφορά που θα πρέπει να καταβάλουν οι εκδότες μέσω πρακτορείων εφημερίδων επί των πωλούμενων φύλλων. Αυτό αναφέρεται και στο άρθρο 9 παράγραφος 5 και στο άρθρο 11. Ποσοστό 0, 058%. Δυο δραχμές δηλαδή επί της ουσίας. Οι τιμές των εφημερίδων ανεβαίνουν. Εσείς θα τους αφήσετε δύο δραχμές. Θα χρεοκοπήσει το Ταμείο. Τι θα γίνει; Να αναπροσαρμόζεται η εισφορά τους κανονικά. Δηλαδή αν αύριο αυξηθεί η τιμή της εφημερίδας, πάλι δύο δραχμές θα πληρώνουν; Μετά λέτε ότι σας κατηγορούμε που δουλεύετε για τους μεγαλοεκδότες, που τους κάνετε χαριστικές πράξεις. Ρυθμίστε το αυτό. Θα διαλυθεί το Ταμείο. 
     Στο άρθρο 12 αυξάνετε τα όρια ηλικίας χωρίς χρονικές προϋποθέσεις στα σαράντα χρόνια. Εδώ γεννιέται το ερώτημα: Γιατί; Αφού υπάρχουν ταμεία στον Τύπο που έχουν συνταξιοδοτικές προϋποθέσεις με καταστατικές διατάξεις τριακονταπενταετίας, άνευ ορίου ηλικίας. Επίσης τι νόημα έχει η ρύθμιση της τριακονταπενταετίας για όσους έχουν ασφαλιστεί μέχρι το 1992 και έχουν ηλικία πενήντα οκτώ ετών, αφού υπάρχει τριακονταπενταετία, άνευ ορίου ηλικίας; 
     Επίσης, το άρθρο 11 ρυθμίζει ασφαλιστικά θέματα σκηνοθετών θεάτρου. Με δεδομένο ότι λίγοι είναι οι σκηνοθέτες, νομίζουμε ότι μπορεί να υπάρξει μια ρύθμιση και γι’ αυτούς.
     Σχετικά με το άρθρο 12, αναφερθήκατε πριν για τα τριάντα επτά χρόνια ασφάλισης χωρίς όριο ηλικίας, για όσους είναι κάτω των εξήντα ετών και έχουν τριάντα επτά χρόνια ασφάλισης, χωρίς προσμέτρηση χρόνων από εξαρτημένη εργασία, χωρίς τη στρατιωτική θητεία, που δεν αναγνωρίζεται. Το είπαμε και στην εισηγητική ομιλία. Να το αναγνωρίσετε.
     Στο άρθρο 12 επίσης υπάρχει η ρύθμιση που αφορά τους ελεύθερους επαγγελματίες, τους αυτοαπασχολούμενους. Είπατε για υποχρεωτική ασφάλιση στα τριάντα επτά χρόνια, ανεξάρτητα ορίου ηλικίας. Αυτό το προβάλετε ως ευεργετικό μέτρο ανεξάρτητα από το ότι αφορά έναν πολύ μικρό αριθμό αυτοαπασχολουμένων. Γιατί δεν συνυπολογίζεται ο πραγματικός χρόνος ασφάλισης από άλλο ασφαλιστικό οργανισμό κύριας ασφάλισης και βεβαίως και ο στρατός;
     Στο άρθρο 13 καθορίζονται οι όροι του τρόπου εξόφλησης από το δημόσιο οφειλών ΟΑΕΕ, ΤΑΕ κλπ.
     (Σε αυτό το σημείο κτυπάει το κουδούνι λήξεως του χρόνου ομιλίας του κυρίου Βουλευτή)
     Ολοκληρώνω, κύριε Πρόεδρε.
     Παρ’ όλες τις υποσχέσεις που δώσατε στους εργαζόμενους της «ΕΛΕΝΙΤ» να τους τακτοποιήσετε συνταξιοδοτικά σύμφωνα με τις προτάσεις που σας έχουν καταθέσει εδώ και πολύ καιρό παρ’ ότι σταματάει η παραγωγή αμιάντου του 2005 και θα μείνουν άνεργοι δεν τους ικανοποιείτε, όπως ικανοποιήσατε τους εργαζόμενους στη ΜΑΒΕ, όπου καλά κάνατε. Δεν είναι πολλοί. Τριάντα εννιά άτομα είναι, κύριε Υπουργέ. Σημειώστε το, να το βάλετε έστω και την τελευταία στιγμή. Εμείς προτείνουμε να τους τακτοποιήσετε.
     Επίσης υπάρχει αίτημα της ομοσπονδίας των εργαζομένων στις καπνοβιομηχανίες. Αναγνωρίσατε ως βαριά και ανθυγιεινά όσους είναι μετά το 1985. Γιατί όμως; Δουλεύουν στο ίδιο πόστο, δουλεύουν στην ίδια βάρδια, δουλεύουν μαζί. Όσοι είναι μετά το 1985 είναι στα βαριά και ανθυγιεινά.
     (Σε αυτό το σημείο κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε, κύριε συνάδελφε.
     ΔΗΜΗΤΡΗΣ ΤΣΙΟΓΚΑΣ: Τελευταία παρατήρηση, κύριε Πρόεδρε.
     Να αναγνωρίσετε και αυτούς που ήταν πριν από το 1985.
     ΠΡΟΕΔΡΕΥΩΝ (Παναγιώτης Σγουρίδης): Κύριε Τσιόγκα, εξαντλήσατε ακόμα και το χρόνο της πρωτολογίας του εισηγητού ή και του κοινοβουλευτικού εκπροσώπου. Δεν μπορώ να κάνω τίποτε άλλο.
     ΔΗΜΗΤΡΗΣ ΤΣΙΟΓΚΑΣ: Ευχαριστώ, κύριε Πρόεδρε.
     ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Στεργίου.
     ΙΩΑΝΝΑ ΣΤΕΡΓΙΟΥ: Ευχαριστώ, κύριε Πρόεδρε.
     Εγώ θα ήθελα να σταθώ σε ορισμένες παρατηρήσεις που είχα για το νομοσχέδιο και δεν πρόλαβα να πω στην πρωτολογία μου. Είδα όμως και την τροπολογία που έχετε φέρει, στην οποία λέτε ότι με τις διατάξεις της παραγράφου 7 δίνεται το δικαίωμα επιλογής ασφαλιστικού – συνταξιοδοτικού καθεστώτος στους με σύμβαση αορίστου χρόνου υπαλλήλους του ΕΟΤ και της ΕΤΑ ΑΕ, ώστε να διαλέξουν κάποιο φορέα. Και λέτε παρακάτω ότι προβλεπόμενη ρύθμιση, που αναφέρεται στη συμπλήρωση κεφαλαίων σε περίπτωση ανεπάρκειας των απαιτουμένων ποσών, γίνεται από τις νέες υπηρεσίες κλπ.
     Εδώ, δηλαδή, βρίσκετε χρήματα να καλύψετε τις ανάγκες των συγκεκριμένων ασφαλισμένων και καλά κάνετε. Δεν βρίσκετε όμως χρήματα για άλλα. Γιατί ένας από τους κύριους λόγους που ο κ. Ρέππας έφερε για δικαιολογία ότι δεν μπορούν να γίνουν όλα αυτά που προτείνουμε είναι η έλλειψη χρημάτων, η έλλειψη οικονομικών πόρων.
     Έτσι δεν νομίζουμε ότι είναι τόσο μεγάλο και τρομερό πρόβλημα κάποιοι συνταξιούχοι του Ταμείου Αεροπορικών Εταιρειών ζητάνε κάποιες ρυθμίσεις. Εμείς σας είχαμε καταθέσει τις τροπολογίες. Δεν τις συζητάμε, αλλά θα μπορούσατε να τις είχατε δει εσείς. Αυτοί οι συνταξιούχοι μετά την 1.1.2003 αντιμετωπίζονται με άλλο τρόπο δηλαδή υπάγονται στο ΙΚΑ-ΕΤΑΜ. Όσοι όμως ήταν στο προηγούμενο καθεστώς με το Ταμείο των Αεροπορικών Εταιρειών παραμένουν στο καθεστώς εκείνο, χωρίς να πάρουν αυξήσεις και χωρίς να αντιμετωπίζονται με τον ίδιο τρόπο με τους συνταξιούχους που θα πάρουν σύνταξη μετά την 1.1.2003.
     Ένα άλλο ζήτημα είναι οι διακόσιοι εξήντα ιπτάμενοι συνοδοί και φροντιστές της Ολυμπιακής, οι οποίοι αναγκάστηκαν υποχρεωτικά να συνταξιοδοτηθούν και δεν είχαν συμπληρώσει ή θα συμπλήρωναν σε ένα έτος από την ισχύ του ως άνω νόμου τα ένσημα που προβλέπονται για προαιρετική συνταξιοδότηση, δηλαδή τα πέντε χιλιάδες ένσημα. Με την αναγκαστική αυτή διάταξη οι εν λόγω εργαζόμενοι πραγματικά υφίστανται καταχρηστική, άνιση και άδικη μεταχείριση σε σχέση με τους άλλους εργαζόμενους της Ολυμπιακής Αεροπορίας και με τους πιλότους, που δεν είναι σωστό να τους φέρουμε σε αντιπαράθεση, ωστόσο είναι με ανοχή αυτή η κατηγορία.
     Επειδή σύμφωνα με όλα τα παραπάνω ζητήματα είναι κατάφορη η αδικία σε βάρος των διακοσίων εξήντα μόνο εργαζομένων της Ολυμπιακής, είναι ανάγκη να διορθωθεί. Πιστεύουμε ότι θα μπορούσατε να δώσετε πρόσθετο χρόνο ασφάλισης με την ειδικότητα των ιπταμένων φροντιστών και συνοδών μέχρι τη συμπλήρωση του χρόνου υποχρεωτικής συνταξιοδότησης, δηλαδή μέχρι να συμπληρώσουν επτάμισι χιλιάδες ένσημα, ώστε να μπουν και αυτοί σε αυτή την κατηγορία. 
     Ένα άλλο ζήτημα είναι οι συμβασιούχοι που δουλεύουν στην ΟΠΑΠ Α.Ε. Αυτοί που απασχολούνται με σύμβαση μιας μέρας και έχουν συμπληρώσει ενννιακόσια ένσημα στο φορέα, δηλαδή τρία χρόνια, με συνυπολογισμό του χρόνου υπηρεσίας στο ΟΠΑΠ καλύπτοντας πάγιες και διαρκείς ανάγκες, οι συμβάσεις της μιας μέρας να μετατραπούν σε συμβάσεις αορίστου χρόνου. Νομίζω ότι είναι ένα δίκαιο αίτημα, δεν επιβαρύνει ιδιαίτερα τον κρατικό προϋπολογισμό.
     Θέλω να σταθώ στο ΚΗΥΚΥ. Είπατε ότι το ταμείο αυτό στην πράξη θα απαξιωθεί άρα δεν έχει και νόημα να υπάρχει, εφόσον οι διάφορες υπηρεσίες θα κάνουν δικές τους μηχανογραφήσεις. Κύριε Υπουργέ, αν γίνει αυτό, έχει μία έννοια. Όμως εδώ κάνετε κάτι άλλο. Όλες οι επιχειρήσεις και οι  υπηρεσίες του δημόσιου τομέα κάνουν συμβάσεις με ιδιωτικές εταιρείες. Εδώ υπάρχει άλλο ζήτημα. Μπαίνει ο ιδιωτικός τομέας και γι’ αυτό το λόγο απαξιώνεται το ΚΗΥΚΥ Αν δεν κάνετε αυτό δε νομίζουμε ότι είναι θέμα απαξίωσης του ΚΗΥΚΥ. Πιστεύω ότι αυτό θα πρέπει να το δείτε πιο σοβαρά.
     Οι γιατροί του ΙΚΑ: ειπώθηκαν πάρα πολλά για τους γιατρούς του ΙΚΑ. Θέλω να πω κάτι άλλο. Χθες τελείωσε στη Διαρκή Επιτροπή το νομοσχέδιο για την πρωτοβάθμια φροντίδα υγείας. Το Υπουργείο Εργασίας και Κοινωνικών Ασφαλίσεων δεν συνεργάζεται με το Υπουργείο Υγείας και Πρόνοιας; Θέλω έτσι να κάνω ένα ερώτημα. Χρόνιο αίτημα και του συνδικαλιστικού κινήματος, αλλά και όλης της κοινωνίας είναι να υπάρξει αυτός ο ενιαίος φορέας παροχής πρωτοβάθμιας κοινωνικής φροντίδας. Το ΙΚΑ εντάσσεται με τις μονάδες του σ’ αυτό το πρωτοβάθμιο σύστημα υγείας. Οι γιατροί, οι υπάλληλοι, γιατί δεν εντάσσονται στο ίδιο καθεστώς με το ΕΣΥ; Εδώ υπάρχει θέμα και πιστεύουμε ότι είναι το ΙΚΑ που αντιδρά στον ενιαίο φορά στην παροχή πρωτοβάθμιας φροντίδας. Πέρα απ’ αυτό, εγώ μιλάω για το εργασιακό καθεστώς που υπάρχει στους γιατρούς. Θα υπάρχει λοιπόν ένα σύστημα το οποίο θα λειτουργεί σχετικά παράλληλα, θα κάνει εφημερίες, θα δουλεύει εικοσιτέσσερις ώρες, όπως έλεγε το χθεσινό νομοσχέδιο, και θα το ψηφίσουμε μεθαύριο στη Βουλή, ωστόσο όμως οι γιατροί του ΙΚΑ δεν αντιμετωπίζονται σαν γιατροί του ΕΣΥ και εδώ είναι ένα ζήτημα. Δεν μπορείτε να λέτε ότι θα τους κάνουμε πλήρους και αποκλειστικής απασχόλησης, όταν δεν τους δίνουμε τις αποδοχές του ΕΣΥ. Σωστό είναι να γίνουν πλήρους και αποκλειστικής απασχόλησης, αλλά πρέπει οι αμοιβές τους να είναι ίδιες με το ΕΣΥ, εφόσον θα λειτουργούν και κάτω από τις συνθήκες αυτές. Αυτό το ζήτημα έπρεπε να το είχατε αντιμετωπίσει πριν έρθει το νομοσχέδιο. 
     Στο άρθρο 24 κάνετε ένα μηχανιστικό θα έλεγα, διαχωρισμό, όσον αφορά τις μονάδες πρωτοβάθμιας φροντίδας υγείας, που βάζετε κατά κατηγορίες ανάλογα με τον πληθυσμό τις μονάδες αυτές. Αυτό είναι τελείως αντιδεοντολογικό γιατί  οι μονάδες που θα πρέπει να υπάρχουν θα έχουν σχέση με τον υγειονομικό χάρτη της χώρας και με τις ιδιαίτερες συνθήκες που έχει η κάθε περιοχή. Δηλαδή πάλι λειτουργεί  ένα ξεχωριστό σύστημα παράλληλα και σε αντίθεση θα έλεγα πολλές φορές με το ΕΣΥ. 
     Να ξαναγυρίσω στους γιατρούς. Πιστεύουμε ότι οι ρυθμίσεις που κάνετε –είναι κάποιες θετικές- θα πρέπει να συνοδεύονται από ξεκάθαρους εργασιακούς όρους, αντίστοιχους με τους γιατρούς του ΕΣΥ. Δεν μπορείτε να λέτε ότι «δεν θα ξεπερνούν τις αμοιβές του ΕΣΥ». Συγκεκριμένα θα πρέπει να λέτε «θα πρέπει να είναι αμοιβές του ΕΣΥ». Είναι ανάγκη να συνδυάσουμε αυτήν τη συζήτηση –αυτή την παρατήρηση κάνω- με τις ρυθμίσεις που προβλέπει το νομοσχέδιο για την πρωτοβάθμια φροντίδα υγείας. Εμείς πιστεύουμε ότι οι γιατροί και οι οδοντίατροι  που υπηρετούν στις μονάδες του ΙΚΑ θα πρέπει να γίνουν αορίστου χρόνου, όπως σωστά το βάλατε. Οι τακτικές και έκτακτες αποδοχές και τα επιδόματα να είναι ίδιες με των γιατρών του ΕΣΥ.
     Οι μόνιμοι γιατροί και οδοντίατροι που υπηρετούν στο ΙΚΑ-ΕΤΑΜ μέχρι την ψήφιση του νόμου αυτού να διατηρήσουν την εργασιακή τους σχέση και το ωράριό τους, εφόσον δεν επιθυμούν να καταλάβουν θέση πλήρους και αποκλειστικής απασχόλησης. Ιατροί και οδοντίατροι που υπηρετούν στο ΙΚΑ-ΕΤΑΜ μέχρι την ψήφιση του νόμου, με σύμβαση του ν.1204/72, συνεχίζουν να απασχολούνται στη θέση και το ωράριό τους, με σύμβαση εργασίας ιδιωτικού δικαίου αορίστου χρόνου, εφ’ όσον δεν επιθυμούν να καταλάβουν θέση πλήρους και αποκλειστικής απασχόλησης.
     Τέλος ιατροί και οδοντίατροι που παρέχουν τις υπηρεσίες τους στο ΙΚΑ-ΕΤΑΜ με σχέση εργασίας ιδιωτικού δικαίου αορίστου χρόνου και έχουν ασφαλιστεί στο ΤΣΑΥ μέχρι τις 31-12-1992 μπορούν -και εφόσον το επιθυμούν- να υπαχθούν για τον κλάδο σύνταξης στο συνταξιοδοτικό καθεστώς του ΙΚΑ-ΕΤΑΜ, παράλληλα με την ασφάλισή τους στο ΤΣΑΥ.
     Θέλω να κάνω επίσης μερικές γενικότερες παρατηρήσεις. Επειδή ειπώθηκε και ο κ. Κανελλόπουλος σαν εισηγητής της Πλειοψηφίας μας εκθείασε το σύστημα της κοινωνικής ασφάλισης, θέλω να πω ότι το σύστημα κοινωνικής ασφάλισης, κύριε συνάδελφε και κύριοι συνάδελφοι, δεν είναι αποτέλεσμα της χάρης που μας κάνει μία κυβέρνηση, αλλά είναι αποτέλεσμα των αγώνων που έχει κάνει το συνδικαλιστικό κίνημα –και εσείς ήσασταν στο συνδικαλιστικό κίνημα και το γνωρίζετε καλύτερα- είναι αποτέλεσμα της πίεσης που ασκεί το συνδικαλιστικό κίνημα, είναι αποτέλεσμα της πίεσης γενικότερα των αναγκών της κοινωνίας και παρ’ όλα αυτά σήμερα δεν νομίζουμε ότι είμαστε ικανοποιημένοι.
     Μην λέτε ότι για όλα αυτά τα είκοσι χρόνια που είσαστε στην Κυβέρνησή σας φταίνε τα τρία χρόνια της Νέας Δημοκρατίας. Δεν λέμε ότι έκανε καλά η Νέα Δημοκρατία. Πράγματι ο νόμος της Νέας Δημοκρατίας ήταν αντιασφαλιστικός.
     ΛΑΜΠΡΟΣ ΚΑΝΕΛΛΟΠΟΥΛΟΣ: Υπάρχει και πολιτική βούληση.
     ΙΩΑΝΝΑ ΣΤΕΡΓΙΟΥ: Από εκεί και πέρα, όμως, να μην έχουμε το άλλοθι αυτών των τριών χρόνων. Είχατε όλα τα χρόνια μπροστά σας να λύσετε πραγματικά το συνταξιοδοτικό πρόβλημα, αν ακούγατε τη φωνή της κοινωνίας, αν ακούγατε τη φωνή του συνδικαλιστικού κινήματος και των εργαζομένων και αν είχατε την πολιτική βούληση, όπως λέτε. Πιστεύουμε ότι αυτό είναι το σημαντικότερο από όλα.
     ΠΡΟΕΔΡΕΥΩΝ (Παναγιώτης Σγουρίδης): Δεν είναι μόνο η πολιτική βούληση αλλά και τα λεφτά. 
     ΙΩΑΝΝΑ ΣΤΕΡΓΙΟΥ: Είμαι και εγώ, όμως κοινοβουλευτικός εκπρόσωπος.
     ΠΡΟΕΔΡΕΥΩΝ (Παναγιώτης Σγουρίδης): Γιατί πολιτική βούληση υπάρχει.
     ΙΩΑΝΝΑ ΣΤΕΡΓΙΟΥ: Δεν την είδαμε. 
     ΠΡΟΕΔΡΕΥΩΝ (Παναγιώτης Σγουρίδης): Απλώνεις τα πόδια μέχρι εκεί που πηγαίνει το πάπλωμα.
     ΙΩΑΝΝΑ ΣΤΕΡΓΙΟΥ: Και αν περιμένετε από τις 8 του Μάρτη να λύσετε τα προβλήματα εμείς έχουμε μεγάλη αμφιβολία αν θα λυθούν τα προβλήματα. Γιατί όπως δεν λύθηκαν μέχρι σήμερα, δεν θα λυθούν και τώρα. 
     ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Στεργίου.
     Κύριε Σπυρόπουλε, έχετε το λόγο για να κλείσετε τη συνεδρίαση. Σας παρακαλώ, όμως, να μας πείτε και τις τροποποιήσεις που θέλετε να κάνετε. Τροποποιήσεις δεν μιλάω για τροπολογίες.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Δύο σχόλια θα κάνω και θα περάσω στην ανάγνωση των διορθώσεων, οι οποίες ουσιαστικά είναι ανταπόκριση σε κάποιες προτάσεις που υιοθετήθηκαν από μας προτάσεις που ακούστηκαν από συναδέλφους εισηγητές ή Βουλευτές.
     Πιστεύω ότι από το 1981, κυρία συνάδελφε, μέχρι σήμερα σχεδόν το 95% των διατάξεων του ελληνικού κοινωνικού κράτους είναι διατάξεις που έχουν εισαχθεί σ’ αυτήν την Αίθουσα από τις κυβερνήσεις του ΠΑΣΟΚ. Ξέρετε για ποιο λόγο; Για τον απλό λόγο ότι η φωνή του λαού στις κρίσιμες στιγμές ήταν και φωνή του ΠΑΣΟΚ. Το 1982 -μπορεί μόνο εσείς να το αγνοείτε- στην Ελλάδα δεν υπήρχε συνολική και καθολική ασφάλιση. Το ΠΑΣΟΚ την εφάρμοσε μετά από ογδόντα χρόνια καθυστέρησης έναντι της υπόλοιπης Ευρώπης.
     Τίποτα δεν ήλθε μόνο του, κυρία συνάδελφε. Και βέβαια εγώ δεν λέω ότι μπορέσαμε να κάνουμε τα πάντα, ό,τι είπε ο λαός, αλλά πήραμε όσα μας εισηγήθηκε και κάναμε αυτά που μπορούσαμε και εξαντλήσαμε τις δυνατότητές μας. Λυπάμαι, κυρία συνάδελφε, που ένας χώρος τον οποίο θεωρώ απόλυτα συγγενή συμμέτοχο και συνδιαμορφωτή αυτής της διαδικασίας αρνείται τη συμπαράταξη που είχαμε μαζί και τα βλέπει όλα μαύρα. 
     Ξέρετε κάτι; Δεν νομίζω πώς ούτε οικοδομείτε μια θετική πνοή για το λαϊκό κίνημα έτσι ούτε βοηθάτε αν θέλετε τις συνιστώσες μιας προοδευτικής πολιτικής αντίληψης που μπορούν να οικοδομηθούν σ’ αυτήν τη Βουλή. Αυτή είναι η ταπεινή μου άποψη.
     Όσον αφορά το κοινωνικό μας έργο, νομίζω ότι αυτό κάθε φορά ουσιαστικά επικυρώνεται από τον ελληνικό λαό. Οι απαιτήσεις του ελληνικού λαού βέβαια είναι πολύ μεγαλύτερες από τις δυνατότητες που έχουμε, δημοσιονομικές και γενικότερα οικονομικές. Αυτό είναι αλήθεια. Αλλά δεν νομίζω ότι μπορούμε να κάνουμε κάτι και δεν το κάνουμε. 
     Κάνουμε σχεδόν τα πάντα, με βάση το χρέος που έχουμε να κρατήσουμε την οικονομία στέρεα και την πορεία της χώρας μέσα στις αναγκαιότητες που επιβάλλουν στη χώρα είτε η ένταξή της στο ευρωπαϊκό οικοδόμημα είτε και άλλες, αν θέλετε, αδήριτες προϋποθέσεις που τίθενται εκ των πραγμάτων.
     Να περάσω τώρα στις διορθώσεις. Ακούστηκαν παρατηρήσεις. Θα ξεκινήσω από τα άρθρα και θα τις καταθέσω. Ήδη έχουν κατατεθεί οι αρχικές τροποποιήσεις. 
     Έρχομαι στην τροποποίηση που γίνεται μέσα από την επαναδιατύπωση της παραγράφου 14 του άρθρου 22.
     ΓΕΡΑΣΙΜΟΣ ΓΙΑΚΟΥΜΑΤΟΣ: Να μας πείτε τα άρθρα.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Άρθρο 22, παράγραφος 14. Στο τέλος της παραγράφου προστίθεται εδάφιο ως εξής: «Οι διατάξεις των πέντε πρώτων εδαφίων της παραγράφου αυτής ισχύουν και για τους ασφαλισμένους του Ταμείου Πρόνοιας Δικηγόρων Αθηνών». Δηλαδή ό,τι ισχύει για τον επανυπολογισμό του εφάπαξ των παροχών πρόνοιας του Ταμείου Δικηγόρων Πειραιώς ισχύει και στην Αθήνα, με τον τρόπο όμως που οριοθετείται στα πέντε πρώτα εδάφια.
     ΠΡΟΕΔΡΕΥΩΝ (Παναγιώτης Σγουρίδης): Να το καταθέσετε στα Πρακτικά.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Μάλιστα, κύριε Πρόεδρε, θα το καταθέσω.
     Δεύτερο σημείο. Στο άρθρο 25, παράγραφος 1, περίπτωση α΄, απαλείφονται η φράση: «αα. Ή του κλάδου διοίκησης με βαθμό Α1 ή Α2». Η διάταξη αυτή έχει εφαρμογή μετά την αποχώρηση καθ’ οιονδήποτε τρόπο του διευθυντή του κλάδου διοίκησης που υπηρετεί. Ουσιαστικά μ’ αυτόν τον τρόπο γίνεται αποδεκτή η πρόταση που έγινε και από την αγαπητή συνάδελφο κ. Σπυράκη και από άλλους συναδέλφους από άλλες πτέρυγες στην αρμόδια επιτροπή.
     Στο άρθρο 25,  παράγραφος 1, περίπτωση β΄, στην πέμπτη σειρά απαλείφεται η φράση: «αα. Ή κλάδου διοίκησης με βαθμό Α2 ή Α3» και αναδιατυπώνεται η φράση «σε περίπτωση έλλειψης  υπάλληλοι των ιδίων κλάδων» στο σωστό «αα. Σε περίπτωση έλλειψης υπάλληλοι του ιδίου κλάδου».
     Στο άρθρο 25, παράγραφος 2, εδάφιο πρώτο, στο τέλος της δεύτερης σειράς μετά τη λέξη «υπηρεσίες» προστίθεται η φράση «πέντε ημέρες την εβδομάδα επί επτά και ήμισυ ώρες (7 1/2) ημερησίως». Είναι η πρόταση του κ. Κακλαμάνη και του κ. Γιακουμάτου.
     ΠΡΟΕΔΡΕΥΩΝ (Παναγιώτης Σγουρίδης): Από τις οκτώ ώρες δηλαδή γίνεται επτάμισι.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ναι πρόκειται για την πρόταση που έγινε από τους δύο συναδέλφους.
     Άρθρο 26, παράγραφος 8, εδάφιο δεύτερο μετά τη λέξη «μέχρι» τροποποιείται η φράση «δύο χιλιάδες πεντακόσιους (2.500)» στο ορθό «δύο χιλιάδες (2.000)». Πρόκειται πάλι για πρόταση που ακούστηκε από τους δύο συναδέλφους.
     Συγνώμη, κύριε Πρόεδρε, για την ταλαιπωρία.
     ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Υπουργέ. Σκοπός είναι να κάνουμε σωστά τη δουλειά μας.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Μάλιστα, κύριε Πρόεδρε.
     Επαναδιατυπώνω λοιπόν. Θα τα διαβάσω όλα από την αρχή. 
     Άρθρο 25 παράγραφος 2 εδάφιο πρώτο. Στο τέλος της δεύτερης σειράς μετά τη λέξη «υπηρεσίες» προστίθεται η φράση «… πέντε ημέρες την εβδομάδα επί επτά και ήμισυ (7 ½) ώρες ημερησίως». 
     Δεύτερον. Άρθρο 26 παράγραφος 8 εδάφιο δεύτερο. Μετά τη λέξη «μέχρι» τροποποιείται η φράση «δύο χιλιάδες πεντακόσιους (2.500)» στο ορθό «δύο χιλιάδες (2000)». 
     Στο άρθρο 29 παράγραφος 1 περίπτωση α΄ απαλείφονται οι φράσεις «ή του κλάδου διοίκησης. Η διάταξη αυτή έχει εφαρμογή μετά την καθ’ οιονδήποτε τρόπο αποχώρηση του διευθυντή του κλάδου διοίκησης που υπηρετεί».
     Στο άρθρο 29 παράγραφος 1 περίπτωση β΄ στην πέμπτη σειρά απαλείφεται η φράση «ή κλάδου διοίκησης» και αναδιατυπώνεται η φράση «σε περίπτωση έλλειψης υπάλληλοι των ιδίων κλάδων» στο σωστό «σε περίπτωση έλλειψης υπάλληλοι του ιδίου κλάδου».
     Και η τελευταία στο άρθρο 22 παράγραφος 14: Στο τέλος της παραγράφου προστίθεται εδάφιο ως εξής: «Οι διατάξεις των πέντε πρώτων εδαφίων της παραγράφου αυτής ισχύουν και για τους ασφαλισμένους του Ταμείου Πρόνοιας Δικηγόρων Αθηνών»
     (Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος καταθέτει για τα Πρακτικά τις προαναφερθείσες επαναδιατυπώσεις, οι οποίες έχουν ως εξής:
     «Άρθρο 22
     παρ.14.
     Στο τέλος της παραγράφου προστίθεται εδάφιο ως εξής:
     Οι διατάξεις των πέντε πρώτων εδαφίων της παραγράφου αυτής ισχύουν και για τους ασφαλισμένους του Ταμείου Προνοίας Δικηγόρων Αθηνών.
     Άρθρο 25 παρ.2
     Εδάφιο πρώτο.
     Στο τέλος της δεύτερης σειράς μετά τη λέξη …υπηρεσίες… προστίθεται η φράση … «πέντε ημέρες την εβδομάδα επί επτά και ήμισυ (71/2) ώρες ημερησίως».
     Άρθρο 26 παρ.8
     Εδάφιο δεύτερο.
     «Μετά τη λέξη …μέχρι …τροποποιείται η φράση «δύο χιλιάδες πεντακόσιες (2500)» στο άρθρο «δύο χιλιάδες (2000)»
     Φαρμακοποιοί ΟΓΑ
     Στο άρθρο 29 παράγραφος 1 περίπτωση α΄ απαλείφονται οι φράσεις «ή τον Κλάδου Διοίκηση με βαθμό Α1 ή Α2. Η διάταξη αυτή έχει εφαρμογή μετά την καθ’ οιονδήποτε τρόπο αποχώρησή του Διευθυντή του Κλάδου Διοίκησης που υπηρετεί».
     Στο άρθρο 29 παρ. 1 περίπτωση β΄ στην πέμπτη σειρά, απαλείφεται η φράση «η κλάδου Διοίκησης με βαθμό Α2 ή Α3» και αναδιατυπώνεται η φράση: «σε περίπτωση έλλειψης υπάλληλοι των ιδίων κλάδων» στο σωστό «σε περίπτωση έλλειψης υπάλληλοι του ιδίου κλάδου»»).
     ΠΡΟΕΔΡΕΥΩΝ (Παναγιώτης Σγουρίδης): Καλώς.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε Πρόεδρε, σε σχέση με τις τροπολογίες υπάρχει μία διόρθωση στην εισηγητική έκθεση της πρώτης τροπολογίας. Στην τροπολογία με γενικό αριθμό 2170 και ειδικό 203 στην εισηγητική έκθεση απαλείφεται η παράγραφος 4 και αναριθμούνται αναλόγως οι παράγραφοι που ακολουθούν. Η μοναδική διόρθωση που γίνεται στις τροπολογίες. Δηλαδή στην άλλη τροπολογία με γενικό αριθμό 2193 και ειδικό 213 δεν υπάρχει καμία διόρθωση. 
     ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, το λόγο παρακαλώ.
     ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, δεν μπορείτε να πάρετε το λόγο. Η συζήτηση όπως είπαμε είναι ενιαία και θα προχωρήσουμε στην ψηφοφορία.
     Κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων «Θέματα κοινωνικής ασφάλισης και άλλες διατάξεις» και επί των τροπολογιών με γενικό αριθμό 2170 και ειδικό 203 και 2193 και ειδικό 213.
     ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, επί των τροπολογιών δεν κάναμε αιτιολόγηση. Δεν τις συζητήσαμε καθόλου. Εμείς ψηφίζουμε κατά πλειοψηφία το νομοσχέδιο και προχωράμε στις τροπολογίες και λέτε ότι τις ψηφίζουμε ...
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ.
     Ερωτάται το Σώμα: Γίνεται δεκτό το νομοσχέδιο του Υπουργείου Εργασίας και Κοινωνικών Ασφαλίσεων ενιαία επί της αρχής, των άρθρων και του συνόλου με τις τροποποιήσεις του κυρίου Υπουργού και τις τροπολογίες με γενικό αριθμό 2170 και ειδικό 203, όπως τροποποιήθηκε η εισηγητική της έκθεση και γενικό αριθμό 2193 και ειδικό 213;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
     ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Εργασίας και Κοινωνικών Ασφαλίσεων «Θέματα κοινωνικής ασφάλισης και άλλες διατάξεις» έγινε δεκτό κατά πλειοψηφία ενιαία επί της αρχής, των άρθρων και του συνόλου με τις τροποποιήσεις του κυρίου Υπουργού και τις τροπολογίες με γενικό αριθμό 2170 και ειδικό 203, όπως τροποποιήθηκε η εισηγητική της έκθεση και γενικό αριθμό 2193 και ειδικό 213 και έχει ως εξής:
     (Το κείμενο του νομοσχεδίου υπάρχει στο τεύχος των Πρακτικών της Βουλής)
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση. 
     ΓΕΡΑΣΙΜΟΣ ΓΙΑΚΟΥΜΑΤΟΣ: Τις τροπολογίες τις βρίσκουμε απαράδεκτες, κύριε Πρόεδρε ...
     ΠΡΟΕΔΡΕΥΩΝ (Παναγιώτης Σγουρίδης): Δεν γράφεται τίποτα στα Πρακτικά.
     ΓΕΡΑΣΙΜΟΣ ΓΙΑΚΟΥΜΑΤΟΣ: …
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 17.20΄ λύεται η συνεδρίαση για αύριο ημέρα Παρασκευή 30 Ιανουαρίου 2004 και ώρα 10.30΄ με αντικείμενο εργασιών της Βουλής κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της επερώτησης με αριθμό 19/10.11.03, Βουλευτών της Νέας Δημοκρατίας, προς τον Υπουργό Οικονομίας και Οικονομικών, σχετικώς με τις μικρομεσαίες επιχειρήσεις, σύμφωνα με την ημερήσια διάταξη που  έχει διανεμηθεί.
     Ο ΠΡΟΕΔΡΟΣ                                ΟΙ  ΓΡΑΜΜΑΤΕΙΣ
ΣΥΝΕΔΡΙΑΣΗ 29/1/04                    ΣΕΛ.393 

