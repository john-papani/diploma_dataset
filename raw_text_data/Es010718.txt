
Τετάρτη 18 Ιουλίου
ΣΥΝΕΔΡΙΑΣΗ ΙΒ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών,
2. Ανακοινώνεται ότι τη συνεδρίαση παρακολουθεί αντιπροσωπεία του Δήμου Σαρτάντα Μαριούπολης Ουκρανίας,
3. Συζήτηση επί διαδικαστικού θέματος,
4. Συζήτηση επί προσωπικού θέματος του Βουλευτή Γ. Καρατζαφέρη,
Β΄ ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων "Συγχώνευση του Ν.Π.Δ.Δ. με την επωνυμία "Ταμείο Εθνικής Οδοποιίας" και της εταιρείας "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία, με την επωνυμία "Ανώνυμη Εταιρεία Εκμετάλλευσης και Διαχείρισης Ελληνικών Αυτοκινητόδρομων" και το διακριτικό τίτλο Τ.Ε.Ο. Α.Ε.",
ΟΜΙΛΗΤΕΣ
Α. Επί του διαδικαστικού.
ΒΡΕΤΤΟΣ Κ.,
ΚΑΚΛΑΜΑΝΗΣ Α.,
ΠΑΥΛΟΠΟΥΛΟΣ Π.,
Β. Επί του προσωπικού.
ΚΑΚΛΑΜΑΝΗΣ Α.,
ΚΑΡΑΤΖΑΦΕΡΗΣ Γ.,
Γ. Επί του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων:
ΑΛΕΥΡΑΣ Α.,
ΖΑΜΠΟΥΝΙΔΗΣ Ν.,
ΚΑΡΑΤΖΑΦΕΡΗΣ Γ.,
ΚΑΣΣΙΜΗΣ Θ.,
ΚΑΤΣΑΡΟΣ Ν.,
ΚΕΔΙΚΟΓΛΟΥ Β.,
ΚΟΥΒΕΛΗΣ Φ.,
ΛΟΒΕΡΔΟΣ Α.,
ΜΑΓΚΡΙΩΤΗΣ Ι.,
ΜΠΕΖΑΣ Α.,
ΞΗΡΟΤΥΡΗ Α.,
ΠΑΥΛΟΠΟΥΛΟΣ Π.,
ΣΠΥΡΙΟΥΝΗΣ Κ.,
ΣΤΡΙΦΤΑΡΗΣ Σ.,
ΤΣΙΤΟΥΡΙΔΗΣ Σ.,
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001 
ΣΥΝΕΔΡΙΑΣΗ ΙΒ'
Τετάρτη 18 Ιουλίου 2001
Αθήνα, σήμερα στις 18 Ιουλίου 2001, ημέρα Τετάρτη και ώρα 10.44' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 17-7-2001 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΙΑ' συνεδριάσεώς του, της Τρίτης 17 Ιουλίου 2001 σε ό,τι αφορά στην ψήφιση στο σύνολο του σχεδίου νόμου: "Τροποποίηση και συμπλήρωση διατάξεων που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις ΕΥΑΘ Α.Ε. και άλλες διατάξεις").
Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: "Συγχώνευση του Ν.Π.Δ.Δ. με την επωνυμία "Ταμείο Εθνικής Οδοποιίας" και της εταιρείας "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία, με την επωνυμία "Ανώνυμη Εταιρεία Εκμετάλλευσης και Διαχείρισης Ελληνικών Αυτοκινητοδρόμων" και το διακριτικό τίτλο Τ.Ε.Ο. Α.Ε.".
Το νομοσχέδιο αυτό θα συζητηθεί σε δύο συνεδριάσεις, σήμερα επί της αρχής και η επομένη επί των άρθρων.
Το Κομμουνιστικό Κόμμα Ελλάδας ορίζει ως Κοινοβουλευτικό του Εκπρόσωπο το Βουλευτή κ. Σπύρο Στριφτάρη και ο Συνασπισμός της Αριστεράς και της Προόδου ορίζει ως ειδική αγορήτρια την κ. Ασημίνα Ξηροτύρη-Αικατερινάρη. 
Ο κ. Ζαμπουνίδης Νικόλαος, εισηγητής της Πλειοψηφίας, έχει το λόγο.
ΝΙΚΟΛΑΟΣ ΖΑΜΠΟΥΝΙΔΗΣ: Κύριοι συνάδελφοι, στο νέο περιβάλλον που διαμορφώνεται στις χώρες της Ευρώπης σχετικά με την ανάπτυξη των υποδομών των οδικών δικτύων, προσαρμόστηκε πλήρως και η Ελλάδα.
Η άποψη η οποία επικράτησε σε πολλές χώρες της Νοτίου Ευρώπης, όπως Ισπανία, Γαλλία, Ιταλία, είναι ότι τα νέα οδικά δίκτυα και η δημιουργία κλειστών αυτοκινητοδρόμων είναι έργο υψηλών απαιτήσεων και υψηλού κόστους τα οποία δεν είναι δυνατό να χρηματοδοτούνται μέσα από το δημόσιο προϋπολογισμό.
Δεύτερον, ο χρήστης είναι δικαιότερο να πληρώνει την υποδομή και τη χρήση. Είναι άδικο να μετακυλύεται σε όλους τους φορολογούμενους μέσω του δημοσίου προϋπολογισμού, το κόστος ενός έργου που ίσως πολλοί να μην συμμετέχουν στη χρήση του. Έτσι, για τη χρηματοδότηση της κατασκευής των νέων υποδομών, προωθείται η συνεργασία δημοσίου και ιδιωτικού τομέα, τα λεγόμενα συγχρηματοδοτούμενα ή αυτοχρηματοδοτούμενα έργα.
Παρ' ότι η Ευρωπαϊκή Ένωση δεν έχει ακόμη καθιερώσει ενιαίο νομικό πλαίσιο για τη συνεργασία δημοσίου και ιδιωτικού τομέα, η επικρατέστερη μέθοδος είναι η Bulit Operate Transfer και αυτή η μέθοδος εφαρμόζεται στα διάφορα ευρωπαϊκά κράτη με διάφορες παραλλαγές, αναλόγως τις συνθήκες που επικρατούν σε κάθε χώρα. 
Η Ελλάδα πλέον βρίσκεται στην τελική ευθεία ώστε να εξασφαλίσει την ουσιαστική σύγκλιση με τις υπόλοιπες ευρωπαϊκές χώρες στον τομέα των οδικών υποδομών. 
Η ανάπτυξη των οδικών αξόνων Πατρών-Αθηνών-Θεσσαλονίκης-Ευζώνων, η Εγνατία Οδός, η Αττική Οδός, ο δυτικός άξονας, βασικό έργο και η ζεύξη Ρίου-Αντιρρίου και η σύνδεσή τους με τους διευρωπαϊκούς άξονες προσφέρουν νέες μορφές, νέες ευκαιρίες ανάπτυξης ευνοώντας την πρόοδο της οικονομικής και κοινωνικής ζωής του τόπου. Είναι τα μεγάλα έργα του ΥΠΕΧΩΔΕ που διαμορφώνουν την εικόνα της σύγχρονης Ελλάδας. Στην Ελλάδα έχει προχωρήσει σε ικανοποιητικό βαθμό η συνεργασία δημόσιου και ιδιωτικού τομέα και η επικρατέστερη μέθοδος είναι αυτή που ανέφερα προηγουμένως. Η μέθοδος αυτή εφαρμόστηκε από το ελληνικό δημόσιο σε όλα τα οδικά έργα, λεωφόρο Σπάτων, Ελευσίνας, περιφερειακού Υμηττού και στην κατασκευή της γέφυρας Ρίου-Αντιρρίου, ενώ στο αεροδρόμιο των Σπάτων εφαρμόστηκε παραλλαγή της βασικής μεθόδου που διαφέρει κυρίως στο εταιρικό σχήμα του αναδόχου. 
Μέσα στο νέο περιβάλλον που διαμορφώνεται, το Υπουργείο Δημοσίων 'Εργων θεώρησε επιβεβλημένο ότι το ΤΕΟ δεν μπορεί να μένει έξω από τις εξελίξεις, αλλά ότι μπορεί να παίξει ένα νέο σημαντικό ρόλο και να ανταποκριθεί πλήρως στις προκλήσεις της εποχής, προοπτικές που θα οδηγήσουν το Ταμείο Εθνικής Οδοποιίας στο δρόμο της ευρωπαϊκής πορείας. 
Οι πιο πάνω σκοποί δεν είναι δυνατό να επιτευχθούν όσο το Ταμείο Εθνικής Οδοποιίας υπάγεται στους κανόνες του δημοσίου λογιστικού και είναι οργανωμένο ως Νομικό Πρόσωπο Δημοσίου Δικαίου. Με το νέο νομοσχέδιο που συζητείται σήμερα για τη μετατροπή του ΤΕΟ σε ανώνυμη εταιρεία και τη συγχώνευση της θυγατρικής του "Ελληνικοί Αυτοκινητόδρομοι Α.Ε." διαμορφώνεται η νέα δομή και το θεσμικό πλαίσιο λειτουργίας του. Έτσι το Ταμείο Εθνικής Οδοποιίας μετασχηματίζεται και εκσυγχρονίζεται σ' ένα νέο οργανισμό ευέλικτο, ανταγωνιστικό και αναπτυξιακό στα πρότυπα των αντίστοιχων οργανισμών της Ευρωπαϊκής Ένωσης κατασκευής και διαχείρισης αυτοκινητοδρόμων, της οποίας το Ταμείο Εθνικής Οδοποιίας είναι τακτικό μέλος. 
Το σχέδιο νόμου καταρτίστηκε με βασικούς άξονες: Πρώτον, την αποτελεσματικότερη διαχείριση των οδικών δικτύων, ώστε να βελτιωθούν αισθητά οι υπηρεσίες που παρέχονται στους χρήστες σε ό,τι αφορά οδική ασφάλεια, πληροφόρηση, συντήρηση, καθαριότητα. Μέχρι σήμερα υπήρχε μια κατάτμηση αρμοδιοτήτων για τις πιο πάνω υπηρεσίες σε διάφορους φορείς, με αποτέλεσμα να μην υπάρχει συντονισμός και ενιαία αντιμετώπιση. Τώρα το ΤΕΟ ως ενιαίος φορέας θα μπορέσει αποτελεσματικότερα να προσφέρει τις υπηρεσίες αυτές με την προώθηση νέων μεθόδων και της τηλεματικής. Ήδη το ΤΕΟ συμμετέχει σε πολλά ευρωπαϊκά προγράμματα που τα περισσότερα ολοκληρώνονται προς την κατεύθυνση αυτή. 
Δεύτερον, τη διασφάλιση των εσόδων για την καλύτερη αξιοποίηση των πόρων του με την πλήρη μηχανοργάνωση. Ήδη ένα κομμάτι της μηχανοργάνωσης έχει προχωρήσει, αλλά οι σημερινές γραφειοκρατικές διαδικασίες και η ανάγκη πολλαπλών εγκρίσεων δεν επιτρέπουν στο ΤΕΟ να βαδίσει με τους γρήγορους ρυθμούς που απαιτούν οι σημερινές συνθήκες. Με τη μετατροπή του σε ανώνυμη εταιρεία θα απαλλαγεί από τις δύσκαμπτες διαδικασίες που φρενάρουν την αναπτυξιακή του πορεία, ώστε γρήγορα να μπορεί να φθάσει σε ευρωπαϊκά επίπεδα. 
Τρίτον, με τη συμμετοχή του στη χρηματοδότηση, κατασκευή και συντήρηση οδικών αξόνων θα αποτελέσει μοχλό ανάπτυξης και θα βοηθήσει αποτελεσματικά σε ταχύτερους ρυθμούς την εκτέλεση των δημοσίων έργων. 
Με το σημερινό καθεστώς είναι αδύνατον να επιτευχθούν οι πιο πάνω στόχοι. 
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Οι λόγοι αυτοί επιβάλλουν τη μετατροπή του ΤΕΟ σε σύγχρονη και αποτελεσματική ανώνυμη εταιρεία έτσι ώστε να είναι σε θέση να συμμετάσχει ανταγωνιστικά και με προϋποθέσεις επιτυχίας στο νέο τοπίο που διαμορφώνεται στον τομέα των οδικών έργων στη χώρα μας. 
Τέταρτον, στη διασφάλιση των εργαζομένων και στη βελτίωση των συνθηκών εργασίας. Το παρόν νομοσχέδιο προβλέπει ότι το υπάρχον μόνιμο προσωπικό διατηρεί το υφιστάμενο βαθμολογικό, μισθολογικό, συνταξιοδοτικό και ασφαλιστικό καθεστώς κύριας και επικουρικής ασφάλειας, πρόνοιας και υγειονομικής περίθαλψης. Οι διατάξεις για το ασφαλιστικό και συνταξιοδοτικό καθεστώς χρειάζεται να συμπεριληφθούν και σε συνταξιοδοτικό νόμο και προς την κατεύθυνση αυτή έχουν γίνει όλες οι ενέργειες προς το Υπουργείο Κοινωνικών Ασφαλίσεων και το Υπουργείο Οικονομικών και πιστεύουμε ότι θα προωθηθούν άμεσα μετά την ψήφιση του παρόντος νόμου. 
Για την πλήρη κατοχύρωση των εργαζομένων σε όλα τα επίπεδα στο υπό συζήτηση νομοσχέδιο κατετέθη ήδη τροπολογία, η οποία θα ενσωματωθεί στο νομοσχέδιο και προβλέπει ότι σε περίπτωση αλλαγής ιδιοκτησιακού καθεστώτος άνω του 50% μετατάσσονται με το ίδιο καθεστώς στο ΥΠΕΧΩΔΕ και άλλες δημόσιες υπηρεσίες, όπως επίσης διατηρούν το επίδομα του 2%. 
Το Ταμείο Εθνικής Οδοποιίας με τη νέα του νομική και οργανωτική μορφή θα μπορεί πλέον να συμμετάσχει ισότιμα και ανταγωνιστικά στην κατασκευή των οδικών έργων, αλλά και στην προσπάθεια βελτίωσης της εκμετάλλευσης και διαχείρισης του εθνικού δικτύου, στη βελτίωση της συντήρησης και της καθαριότητος, στην εισαγωγή νέων τεχνολογιών καθώς και στην κατασκευή σταθμών εξυπηρέτησης αυτοκινητοδρόμων για τη φιλική εξυπηρέτηση των χρηστών. 
Έτσι, ο πολίτης θα γνωρίζει ότι τα έσοδα του Ταμείου Εθνικής Οδοποιίας από διάφορες πηγές, καταλήγουν πάλι σ' αυτόν υπό μορφή υπηρεσιών για καλύτερους και ασφαλέστερους δρόμους.
Βεβαίως, κύριοι συνάδελφοι, προτείνω την ψήφιση αυτού του νομοσχεδίου.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κερδίσαμε αρκετό χρόνο, να τον αξιοποιήσουμε. 
Ο κ. Μπέζας έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Φαίνεται ότι δεν υπάρχουν πολλά που μπορεί να πει κανείς γι' αυτό το νομοσχέδιο. 
ΠΡΟΕΔΡΕΥΩΝ (Κωνσταντίνος Γείτονας): Μην αρχίζετε τα σχόλια, κύριε Παυλόπουλε, από το πρωί. Αφήστε να πάει ομαλά η διαδικασία. 
ΠΡΟΚΟΠΗΣ ΠΑΥΛΟΠΟΥΛΟΣ: Γιατί, κύριε Πρόεδρε; Όταν σχολιάζει κανείς, πάει άσχημα; 
ΠΡΟΕΔΡΕΥΩΝ (Κωνσταντίνος Γείτονας): Συνήθως.
ΠΡΟΚΟΠΗΣ ΠΑΥΛΟΠΟΥΛΟΣ: Τουλάχιστον εσείς φημίζεσθε για το χιούμορ σας. Μην το χάνετε. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Βρίσκεται ομιλητής στο Βήμα, είναι ο εισηγητής του Κόμματός σας. Μην τον καθυστερούμε.
Ορίστε, κύριε Μπέζα. 
ΑΝΤΩΝΙΟΣ ΜΠΕΖΑΣ: Ευχαριστώ, κύριε Πρόεδρε.
Κύριοι συνάδελφοι, με το συζητούμενο σήμερα σχέδιο νόμου το Ταμείο Εθνικής Οδοποιίας που είναι ένα νομικό πρόσωπο δημοσίου δικαίου και η ανώνυμη εταιρεία "Ελληνικοί Αυτοκινητόδρομοι", η οποία συστάθηκε το 1985, συγχωνεύονται σε ένα ενιαίο νομικό πρόσωπο, το οποίο θα λειτουργεί με τη μορφή ανώνυμης εταιρείας και με το διακριτικό τίτλο "ΤΕΟ Α.Ε." 
Η μετατροπή της νομικής μορφής του Ταμείου Εθνικής Οδοποιίας είναι ένα ζήτημα το οποίο απασχολεί την Κυβέρνηση εδώ και χρόνια από το 1996. Παρ' ότι, λοιπόν, είναι ένα ζήτημα το οποίο απασχολεί την Κυβέρνηση από το 1996 το φέρνει τώρα στο Α' Θερινό Τμήμα της Βουλής, έπειτα από πέντε ολόκληρα χρόνια. Αυτό κατά κάποιο τρόπο αποτελεί μια ένδειξη της προχειρότητας με την οποία η Κυβέρνηση αντιμετωπίζει το νομοθετικό έργο, εκτός βέβαια αν υπάρχει κάποια άλλη σκοπιμότητα πίσω απ' αυτόν το χειρισμό, εάν θέλετε δηλαδή να αιφνιδιάσετε τους εργαζόμενους του Ταμείου Εθνικής Οδοποιίας, οι οποίοι, όπως καλά γνωρίζετε, αντιδρούν με τις διατάξεις του νομοσχεδίου που συζητούμε σήμερα. 
Για τη μετατροπή αυτή, υπήρχαν τρεις εναλλακτικές δυνατότητες. Η πρώτη είναι να παραμείνει η νομική μορφή που έχει σήμερα το ταμείο, η νομική μορφή του νομικού προσώπου δημοσίου δικαίου με κάποιες τροποποιήσεις και βελτιώσεις. Η δεύτερη είναι να μετατραπεί το Ταμείο Εθνικής Οδοποιίας σε νομικό πρόσωπο ιδιωτικού δικαίου. Η τρίτη, η οποία τελικά επιλέχθηκε είναι η μετατροπή του Ταμείου σε ανώνυμη εταιρεία, λύση η οποία δεν επιλέχθηκε τυχαία, αλλά εξυπηρετεί συγκεκριμένες σκοπιμότητες, τις οποίες και θα αναλύσω στη συνέχεια.
Είναι κοινή διαπίστωση ότι οι παρεχόμενες σήμερα υπηρεσίες στους χρήστες των αυτοκινητοδρόμων, στους πολίτες, είναι υπηρεσίες χαμηλότατου επιπέδου. Η κατάσταση πολλών τμημάτων του οδικού δικτύου της χώρας ως προς την καθαριότητα, τη συντήρηση, την εξασφάλιση της οδικής ασφάλειας είναι επιεικώς απαράδεκτη. 
Δεν είναι τυχαίο ότι είμαστε η πρώτη χώρα στην Ευρώπη σε αριθμό οδικών ατυχημάτων σε σχέση με τον πληθυσμό μας και μεγάλο ποσοστό αυτών των ατυχημάτων οφείλεται στην κακή κατάσταση του εθνικού και του επαρχιακού δικτύου της χώρας. Βέβαια εδώ υπάρχουν σημαντικές πολιτικές ευθύνες για την Κυβέρνηση, η οποία παρακολουθεί, χωρίς να παίρνει μέτρα, ανήμπορη, αυτήν την κατάσταση. 
Με δεδομένη, λοιπόν, αυτήν την κατάσταση, θα ήταν ίσως σκόπιμο να οδηγηθούμε σε πιο ευέλικτους φορείς, σε καλύτερα οργανωμένους φορείς, οι οποίοι θα διαχειρίζονται γενικά τους ελληνικούς αυτοκινητόδρομους. 
Εδώ όμως προκύπτει ένα σημαντικό πολιτικό ζήτημα. Το νέο νομικό πρόσωπο το οποίο δημιουργείται, δεν παραχωρεί έδαφος στην ιδιωτική πρωτοβουλία. Το νέο αυτό νομικό πρόσωπο, ενώ θα εξακολουθεί να είναι δημόσιου ενδιαφέροντος πρόσωπο, θα λειτουργεί με βάση τη νομική του μορφή, με καθαρά ιδιωτικοοικονομικά κριτήρια. Πρόκειται επομένως για ένα στρεβλό κατασκεύασμα.
Το πρώτο άρθρο του συζητούμενου σχεδίου νόμου αναφέρει χαρακτηριστικά ότι η "ΤΕΟ Α.Ε." αποτελεί δημόσια επιχείρηση, η οποία όμως λειτουργεί κατά τους κανόνες της ιδιωτικής οικονομίας. Η εξαίρεση όμως από το σύστημα λειτουργίας του δημόσιου τομέα δεν σημαίνει και την πλήρη αποδέσμευση από κάποιους κανόνες. Αυτό, γιατί υπάρχουν ρυθμίσεις, οι οποίες εφαρμόζονται για ορισμένους φορείς, ανεξάρτητα εάν ανήκουν ή όχι στο δημόσιο, αν έχουν το μανδύα του δημόσιου τομέα. Τέτοιες ρυθμίσεις προέρχονται και από τη δική μας νομοθεσία, αλλά και από την κοινοτική νομοθεσία.
Επειδή, λοιπόν, συμβαίνει αυτό, θα έπρεπε να εξασφαλίζεται η διαφάνεια στη λειτουργία, πέραν του τακτικού ελέγχου, από ορκωτούς ελεγκτές που προβλέπεται για όλες τις ανώνυμες επιχειρήσεις και να θεσπίζονται διατάξεις ελέγχου οι οποίες να προσιδιάζουν στις ειδικές αρμοδιότητες τις οποίες καλείται να ασκήσει ο συγκεκριμένος φορέας. 
Επίσης πρόβλεψη θα έπρεπε να υπάρχει και για τα περιουσιακά στοιχεία τόσο του Ταμείου Εθνικής Οδοποιίας, όσο και της Α.Ε. "Ελληνικοί Αυτοκινητόδρομοι", τα οποία περιέρχονται στο νέο νομικό πρόσωπο.
Βέβαια, όλοι οι περιορισμοί και οι κανόνες στους οποίους αναφέρθηκα δεν αφορούν μόνο την υπαγωγή του νέου φορέα στο δημόσιο λογιστικό αλλά κυρίως αναφέρομαι στις διαδικασίες ανάθεσης έργων, προμηθειών, μελετών, συμβάσεων. Η ανάγκη για διαφάνεια και νομιμότητα σε όλες αυτές τις διαδικασίες, δηλαδή, σε ότι έχει σχέση με τις μελέτες, τις προμήθειες και τα έργα, είναι καίριας σημασίας, διότι έχει άμεση σχέση όχι μόνο με την ορθή διαχείριση του δημοσίου χρήματος και τη διασφάλιση της νομιμότητας, αλλά έχει άμεση σχέση και με την ποιότητα της δημοκρατίας μας.
Το σημαντικό, λοιπόν, πολιτικό ζήτημα στο οποίο αναφέρθηκα συνίσταται στο ότι στην "Ανώνυμη Εταιρεία Εκμετάλλευσης Ελληνικών Αυτοκινητόδρομων" που δημιουργείται με το συζητούμενο σχέδιο νόμου, ανατίθενται ένα πλήθος οικονομικών και επιχειρηματικών δραστηριοτήτων που δεν αντιλαμβάνομαι για ποιο λόγο θα έπρεπε αυτές οι δραστηριότητες να ανατίθενται σε αυτό το συγκεκριμένο φορέα.
Ανατίθενται, λοιπόν, μεγάλες δραστηριότητες και επιχειρηματικές και οικονομικές δραστηριότητες, χωρίς περιορισμούς και ουσιαστικές διαδικασίες ελέγχου μέσα σε ένα καθεστώς αδιαφάνειας που σε πολλές περιπτώσεις γίνεται έξω από τα όρια της υφιστάμενης διαδικασίας. Και είναι χαρακτηριστικό ότι στο σχέδιο νόμου το εύρος αυτών των δραστηριοτήτων δεν καθορίζεται. Η νέα ανώνυμη εταιρεία θα έχει τη δυνατότητα να μελετά, να κατασκευάζει έργα, να συντηρεί, να διαχειρίζεται εν γένει αυτοκινητόδρομους όχι μόνο στην Ελλάδα αλλά και σε ξένες χώρες. Αυτά τα έργα και οι μελέτες τις οποίες θα αναθέτει η συγκεκριμένη εταιρεία μπορεί να είναι αξίας μερικών δεκάδων εκατομμυρίων, μπορεί να είναι όμως και εκατοντάδων εκατομμυρίων και δισεκατομμυρίων. Αυτό το εύρος δεν καθορίζεται στο νομοσχέδιο. 
Πολλές επίσης από τις αρμοδιότητες τις οποίες αναθέτετε σήμερα στη νέα ανώνυμη εταιρεία είναι αρμοδιότητες οι οποίες ασκούνται από ειδικές υπηρεσίες του ΥΠΕΧΩΔΕ με εμπειρία ετών και με εξειδικευμένο προσωπικό. 
Αντί, λοιπόν, να ρυθμιστούν από τώρα με το προτεινόμενο σχέδιο νόμου όλα αυτά τα ζητήματα αιχμής, όπως το θέμα των αναθέσεων μελετών και των αναθέσεων εκτέλεσης έργων, έτσι ώστε να διασφαλίζεται η διαφάνεια, αυτά τα πράγματα δεν γίνονται και δεν εξασφαλίζεται η λειτουργία του φορέα μέσα σ' ένα τέτοιο καθεστώς νομιμότητας. 
Οι διαδικασίες ανάθεσης, εκπόνησης μελετών και ανάθεσης εκτέλεσης έργων και προμηθειών, βασικότατες δηλαδή διαδικασίες στη λειτουργία μιας επιχείρησης, θα καθορίζονται σύμφωνα με το νομοσχέδιο με κανονισμούς οι οποίοι θα καταρτίζονται από το διοικητικό συμβούλιο και όχι σύμφωνα με τις ισχύουσες διατάξεις για τις προμήθειες και για τα έργα του δημοσίου, που θα εφαρμόζεται δηλαδή το άρθρο 5 του ν. 2229/94 που προβλέπει εξαίρεση από κάθε κείμενη διάταξη για τα θέματα της ανάθεσης μελετών έργου και προμηθειών. Ο μόνος ας το πούμε ουσιαστικά περιορισμός που φαίνεται να υπάρχει έλεγχος, είναι η εποπτεία από το ΥΠΕΧΩΔΕ, αυτοί οι κανονισμοί του διοικητικού συμβουλίου που θα εγκρίνονται από τον εποπτεύοντα Υπουργό που θα είναι ο Υπουργός ΠΕΧΩΔΕ.
Άρα η ανάθεση μελετών έργων και προμηθειών θα είναι καθαρά μία εσωτερική υπόθεση του ΥΠΕΧΩΔΕ, μία υπόθεση η οποία δεν θα υπόκειται σε εξωτερικό έλεγχο και σε περιορισμούς της υφιστάμενης νομοθεσίας, αφού το διοικητικό συμβούλιο της εταιρείας στην πλειοψηφία του διορίζεται από τον Υπουργό ΠΕΧΩΔΕ.
Το αποκορύφωμα του ανεξέλεγκτου χαρακτήρα των καταστάσεων οι οποίες μπορεί να δημιουργηθούν φαίνεται ξεκάθαρα στις διατάξεις του άρθρου 4. Με βάση τις διατάξεις αυτές εναπόκειται σε απλή απόφαση του διοικητικού συμβουλίου της εταιρείας ο καθορισμός του ύψους των διοδίων, ενός ύψους ενός σημαντικού ποσού το οποίο είναι καθοριστικό για τη ζωή και τη μετακίνηση εκατομμυρίων Ελλήνων, ενός μεγέθους που είναι καθοριστικό και για την εισοδηματική πολιτική της κάθε Κυβέρνησης. Στον Υπουργό ΠΕΧΩΔΕ εναπόκειται απλά να θέτει τα ανώτατα όρια που θα κυμαίνονται οι τροποποιήσεις του ύψους των διοδίων. 
Με το ίδιο άρθρο, με το άρθρο 4 καταργούνται όλες οι διατάξεις της ισχύουσας μέχρι σήμερα νομοθεσίας που εξαρτούσαν την άσκηση των αρμοδιοτήτων των ΤΕΟ από εγκρίσεις ή άλλες αποφάσεις δημόσιων υπηρεσιών και η ανώνυμη εταιρεία μπορεί με απλές αποφάσεις του συμβουλίου να καταρτίζει συμβάσεις και να προβαίνει σε πράξεις σχετικές με την εκμετάλλευση των αυτοκινητόδρομων και των παρόδιων εγκαταστάσεων των ελληνικών αυτοκινητόδρομων. 
Είναι επομένως φανερό ότι οικοδομείται με αυτόν τον τρόπο ένα καθεστώς ευρείας, μεγάλης και ανεξέλεγκτης αυτονομίας αποφάσεων και για τις πολιτικές διοδίων που θα ακολουθηθούν, αλλά και στις αποφάσεις που έχουν σχέση με την εκμετάλλευση και τη διαχείριση των παρόδιων εγκαταστάσεων και εν γένει γενικότερα των αυτοκινητόδρομων της χώρας. 
Όταν, λοιπόν, πρόκειται για μια τέτοια εταιρεία δημοσίου ενδιαφέροντος με κριτήρια όμως λειτουργίας ιδιωτικής οικονομίας, μία εταιρεία η οποία ελέγχεται πλήρως από εσάς και με οικονομικές δραστηριότητες τεράστιες από τη μελέτη και τη κατασκευή έργων μέχρι την παραγωγή και την εμπορία οικοδομικών υλικών οδοποιίας, σε καμία περίπτωση δεν μπορούμε να σας εμπιστευτούμε για τη διαφάνεια στη λειτουργία της. 
Δεν μπορούμε να σας εμπιστευθούμε για δύο λόγους:
Ο πρώτος λόγος, τον οποίο προηγουμένως ανέλυσα, είναι ότι οι ελάχιστοι περιορισμοί εξωτερικού ελέγχου υπάρχουν στις διαδικασίες λειτουργίας αυτής της λειτουργίας.
Ο δεύτερος και πολύ σημαντικός λόγος είναι γιατί κι εκεί όπου υπάρχει εποπτεία του ΥΠΕΧΩΔΕ, οι πρακτικές έως σήμερα του ΥΠΕΧΩΔΕ τόσο στην υλοποίηση και την εκτέλεση δημοσίων έργων, όσο και στη λειτουργία άλλων εποπτευόμενων οργανισμών του ΥΠΕΧΩΔΕ δεν διασφαλίζουν τη νομιμότητα, τη διαφάνεια και την προστασία του δημόσιου συμφέροντος και στη νέα ανώνυμη εταιρεία η οποία δημιουργείται. Δημιουργείται, δηλαδή, ένα ακόμα εργαλείο αδιαφάνειας πλήρως ελεγχόμενο κομματικά, για να πραγματοποιήσετε μέσω των ημετέρων που θα διορίσετε εκεί μέσα με το μανδύα του δημόσιου τομέα επιχειρηματικές και οικονομικές δραστηριότητες. 
Η διαφάνεια, όπως ανέφερα και πριν, έχει απόλυτη σχέση με την ποιότητα της δημοκρατίας μας. 
Η Νέα Δημοκρατία ζήτησε κατ' επανάληψη τη συγκρότηση ανεξάρτητης διοικητικής αρχής για τη σύναψη συμβάσεων δημοσίων έργων και προμηθειών. Την απορρίψατε. Η Νέα Δημοκρατία έχει ζητήσει, καταθέτοντας συγκεκριμένη πρόταση νόμου, εξυγίανση του καθεστώτος των αναθέσεων. Και αυτό το απορρίψατε. Ποιο είναι το αποτέλεσμα; Το αποτέλεσμα είναι ότι στο σύνολο των έργων που εκτελεί σήμερα το ΥΠΕΧΩΔΕ, επιβλέπει και διαχειρίζεται, κύρια χαρακτηριστικά είναι οι μεγάλες υπερβάσεις στους προϋπολογισμούς, οι τεράστιες καθυστερήσεις σε σχέση με τα αρχικά χρονοδιαγράμματα, οι κακοτεχνίες και η μη τήρηση της ποιότητας των έργων. Καμία κυβέρνηση δεν έχει διαχειρισθεί τόσα πολλά χρήματα και δεν έχει παράγει τόσα λίγα. Εάν αυτά τα χρήματα τα είχατε διαχειρισθεί με ορθολογισμό και με διαφάνεια, θα είχατε κυριολεκτικά αλλάξει την εικόνα της χώρας, μια και υπάρχουν επαρκείς, τεράστιοι πόροι.
Είναι χαρακτηριστικό -και αναφέρθηκε αυτό χθες αλλά και στις προηγούμενες συνεδριάσεις στις οποίες συζητήθηκε- το νομοσχέδιο για τη συγχώνευση των κατασκευαστικών επιχειρήσεων, ότι μπροστά σε αυτήν την κατάσταση η Επιτροπή Θεσμών και Διαφάνειας της Βουλής από το 1999 έκανε συγκεκριμένες προτάσεις. Το μεγαλύτερο μέρος αυτών των προτάσεων σε θεσμικό επίπεδο δεν έχει ακόμα εφαρμοσθεί, ενώ πολύ λίγα πράγματα έχουν γίνει για την εξυγίανση και για την βελτίωση της λειτουργίας των κρατικών οργάνων που έχουν σχέση με την παραγωγή των δημοσίων έργων τόσο στην περιφέρεια όσο και στο κέντρο. 
Ένα άλλο σημαντικό ζήτημα σε σχέση με το συζητούμενο νομοσχέδιο είναι ότι αυτό το νομοσχέδιο συνδέεται με τα συγχρηματοδοτούμενα έργα και επομένως προκύπτει και ένα δεύτερο σημαντικό πολιτικό ζήτημα. Το ΥΠΕΧΩΔΕ κατά την εισηγητική έκθεση συνδέει τη λειτουργία αυτής της ανώνυμης εταιρείας με την προσπάθεια για την ανάπτυξη, τη βελτίωση και την κατασκευή του οδικού δικτύου της χώρας, με στόχο στο τέλος της προγραμματικής περιόδου του Γ' Κοινοτικού Πλαισίου Στήριξης να έχει ολοκληρωθεί ένα σύστημα αυτοκινητόδρομων συνολικού μήκους τριών χιλιάδων χιλιομέτρων. Για τη χρηματοδότηση αυτού του εγχειρήματος, ενός εγχειρήματος που χρόνια το ακούμε αλλά δεν το βλέπουμε να υλοποιείται ή μάλλον το βλέπουμε να υλοποιείται με ρυθμούς βραδείς η Κυβέρνηση ανακάλυψε μετά από παλινωδίες το σύστημα της κατασκευής έργων με συγχρηματοδότηση και εκμετάλλευση μέσω προγραμμάτων παραχώρησης. Ανακάλυψε δηλαδή την κατασκευή των έργων των κλειστών αυτοκινητόδρομων με χρηματοδότηση από τον ιδιωτικό τομέα, ένα σύστημα το οποίο εδώ και πολλά χρόνια από την αρχή της δεκαετίας του 1990 εφαρμόζεται σε ευρωπαϊκές χώρες, όπως στη Μεγάλη Βρετανία, όχι μόνο για την κατασκευή έργων οδικών αξόνων, αλλά και άλλων έργων όπως είναι τα σιδηροδρομικά δίκτυα ή τα έργα κοινής ωφέλειας. 
Θα πρέπει εδώ να αναφέρω ότι το ελληνικό δημόσιο μέσω του ΥΠΕΧΩΔΕ δημοσίευσε προκαταρκτικές ενημερώσεις για έξι συνδυασμούς παραχώρησης. Το πρώτο πακέτο αυτών των τριών συγχρηματοδοτούμενων έργων προϋπολογισμού οκτακοσίων δισεκατομμυρίων δημοπρατήθηκε στις 25 Μαίου του 2001. Αυτή ήταν η τελευταία ημερομηνία για εκδήλωση ενδιαφέροντος, ενώ το δεύτερο πακέτο των υπόλοιπων τριών συγχρηματοδοτούμενων έργων είχε σαν τελευταία ημερομηνία την 16η Ιουλίου 2001. Αυτό είχε συνολικό προϋπολογισμό εξακόσια δισεκατομμύρια. 
Μίλησα προηγουμένως για παλινωδίες, διότι μόλις προ ολίγων ετών όταν η Νέα Δημοκρατία προωθούσε έργα με τη μέθοδο της συγχρηματοδότησης και εκμετάλλευσης, το ΠΑΣΟΚ κατήγγειλε αυτήν τη δημιουργία εταιρικής σχέσης μεταξύ του δημόσιου και του ιδιωτικού τομέα, ως μία προσπάθεια ξεπουλήματος των συμφερόντων του κράτους. 'Επρεπε τελικά να υπάρξει η παταγώδης αποτυχία της Κυβέρνησης στην ολοκλήρωση του προγράμματος των μεγάλων αυτοκινητόδρομων της χώρας, η κατασπατάληση των πόρων του Β' Κοινοτικού Πλαισίου Στήριξης, για να αντιληφθεί η Κυβέρνηση ότι οι επόμενοι πόροι του Γ' Κοινοτικού Πλαισίου Στήριξης δεν επαρκούν για να ολοκληρωθούν τα έργα που έπρεπε να είχαν ολοκληρωθεί από το Β' Κοινοτικό Πλαίσιο Στήριξης και τα νέα μεγάλα έργα τα οποία έχει ανάγκη η χώρα.
Eπομένως θα πρέπει να οδηγηθούμε σε μεθόδους αναζήτησης των ιδιωτικών κεφαλαίων και σε μείωση της χρηματοδοτικής συμβολής του δημοσίου. Είναι χαρακτηριστικό ότι από τα πέντε τρισεκατομμύρια δραχμές περίπου, που θα ανέλθει ο συνολικός προϋπολογισμός των έργων ευθύνης του ΠΕΧΩΔΕ που θα χρηματοδοτηθούν την επόμενη περίοδο έως το 2006 μέσα από κοινοτικούς πόρους του Γ' Κοινοτικό Πλαίσιο Στήριξης, Ιντερέκ, Ταμείο Συνοχής, εκτιμάται ότι ένα ποσοστό περίπου 40%, δηλαδή, περίπου δύο τρισεκατομμύρια δραχμές θα πρέπει να εξευρεθούν από ιδιωτική χρηματοδότηση. 
Η νέα ανώνυμη εταιρεία, κύριοι συνάδελφοι, θα έχει τη δυνατότητα να προωθεί συγχρηματοδοτούμενα έργα, εκχωρώντας μέρος ή σύνολο των εσόδων της από τα διόδια και από τη διαχείριση των παρόντων εγκαταστάσεων σε τρίτους, σε εργολάβους. Η εκχώρηση αυτή θα γίνεται όχι μόνο για τα τμήματα των δρόμων που θα κατασκευάσουν οι εργολάβοι, αλλά και για υπάρχοντα τμήματα του εθνικού οδικού δικτύου της χώρας. Εδώ υπάρχει μια μεγάλη αντίφαση, διότι η εκχώρηση αυτή γίνεται χωρίς προηγουμένως να υπάρξει ένα γενικό ναι ενιαίο νομοθετικό πλαίσιο για τις συμβάσεις παραχώρησης. Η συμμετοχή του ιδιωτικού τομέα στην κατασκευή των αυτοκινητόδρομων και γενικά των μεγάλων έργων απαιτεί μια δέσμη συγκεκριμένων μέτρων, που θα κατοχυρώνουν τη διαφάνεια αλλά και θα διευκολύνουν την προώθηση έργων με αυτό το σύστημα. Οι συμβάσεις έργων αυτοκινητόδρομων μεταξύ του ελληνικού δημοσίου και των ιδιωτικών εταιρειών, οι οποίες θα αναλάβουν την κατασκευή τους απαιτούν αυστηρές και σαφείς προϋποθέσεις, οι οποίες θα εκμηδενίζουν τις νομικές διαφορές που υπάρχουν μεταξύ του ιδιωτικού και του δημόσιου τομέα και το κυριότερο -αυτή είναι μια σημαντική παράμετρος του όλου εγχειρήματος- θα εξασφαλίζουν ένα λογικό κόστος χρήσης για τους πολίτες που θα χρησιμοποιούν τα έργα που θα κατασκευαστούν με αυτό το σύστημα. Επομένως χρειάζεται απαραίτητα ένα γενικό νομοθετικό πλαίσιο για τις συμβάσεις παραχώρησης.
Υπάρχουν ένα σωρό θέματα τα οποία θα πρέπει να διευθετηθούν μέσα από αυτό το πλαίσιο. Ενδεικτικά αναφέρω τη διαδικασία διεξαγωγής του διαγωνισμού, τη διαπραγμάτευση με τους υποψήφιους αναδόχους, θέματα χρηματοδότησης φορολογικών ρυθμίσεων και δανεισμού, μηχανισμό επίλυσης των διαφορών, μηχανισμό τροποποίησης των συμβάσεων παραχώρησης, θέματα εξασφαλίσεων των εγγυήσεων. Θα πρέπει να εξετάζονται και να αντιμετωπίζονται τα ενδεχόμενα πτώχευσης του αναδόχου, θέματα τα οποία έχουν γενικότερα σχέση με την είσπραξη των διοδίων και την εκμετάλλευση του έργου. 
Βέβαια θα μπορούσε να αντιτάξει κανείς ότι στη χώρα μας κατασκευάζονται ή έχουν κατασκευαστεί ήδη έργα με το σύστημα της συγχρηματοδότησης όπως το Αττικό -Μετρό, το Αεροδρόμιο των Σπάτων ή η γέφυρα του Ρίου-Αντιρρίου. Μα, ακριβώς η εμπειρία που υπάρχει από τις προσπάθειες κατασκευής αυτών των έργων και η μικρή εμπειρία που υπάρχει από τη διαχείριση της λειτουργίας αυτών των έργων δείχνει ξεκάθαρα ότι υπάρχουν προβλήματα. Η υπάρχουσα νομοθεσία δεν καλύπτει πλήρως τις απαιτήσεις τέτοιων διαγωνισμών, ο καθένας από τους οποίους είναι μια διαφορετική περίπτωση ενώ ταυτόχρονα δημιουργεί αγκυλώσεις και οδηγεί σε καθυστερήσεις στην προώθηση αυτού του διαγωνισμού. 'Ολοι δηλώνουν ότι χρειάζεται και ζητούν να υπάρξει ένα τέτοιο ενιαίο νομοθετικό πλαίσιο για τις συμβάσεις παραχώρησης, το Τεχνικό Επιμελητήριο Ελλάδας, το Υπουργείο Εθνικής Οικονομίας, οι εκπρόσωποι των οργανώσεων των εργοληπτικών επιχειρήσεων της χώρας. Αυτό προέκυψε από τις συζητήσεις στην αντίστοιχη Επιτροπή Οικονομικών Υποθέσεων της Βουλής του νομοσχεδίου που χθές ολοκληρώθηκε η συζήτησή του για τις κατασκευαστικές επιχειρήσεις. 'Ολοι ζητούν, εκτός από τον Υφυπουργό κύριε Αλευρά.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Δεν έχω πει τέτοιο πράγμα.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ.
ΑΝΤΩΝΙΟΣ ΜΠΕΖΑΣ: Το έχετε πει, κύριε Υφυπουργέ, είναι γραμμένο στα Πρακτικά, θα σας το διαβάσω.
Το νέο νομοθετικό πλαίσιο δεν θα πρέπει να περιορίζεται κατά τη γνώμη μας μόνο στους αυτοκινητόδρομους, θα πρέπει να καλύπτει όλα τα έργα τα οποία εν δυνάμει μπορούν να υλοποιηθούν με συμβάσεις παραχώρησης όπως είναι οι σιδηρόδρομοι, μαρίνες, λιμάνια αλλά και δίκτυα κοινής ωφέλειας όπως είναι τα έργα της ΔΕΗ ή του Φυσικού Αερίου.
Επιπλέον, σε σχέση με τα έργα με συγχρηματοδότηση υπάρχει και ένα πρόσθετο πρόβλημα. Ο χρηματοοικονομικός σύμβουλος για τις συμβάσεις παραχώρησης τον οποίο έχει προσλάβει το ελληνικό δημόσιο, ολοκλήρωσε τις μελέτες για την επιλεξιμότητα των έργων που θα κατασκευαστούν, οι υπόλοιποι όμως εξειδικευμένοι σύμβουλοι οι οποίοι συνεπικουρούν το χρηματοοικονομικό σύμβουλο στις εργασίες του, δεν έχουν ολοκληρώσει ακόμα τις μελέτες. Είναι χαρακτηριστικό ότι ακόμα δεν έχει επιλεγεί ο κυκλοφοριακός και νομικός σύμβουλος. Επομένως, ούτε ολοκληρωμένες προκαταρκτικές μελέτες υπάρχουν για την προώθηση τέτοιων έργων. 
Ενώ, λοιπόν, δεν υπάρχει σαφές γενικό πλαίσιο, ενώ δεν υπάρχουν ολοκληρωμένες μελέτες, το ΥΠΕΧΩΔΕ έχει προχωρήσει στην προκήρυξη τέτοιων έργων και σήμερα έρχεται με το συζητούμενο νομοσχέδιο να εκχωρήσει μέσω του Ταμείου Εθνικής Οδοποϊας τα δικαιώματα είσπραξης διοδίων και εκμετάλλευσης των παρόντων εγκαταστάσεων στους εργολάβους.
Ακολουθείτε, κύριε Υπουργέ, μία εντελώς ανάποδη τακτική. Ή αυτό γίνεται σκόπιμα και επομένως αυτή η πρακτική σας και η τακτική αποπνέει αδιαφάνεια ή δεν μπορείτε να συντονιστείτε μεταξύ σας -εννοώ με το Υπουργείο Εθνικής Οικονομίας- στην εκτέλεση του κυβερνητικού σας έργου. Είτε το ένα, όμως, συμβαίνει είτε το άλλο η Νέα Δημοκρατία σε καμία περίπτωση δεν μπορεί να συμφωνήσει γι' αυτό το οποίο κάνετε. 
Δημιουργήστε πρώτα ένα διαφανές θεσμικό πλαίσιο για τις συμβάσεις παραχώρησης που να εξασφαλίζει τη νομιμότητα, τη διασφάλιση του δημόσιου συμφέροντος και ορθολογικό κόστος χρήσης για τους πολίτες και μετά ελάτε να εκχωρήσετε τα έσοδα του ΤΕΟ στους εργολάβους. Θα πρέπει εδώ βέβαια να αναφέρω ότι το ΤΕΟ είναι ένας οργανισμός ο οποίος συνεισφέρει μεγάλα έσοδα στο κράτος. Το 1999 τα έσοδα μόνο από τα διόδια πλησίασαν τα σαράντα πέντε δισεκατομμύρια (45.000.000.000) δραχμές, ενώ πέντε δισεκατομμύρια (5.000.000.000) επιπλέον έσοδα υπήρξαν από την εκμετάλλευση παρόδιων εγκαταστάσεων, όπως είναι τα πρατήρια βενζίνης και οι σταθμοί εξυπηρέτησης αυτοκινήτων. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δύο λεπτά θα μου δώσετε, κύριε Πρόεδρε.
Ένα άλλο σημαντικό ζήτημα, κύριοι συνάδελφοι, που προκύπτει από τη δημιουργία της ανώνυμης εταιρείας είναι το θέμα της διασφάλισης των δικαιωμάτων των εργαζομένων στο Ταμείο Εθνικής Οδοποιίας. Το Ταμείο Εθνικής Οδοποιίας ως αυτοτελές νομικό πρόσωπο δημοσίου δικαίου απασχολεί σήμερα τριακόσιους ογδόντα μόνιμους υπαλλήλους, οι οποίοι συνδέονται μαζί του με σύμβαση δημοσίου δικαίου. Στο ΤΕΟ εξακολουθούν επίσης να εργάζονται εκατόν ογδόντα υπάλληλοι με συμβάσεις εξαρτημένης εργασίας ορισμένου χρόνου, που διαρκώς ανανεώνονται ή υπάρχουν δικαστικές αποφάσεις, ενώ εκατόν πενήντα περίπου υπάλληλοι παρ' ότι έχουν τα ίδια τυπικά και ουσιαστικά προσόντα με τους προηγούμενους τους συμβασιούχους, έχουν απολυθεί. Η Κυβέρνηση αντιμετωπίζει τα θέματα του προσωπικού του ΤΕΟ χωρίς να έρχεται σε ουσιαστικό διάλογο με τους εργαζόμενους και τους συνδικαλιστικούς τους εκπροσώπους και αυτό αποτελεί δυστυχώς επανάληψη μιας ανάλογης πρακτικής, η οποία ακολουθήθηκε και το 1999 όταν επιχειρήσατε να φέρετε στη Βουλή ένα παρόμοιο σχέδιο νόμου.
Με τις διατάξεις του νομοσχεδίου δεν διασφαλίζονται πλήρως τα συνταγματικά κατοχυρωμένα δικαιώματα του μόνιμου προσωπικού. Δεν θα έχουν δηλαδή το ίδιο με σήμερα μισθολογικό, συνταξιοδοτικό και ασφαλιστικό καθεστώς. Δεν εξασφαλίζονται αυτοί οι εργαζόμενοι σε περίπτωση που θα υπάρξει διάλυση της εταιρείας, μία προοπτική η οποία προβλέπεται από το καταστατικό της εταιρείας με απόφαση της γενικής της συνέλευσης. Δεν κατοχυρώνεται το δικαίωμα μετάταξης και επομένως θίγεται η συνταγματικά κατοχυρωμένη μονιμότητά τους.
Επιπλέον, ενώ από τη συζήτηση του νομοσχεδίου στην Επιτροπή Οικονομικών Υποθέσεων προέκυψε ότι υπάρχει πρόβλημα προσωπικού, υπάρχει έλλειψη προσωπικού σήμερα στο Ταμείο Εθνικής Οδοποιίας, η Κυβέρνηση πεισματικά εξακολουθεί να αρνείται την ένταξη στο νέο φορέα των συμβασιούχων. Η ένταξη αυτή θα μπορούσε να γίνει με προσωποπαγείς θέσεις ιδιωτικού δικαίου αορίστου χρόνου. Η Κυβέρνηση χωρίς να παίρνει υπόψη την ιδιαιτερότητα του ζητήματος αντιμετωπίζει όλα αυτά τα ζητήματα χωρίς την ευαισθησία που έπρεπε να υπάρχει απέναντι στους εργαζόμενους, οι οποίοι εργάζονται σκληρά και οι οποίοι έχουν συνεισφέρει ουσιαστικά στη μέχρι σήμερα κερδοφορία του ΤΕΟ. 
Ολοκληρώνοντας, κυρία και κύριοι συνάδελφοι, θα ήθελα να τονίσω ότι ως Νέα Δημοκρατία πιστεύουμε ότι είναι επιτακτική ανάγκη να καλυφθεί το χαμένο έδαφος που υπάρχει στην αξιοποίηση των πόρων του Β' Κοινοτικού Πλαισίου Στήριξης, να αξιοποιηθεί και να καλυφθεί το χαμένο έδαφος στην αναβάθμιση του οδικού δικτύου της χώρας και στην ολοκλήρωση ενός κλειστού συστήματος αυτοκινητόδρομων που χρειάζεται η χώρα. 
Με δεδομένα, όμως, πρώτον τη μη ύπαρξη ενός ενιαίου νομοθετικού πλαισίου για τις συμβάσεις παραχώρησης που θα διασφαλίζει τη διαφάνεια και ορθολογικό κόστος χρήσης, όπως επανειλημμένως είπα, για τους πολίτες, δεύτερον την ανάθεση σε αυτήν την εταιρεία που δημιουργείται μεγάλου αριθμού επιχειρηματικών και οικονομικών δραστηριοτήτων, χωρίς ουσιαστικό έλεγχο και τρίτον τη μη διασφάλιση των δικαιωμάτων των εργαζομένων, η Νέα Δημοκρατία καταψηφίζει το συγκεκριμένο σχέδιο νόμου!
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Μας έχει συνηθίσει πια το ΠΑΣΟΚ σε νομοθετικές ρυθμίσεις που ουσιαστικά και με την εισηγητική έκθεση, αλλά και με την αναλυτική μελέτη των άρθρων να μη φανερώνουν τους πραγματικούς σκοπούς για τους οποίους γίνεται αυτή η συνένωση. Και το λέω αυτό, κύριοι συνάδελφοι, γιατί υπήρχε η "Ανώνυμη Εταιρεία Αυτοκινητοδρόμων", η οποία θα μπορούσε κατά την άποψή μας να παραμείνει και να κάνει αυτήν τη δουλειά, που υποτίθεται ότι θα κάνει η καινούρια εταιρεία. 
Γιατί δεν λειτούργησε όλα αυτά τα χρόνια η καινούρια εταιρεία; Είναι σίγουρο ότι και με αυτό το νομοσχέδιο δεν θα λειτουργήσει η καινούρια εταιρεία, γιατί δεν υπάρχει αυτό που και ο εισηγητής της Νέας Δημοκρατίας είπε -και είναι στο μόνο που συμφωνούμε: Δεν υπάρχει το νομοθετικό πλαίσιο για τις συμβάσεις παραχώρησης και κάθε φορά θα γίνονται δικαστικοί αγώνες και ουσιαστικά δεν θα μπορεί να αναλάβει κανένα έργο, γιατί ο τρόπος της λειτουργίας της θα είναι αδιαφανής. Και αυτό γιατί ελέγχων και ελεγχόμενος θα είναι το Υ.ΠΕ.ΧΩ.Δ.Ε. Προϊστάμενος της εταιρείας θα είναι ο Υπουργός ΠΕ.ΧΩ.Δ.Ε. και φυσικά αυτός θα ελέγχει και την εταιρεία.
Επομένως νομίζω ότι θα μπλεχτούμε σε μία διαδικαστική οδό που δεν θα έχει αποτέλεσμα και θα καταλήξουμε μία ωραία πρωία να κάνουμε χρήση του άρθρου που λέει, ότι μπορεί στο μετοχικό κεφάλαιο της εταιρείας να συμμετέχουν διάφοροι άλλοι. Έτσι η μία και ενιαία μετοχή που είναι τώρα θα γίνει σαν τις μετοχές του Ο.Τ.Ε., σαν τις μετοχές των άλλων δημόσιων επιχειρήσεων.
Πραγματικά η εισηγητική έκθεση αποτελεί κατά την άποψή μας ένα μνημείο υποκρισίας. Μιλάει για παράδειγμα για δικαιότερη κατανομή των φόρων που θα πληρώνουν οι Έλληνες, κάνοντας χρήση των δημοσίων οδών. Δεν νομίζω ότι την Κυβέρνηση την απασχόλησε ή την "πήρε ο πόνος" γιατί ο κάτοικος της Καλύμνου, για παράδειγμα, δεν κάνει χρήση της Εγνατίας, πληρώνει όμως γι' αυτήν. Είναι πραγματικά μνημείο υποκρισίας, για να φανεί σε κάποιους ότι εδώ εσείς ενδιαφέρεστε για τη δικαιότερη κατανομή ή μάλλον τη δικαιότερη επιβολή των φόρων και την ανταποδοτικότητα σε αυτούς που δεν κάνουν χρήση, αφού δεν πληρώνουν και το αντίστοιχο ποσόν.
Το συνδυάζουμε ακόμη με τη δημιουργία των ανωνύμων εταιρειών, που διαχειρίζονται και την Εγνατία. Δεν προέκυψε καλύτερο αποτέλεσμα από την ΠΑΘΕ, που δεν την έχει καμία ανώνυμη εταιρεία. Τελευταία, κύριε Υπουργέ, πήγα στη Θεσπρωτία και απ' ό,τι έμαθα σε λίγες μέρες ετοιμάζεστε να κάνετε εγκαίνια κάπου εκεί. Τελικά εάν εξαιρέσετε αυτό το κομμάτι κάποιων χιλιομέτρων που έχει γίνει από το λιμάνι, από εκεί και πάνω δεν ξέρω αν το 2004, που έχετε βάλει ως ορόσημο για την ολοκλήρωση της Εγνατίας Οδού, θα έχουν γίνει τα βασικά έργα, μέχρι τουλάχιστον την Πεδινή Ιωαννίνων. Γιατί από εκεί και πέρα, μέχρι και την Κοζάνη και τα Γρεβενά, δεν φαίνονται ούτε τα ίχνη για το πού θα περάσει η Εγνατία Οδός. Δεν είδα μία μεγαλύτερη ταχύτητα, ενώ για έργα της ΠΑΘΕ τουλάχιστον προχωρούν πολύ καλύτερα.
Το δεύτερο ζήτημα είναι ότι ο στόχος είναι τα περίπου πενήντα δισεκατομμύρια εσόδων του ΤΕΟ να τα μοιράσουν ουσιαστικά στους εργολάβους και να μην τα χρησιμοποιήσουμε και για το σκοπό που έχει το ΤΕΟ. Μέχρι και τώρα τα χρησιμοποιήσαμε για οποιοδήποτε άλλο λόγο, για να βουλώνουμε τρύπες που παρουσίαζε ο προϋπολογισμός κάθε φορά. Και γι' αυτό που πραγματικά ήταν, για τη συντήρηση ή για την επέκταση των εθνικών οδών, δεν χρησιμοποιήθηκαν αυτά τα ποσά, τα οποία τουλάχιστον για μας δεν είναι λίγα. Εσείς, δεν ξέρω, μπορεί να συνηθίζετε να παίζετε με πολλά δισεκατομμύρια. Είσπραξη πενήντα δισεκατομμυρίων το χρόνο είναι αρκετά λεφτά για να μπορεί να γίνει τουλάχιστον μία συντήρηση στους εθνικούς και στους επαρχιακούς δρόμους, από τους οποίους πραγματικά κανένας δεν μπορεί να είναι ευχαριστημένος σήμερα.
Γιατί, λοιπόν, αυτό που δεν μπόρεσε να κάνει η "Ανώνυμη Εταιρεία Αυτοκινητοδρόμων" θα μπορέσει τώρα να το κάνει το ΤΕΟ; Φταίει άραγε το δημόσιο λογιστικό, που πραγματικά αποτελεί μία δικλείδα για να μην γίνεται ρεμούλα;
Και αν φταίει το δημόσιο λογιστικό, που είναι γραφειοκρατικό, είναι έτσι, είναι αλλιώς, γιατί δεν ψάχνουμε να βρούμε τρόπους που θα διευκολύνουν και τα υπεύθυνα όργανα να παίρνουν πιο γρήγορα αποφάσεις και να τις εκτελούν πιο γρήγορα και ψάχνουμε να βρούμε τρόπους, που ουσιαστικά δεν κάνουν τίποτα άλλο, παρά να διαιωνίζουν την αδιαφάνεια; Και φθάνουμε στο σημείο να κατηγορούμε μετά τη δημόσια επιχείρηση "ΤΕΟ Α.Ε." ότι λειτουργεί σαν τον υπόλοιπο δημόσιο τομέα και να κατηγορούμε το δημόσιο τομέα, τον οποίο εμείς τον κρατάμε εκεί που τον κρατάμε, εσείς δηλαδή σαν Κυβέρνηση τον φτιάχνετε όπως νομίζετε, δημιουργείτε καταστάσεις, οι οποίες όχι μόνο δεν αξίζουν ούτε για το χειρισμό που γίνεται στο προσωπικό της Δημόσιας Διοίκησης, ούτε φυσικά να μπορεί κανένας να είναι ικανοποιημένος μ' αυτό το δημόσιο τομέα που υπάρχει σήμερα. ΄Ομως, εσείς και ικανοποιημένοι είστε και ανικανοποίητοι φαίνεστε. Και αν αυτό δεν αποτελεί υποκρισία και διγλωσσία "για όλα φταίει ο δημόσιος τομέας", υπεύθυνοι για το δημόσιο τομέα είναι μόνο οι υπάλληλοι που χρηματίζονται ή είναι κακόπιστοι; Δεν φταίει καθόλου η Κυβέρνηση; Και ποιος τους ελέγχει και πόσους τιμωρήσατε γι' αυτό το πράγμα που συνέχεια Υπουργοί, Υφυπουργοί, Βουλευτές της κυβερνητικής παράταξης λένε "φταίει το δημόσιο", "φταίει το δημόσιο"; Ποιος τέλος πάντων ευθύνεται γι' αυτήν την κατάσταση του δημοσίου, αν δεν ευθύνεται η Κυβέρνηση; 
Επειδή λέτε ότι είναι ανάγκη να εκσυγχρονιστεί το ΤΕΟ και να αυξηθεί η παραγωγικότητα, εδώ βάζω ένα ερώτημα: Δηλαδή, όταν λέμε εκσυγχρονισμό του ΤΕΟ, θα εισπράττουν περισσότερα χρήματα; Θα εισπράττουν επειδή θα αυξηθούν τα διόδια. Και η αύξηση των διοδίων δεν θα εξαρτάται από τον Υπουργό ΠΕΧΩΔΕ, θα εξαρτάται από τους μετόχους της εταιρείας αυτής και θα είναι όχι μόνο ανεξέλεγκτη και δυσβάστακτη γι' αυτούς που κάνουν χρήση των εθνικών δρόμων, αλλά θα δίνει το μεγάλο μέρος της κερδοφορίας στους ιδιώτες, οι οποίοι δεν θα έχουν προσφέρει τίποτα γι' αυτήν την εταιρεία. 
Δεν θέλω να μακρηγορήσω. Νομίζω ότι ο απώτερος σκοπός σας είναι ακριβώς να βάλουν οι ιδιώτες στο χέρι τις εισπράξεις των ΤΕΟ, να καθορίζουν οι ίδιοι τα διόδια και να μπορούν να εκβιάζουν την όποια κυβέρνηση. Αν θέλετε, ορισμένα πράγματα θα μπορούσαμε να τα είχαμε αποφύγει, αν δεν δουλεύαμε σ' αυτήν την κατεύθυνση, να κάνουν ό,τι θέλουν οι μεγαλοεργολάβοι και οι μεγαλοκατασκευαστές. Είναι καθαρό γιατί δεν μπορέσαμε να εκτελέσουμε τα έργα του Β' Κοινοτικού Πλαισίου Στήριξης. Δεν έφθασαν τα λεφτά για να εκτελέσουμε τα έργα που είχαν προγραμματιστεί, αφού και υπερκοστολογήθηκαν και υπερκοστολογούνται συνέχεια και φθάσαμε στο σημείο να ζητιανεύουμε προσφορά ιδιωτικών φορέων με ανταπόδοση φυσικά τα διόδια, τα οποία ξέρουμε με ποιους όρους λειτουργούν, όπως και με το αεροδρόμιο των Σπάτων, όπως και με τη γέφυρα Ρίου-Αντιρρίου. Και ήδη, απ' ό,τι φαίνεται, με το αεροδρόμιο των Σπάτων δεν εισπράττονται όσα προέβλεπαν οι Γερμανοί ιδιοκτήτες του αεροδρομίου και δεν φαίνεται οι εκτιμήσεις να επαληθευτούν, ότι θα εισπράττουν αυτά που πρέπει να εισπράξουν. Το ίδιο έγινε και με το Αττικό Μετρό. Οι εκτιμήσεις σας για τόσες εκατοντάδες χιλιάδες μεταφορές το χρόνο με το μετρό δεν επαληθεύτηκαν. Το ίδιο θα γίνει λέω με τους αυτοχρηματοδοτούμενους αυτοκινητόδρομους. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε....
ΣΠΥΡΙΔΩΝ ΣΤΡΙΦΤΑΡΗΣ: Αυτά θα τα πούμε όταν θα κάνουμε τον έλεγχο γι' αυτά που λέγατε και γι' αυτά που θα έρθουν εδώ και θα μας πείτε να αυξήσουμε το εισιτήριο. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Αφού λέτε ότι είναι ελλειμματικό το μετρό.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υφυπουργέ, να μην γίνονται διακοπές. 
ΣΠΥΡΙΔΩΝ ΣΤΡΙΦΤΑΡΗΣ: Δεν είπα ότι είναι ελλειμματικό. Εγώ είπα ότι οι προβλέψεις σας για τετρακόσιες χιλιάδες μετακινούμενους το χρόνο, δεν επαληθεύονται. Το μετρό δεν είναι ελλειμματικό, γιατί αυτοί που εργάζονται όχι μόνο τους καταληστεύουν, τους αναγκάζουν να δουλεύουν με όρους πραγματικά τριτοκοσμικούς -και το ξέρετε καλά- και γι' αυτό βρίσκονται σε κινητοποίηση. Οι συνθήκες που δουλεύουν εκεί είναι απάνθρωπες και το ίδιο θα συμβεί και με τους εργαζόμενους στο Ταμείο της Εθνικής Οδοποιίας. 
Από πουθενά, τουλάχιστον από το νομοσχέδιο, δεν φαίνεται ότι κατοχυρώνονται. Είπε ο εισηγητής της Πλειοψηφίας ότι με νόμο που θα έρθει ελπίζουμε να κατοχυρωθούν. Όταν γίνει όμως αυτός ο νόμος, δημιουργηθεί η εταιρεία, διαλυθεί το νομικό πρόσωπο δημοσίου δικαίου, τα δικαιώματα των εργαζομένων, όπως ξέρετε, χάνονται και εναπόκεινται φυσικά και αυτοί στο να είναι κάθε φορά ενέχυρο για ψήφους στην κάθε φορά κυβέρνηση, για να διασφαλίσουν τις θέσεις εργασίας. Και δεν είναι μόνο το μόνιμο προσωπικό, αλλά είναι και οι έκτακτοι από τους οποίους πολλοί δουλεύουν από το 1992 και γι' αυτούς τουλάχιστον όχι μόνο δεν υπάρχει καμία πρόβλεψη, αλλά είναι σίγουρο με μαθηματική ακρίβεια ότι θα οδηγηθούν στην απόλυση και στην ανεργία.
Γι' αυτό νομίζω ότι δεν μπορούμε να ψηφίσουμε το νομοσχέδιο ούτε επί της αρχής, ούτε και στα άρθρα και θα επιμένουμε τουλάχιστον σε ό,τι αφορά τις συμβάσεις παραχώρησης εργασίας, ότι πρέπει να τελειώσουμε μ' αυτό το φαινόμενο πραγματικά. Δεν ξέρω αν είναι ασυνεννοησία αν κάθε Υπουργός θέλει να παρουσιάσει έργο, το οποίο ύστερα από δύο, τρεις, τέσσερις ή πέντε μήνες θα έρθουμε εδώ να ξανασυζητάμε. Γιατί ξέρετε ότι τώρα που έγινε αυτό το νομοθετικό πλαίσιο για τις συμβάσεις παραχώρησης έργων, έχουν αλλάξει τα δεδομένα και πρέπει να αλλάξουμε και αυτόν το νόμο. Και τέτοιες προχειρολογίες δεν νομίζω ότι αναβαθμίζουν και τη λειτουργία του Κοινοβουλίου. 
Θα καταψηφίσουμε το νομοσχέδιο επί της αρχής και φυσικά θα πούμε και τις λεπτομέρειες στη συζήτηση επί των άρθρων. 
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Η ειδική αγορήτρια του Συνασπισμού της Αριστεράς και της Προόδου κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, κύριοι συνάδελφοι, και αυτό το νομοσχέδιο εντάσσεται στη σπουδή που έχει η Κυβέρνηση να δημιουργήσει τα λεγόμενα "ευέλικτα σχήματα" και κυρίως στις ανώνυμες εταιρείες του ευρύτερου δημόσιου τομέα. Σε πρώτη φάση, όταν έρχονται αυτά τα νομοσχέδια στη Βουλή, η πλειοψηφία ανήκει στο δημόσιο τομέα και τώρα με μία απλή, εδώ στο συγκεκριμένο άρθρο 8 του νομοσχεδίου διϋπουργική απόφαση του Υπουργού ΥΠΕΘΟ και του Υπουργού Χωροταξίας, Περιβάλλοντος και Δημοσίων Έργων, αυτή η εταιρεία μπορεί να αλλάζει, χωρίς να τίθεται κανένα όριο σε αυτό, τη σύνθεση του μετοχικού της κεφαλαίου. 
Με την πράξη αυτή της συγχώνευσης -η οποία γίνεται, θα έλεγα, με πρόχειρο τρόπο, του νομικού προσώπου δημοσίου δικαίου που είναι το Ταμείο Εθνικής Οδοποιίας και της εταιρείας "Ελληνικοί Αυτοκινητόδρομοι Α.Ε." του Δημοσίου, η οποία στην ουσία ήταν η πρώτη ευέλικτη, υποτίθεται, ανώνυμη εταιρεία, η οποία θα είχε το έργο της εξασφάλισης ασφάλειας, άνεσης και καλύτερης λειτουργίας του εθνικού οδικού δικτύου, όμως, όπως όλοι ξέρουμε καλά, αυτή η εταιρεία σχεδόν δεν λειτούργησε καθόλου -δεν αναφέρονται εδώ τα αίτια γιατί δεν έγινε αυτό το πράγμα, παρά αναφέρεται ότι η καινούρια εταιρεία η οποία θα προέλθει από αυτήν τη συγχώνευση θα αποτελέσει στην ουσία και ένα πολύ σημαντικό εργαλείο για να γίνει αυτό το μεγάλο βήμα, που είναι ο στόχος και της Κυβέρνησης του ΠΑΣΟΚ, αλλά βέβαια είναι και στόχος όλων μας και του ελληνικού λαού, της αναβάθμισης του εθνικού οδικού δικτύου, της σωστότερης διαχείρισης αυτού και γενικότερα, της κατασκευής και διαχείρισης των μεγάλων έργων, που τα περισσότερα έργα αφορούν πραγματικά υποδομές στα θέματα της οδοποιίας. 
Για να προχωρήσει σ' αυτό το μεγάλο βήμα η Κυβέρνηση θεωρεί επίσης πέρα απ' αυτά τα ευέλικτα σχήματα ως πολύ σημαντικό εργαλείο το σύστημα της εκτέλεσης των έργων με συγχρηματοδότηση και μεταφορά στη συνέχεια των αρμοδιοτήτων διαχείρισης λειτουργίας και συντήρησης των έργων εθνικής οδοποιίας για το συγκεκριμένο θέμα στον ιδιώτη.
Κατά βάση η αγωνία της Κυβέρνησης είναι η εξεύρεση χρηματοδότησης προκειμένου να κατασκευάσει το μεγάλο πακέτο των οδικών έργων του Γ' Κοινοτικού Πλαισίου Στήριξης και των Ολυμπιακών Αγώνων, χρηματοδότησης που τελικά έτσι όπως εξελίσσεται και όπως είδαμε τα πρώτα παραδείγματα εφαρμογής αυτού του τύπου της συγχρηματοδότησης καταβάλλεται από τον ιδιώτη μικρότερο και από το 1/3 της δαπάνης του έργου, ενώ του εκχωρείται για ένα πολύ μεγάλο χρονικό διάστημα η διαχείριση ολόκληρου, του συνόλου δηλαδή του έργου. 
Όσες συμβάσεις συγχρηματοδότησης ή παραχώρησης έγιναν μέχρι σήμερα παρουσίασαν και κατά την κατάρτισή τους και κατά την έγκρισή τους και συνέχεια κατά τη διαχείρισή τους σημαντικά προβλήματα. Έχουμε πολλές αμφιβολίες για τις περισσότερες απ' αυτές ότι δεν έγιναν επ' ωφελεία του δημόσιου συμφέροντος. Γιατί τελικά, κύριοι συνάδελφοι, το σύστημα συγχρηματοδότησης των έργων δεν είναι ένα εύκολο εργαλείο, δεν ανακαλύψαμε τον παράδεισο. Είναι ένα δύσκολο σύστημα πολύπλοκο και ένα σύστημα ιδιαίτερα σκληρό, ανταγωνιστικό, ένα σύστημα το οποίο κυρίως κατοχυρώνει τα συμφέροντα του μεγάλου οίκου ο οποίος διαθέτει το ποσό αυτό το οποίο θα διαθέσει για το έργο και πολύ περισσότερο ενός μεγάλου χρηματοπιστωτικού οργανισμού ο οποίος βρίσκεται πίσω απ' αυτό. 
Θα μου πείτε τώρα γιατί συζητάμε τόσο μεγάλα πράγματα για μια πολύ ασήμαντη θα έλεγα εδώ ρύθμιση. Γιατί πραγματικά μέσα απ' αυτήν τη ρύθμιση αν διαβάσει κανείς ορισμένα στοιχεία της εισαγωγικής έκθεσης νομίζει ότι ανακαλύψαμε έτσι τον τρόπο και τον παράδεισο για να διορθώσουμε το εθνικό μας δίκτυο για να μπορέσουμε να κάνουμε τα μεγάλα έργα. Δεν είναι έτσι. Και πραγματικά δεν νομίζω ότι έτσι ξαφνικά η σοσιαλιστική Κυβέρνηση του ΠΑΣΟΚ ανακάλυψε τον παράδεισο που είναι η κατασκευή των έργων με το σύστημα της συγχρηματοδότησης. Σ' αυτά τα θέματα πρέπει να είμαστε πολύ προσεκτικοί, το σύστημα να το χρησιμοποιήσουμε όταν και μόνο είναι επ' ωφελεία του δημόσιου συμφέροντος και όταν θα είμαστε έτοιμοι να καταρτίσουμε τέτοιες συμβάσεις και να έχουμε τέτοια υποδομή νομοθετική και τέτοιες υπηρεσίες του δημοσίου ούτως ώστε αυτές τις συμβάσεις να τις διαχειριστούν επ' ωφελεία του δημόσιου συμφέροντος και όχι με ανεπάρκεια που τις περισσότερες φορές και χωρίς να υπάρχει πρόθεση καταλήγουν να είναι επ' ωφελεία και μόνο των ιδιωτών. Είναι γεγονός βέβαια ότι ο ιδιώτης για να βάλει τα χρήματά του προσδοκά στο κέρδος και αυτό είναι μέχρι ένα ορισμένο σημείο εύλογο αλλά εδώ είμαστε ακόμη στην περίοδο που τη χώρα μας την αντιμετωπίζουν ως μια χώρα με ένα ευάλωτο νομοθετικό καθεστώς ως μια χώρα καινούρια η οποία ξαφνικά ανακάλυψε αυτού του είδους τα συστήματα για να κατασκευάσει τα έργα της. Διαπιστώνουν δε και τη μεγάλη της αγωνία να εξεύρει τους πόρους της δικής της συμμετοχής, της ίδιας συμμετοχής για να ανταπεξέλθει στα έργα του Γ' Κοινοτικού Πλαισίου Στήριξης.
Είχε λεχθεί στην αρχή ότι αναζητά η Κυβέρνηση περίπου οκτακόσια δισεκατομμύρια ή ένα τρισεκατομμύριο από ιδιωτική συμμετοχή.
Τον τελευταίο καιρό τα νούμερα έχουν αυξηθεί πάρα πολύ. Φαίνεται να αναζητούνται τριάμισι τρισεκατομμύρια και μέσα σε αυτή τη μεγάλη αγωνία τα πράγματα είναι πάρα πολύ δύσκολα. 
Χθες, ψηφίσαμε το νομοσχέδιο για τις συγχωνεύσεις των κατασκευαστικών εταιρειών και μέσα από αυτήν τη διαδικασία και το διάλογο για το νομοσχέδιο αυτό, είδαμε πάρα πολύ καθαρά πως και αυτό το νομοσχέδιο στήθηκε και συντάχθηκε στην αγωνία και στο βωμό του να βρούμε ισχυρούς ομίλους και πίσω από αυτούς χρηματοπιστωτικά ιδρύματα, τα οποία θα στηρίξουν ακριβώς αυτά τα μεγάλα πακέτα των έργων και κυρίως με το σύστημα της συγχρηματοδότησης. 
Έχει καταφέρει η παγκοσμιοποίηση, έτσι όπως διεξάγεται σήμερα, ακόμα και εξειδικευμένα έργα, έργα τεχνικά, όπως είναι και τα έργα του εθνικού δικτύου, να τα μεταφέρει όλα σε αυτά τα οποία καθοδηγούν και κερδίζει το χρηματοπιστωτικό σύστημα. Υποχωρούν όλα τα συστήματα, τα οποία ήταν εξειδικευμένα και είχαν διάφορες κατευθύνσεις έναντι του μόνου και κυρίου συστήματος, το οποίο θα είναι αυτό που θα εξασφαλίζει τη χρηματοδότηση.
Στο βωμό αυτό γίνονται οι συγχωνεύσεις των εταιρειών, στο βωμό αυτό γίνεται η απελευθέρωση της αγοράς, εκποιείται ο δημόσιος τομέας βασικών επιχειρήσεων, του δημοσίου, στον ιδιωτικό. Στο βωμό αυτό θυσιάζονται πολλά από τα δικαιώματα, τα οποία με πολλούς αγώνες απέκτησαν οι εργαζόμενοι, είτε γενικότερα για το ασφαλιστικό τους και για τις εργασιακές σχέσεις είτε ειδικότερα στον κάθε τομέα, όπως εδώ στο συγκεκριμένο, στο Ταμείο Εθνικής Οδοποιίας, που αυτήν τη στιγμή αλλάζει μορφή και πραγματικά πολλές από τις συμβάσεις των εργαζομένων και πολλά από τα ασφαλιστικά τους δικαιώματα θα είναι μετέωρα. 
Ρωτήστε τους απεργούς, κύριε Υπουργέ, οι οποίοι και προχθές ακόμα διαδήλωσαν την αντίθεσή τους με αυτές τις ρυθμίσεις τις οποίες κάνετε. 
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κυρία Ξηροτύρη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αν ήταν σίγουροι ότι αυτά τα θέματα δεν είναι μετέωρα, δεν θα έφθαναν στις κινητοποιήσεις. Το περασμένο Σαββατοκύριακο...
ΠΡΟΕΔΡΕΥΩΝ (Κωνσταντίνος Γείτονας): Δεν νομίζω ότι μπορεί να θιγούν δικαιώματα των εργαζομένων, κυρία Ξηροτύρη. Προχωρήστε παρακαλώ.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Για το ότι θα θιγούν τα δικαιώματα των εργαζομένων και το ότι τουλάχιστον οι επί συμβάσει εργαζόμενοι και αυτοί οι οποίοι με ένα ασαφές εντελώς σύστημα προσέφεραν όμως σημαντικές υπηρεσίες στο Ταμείο Εθνικής Οδοποιίας και τους οποίους τώρα αφήνετε μετέωρους -και τους αφήνετε- θα ήθελα να πω ότι η καινούρια επιχείρηση, η Ανώνυμη Εταιρεία η οποία θα δημιουργηθεί και που αργότερα αυτή θα ιδιωτικοποιηθεί, θα κρίνει εκείνη το προσωπικό και τις ανάγκες οι οποίες υπάρχουν.
Μου λέτε ότι κάνετε ένα ευέλικτο σχήμα. Δεχθείτε τουλάχιστον ότι εσείς προσβλέπετε κάποια οφέλη σε αυτό το σχήμα και αφήνετε κάποια άλλα να μείνουν παραπίσω. Δεν μπορεί να τα έχετε και τα δύο. Στο τέλος καταφέρνετε βέβαια να ρυθμίζετε κάποια θέματα των εργαζομένων για να απαλύνετε τις εντυπώσεις, μεταθέτετε κάποια άλλα στο μέλλον και εκείνο το οποίο μένει κάθε φορά, όπως και με την ΕΥΑΘ και τις άλλες επιχειρήσεις, είναι αυτή η πρόχειρη ιδιωτικοποίηση την οποία κάνετε σε βασικές επιχειρήσεις του δημόσιου τομέα. 
Και να πούμε τώρα γιατί το Ταμείο Εθνικής Οδοποιίας μπορούσε και ευέλικτο να είναι με την μορφή του νομικού προσώπου δημοσίου δικαίου και σωστά να κάνει τη δουλειά του. Δηλαδή σας πείραξε το ότι όλες οι διαδικασίες τις οποίες θα έκανε για την ανάθεση των έργων, ακόμη και για την ανάθεση έργων που θα γίνονταν με συγχρηματοδότηση ή με παραχώρηση, θα πέρναγαν από τις διαδικασίες του δημόσιου λογιστικού; Ακόμη καλύτερα. Θα ήταν κάποιες διαδικασίες με διαφάνεια και με έλεγχο. Μπορείτε όλα αυτά να τα κάνετε και μέσα από αυτό το νομικό πρόσωπο δημοσίου δικαίου.
Εάν δηλαδή έχουμε σαν στόχο να εκσυγχρονίσουμε τις υπηρεσίες μας, να εκσυγχρονίσουμε το οδικό μας δίκτυο, να το αναβαθμίσουμε και από κει και πέρα να είμαστε ειλικρινείς ότι αυτό το οποίο θέλουμε είναι να έχουμε ένα ασφαλές και συντηρούμενο επαρκώς εθνικό δίκτυο σε όλη την επικράτεια και όχι εκεί που τα ανταποδοτικά του οφέλη είναι πάρα πολύ μεγάλα από τα διόδια. Και λέω σε όλη τη χώρα, γιατί κυρίως στους επαρχιακούς δρόμους θρηνούμε θύματα και ο αριθμός των θυμάτων από τα τροχαία ατυχήματα στη χώρα μας είναι ο μεγαλύτερος απ' ό,τι στις υπόλοιπες χώρες της Ευρωπαϊκής ΄Ενωσης. Αν θέλουμε να είμαστε ειλικρινείς σε αυτό, είτε είναι νομικό πρόσωπο δημοσίου δικαίου που το είχατε μέχρι τώρα είτε το κάνετε ανώνυμη εταιρεία, θα πρέπει ο κυρίαρχος σκοπός αυτού του συστήματος να είναι η ασφάλεια, η συντήρηση και η αναβάθμιση του εθνικού δικτύου.
Όμως στις διατάξεις αυτού του νομοσχεδίου δεν φαίνεται ότι ο κύριος σκοπός αυτής της ανώνυμης εταιρείας είναι αυτός. Δεν διαφαίνεται, δηλαδή, η βασική υποχρέωση είτε της ανώνυμης εταιρείας του δημοσίου είτε αυτής η οποία θα εξελιχθεί στη συνέχεια σε κάποια εταιρεία με καθαρά ιδιωτικοοικονομικά κριτήρια ότι έχει υποχρέωση να διασφαλίζει αυτό το μεγάλο κοινωνικό αγαθό, που η χώρα μας είναι στην τελευταία θέση αυτήν τη στιγμή. 
Δεν χρειαζόταν να εκσυγχρονίσετε το Ταμείο Εθνικής Οδοποιίας για να μπορέσετε να το ανταλλάξετε και να κερδίσετε ένα ποσοστό από τη χρηματοδότηση των έργων από τους ιδιώτες. Αυτό το οποίο χρειαζόταν ήταν να βρείτε τους πόρους, είτε αυτούς που εισπράττει το Ταμείο Εθνικής Οδοποιίας -και είναι αρκετοί- είτε και άλλους πόρους από άλλα ταμεία, για να μπορέσετε πραγματικά να διορθώσετε το εθνικό δίκτυο. Ακόμη και στα έργα τα οποία γίνονται σήμερα στην ΠΑΘΕ και στην Εγνατία Οδό δεν έχει γίνει το τελικό οδόστρωμα, ένα οδόστρωμα μη ολισθηρό, το οποίο ευθύνεται για το μεγαλύτερο ποσοστό των θανατηφόρων ατυχημάτων που γίνονται στη χώρα μας.
Το πρόγραμμα αυτό του ΥΠΕΧΩΔΕ, το οποίο δεν υλοποιήθηκε ποτέ για τις επιφάνειες κυλίσεως των εθνικών οδών και των αυτοκινητοδρόμων δεν έχει ολοκληρωθεί και ούτε διαφαίνεται από εδώ πώς θα ολοκληρωθεί. Το θέμα είναι να πάρετε κάποια χρήματα, μέσα από τα διόδια, να τα διαθέσετε στους ιδιώτες σαν ανταποδοτικά τέλη για να κατασκευάσουν κάποια έργα. Κι εδώ δεν διαφαίνεται αν τα έργα αυτά θα είναι καθαρά έργα οδοποιίας και συντήρησης του οδικού δικτύου. 
Είναι τεράστιες οι ανάγκες του οδικού δικτύου, είναι τεράστιες οι ευθύνες σας, το πώς έχετε μέχρι τώρα διαχειριστεί τα χρήματα του Ταμείου Εθνικής Οδοποιίας και σε τι κατάσταση έχετε αφήσει το εθνικό δίκτυο. Μόλις τώρα στις μελέτες της ΠΑΘΕ και της Εγνατίας Οδού προβλέπονται τα σύγχρονα οδοστρώματα τα οποία στην Ευρώπη υπάρχουν εδώ και σαράντα, πενήντα χρόνια. Για το υπόλοιπο εθνικό δίκτυο δεν γίνεται ακόμη καμία μνεία. 
Θα έλεγα, λοιπόν, ότι έχετε πολύ καλές περιφερειακές υπηρεσίες, την πρώην 3η ΔΕΚΕ και τώρα την ΔΕΚΕ η οποία εντάχθηκε στην περιφέρεια και τη συνεργασία και σύνδεση αυτής με το Ταμείο Εθνικής Οδοποιίας. Αν είχατε αφήσει αυτές τις υπηρεσίες μέσα από τα συμβούλιά σας με ένα σωστό σχεδιασμό να υλοποιήσουν το πρόγραμμα αναβάθμισης και συντήρησης του εθνικού δικτύου, θα μπορούσαν κάλλιστα να το κάνουν με τα μέσα που διαθέτουν. 
Αν θέλετε δε να προχωρήσετε και παραπέρα, μπορείτε να τους δώσετε τη δυνατότητα να προσλάβουν προσωπικό, γιατί σ' αυτές τις δημόσιες υπηρεσίες εξειδικευμένο και επιστημονικό προσωπικό έχετε να προσλάβετε δεκαπέντε χρόνια και τις έχετε απαξιώσει εντελώς. Δώστε, λοιπόν, και σ' αυτές τις υπηρεσίες τις δυνατότητες -ακόμα και μέσα από τις δυνατότητες που έχει βρει το ΥΠΕΘΟ και άλλα Υπουργεία μέσω της "ΜΟΔ Α.Ε." να παίρνουν εξειδικευμένο προσωπικό- να παίρνουν τεχνικούς συμβούλους, να παίρνουν εξειδικευμένο προσωπικό, να συμπληρώσουν κι έτσι την επιστημονική και εξειδικευμένη επάρκειά τους και να μην λέμε ότι είναι απηρχαιωμένοι. Όλα τα μέσα και τα εργαλεία μπορούμε να τα βρούμε και να τα δώσουμε σ' ένα σύστημα του ΥΠΕΧΩΔΕ το οποίο λειτουργεί εδώ και πάρα πολλά χρόνια. Έχει δημιουργήσει τις υποδομές και αυτό το οποίο θέλει μόνο είναι η ενίσχυσή του σε προσωπικό και σε μέσα. 
Είμαι απόλυτα σίγουρη ότι το Ταμείο Εθνικής Οδοποιίας με μια καλύτερη σύνδεση με τις αρμόδιες εθνικές υπηρεσίες του ΥΠΕΧΩΔΕ και με μια ενίσχυση προσωπικού σε μέσα , θα μπορούσε κάλλιστα να καλύψει όλον αυτόν τον τομέα των έργων. Και αν θέλετε και κάτι άλλο, αν είχατε το μεγάλο πακέτο αυτό της συντήρησης ή της αναβάθμισης του εθνικού δικτύου, το οποίο θέλατε να το κάνετε και με το σύστημα της συγχρηματοδότησης και είχατε πράγματι τις δυσκολίες ή τις οδηγίες από την Ευρωπαϊκή Ένωση, ότι αυτό θα πρέπει να διεξαχθεί μέσα από μια ειδική υπηρεσία ή από μια ανώνυμη εταιρεία, να κάνατε μια ειδική υπηρεσία, όπως η ΕΥΔΕ-ΠΑΘΕ και να διαχειρισθείτε με αυτόν τον τρόπο το σύστημα. Θα ήταν πάρα πολύ καλό αυτό.
ΒΑΣΙΛΗΣ ΚΕΔΙΚΟΓΛΟΥ: Δεν διαχειρίζεται η ΕΥΔΕ-ΠΑΘΕ κατασκευάζει, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κεδίκογλου. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ : Επιμένω, λοιπόν, ότι πολύ βεβιασμένη και θα έλεγα ότι δεν προσφέρει και τίποτα αυτή η συγχώνευση και αυτή η μετατροπή του Ταμείου Εθνικής Οδοποιίας σε ανώνυμη εταιρεία.
Εκείνο το οποίο θα αποτελούσε μεγάλη προσφορά εδώ, κύριε Πρόεδρε και κύριε Υπουργέ, γι΄ αυτήν την πανθομολογούμενη αδυναμία, την τραγική αδυναμία που έχει το εθνικό μας δίκτυο -τις μεγάλες ελλείψεις που έχουμε ακόμα στις υποδομές- θα ήταν να ενισχύσετε τους πόρους και να εξαντλήσετε όλα τα συστήματα είτε της απευθείας δημοπράτησης είτε της συγχρηματοδότησης κλπ. Να έχετε πραγματικά ένα σχεδιασμό και εσείς και το ΥΠΕΘΟ για το τι θέλετε τελικά να κάνετε αυτά τα έργα. Όχι αποσπασματικά μεγάλα έργα, χωρίς να συνδέονται μεταξύ τους, χωρίς να αφορούν το σύνολο της επικράτειας, χωρίς να αφορούν και αποκατάσταση καταστάσεων οι οποίες δημιουργούν αυτήν τη στιγμή -όπως το εθνικό μας δίκτυο- τραγικές συνέπειες στον ελληνικό πληθυσμό.
Κάτι άλλο. Θα πρέπει τελικά να είχατε τελειώσει με το σύστημα των συμβάσεων παραχώρησης. Θα έπρεπε να είχε προχωρήσει το ΥΠΕΘΟ αυτό το σύστημα. Θα έπρεπε να ξεκαθαρίσει το ΥΠΕΘΟ ποια έργα και τι μέρος των έργων προτίθεται να κάνει με συγχρηματοδότηση ούτως ώστε μαζί με το ΥΠΕΧΩΔΕ να μπορέσετε να κάνετε αυτόν το σχεδιασμό και να δημιουργήσετε αυτούς τους άξονες και από εκεί και πέρα να μας φέρετε εδώ στη Βουλή το πρόγραμμά σας, να μας φέρετε το σχέδιό σας. Και το σχέδιό σας για τις συμβάσεις παραχώρησης και για το πώς θα κατανείμετε τις δραστηριότητές σας και πώς θα εκτελέσετε τα έργα. Μέσα από ένα τέτοιο πλαίσιο να αιτιολογήσετε και αυτές σας τις αποφάσεις, ότι εδώ επειδή δημιούργησα αυτό το πλαίσιο, χρειάζεται να κάνω το ΤΕΟ ανώνυμη εταιρεία, να κάνω το άλλο έτσι και το άλλο διαφορετικά. Όλα, όμως, τα φέρνετε αποσπασματικά, όλα γίνονται πρώτα με μια σπουδή για να δείξει η σοσιαλιστική κυβέρνηση του ΠΑΣΟΚ ότι κάνει τη λεγόμενη απελευθέρωση της αγοράς και την ιδιωτικοποίηση. Αλλά θα τα βρούμε μπροστά μας, όλα αυτά, κύριοι συνάδελφοι Διότι δεν είναι τόσο απλό να παραδίδεις κοινωνικά αγαθά, να τα διαχειρίζονται και πολύ περισσότερο να διαχειρίζονται τη συντήρηση και την ασφάλεια των εθνικών δρόμων οι ιδιώτες και από την άλλη πλευρά να εισπράττονται σημαντικά οφέλη και κέρδη, όπως παραδείγματος χάρη από το αεροδρόμιο των Σπάτων και από το Μετρό πάλι από τους ιδιώτες επί σειρά ετών. Εάν αποτύχεις σε κάτι σε αυτήν τη σύμβαση έχεις υποθηκεύσει ένα πολύ μεγάλο μέρος του οφέλους του ελληνικού δημοσίου. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ : Τρεις, τέσσερις Βουλευτές έχουν μείνει ακόμη, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Δεν είναι τρεις, τέσσερις, κύριε Παυλόπουλε. Και όπως ξέρετε ο κύριος Υπουργός έχει δικαίωμα από το Σύνταγμα και τον Κανονισμό να μιλήσει όταν ζητήσει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Αν ήταν τέσσερις εντάξει, αλλά είναι οκτώ συνάδελφοι.
ΠΡΟΕΔΡΕΥΩΝ (Κωνσταντίνος Γείτονας): Το Προεδρείο είναι υποχρεωμένο να δώσει το λόγο στον κύριο Υπουργό. 
Εν πάση περιπτώσει ηγέρθησαν και ζητήματα, κύριε Υπουργέ, όπως για τα θέματα των δικαιωμάτων των εργαζομένων και καλό είναι να έχουμε τις απαντήσεις σας για να τοποθετηθούν και επ' αυτού οι κύριοι Βουλευτές στη συνέχεια. 
ΘΕΟΔΩΡΟΣ ΚΑΣΣΙΜΗΣ: Υπάρχουν και οι Βουλευτές, κύριε Πρόεδρε. Τους καταργούμε ; 
ΠΡΟΕΔΡΕΥΩΝ (Κωνσταντίνος Γείτονας): Τι συμβαίνει, κύριε Κασσίμη; Κατ' αρχήν δεν έχετε το λόγο. Ζητείστε τουλάχιστον το λόγο. Αφήστε τον κύριο Υπουργό να ομιλήσει. 
ΘΕΟΔΩΡΟΣ ΚΑΣΣΙΜΗΣ: Ζητώ το λόγο, κύριε Πρόεδρε. Καταργούμε τους Βουλευτές; Στα κόμματα μόνο απαντά ο κύριος Υπουργός; Στους Βουλευτές δεν απαντά; 
ΠΡΟΕΔΡΕΥΩΝ (Κωνσταντίνος Γείτονας): Στους εισηγητές κατ' αρχήν, κύριε συνάδελφε. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Θα απαντήσω, κύριε συνάδελφε. Ξέρετε ότι ειδικά τις δικές σας θέσεις και παρατηρήσεις τις λαμβάνουμε πάντα σοβαρά υπόψη. 
ΚΥΡΙΑΚΟΣ ΣΠΥΡΙΟΥΝΗΣ : Η επισήμανση αυτή είναι σημαντική, κύριε Υπουργέ. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Μην κρατάμε τον κύριο Υπουργό στο Βήμα άφωνο. 
Έτσι γίνεται συνήθως ο κοινοβουλευτικός διάλογος. Οι εισηγητές τοποθετούνται, μετά εκφράζει ο Υπουργός το δικό του αντίλογο. Οι Βουλευτές καλύτερα, κατά τη γνώμη μου, έχοντας τον πρόσφατο αντίλογο του Υπουργού, μπορούν να τοποθετηθούν με επικαιροποιημένο λόγο. 
ΚΥΡΙΑΚΟΣ ΣΠΥΡΙΟΥΝΗΣ: Τώρα αυτά τα ξέρουμε καλά, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ασφαλώς. Τα θυμίζω, κύριε Σπυριούνη. 
Ορίστε, κύριε Υπουργέ, έχετε το λόγο. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κυρίες και κύριοι συνάδελφοι, κατ' αρχάς γνωρίζετε και από τις προηγούμενες ημέρες, ότι πιστεύω ότι είναι καλό οι Υπουργοί να ομιλούν στο τέλος των πρωτομιλιών των συναδέλφων Βουλευτών, έτσι ώστε να έχουν τη δυνατότητα να δώσουν μία πληρέστερη ενημέρωση και απάντηση στο Σώμα. Επειδή με πληροφόρησαν όμως ότι είναι οκτώ συνάδελφοι, που θέλουν να ομιλήσουν -και είναι αρκετός και ο χρόνος που δικαιούνται στην πρωτολογία- νομίζω ότι είναι καλύτερο να πω ορισμένα πράγματα. Δεν θα μακρηγορήσω. Δεν θα χρησιμοποιήσω όλο το χρόνο μου, θα χρησιμοποιήσω πολύ λιγότερο προκειμένου να εκφραστούν και πιο καλά οι συνάδελφοι. 
Κύριοι συνάδελφοι, κατ' αρχάς επειδή άκουσα τους εισηγητές της Αντιπολίτευσης, νομίζω ότι το πρώτο πράγμα στο οποίο θα πρέπει να εστιάσουμε την προσοχή μας είναι αυτό καθ' αυτό το αντικείμενο του νομοσχεδίου. Και ως προς αυτό το αντικείμενο του νομοσχεδίου άκουσα πολύ λίγα πράγματα από τους εισηγητές της Αντιπολίτευσης. 
Με το νομοσχέδιο προχωράμε σε μία ουσιαστική μετατροπή της νομικής προσωπικότητας του ΤΕΟ δίνοντάς του με αυτόν τον τρόπο την αναγκαία ευελιξία προκειμένου να εκπληρώσει το ρόλο και την αποστολή του. Είναι κατανοητό ότι το νομικό καθεστώς υπό το οποίο λειτουργεί μέχρι σήμερα το ΤΕΟ δεν είναι εκείνο το οποίο θα μπορούσε να του προσφέρει την ευελιξία, την αποτελεσματικότητα, την καλή οργάνωση την οποία θα μπορούσε να έχει -και θα έπρεπε να έχει- στις σημερινές συνθήκες που καθορίζονται από την εξέλιξη των οικονομικών σχέσεων, την ανάπτυξη καινούριων αντιλήψεων στη λειτουργία της οικονομίας και βεβαίως από την επικράτηση καινούριων αντιλήψεων για τη λειτουργία του κράτους και του δημόσιου τομέα στο χώρο της οικονομίας. 
Από αυτήν την άποψη, λοιπόν, η μετατροπή από νομικό πρόσωπο δημοσίου δικαίου σε ανώνυμη εταιρεία που έχει έσοδα και έναν σημαντικό ρόλο στη λειτουργία του εθνικού οδικού δικτύου, θα έπρεπε να βρει όλα τα κόμματα σύμφωνα ή εν πάση περιπτώσει θα έπρεπε τουλάχιστον να βρει σύμφωνο το κόμμα της Αξιωματικής Αντιπολίτευσης, το οποίο βεβαίως, όπως γνωρίζετε πολύ καλά, από καιρό έχει εγκαταλείψει, στο όνομα της αντιπολιτευτικής του ρητορείας, ορισμένες βασικές ιδεολογικές και πολιτικές θέσεις. 
ΘΕΟΔΩΡΟΣ ΚΑΣΣΙΜΗΣ: 'Οχι στην ιδιωτικοποίηση μαϊμού. 
ΒΑΣΙΛΗΣ ΚΕΔΙΚΟΓΛΟΥ: Το πολιτικό ζήτημα προηγείται, κύριε Υπουργέ. Ποιος κυβερνά . 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριοι συνάδελφοι. Εάν αρχίσουμε έτσι δεν θα πάμε καλά. Να μην με υποχρεώσετε να πω, ότι δεν θα γράφεται καμία διακοπή. Το ίδιο έγινε και στην ομιλία του κυρίου Υπουργού στο χθεσινό νομοσχέδιο. Αυτό δεν θα το επιτρέψω. 
ΒΑΣΙΛΗΣ ΚΕΔΙΚΟΓΛΟΥ: Μα, δεν διακόψαμε, κύριε Πρόεδρε. Διακοπή το εννοείτε αυτό εσείς; 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κεδίκογλου. Διακόπτετε. Δεν θα επιτρέψω να συνεχιστεί αυτό. 
Συνεχίστε, κύριε Υπουργέ. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Είναι γνωστό, κύριοι συνάδελφοι, ότι η Νέα Δημοκρατία, λόγω της μακρόχρονης παραμονής της στην Αντιπολίτευση, βρίσκεται σε μία κατάσταση ιδεολογικής και πολιτικής σύγχυσης. Αισθάνεται ότι αυτό που της λείπει για να γίνει Κυβέρνηση είναι κάποιο κουστούμι το οποίο να είναι αρεστό στην εποχή. Και προσπαθεί να βρει απεγνωσμένα ποιο είναι αυτό το κουστούμι το οποίο θα την κάνει αρεστή, λες και το ζήτημα είναι ζήτημα κάποιου κουστουμιού και δεν είναι ζήτημα ουσίας. 
Λες και ο ελληνικός λαός έχει καταδικάσει τη Νέα Δημοκρατία επειδή το κοστούμι της είναι παλιό και φθαρμένο -γιατί είναι παλιό και φθαρμένο και το γνωρίζει πολύ καλά ο ελληνικός λαός- και από την άλλη μεριά...
ΠΡΟΕΔΡΕΥΩΝ (Κωνσταντίνος Γείτονας): Στο νομοσχέδιο, κύριε Υπουργέ!
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων):...λόγω της ανυπαρξίας θέσεων, προγραμμάτων και συγκεκριμένων δεσμεύσεων, προσπαθεί, με γενικόλογες τοποθετήσεις, να τοποθετηθεί και να κάνει αντιπολίτευση. Αυτό και έκανε στο συγκεκριμένο νομοσχέδιο ο συμπαθής και διαβασμένος εισηγητής της Αντιπολιτεύσεως. Δηλαδή τι έκανε; Προσπάθησε να θεωρητικοποιήσει, με όσο το δυνατόν καλύτερο για το κόμμα του τρόπο, την αντίθεσή του σε ένα νομοσχέδιο το οποίο ρυθμίζει τη μετατροπή ενός νομικού προσώπου δημοσίου δικαίου σε ανώνυμη εταιρεία προκειμένου να μπορέσει στις σημερινές οικονομικές συνθήκες να επιτελέσει καλύτερα το ρόλο του. Ιδού πεδίο δόξης λαμπρό για τη Νέα Δημοκρατία, να συμφωνήσει σε κάτι επιτέλους με την Κυβέρνηση, σε μια μεταβολή η οποία νομίζουμε απ' όλους εγκρίνεται. Και για όσους γνωρίζουν τουλάχιστον την πραγματικότητα του ελληνικού δημοσίου είναι μια μεταβολή εξαιρετικά αναγκαία και επίκαιρη προκειμένου να ανταποκριθεί το Ταμείο Εθνικής Οδοποιίας στο ρόλο του.
Είναι γνωστό, κύριοι συνάδελφοι, ότι αυτό το οποίο αντιμετωπίζουμε ως πρόβλημα σήμερα στο εθνικό οδικό δίκτυο, είναι μια κατάσταση, η οποία έχει σωρευτεί τις προηγούμενες δεκαετίες ως ένα συνολικό πρόβλημα. Και αντιμετωπίστηκε ως ένα συνολικό πρόβλημα διότι την ίδια ώρα που άλλες χώρες είχαν οργανωμένους αυτοκινητόδρομους τις δεκαετίες του '60 και του '70, στην Ελλάδα είχαμε πολύ μικρότερης έκτασης οδικό δίκτυο και πολύ περιορισμένων προδιαγραφών. 
Όλο αυτό το οδικό δίκτυο από τη μια μεριά έπρεπε να συντηρηθεί και να εκσυγχρονιστεί και από την άλλη μεριά έπρεπε να κατασκευαστεί, να προστεθούν πολλά καινούρια χιλιόμετρα αυτοκινητοδρόμων, προκειμένου η Ελλάδα να φτάσει στο επίπεδο των άλλων χωρών. 
Αυτά τα προβλήματα τα βλέπουμε καθημερινά αν θέλετε και στο επίπεδο της συντήρησης του οδικού δικτύου. Οι ανάγκες συντήρησης του οδικού δικτύου, κατά ορισμένους πρόχειρους υπολογισμούς, μπορεί να φτάνουν τα ογδόντα με ενενήντα δισεκατομμύρια δραχμές κατ' έτος, χρήματα τα οποία δεν υπάρχουν.
Παρ' όλα αυτά νομίζω ότι έχουμε καταφέρει να δώσουμε μια ιδιαίτερη έμφαση στη βελτίωση της οδικής ασφάλειας με όλες εκείνες τις προγραμματικές παρεμβάσεις, δράσεις τις οποίες έχει αναλάβει το Υπουργείο, δράσεις οι οποίες νομίζω ότι έχουν εξασφαλίσει ένα ορισμένο επίπεδο στο οδικό μας δίκτυο. 
Από την άλλη μεριά όμως είναι γνωστό, κύριοι συνάδελφοι, ότι ένα Νομικό Πρόσωπο Δημοσίου Δικαίου υφίσταται πολύ συχνά καταναγκασμούς και πολλά εμπόδια προκειμένου να υλοποιήσει την αποστολή του. Για παράδειγμα για να κάνει μια προμήθεια θα πρέπει να ακολουθήσει μια διαδικασία η οποία είναι αργόσυρτη προκειμένου να πάρει ορισμένους κάδους, προκειμένου να πάρει ορισμένα μηχανήματα τηλεματικής, προκειμένου να κάνει ένα εκσυγχρονισμό...
ΘΕΟΔΩΡΟΣ ΚΑΣΣΙΜΗΣ: Το Αudi ...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! 
Κύριε Υπουργέ, να μην ανοίξετε από το Βήμα διάλογο διότι δεν θα μας οδηγήσει πουθενά.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Δεν ξέρω το θέμα του Audi, κύριε συνάδελφε.
ΠΡΟΕΔΡΕΥΩΝ (Κωνσταντίνος Γείτονας): Κύριε Κασσίμη, παρακαλώ να μην πετάτε κορώνες. Όταν σας δοθεί ο λόγος, θα πείτε ό,τι θέλετε.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Κασσίμη, αν θέλετε κάτι να μου πείτε, πείτε το μου για να το γνωρίσω. Δεν ξέρω τι θέλετε να μου πείτε. 
ΘΕΟΔΩΡΟΣ ΚΑΣΣΙΜΗΣ: Το Audi, κύριε Υπουργέ, που αγόρασε ο Πρόεδρος...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ δεν έχετε το λόγο, κύριε Κασσίμη.
Παρακαλώ να μην γράφονται οι διακοπές. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Κασσίμη, αν πρόκειται να δημιουργούμε εντυπώσεις, δεν ξέρω για ποιο Audi λέτε.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Υπουργέ, την ομιλία σας, παρακαλώ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Θα σας πω αν με ρωτήσετε κάτι συγκεκριμένα.
Επαναλαμβάνω όμως ότι το θέμα, κύριοι συνάδελφοι, είναι ότι θα πρέπει να αντιμετωπίσουμε με επάρκεια τα προβλήματα, τα οποία αφορούν την λειτουργία του Ταμείου Εθνικής Οδοποιίας. Τα προβλήματα αυτά, αν μπορεί να το δει κανένας στο σημερινό περιβάλλον, είναι προβλήματα σύνθετα και δύσκολα. 
Γιατί είναι προβλήματα σύνθετα και δύσκολα; Γιατί αυτήν τη στιγμή το Ταμείο Εθνικής Οδοποιίας δεν είναι, αν θέλετε, ένας μοναδικός οργανισμός που προσφέρει υπηρεσίες στον τομέα της διαχείρισης των οδικών δικτύων. Υπάρχει από την άλλη μεριά ήδη ένας εγκατεστημένος ανταγωνιστής -εντός ή εκτός εισαγωγικών- που έχει να κάνει με τη διαχείριση της Αττικής Οδού, είναι ένας ιδιώτης, ο οποίος με ευελιξία και πολύ μεγαλύτερη ταχύτητα στο χρόνο μπορεί να πετύχει αυτό το αποτέλεσμα που θέλει. Απ' αυτήν την άποψη, λοιπόν, αν δούμε ταυτόχρονα και το νέο οδικό περιβάλλον, κατανοεί κανείς γιατί θα πρέπει να υπάρχει η αναγκαία ευελιξία στο Ταμείο Εθνικής Οδοποιίας. 
Η χώρα μας πρόκειται μέσα στα επόμενα χρόνια με βάση το Γ' Κοινοτικό Πλαίσιο Στήριξης να προχωρήσει στην κατασκευή σημαντικών έργων με το σύστημα παραχώρησης. Γι' αυτό το σύστημα παραχώρησης εγώ άκουσα και από το Συνασπισμό και από το συνάδελφο της Νέας Δημοκρατίας μία κριτική, ότι δεν έχουμε θεσμικό πλαίσιο, ότι προχωρούμε σε διαγωνισμούς χωρίς θεσμικό πλαίσιο. Δεν είναι ακριβής αυτή η κριτική. 
Το έχω πει κατ' επανάληψη στους συναδέλφους. Θα το επαναλάβω και σήμερα από το Βήμα της Βουλής: Θεσμικό πλαίσιο για τις συμβάσεις παραχώρησης μάλλον δεν υπάρχει αυτήν τη στιγμή στην Ευρωπαϊκή Ένωση. Γίνεται μία συζήτηση αυτήν τη στιγμή και στην Ευρωπαϊκή Επιτροπή για τη διαμόρφωση κάποιων βασικών κατευθύνσεων υπό τη μορφή ίσως οδηγίας. Από την άλλη μεριά έχει ξεκινήσει το Υπουργείο Εθνικής Οικονομίας μία προσπάθεια για τη διαμόρφωση ενός τέτοιου σχεδίου. Το σχέδιο αυτό βρίσκεται στο επίπεδο ενός διαλόγου, αλλά λόγω της έλλειψης και της εμπειρίας και βεβαίως, επειδή τα προβλήματα τα οποία αντιμετωπίζονται είναι πολλά και σύνθετα και δεν έχουν μόνο μία όψη, προσπαθούμε με τον καλύτερο δυνατό τρόπο από την άποψη και τη νομοτεχνική, αλλά και την ουσιαστική να αντιμετωπίσουμε το θέμα. 
Δεν είπα εγώ ποτέ, κύριε συνάδελφε, ότι δεν χρειάζεται ένα τέτοιο θεσμικό πλαίσιο. Θα ήταν ευχής έργο ίσως να το είχαμε, αλλά δεν θα πρέπει αυτό να σημαίνει ότι δεν υπάρχει θεσμικό πλαίσιο. Το θεσμικό πλαίσιο υπάρχει και αφορά είτε στις συμβάσεις κατασκευής δημοσίων έργων είτε στις συμβάσεις παροχής υπηρεσιών που ρυθμίζονται από καθαρούς νόμους και καθαρά νομοθετικά κείμενα είτε ελληνικά είτε ευρωπαϊκά. 
Δεν νομίζω, λοιπόν, ότι θα πρέπει να δημιουργούμε εντυπώσεις, ότι δηλαδή οι συμβάσεις παραχώρησης γίνονται κάτω από ένα νεφελώδες καθεστώς. Έχουμε αποδείξει με συγκεκριμένες πράξεις την προσήλωσή μας στη διαφάνεια, στην αντικειμενικότητα των διαδικασιών και νομίζω ότι ταυτόχρονα σήμερα είμαστε σε θέση να αποδείξουμε ότι μπορούμε αποτελεσματικά να διαχειριστούμε αυτά τα νέα μοντέλα στη χρηματοδότηση των έργων -νέα τουλάχιστον για τα δεδομένα της χώρας μας- και να προχωρήσουμε στην κατασκευή των έργων με τη δυνατότητα που μας δίνει το νέο κοινοτικό πλαίσιο στήριξης.
Αυτό το νέο κοινοτικό πλαίσιο στήριξης όμως πρέπει να είναι κατανοητό ότι περιέχει και ορισμένες βασικές καινοτομίες σε σχέση με την κατασκευή των οδικών έργων. Για παράδειγμα δεν είναι μόνο η συμμετοχή των ιδιωτών, η οποία θα υπάρχει στην υλοποίηση των οδικών έργων, αλλά από την άλλη μεριά είναι πολύ πιθανό -και αυτό προκύπτει από τις εκθέσεις των οικονομικών συμβούλων- τμήματα του υφιστάμενου εθνικού οδικού δικτύου να παραχωρηθούν στους ιδιώτες για ένα ορισμένο χρονικό διάστημα. Να παραδοθούν, έτσι ώστε τα έσοδα να συμπληρώσουν το τίμημα το οποίο θα απαιτηθεί για την κατασκευή του έργου.
Είναι λοιπόν κατανοητό ότι εάν έχει τη δυνατότητα να αναζητήσει ένα ρόλο το ΤΕΟ μέσα στην επόμενη δεκαετία, αυτήν τη δυνατότητα θα πρέπει να του την επιτρέψουμε και να μην τη στραγγαλίσουμε. Θα πρέπει, δηλαδή, να του επιτρέψουμε τη δυνατότητα να αναζητήσει αυτόν το νέο ρόλο και όχι να είναι ένας καθηλωμένος οργανισμός, ο οποίος δεν θα μπορεί να αντιμετωπίσει τα προβλήματα, τα οποία δημιουργούνται στη νέα εποχή. 
Και αυτό ακριβώς θέλουμε να κάνουμε: Να δώσουμε τη δυνατότητα στο ΤΕΟ όχι να παρακολουθήσει απαθές και αδρανές τις νέες εξελίξεις, αλλά να μπορέσει να παρακολουθήσει τις νέες εξελίξεις δίνοντάς του από το καταστατικό μία ευρεία γκάμα αρμοδιοτήτων, όχι βεβαίως διότι αύριο το πρωί έχει τη δυνατότητα, την ικανότητα να κατασκευάσει έργα, αλλά γιατί μπορεί σιγά-σιγά να διερευνήσει το πεδίο και να δούμε εάν υπάρχει η δυνατότητα αυτή να κατασκευάσει έργα ή να κάνει και κάτι άλλο, να παρέχει δηλαδή κάποιες άλλες υπηρεσίες. Αυτό θέλουμε να κάνουμε με αυτό το νομοσχέδιο. Είναι ένα νομοσχέδιο, το οποίο έχει αυτόν το στόχο. Νομίζω ότι δεν δικαιολογεί τη διαφωνία της Αντιπολίτευσης και μάλιστα της Νέας Δημοκρατίας.
Θα ήθελα επίσης, κύριε Πρόεδρε, μιας και το θέσατε και εσείς να πω δύο ακόμα πράγματα. Το νομοσχέδιο αυτό διασφαλίζει τα δικαιώματα των εργαζομένων και των συνταξιούχων και για τα ασφαλιστικά έχουμε δεσμευτεί ότι θα αντιμετωπιστούν χωρίς να θίγονται σε τίποτα.
΄Οσον αφορά το θέμα το συνταξιούχων στο ΤΕΟ, νομίζω ότι η Νέα Δημοκρατία θα πρέπει να εγκαταλείψει τη διγλωσσία. Όταν είχαμε πριν από λίγους μήνες το νομοσχέδιο του Υπουργείου Δημόσιας Διοίκησης, με το οποίο ρυθμίζονταν θέματα ορισμένων κατηγοριών προσωπικού, η Νέα Δημοκρατία μας κατηγορούσε για κομματικές τακτοποιήσεις, για στρατιά μονιμοποιήσεων κάποιων υπαλλήλων και πάει λέγοντας. Σήμερα μας κατηγορείτε γιατί δεν έχουμε μονιμοποιήσει τους υπαλλήλους. 
ΣΑΒΒΑΣ ΤΣΙΤΟΥΡΙΔΗΣ: ΄Οσους θέλετε μονιμοποιείτε.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Δεν μπορεί, κύριε συνάδελφε, να θέλετε και το σκύλο χορτάτο και την πίτα ολόκληρη. Δεν μπορεί να γίνεται αυτό. Πρέπει να ξεκαθαριστεί ποια είναι η θέση και ποια είναι η γραμμή από τη Νέα Δημοκρατία.
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΕΥΩΝ (Κωνσταντίνος Γείτονας): Κύριε Καρατζαφέρη, νομίζω ότι δεν διευκολύνετε τη συζήτηση. Ο κύριος Υπουργός να τοποθετείται τώρα σε ένα θέμα που όλοι το βάλαμε, ακόμα και εγώ από το Προεδρείο, και δεν τον αφήνετε να συνεχίσει, να ακούσουμε τι θα πει. 
ΣΑΒΒΑΣ ΤΣΙΤΟΥΡΙΔΗΣ: Διευκολύνουμε.
ΠΡΟΕΔΡΕΥΩΝ (Κωνσταντίνος Γείτονας): Δεν διευκολύνετε.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Ο κ. Καρατζαφέρης είναι γνωστό ότι έχει μία αδυναμία στις πίτες λόγω κιλών, ελπίζω μόνο λόγω κιλών και γι' αυτόν το λόγο νομίζω ότι είναι δικαιολογημένες οι παρεμβάσεις του και επιτρεπτές.
Για το θέμα των συμβασιούχων είναι σαφές ότι πλέον με βάση το νέο Σύνταγμα που ισχύει δεν υπάρχει η δυνατότητα της μονιμοποίησης εκτάκτων υπαλλήλων. Από εκεί και πέρα οι συγκεκριμένοι συμβασιούχοι υπάλληλοι αντιμετώπισαν ένα ιδιαίτερο καθεστώς στην απασχόλησή τους, διότι μία κατηγορία απ' αυτούς έχει παραμείνει στην υπηρεσία με αποφάσεις ασφαλιστικών μέτρων.
Εμείς αντιμετωπίζουμε ασφαλώς με κατανόηση και με συμπάθεια -και το έχω δηλώσει σε δεκάδες συναντήσεις που είχα μαζί τους- την προσφορά, την εργασία την οποία έχουν κάνει στο ΤΕΟ, όμως αυτό δεν σημαίνει ότι μπορεί να καταστρατηγείται η νομιμότητα.
Βεβαίως, υπάρχουν και συμβασιούχοι οι οποίοι θεωρούν ότι το θέμα είναι πρόσφορο για κομματική εκμετάλλευση και αυτή την κομματική εκμετάλλευση την κάνουν. Εγώ δεν νομίζω ότι πρέπει από τη συμπεριφορά αυτών να κρίνω το σύνολο των συμβασιούχων. Είχαμε την ευκαιρία να μιλήσουμε πολλές φορές. Προσπαθούμε να βρούμε μία λύση η οποία να είναι εφικτή στα πλαίσια της νομιμότητας. Εφόσον εξευρεθεί, κύριε Πρόεδρε, εμείς αύριο θα ενημερώσουμε το Τμήμα. 
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο αυτό είναι μία ευκαιρία να βρεθεί μία λύση.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Αύριο, κύριε Πρόεδρε, αν υπάρξει κάποια τελική ρύθμιση θα έχουμε την ευκαιρία να ενημερώσουμε το Τμήμα.
Με αυτές τις παρατηρήσεις, κύριοι συνάδελφοι, θα κλείσω τονίζοντας ότι με το νομοσχέδιο κάνουμε έναν αναγκαίο οργανωτικό εκσυγχρονισμό, έναν εκσυγχρονισμό ο οποίος πιστεύω ότι θα βοηθήσει ουσιαστικά στη λειτουργία του Ταμείου Εθνικής Οδοποιίας υπό τη νέα του μορφή.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Παυλόπουλος, Κοινοβουλευτικός Εκπρόσωπος της Νέας Δημοκρατίας.
Ο κύριος Υπουργός έκανε οικονομία στο χρόνο. Για να διευκολύνουμε τους συναδέλφους Βουλευτές θα παρακαλέσω να κάνετε και εσείς κάποια οικονομία στο χρόνο.
ΠΡΟΚΟΠΗΣ ΠΑΥΛΟΠΟΥΛΟΣ: Εάν ο κύριος Υπουργός ήθελε να κάνει οικονομία στο χρόνο, μπορούσε να ακούσει οκτώ συναδέλφους ακόμα.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ κάντε και εσείς μία οικονομία στο χρόνο, για να διευκολύνουμε τη συζήτηση.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, δεν είναι θέμα οικονομίας του χρόνου, είναι θέμα ότι πρέπει να λεχθούν ορισμένα πράγματα. 
ΠΡΟΕΔΡΕΥΩΝ (Κωνσταντίνος Γείτονας): Υποβάλλω παράκληση. 
ΠΡΟΚΟΠΗΣ ΠΑΥΛΟΠΟΥΛΟΣ: Και εγώ αποδέχομαι την παράκληση και ευχαριστώ για την ευγένεια.
Πρώτα -πρώτα ακούγοντας το συμπαθή κύριο Υφυπουργό- γιατί ο Υπουργός είναι απών και σήμερα- να μιλάει για ιδιωτικοποιήσεις και ιδίως να κάνει κριτική στη Νέα Δημοκρατία για τις ιδιωτικοποιήσεις, μου ήρθε στο νου ασυναίσθητα η κωμωδία του Μελά "Ο μπαμπάς εκπαιδεύεται". Η οποία μεταφράζεται, στην περίπτωση του ΠΑΣΟΚ, "το ΠΑΣΟΚ εκπαιδεύεται σε ιδιωτικοποιήσεις" και ο κ. Αλευράς εκπαιδεύεται και ο ίδιος και στην πολιτική ιστορία του τόπου και στην ιστορία των ιδιωτικοποιήσεων. 
ΠΡΟΕΔΡΕΥΩΝ (Κωνσταντίνος Γείτονας): Μετά τη ραπτική, την "ενδυματολογία" πάμε στη "θεατρολογία" τώρα. Παρακαλώ, μιλήστε επί του νομοσχεδίου. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, από τα όσα άκουσα από τον κύριο Υφυπουργό ισχύει το "ου συ με λοιδωρείς αλλ' ο τόπος".
ΚΥΡΙΑΚΟΣ ΣΠΥΡΙΟΥΝΗΣ: Το θέμα είναι να γηράσκει κανείς διδασκόμενος.
ΠΡΟΚΟΠΗΣ ΠΑΥΛΟΠΟΥΛΟΣ: Θα έρθουμε και σ' αυτό, στρατηγέ μου.
ΠΡΟΕΔΡΕΥΩΝ (Κωνσταντίνος Γείτονας): Το χειρότερο, στρατηγέ, είναι να μην προλαβαίνει, "να γηράσκει" ο άνθρωπος... 
ΚΥΡΙΑΚΟΣ ΣΠΥΡΙΟΥΝΗΣ: Όταν έρθει η Νέα Δημοκρατία στην εξουσία θα βρει το ελιξήριο. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αποδέχεστε τις διακοπές. Όταν προηγουμένως υπήρχαν διακοπές των Βουλευτών της Νέας Δημοκρατίας, θεωρούσατε ότι παραβιάζουν τον Κανονισμό. Δεν μπορεί να υπάρχουν εδώ δύο μέτρα και δύο σταθμά. 
ΚΥΡΙΑΚΟΣ ΣΠΥΡΙΟΥΝΗΣ: Ζητώ συγγνώμη.
ΠΡΟΕΔΡΕΥΩΝ (Κωνσταντίνος Γείτονας): Πρέπει να "εκμεταλλευτείτε, ακόμα και το χιούμορ και να κάνετε πολιτική παρατήρηση γι' αυτό! Αφήστε το λοιπόν, να περάσει γιατί αλλιώς είναι στρεψοδικία. 
ΠΡΟΚΟΠΗΣ ΠΑΥΛΟΠΟΥΛΟΣ: Ο κ. Κασσίμης με χιούμορ ρώταγε προηγουμένως αλλά τον διακόπτατε. 
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, παρακαλώ. 
ΠΡΟΚΟΠΗΣ ΠΑΥΛΟΠΟΥΛΟΣ: Ή ισχύει για όλους ή όχι. 
ΠΡΟΕΔΡΕΥΩΝ (Κωνσταντίνος Γείτονας): Ισχύει για όλους και ξέρετε ότι το Προεδρείο εφαρμόζει πάντα τον Κανονισμό ανεξάρτητα από το πρόσωπο που βρίσκεται στην έδρα, έτσι ώστε να διευκολύνει τη συζήτηση. 
ΠΡΟΚΟΠΗΣ ΠΑΥΛΟΠΟΥΛΟΣ: Αυτό θα το δούμε από δω και πέρα στην πράξη. 
Μου έχετε πάρει χρόνο ενάμισι λεπτού.
ΠΡΟΕΔΡΕΥΩΝ (Κωνσταντίνος Γείτονας): Θα σας δώσω χρόνο, μην ανησυχείτε. 
ΠΡΟΚΟΠΗΣ ΠΑΥΛΟΠΟΥΛΟΣ: Πολύ ωραία. Παρακαλώ όμως να μη με ξαναδιακόψετε. 
Τονίζω, λοιπόν, ότι ακούγοντας τον κύριο Υπουργό ισχύει ότι το ΠΑΣΟΚ εκπαιδεύεται στις ιδιωτικοποιήσεις και ο κ. Αλευράς εκπαιδεύεται στις ιδιωτικοποιήσεις. Το ζήτημα είναι πώς εκπαιδεύεται κανείς.
Ας έρθουμε να δούμε τι ακριβώς συμβαίνει. Δεν είχα σκοπό να ασχοληθώ με τα θέματα αυτά, γιατί το νομοσχέδιο έχει πολύ μεγάλη σημασία. Αλλά όταν ακούς έναν Υφυπουργό να κάνει κριτική στην πολιτική ενός κόμματος για θέματα ιδιωτικοποιήσεων, δεν μπορεί παρά να υπάρχει απάντηση. Θα ήθελα, λοιπόν, να ρωτήσω πότε ανακάλυψαν το θέμα των ιδιωτικοποιήσεων στο χώρο του ΠΑΣΟΚ; Ποια ήταν η θέση τους την κρίσιμη περίοδο 1990-1993 όταν ξεκίναγε πραγματικά η προσπάθεια των ιδιωτικοποιήσεων εν όψει της ανάγκης σύγκλισης της ελληνικής οικονομίας προκειμένου να μπούμε στην ευρωζώνη. Την εποχή εκείνη όταν η Νέα Δημοκρατία έθετε το θέμα των ιδιωτικοποιήσεων ξηλώνονταν πεζοδρόμια Ο νυν Υπουργός Εθνικής Οικονομίας έλεγε ότι πάνω από το πτώμα του θα πέρναγε οποιαδήποτε ιδιωτικοποίηση η οποία αφορούσε μεγάλες δημόσιες επιχειρήσεις. Και, βεβαίως, υπήρχε το αντίστροφο κλίμα απ' αυτό που η Κυβέρνηση επιχειρεί να μας πει σήμερα.
Άρα, ποιοι είναι αυτοί που υπερασπίζονται τις ιδιωτικοποιήσεις σήμερα; Εκείνοι οι οποίοι την κρίσιμη περίοδο -που έπρεπε να έχουν γίνει σημαντικές ιδιωτικοποιήσεις και βασικές διαρθρωτικές αλλαγές ώστε τώρα να απολαμβάνουμε τα αγαθά της ευρωζώνης και όχι να βρισκόμαστε στο πυρ το εξώτερο- εμπόδισαν να γίνουν τα βήματα αυτά; Εκείνοι μιλάνε σήμερα για ιδιωτικοποιήσεις; Και αν σήμερα μιλάνε για ιδιωτικοποιήσεις, τι είδους ιδιωτικοποιήσεις εννοούν;
Πρώτα-πρώτα, κυρίες και κύριοι συνάδελφοι, από πλευράς Πλειοψηφίας ένα ξεκαθάρισμα. Θα μάθετε ποτέ τη διάκριση -για να ξέρουμε για τι μιλάμε στα νομοσχέδιά σας- μεταξύ απορύθμισης, αποκρατικοποίησης και ιδιωτικοποίησης; Όταν μάθετε τι σημαίνει κάθε ένα από αυτά, ελάτε να μας πείτε. Διότι δεν γνωρίζετε ούτε τη διάκριση βασικών εννοιών που σχετίζονται με το ζήτημα των απελευθερώσεων των αγορών. 
ΚΥΡΙΑΚΟΣ ΣΠΥΡΙΟΥΝΗΣ: Μας προσβάλλετε.
ΠΡΟΚΟΠΗΣ ΠΑΥΛΟΠΟΥΛΟΣ: Όταν έρθει η ώρα να μιλήσετε, στρατηγέ μου, εξηγείστε μου τι εννοείτε με αυτά και τότε να μου πείτε ότι σας προσβάλλω. Δώστε μου όμως μια εξήγηση του τι σημαίνει απορύθμιση, αποκρατικοποίηση και ιδιωτικοποίηση. Και δεν το ζητώ από εσάς αλλά από τον Υφυπουργό που σας εκπροσωπεί εδώ, το ζητώ. 
Άρα, από μία Κυβέρνηση της οποίας τα νομοσχέδια αποπνέουν πλήρη άγνοια βασικών εννοιών της απελευθέρωσης της αγοράς και πλήρη άγνοια σε ό,τι αφορά βασικούς κανόνες της αποκρατικοποίησης και της ιδιωτικοποίησης, δεν μπορεί να περιμένει κανείς σοβαρή πολιτική. 
Δεν είναι όμως μόνον αυτό. Φαίνεται από το νομοσχέδιο που έχουμε μπροστά μας, πώς εννοεί τις αποκρατικοποιήσεις η Κυβέρνηση. Λέει τι έκανε η Νέα Δημοκρατία. Δεν μιλάω για το 1990-1993 που τότε είναι να ρωτάει κανείς, όπως είπα προηγουμένως, τι έκανε η τωρινή Πλειοψηφία. Αλλά ας έρθουμε στο σημερινό γεγονός. Η Νέα Δημοκρατία, κύριε Υπουργέ, σας κατέθεσε από το 1998 ένα πλήρες σχέδιο νόμου που σας έλεγε ότι πρέπει να υπάρχει ένα ενιαίο καθεστώς. ΄Ενα ενιαίο νομοθετικό πλαίσιο, τουλάχιστον σε θεσμικό επίπεδο, μέσα από το οποίο μπορεί να γίνεται η αποκρατικοποίηση ή η ιδιωτικοποίηση.
Όχι να ερχόμαστε κάθε φορά που θέλετε να κάνετε μια αποκρατικοποίηση, μια ιδιωτικοποίηση και να μας φέρνετε ένα συγκεκριμένο νόμο, δηλαδή αυτό που κάνετε τώρα.
Το αγνοήσατε. Στα παρασκήνια λέγετε όλοι ότι ήταν πολύ καλή η πρόταση της Νέας Δημοκρατίας, αλλά δεν μπορούσατε να την δεχθείτε. Κάθε προηγμένη χώρα που έκανε ιδιωτικοποίηση, έχει ένα συγκεκριμένο θεσμικό πλαίσιο. Εσείς, επειδή δεν γνωρίζετε τι θα πει ούτε ιδιωτικοποίηση ούτε αποκρατικοποίηση, δεν έχετε ενιαίο θεσμικό πλαίσιο. Κάθε φορά που θέλετε να κάνετε κάτι, φέρνετε ένα συγκεκριμένο νομοθετικό κείμενο. Το είδαμε προχθές με την Εταιρεία ΄Υδρευσης Θεσσαλονίκης, το βλέπουμε και σήμερα, τούτη την ώρα που μιλάμε.
Όμως, αγνοείτε ένα βασικό πράγμα: Τι θα πει ενιαίο θεσμικό πλαίσιο αποκρατικοποιήσεων και ιδιωτικοποιήσεων, ακριβώς γιατί αγνοείτε και την έννοια της αποκρατικοποίησης και της ιδιωτικοποίησης.
Επίσης θα έπρεπε να έχετε ένα πρόγραμμα αποκρατικοποιήσεων και ιδιωτικοποιήσεων. Εσείς δεν έχετε απολύτως τίποτα. Χθες μόλις ο Υπουργός Εθνικής Οικονομίας, έντρομος μπροστά στον κατήφορο του χρηματιστηρίου, έσπευσε να εξαγγείλει για το 2002 αποκρατικοποιήσεις και ιδιωτικοποιήσεις, που τις έχει εξαγγείλει δύο και τρεις φορές μέχρι τώρα. Και μάλιστα και πριν από τις εκλογές. 
Εσείς λοιπόν έρχεσθε να κάνετε κριτική στη Νέα Δημοκρατία, η οποία πρώτη ξεκίνησε, με συγκεκριμένους κανόνες ιδιωτικοποιήσεων, όταν έπρεπε, και πρώτη έθεσε το ζήτημα του θεσμικού πλαισίου, ακόμα και τώρα που είναι Αντιπολίτευση; Εσείς που δεν έχετε ούτε ενιαίο θεσμικό πλαίσιο ούτε πρόγραμμα ιδιωτικοποιήσεων και αποκρατικοποιήσεων; Εσείς που αγνοείτε βασικούς κανόνες σε ό,τι αφορά στον τρόπο με τον οποίον μπορούμε να διακρίνουμε στο τι εννοούμε, όπως είπα πριν, απορύθμιση, αποκρατικοποίηση και ιδιωτικοποίηση; Πώς μπορείτε να κάνετε κριτική απέναντι σε μια παράταξη, η οποία δίδαξε από την αρχή και το χρόνο και τον τρόπο με τον οποίο γίνονται οι ιδιωτικοποιήσεις και οι αποκρατικοποιήσεις;
Μας είπατε ότι εμείς, ενώ εσείς επιχειρείτε να κάνετε κάποια βήματα, δεν τα ακολουθούμε και ότι με τον τρόπο αυτόν απαρνιόμαστε την ιδεολογία μας. Ποια βήματα κάνετε; Να ακολουθήσουμε τα βήματα προς την καταστροφή της ελληνικής οικονομίας τα οποία κάνετε εδώ και καιρό; Επειδή νομίζετε ότι κάνετε ιδιωτικοποίηση, αποκρατικοποίηση, πρέπει να σας ακολουθήσουμε, εν ονόματι της ιδεολογίας μας, ασχέτως αν όλα αυτά στην ουσία οδηγούν σε καταβαράθρωση της εθνικής οικονομίας;
Θα σας θυμίσω πάλι τι έγινε εδώ με τη Ολυμπιακή.
ΠΡΟΕΔΡΕΥΩΝ (Κωνσταντίνος Γείτονας): Ελάτε και στο νομοσχέδιο τώρα. 
ΠΡΟΚΟΠΗΣ ΠΑΥΛΟΠΟΥΛΟΣ: Χρόνια ολόκληρα ερχόσαστε και μας λέγατε: "Κάνουμε δειλά βήματα για την αποκρατικοποίηση της Ολυμπιακής και εσείς δεν μας ακολουθείτε". Το αποτέλεσμα το βλέπετε. Τα κάνατε τα βήματα, πήρατε την πρωτοβουλία και τώρα ξεπουλιέται η Ολυμπιακή στην κυριολεξία.
Τι περιμένατε δηλαδή; Να ακολουθήσουμε τα βήματά σας για να είμαστε συνένοχοι σε αυτού του είδους τα πολιτικά εγκλήματα, τα οποία οδηγούν σε απαξίωση καίριας σημασίας τομείς της ελληνικής οικονομίας; Επειδή δεν γνωρίζετε να κάνετε ιδιωτικοποιήσεις και αποκρατικοποιήσεις και τις κάνετε όπως τις κάνετε, πρέπει να σας ακολουθούμε εν ονόματι της ιδεολογίας μας; 
Εμείς, εν ονόματι της ιδεολογίας μας έχουμε κάνει συγκεκριμένες προτάσεις. Εάν εσείς δεν ξέρετε να τις εφαρμόσετε, είναι δικό σας ζήτημα. Όπως φαίνεται από το προκείμενο νομοσχέδιο, πώς εννοείτε τις αποκρατικοποιήσεις και τις ιδιωτικοποιήσεις, ιδίως δε τις ιδιωτικοποιήσεις; Τις εννοείτε μέσω μετοχοποιήσεων απλώς, τις οποίες κάνετε χωρίς κανέναν προγραμματισμό. Τις εννοείτε μέσω διοικητικών συμβουλίων που ηγούνται αυτών των μετοχοποιημένων επιχειρήσεων, τα οποία απαρτίζονται αποκλειστικώς από κομματικούς "καρεκλοκενταύρους". Και τις κάνετε με τρόπο ώστε να μην υπόκεινται σε κανέναν κανόνα σε ό,τι αφορά στη διαχείριση του δημόσιου χρήματος.
Ερχόσαστε και μας λέτε δηλαδή, αφού ανακαλύψατε τώρα την ιδιωτικοποίηση, ότι για εσάς ιδιωτικοποίηση είναι να μετοχοποιήσετε μέσω του χρηματιστηρίου, ή οποιουδήποτε άλλου τρόπου για να κερδίσετε κάποια χρήματα...
ΠΡΟΕΔΡΕΥΩΝ (Κωνσταντίνος Γείτονας): Για το Θεό, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: ...να βάλετε επικεφαλής τους κομματικούς "καρεκλοκένταυρους" και από εκεί και πέρα να δημιουργήσετε τις προϋποθέσεις, ώστε να μην υπάρχει κανένας κανόνας διαφάνειας και να λέτε ότι αυτό το μοντέλο πρέπει να το ακολουθήσουμε.
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλόπουλε, δεν έχουμε κοινοβουλευτικό έλεγχο. Συζητούμε ένα συγκεκριμένο νομοσχέδιο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αν με ακούγατε με προσοχή, θα βλέπατε ότι μιλάω για το συγκεκριμένο νομοσχέδιο, το οποίο από το άρθρο 1 έως το άρθρο 16 λέει ότι το συγκεκριμένο Ταμείο ιδιωτικοποιείται ως εξής: Δημιουργείται μια μονομετοχική εταιρεία της οποίας το διοικητικό συμβούλιο ελέγχεται απολύτως από την Κυβέρνηση με κομματικούς "καρεκλοκενταύρους", η οποία δεν υπόκειται σε κανέναν κανόνα διαφάνειας ως προς τον τρόπο με τον οποίο διαχειρίζεται το δημόσιο χρήμα. Γιατί περί δημοσίου χρήματος πρόκειται.
Αυτό λέω. Και αυτό το εννοεί ο κύριος Υπουργός και η Κυβέρνηση ως ιδιωτικοποίηση. Ε, όχι! Δεν είναι ιδιωτικοποίηση αυτό. Είναι κομματισμός. Είναι προσπάθεια κομματικής άλωσης μέσω υποτιθέμενων ιδιωτικοποιήσεων του ίδιου του ευρύτερου του δημόσιου τομέα. Εάν θέλατε να κάνουμε ιδιωτικοποιήσεις, θα ακολουθούσαμε γενικούς κανόνες το τονίζω.
Αυτό το νομοσχέδιο αυτό αποπνέει. Ποια είναι η φιλοσοφία του; Παίρνει ένα νομικό πρόσωπο δημοσίου δικαίου και το βαφτίζει νομικό πρόσωπο ιδιωτικού δικαίου. Αυτό κατά τη γνώμη τους αρκεί. 
Απλώς επειδή έχει μία μετοχή, εννοείται ως νομικό πρόσωπο ιδιωτικού δικαίου, ασχέτως εάν η διοίκησή του ελέγχεται πλήρως από το κράτος και ασχέτως αν κανένας κανόνας διαφάνειας δεν ισχύει σε ό,τι αφορά τη διαχείριση. 
Για μας οι ιδιωτικοποιήσεις έχουν κανόνες και σε ό,τι αφορά την οικονομία της αγοράς και σε ό,τι αφορά τη διαφάνεια. Η ιδιωτικοποίηση μιας επιχείρησης, η οποία ανήκει στο χώρο του ευρύτερου δημόσιου τομέα, σημαίνει ότι υπάρχουν κανόνες. Όμως σε ό,τι αφορά τη διαφάνεια, υπάρχουν συγκεκριμένοι κανόνες με βάση τους οποίους μπορεί να ελέγξει κανένας εάν και κατά πόσον η διαχείριση του δημόσιου χρήματος γίνεται με τρόπο που προσιδιάζει στο δημόσιο συμφέρον. Αλλά πού τέτοιου είδους ευαισθησία από την Κυβέρνηση; Σας είπα ότι μπροστά στον πανικό που επικρατεί, τρία πράγματα επιδιώκει αυτήν τη στιγμή η Κυβέρνηση. Το πρώτο να βρει χρήματα από όπου μπορεί και με όποιον τρόπο μπορεί. Δεύτερον, να αλώσει κομματικώς ακόμα περισσότερο ολόκληρο το δημόσιο τομέα. Και, τρίτο, να χρησιμοποιεί όποιους κανόνες θέλει, αρκεί να μην υπάρχει έλεγχος διαφάνειας, γιατί τον φοβάται. Είναι δυνατόν ποτέ εμείς να στέρξουμε σε ένα τέτοιο νομοσχέδιο; Επειδή έβαλε την ταμπέλα ιδιωτικοποίηση εν ονόματι της ιδεολογίας μας εμείς θα πούμε ναι; Σας είπα, ψάχνετε για συνενόχους και δεν πρόκειται να βρείτε, όπως δεν βρήκατε στην Ολυμπιακή, έτσι δεν θα βρείτε και εδώ. Αντιθέτως, θα έχετε τον πλήρη κοινοβουλευτικό έλεγχο τον δικό μας σε ό,τι και να κάνετε.
Από κει και πέρα πρέπει να πω ότι στο συγκεκριμένο νομοσχέδιο υπάρχουν και ορισμένα προβλήματα που είναι καλό να τα δείτε μέχρις ότου αποφασίσετε αύριο τι θα κάνετε επί των άρθρων. Η προχειρότητα πρώτα-πρώτα με την οποία έχει συνταχθεί το κείμενο-νομοσχέδιο φαίνεται από την ίδια την Επιστημονική Υπηρεσία της Βουλής που με πολύ κομψό τρόπο, για να μη σας πει ότι δεν γνωρίζει η δεξιά σας τι ποιεί η αριστερά σας, όταν φτιάχνατε αυτό το νομοσχέδιο, σας λέει ότι από το άρθρο 1 έως το 16 έχετε τις διατάξεις που αφορούν το σύνολο του σχεδίου νόμου. Και από εκεί και κάτω το άρθρο 17 είναι όλο το καταστατικό του συγκεκριμένου νομικού προσώπου το οποίο επαναλαμβάνει πλειάδα διατάξεων του άρθρου 1 έως 16. Δηλαδή τα ίδια πράγματα έχετε και από το 1 μέχρι το 16 και στα 41 άρθρα που περιλαμβάνει το άρθρο 17 που στην πραγματικότητα είναι η νομοθετική κύρωση του καταστατικού του συγκεκριμένου νομικού προσώπου. 
Τέλος πάντων, δεν μπορεί για ένα νομοσχέδιο που υποτίθεται ότι το φτιάχνει ένας Υπουργός, να μην ξέρει ότι τα ίδια πράγματα είναι από το άρθρο 1 μέχρι το 16, τα ίδια πράγματα αναφέρονται και στο άρθρο 17, όταν δημιουργεί τις προϋποθέσεις θεσμικής κατοχύρωσης του όλου καταστατικού της συγκεκριμένης εταιρείας. Διορθώστε τα αυτά τα πράγματα, γιατί είναι η γελοιοποίηση του νομοθετικού έργου να έχουμε δύο φορές τα ίδια πράγματα και να μην ξέρει κανένας τι ισχύει κάθε φορά. Γιατί και η φραστική μεταβολή που υπάρχει από το ένα στο άλλο δημιουργεί προβλήματα στην ερμηνεία. Σας το επισημαίνουμε αυτό και η Επιστημονική Υπηρεσία της Βουλής. Γιατί είναι η δεύτερη φορά, όπως και στο νομοσχέδιο για τις κατασκευαστικές εταιρείες, που δεν δίνετε καμία σημασία στις παρατηρήσεις της Επιστημονικής Υπηρεσίας της Βουλής. Εφαρμόζετε την τακτική του Ντι Στέφανο ότι δεν έχετε ανάγκη από συμβουλές για λάθη που μπορείτε να κάνετε μόνοι σας. Όμως δεν είναι νοοτροπία αυτή.
Θέλω να σας πω ακόμα, για να δείτε τον τρόπο που λειτουργείτε, ότι δεν έχετε αντιληφθεί ούτε τα νομικά προβλήματα που δημιουργεί η ιδιωτικοποίηση, όπως την κάνετε. Για τη συγκεκριμένη διάταξη του άρθρου 3 λέτε ότι ενώ πρόκειται για νομικό πρόσωπο ιδιωτικού δικαίου, αυτό μπορεί να επιβάλει πρόστιμα στην περίπτωση κατά την οποία δεν εισπράττονται διόδια και να βεβαιώνει τα πρόστιμα αυτά. Καλά, δεν γνωρίζετε με βάση τη νομολογία του Συμβουλίου της Επικρατείας ότι η πράξη επιβολής προστίμου είναι διοικητική πράξη και δεν νοείται η επιβολή προστίμου από νομικό πρόσωπο ιδιωτικού δικαίου; Από κει και πέρα δεν υπάρχει δυνατότητα, με βάση το οργανικό κριτήριο που έχει υιοθετήσει η νομολογία του Συμβουλίου της Επικρατείας, προσβολής στα διοικητικά δικαστήρια, για τη συγκεκριμένη πράξη. Αφού προέρχεται από νομικό πρόσωπο ιδιωτικού δικαίου, είναι πράξη ιδιωτικού δικαίου και συνεπώς δεν είναι διοικητική πράξη. Άρα θα είχαμε άσκηση δημόσιας εξουσίας, imperium δηλαδή, μέσω πράξης νομικού προσώπου ιδιωτικού δικαίου που δεν μπορεί να προσβληθεί ενώπιον της διοικητικής δικαιοσύνης.
( Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ).
Πάντως τη νομολογία του Συμβουλίου της Επικρατείας την είδατε; Επειδή πέρασε από την Κεντρική Νομοπαρασκευαστική Επιτροπή, πέρασε και από την κολυμβήθρα του Σιλωάμ; Εγώ σας λέω μέχρι αύριο να ρωτήσετε το νομικό σας σύμβουλο και ελάτε να μας δώσετε απάντηση. Τη νομολογία του Συμβουλίου της Επικρατείας για τα θέματα των παρκομέτρων την ξέρετε. Αφού την ξέρετε, γιατί δεν ξέρετε ότι εδώ, όταν έχετε μία πράξη με την οποία επιβάλετε πρόστιμα από νομικό πρόσωπο ιδιωτικού δικαίου δημιουργείται ζήτημα; Εκτός αν μου πείτε, αλλά να δεσμευθείτε εδώ, ότι το νομικό αυτό πρόσωπο είναι διφυές. Δηλαδή σε ό,τι αφορά τη διαχείριση, είναι ΝΠΙΔ και σε ό,τι αφορά την επιβολή του προστίμου είναι ΝΠΔΔ. Για να μπορεί να προσβάλεται με προσφυγή ενώπιον των τακτικών διοικητικών δικαστηρίων. Διαφορετικά, κύριε Υπουργέ, σας ρωτώ ευθέως, με βάση τη νομολογία του Συμβουλίου της Επικρατείας, αν υποθέσουμε ότι αυτό το νομικό πρόσωπο βγάλει μία πράξη επιβολής προστίμου ενώπιον ποίου δικαστηρίου θα την προσβάλετε και με ποιο ένδικο βοήθημα; Ενώπιον των πολιτικών δικαστηρίων με αγωγή. Νοείται όμως το ένδικο βοήθημα της αγωγής να προσβάλει και πώς πράξη άσκησης imperium, δηλαδή πράξη με την οποία επιβάλλεται πρόστιμο; Αν μπορείτε να μου το εξηγήσετε, ελάτε να μου πείτε. Όμως την απάντηση τη θέλω είτε τώρα είτε αύριο. Πάντως δείτε το γιατί αν δεν το δείτε τώρα, το πρώτο που θα διασφαλίσετε είναι με το που θα ψηφισθεί ο νόμος και θα πάτε να τον επιβάλετε να πέσει στα δικαστήρια.
Τέλος, για το θέμα των εργαζομένων. ΄Ακουσα να λέτε -και αυτό αποτελεί κατά την εκτίμησή μου ένα δείγμα ανευθυνότητας που δεν σας ταιριάζει- ότι το Σύνταγμα απαγορεύει τη μονιμοποίηση είτε μετατροπή των συμβάσεων σε συμβάσεις αορίστου χρόνου. Τώρα το θυμηθήκατε; Τα Πρακτικά είναι εδώ. Πρέπει να σας πω ότι τον Αύγουστο του 1999 και επίσης τον Αύγουστο του 2000, όταν η κα Παπανδρέου έφερε τα δύο νομοσχέδια που αφορούσαν θέματα μονιμοποιήσεων και θέματα μετατροπής συμβάσεων ορισμένου χρόνου σε αορίστου χρόνου, όταν λέγαμε εδώ ότι πρέπει να ρυθμισθούν αυτές οι εκκρεμότητες, γιατί δεν τις ρυθμίσατε; Θυμάστε την πρόταση της Νέας Δημοκρατίας για όλα αυτά τα νομικά πρόσωπα: Να καθορισθεί ότι όσες συμβάσεις καλύπτουν πάγιες και διαρκείς ανάγκες της υπηρεσίας, μετατρέπονται σε συμβάσεις αορίστου χρόνου. Λέγατε όχι. Αντίθετα μάλιστα πολλούς από αυτούς τους ανθρώπους το Υπουργείο σας τους διαβεβαίωνε τότε ότι θα γίνει ειδική ρύθμιση. Ποτέ δεν ήρθε και ούτε την πρόταση της Νέας Δημοκρατίας ακούσατε. Και έρχεσθε τώρα και λέτε "θα το σκεφθούμε, θα το δούμε, αλλά έχουμε το ζήτημα του Συντάγματος". Ούτε τώρα υπάρχει πρόβλημα του Συντάγματος. Θα σας πω γιατί. Σήμερα το άρθρο 103 του Συντάγματος απαγορεύει την μετατροπή των συμβάσεων ορισμένου χρόνου σε αορίστου χρόνου. Όμως επιτρέπει νομοθετικά να καθορισθεί ότι με βάση τις ανάγκες του νομικού προσώπου καθορίζονται συγκεκριμένες θέσεις ως θέσεις συμβάσεων αορίστου χρόνου, τις οποίες μπορούν να καταλάβουν οι εργαζόμενοι οι οποίοι υπηρετούν αυτήν τη στιγμή εφόσον καλύπτουν πάγιες και διαρκείς ανάγκες. Και τις καταλαμβάνουν μέσα από διαδικασίες όπου λαμβάνεται υπόψη η προϋπηρεσία που έχουν. Διότι υπηρετούν τόσα χρόνια, καλύπτουν πάγιες και διαρκείς ανάγκες και τους κρατάτε σε ένα καθεστώς πολιτικής ομηρίας. Αυτό έπρεπε να το είχατε λύσει και το 1999 και το 2000, αλλά δεν το κάνατε. Και ούτε τώρα μπορεί να επικαλείσθε διατάξεις του Συντάγματος. Και εδώ υπάρχει τροπολογία των συναδέλφων η οποία είναι διατυπωμένη νομικά με άριστο τρόπο και δεν παρουσιάζει κανένα πρόβλημα. Γι' αυτό δείτε πόσες ανάγκες έχετε στο νομικό πρόσωπο αυτό και πείτε πως αυτές οι ανάγκες αντιστοιχούν σε συγκεκριμένες θέσεις αορίστου χρόνου. Και να εντάξετε εξ υπαρχής τους ανθρώπους που υπηρετούν με βάση το χρόνο προϋπηρεσίας και συγκεκριμένα μόρια μέσα σε αυτές τις θέσεις, ώστε και η υπηρεσία που τους έχει ανάγκη να μην πάψει να λειτουργεί και εκείνοι να μη βρεθούν στο δρόμο. Υπάρχει λοιπόν αυτή η δυνατότητα νομικά, η ρύθμιση που σας έχουν προτείνει οι συνάδελφοι με την τροπολογία είναι εδώ και μέχρι αύριο που θα συζητάμε τα θέματα αυτά εξετάστε τη νομικά και τα ξαναλέμε.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός ΠΕΧΩΔΕ κ. Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριοι συνάδελφοι, άκουσα τον Κοινοβουλευτικό Εκπρόσωπο της Νέας Δημοκρατίας στο μάθημα περί ιδιωτικοποιήσεως. Θέλω να πω ότι ήταν χρήσιμο, γιατί μας έδωσε την ευκαιρία να θυμηθούμε το ενιαίο θεσμικό πλαίσιο με το οποίο η κυβέρνηση της Νέας Δημοκρατίας την περίοδο 1990-93 προχώρησε στην αποκρατικοποίηση της ΕΑΣ, της ΑΓΕΤ και επρόκειτο να προχωρήσει και στην αποκρατικοποίηση του ΟΤΕ.
Είναι το θεσμικό πλαίσιο το οποίο ήταν άγραφο, σε ένα λευκό χαρτί. Γι' αυτό το θεσμικό πλαίσιο, για το οποίο μας κατηγορεί ο κ. Παυλόπουλος ότι δεν το έχουμε, μπορεί να είναι υπερήφανος ή μπορεί να κατηγορεί άλλους. Όπως επίσης μπορεί να είναι υπερήφανος για τις ιδιωτικοποιήσεις και τα μαθήματα των ιδιωτικοποιήσεων τα οποία παρέδωσε η κυβέρνηση εκείνης της περιόδου, όπως ήταν τα μαθήματα με τα λεωφορεία που τα παρέδωσε και τα ξεπούλησε σε ορισμένους ιδιοκτήτες και όπως πολύ χαρακτηριστικό ήταν το παράδειγμα του Ο.Τ.Ε., το οποίο η τότε Κυβέρνηση πήγε να δώσει για ιδιωτικοποίηση με 200 δισ. δραχμές τίμημα. Αυτό ήταν το μάθημα ιδιωτικοποιήσεων. Όπως επίσης μάθημα ιδιωτικοποιήσεων μας έδωσε η υπεύθυνη αντιπολιτευτική στάση του κόμματος της Νέας Δημοκρατίας, όταν διέγραψε τα επιφανή του στελέχη, επειδή είχαν το θάρρος να συμφωνήσουν σε μία κυβερνητική πρόταση για την εξυγίανση της Ολυμπιακής. 
ΠΡΟΚΟΠΗΣ ΠΑΥΛΟΠΟΥΛΟΣ: Εξυγιάνθηκε η Ολυμπιακή! 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριοι συνάδελφοι, είναι προφανές ότι αυτό το κουστούμι το οποίο φοράτε είναι φθαρμένο από την πολυκαιρία και είναι ένα κουστούμι το οποίο ο ελληνικός λαός το έχει γνωρίσει καλά στο παρελθόν!
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Τμήμα ότι τη συνεδρίασή μας παρακολουθεί από τα Άνω Δυτικά Θεωρεία αντιπροσωπεία πενήντα δύο ατόμων του Δήμου Σαρτάνα Μαριούπολης Ουκρανίας, συνοδευόμενη από τον πρόεδρο Δημοτικού Συμβουλίου Δήμου Ζωγράφου Αττικής.
Τους καλωσορίζουμε στο Κοινοβούλιο. 
(Χειροκροτήματα)
Ο Κοινοβουλευτικός Εκπρόσωπος του ΠΑΣΟΚ κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Το συζητούμενο νομοσχέδιο, όπως ήδη οι εισηγητές όλων των κομμάτων και ειδικότερα οι εισηγητές της Πλειοψηφίας και της Αξιωματικής Αντιπολίτευσης έχουν αναφερθεί, προχωρά σε μία διαρθρωτική αλλαγή στο Ταμείο Εθνικής Οδοποιίας και στους Ελληνικούς Αυτοκινητοδρόμους με τη δημιουργία μιας νέας ανώνυμης εταιρείας. Έτσι μπορεί να έχει η νέα εταιρεία ευελιξία, αποτελεσματικότητα, να μπορεί στο νέο ανταγωνιστικό περιβάλλον, σε ένα περιβάλλον που απαιτεί αποτελεσματικότερη διαχείριση και υπηρεσίες υψηλής ποιότητας στον πολίτη, να ανταποκριθεί. 
Κι ενώ στη μεγάλη αυτή στόχευση του συζητούμενου νομοσχεδίου τουλάχιστον ο εισηγητής της Αξιωματικής Αντιπολίτευσης φαίνεται να συμφωνεί, στη συνέχεια ολοκληρώνει την αγόρευσή του με ένα ατελείωτο "ναι μεν αλλά", "ναι μεν είναι σωστό, αλλά το κάνετε με μεγάλη καθυστέρηση", "ναι μεν είναι σωστό, αλλά αυτήν τη φιλοσοφία και αυτήν την πολιτική εσείς την είχατε καταγγείλει παλιά και δεν είσαστε αυτοί οι οποίοι μπορείτε με αξιοπιστία να την εφαρμόσετε σήμερα", "ναι μεν αποκτά ευελιξία και αποτελεσματικότητα η νέα εταιρεία, όπως διαμορφώνεται από το συζητούμενο νομοσχέδιο, όμως δεν διασφαλίζει τη διαφάνεια, γιατί δεν υπάρχει το ευρύτερο θεσμικό πλαίσιο ανάθεσης, εκπόνησης των μελετών, αλλά και ανάθεσης κατασκευής των έργων με το καθεστώς της κατασκευής και παραχώρησης για εκμετάλλευση για ένα ορισμένο χρονικό διάστημα. Αυτό μέχρι την αποπληρωμή της ιδιωτικής συμμετοχής και βεβαίως την απόδοση κάποιου εύλογου κέρδους στην ιδιωτική κατασκευαστική αλλά και χρηματοδοτική εταιρεία".
Αυτά τα "ναι μεν αλλά" όμως δεν μπορούν να συγκροτήσουν μια αξιόπιστη αντιπολιτευτική πρόταση. Γιατί σήμερα ο Έλληνας πολίτης ζητά απαντήσεις και λύσεις στα προβλήματα. Δεν μπορεί δηλαδή σε μία νομοθετική πρωτοβουλία της Κυβέρνησης που έρχεται να λύσει μέσα από μία θεσμική διαρθρωτική τομή ένα υπαρκτό πρόβλημα και να δώσει στο δημόσιο ευελιξία και αποτελεσματικότητα για το κρίσιμο θέμα της κατασκευής, της συντήρησης και της διαχείρισης του εθνικού οδικού δικτύου, η Νέα Δημοκρατία να υπεκφεύγει, να αρνείται να τοποθετηθεί, όχι επειδή διαφωνεί με τη φιλοσοφία και τη στόχευση του νομοσχεδίου, αλλά διαφωνεί επειδή αυτήν τη θεσμική πρωτοβουλία την έχει η Κυβέρνηση του ΠΑΣΟΚ.
Αυτό βεβαίως δεν μπορεί αν εκληφθεί απλώς ως ένας υποκειμενισμός του κόμματος της Αξιωματικής Αντιπολίτευσης. Δεν μπορεί να εκληφθεί ως άρνηση της νομιμοποίησης από τον ελληνικό λαό της σημερινής Κυβέρνησης να κυβερνά, να θεσμοθετεί, να παίρνει αποφάσεις, να λύνει προβλήματα. Αυτό, αγαπητοί συνάδελφοι της Αξιωματικής Αντιπολίτευσης, είναι η μόνιμη επωδός της αντιπολιτευτικής σας τακτικής όλα αυτά τα χρόνια από το 1993 και μετά με την ηγεσία του κ. ΄Εβερτ και στη συνέχεια με την ηγεσία του κ. Κώστα Καραμανλή, να μην παίρνετε θέση σε κανένα σημαντικό θέμα, να εκτοξεύετε απλώς κορόνες και διακηρύξεις οι οποίες είναι αρεστές σε όλα τα ακροατήρια και με τα πιο αντιφατικά αιτήματα. Αυτή είναι η μόνιμη πολιτική σας για να εισπράττετε μέσα από τη σύγχυση που θέλετε και επιδιώκετε να καλλιεργείτε, ψήφους από το σύνολο του εκλογικού σώματος. Και από την άλλη πλευρά να μη δεσμεύεστε για το περιεχόμενο καμίας πολιτικής. Γι' αυτό και όλοι λένε ότι εάν ποτέ η Αξιωματική Αντιπολίτευση γίνει κυβέρνηση σε αυτήν τη χώρα θα καταρρεύσει την επομένη, διότι δεν θα έχει ένα συλλεκτικό πρόγραμμα δεν θα στηρίζεται σε μία συμπαγή πολιτικά και προγραμματικά κοινωνική πλειοψηφία. 
ΝΙΚΟΛΑΟΣ ΚΑΤΣΑΡΟΣ: Στην οποία εσείς στηρίζεστε!
ΙΩΑΝΝΗΣ ΜΑΓΚΡΙΩΤΗΣ: Μια πρόσφατη έρευνα -και επειδή σας αρέσουν οι έρευνες, αφού κάποιες δημοσκοπήσεις σας ευνοούν και τις επικαλείστε τόσο πολύ, γι' αυτό και διαμορφώσατε μια απέραντη σκιά στην πολιτική ζωή με τη σκιώδη κυβέρνηση που συγκροτήσατε για να δημιουργείτε ακόμα πιο μεγάλες συγχύσεις και να επιτελείτε το καταστροφικό σας αντιπολιτευτικό έργο- μια δημοσκόπηση τα τελευταία εικοσιτετράωρα τι λέει; Ότι το κόμμα της Νέας Δημοκρατίας, το οποίο περηφανεύεται ότι είναι το κατ' εξοχήν φιλοευρωπαϊκό κόμμα αυτό που μας έβαλε στην ΕΟΚ έχει οπαδούς ευρωσκεπτικιστές. Αυτό το κόμμα δηλαδή με την πολιτική που ασκεί έχει πετύχει οι φιλοευρωπαίοι υποστηρικτές του μέχρι πρότινος σήμερα να είναι οι ευρωσκεπτικιστές, αυτοί που φοβούνται το άνοιγμα της χώρας, την παρουσία της χώρας στη διεθνή κοινότητα, τη συμμετοχή της στους διεθνείς οργανισμούς και βεβαίως τις εξελίξεις της Ευρωπαϊκής ΄Ενωσης σε αντίθεση με την πλειοψηφία του ελληνικού λαού και βεβαίως με την πλειοψηφία της εκλογικής βάσης του ΠΑΣΟΚ που θεωρεί ότι είναι θετική η πορεία της χώρας μέσα στην Ευρωπαϊκή ΄Ενωση. 
ΣΑΒΒΑΣ ΤΣΙΤΟΥΡΙΔΗΣ: Ο κ. Κακλαμάνης...
ΠΡΟΕΔΡΕΥΩΝ (Κωνσταντίνος Βρεττός): Κύριε Τσιτουρίδη, σας παρακαλώ, δεν έχετε το λόγο. 
ΙΩΑΝΝΗΣ ΜΑΓΚΡΙΩΤΗΣ: Σημασία, αγαπητοί συνάδελφοι της Νέας Δημοκρατίας, δεν έχει εάν κάποτε ήσαστε φιλοευρωπαϊκό κόμμα, εάν κάποτε παίξατε με τον Κωνσταντίνο Καραμανλή ένα πρωταγωνιστικό ρόλο στην ένταξη της χώρας στην Ευρωπαϊκή Οικονομική Κοινότητα. Σημασία έχει για το κάθε κόμμα πώς πορεύεται διαχρονικά. Δεν κρίνεται στιγμιαία ένα πολιτικό κόμμα για την ιστορία του. Δεν κρίνεται στιγμιαία για την πολιτική του πρόταση της επόμενης δεκαετίας. Και σήμερα στο κατώφλι του 21ου αιώνα είσαστε ένα συντηρητικό κόμμα, ένα κόμμα στο περιθώριο της ευρωπαϊκής εξέλιξης και προοπτικής. Το καταδεικνύετε με την πολιτική σας με τη στάση σας με τον αρνητισμό και τον αμυντισμό σας. 
ΓΕΩΡΓΙΟΣ ΚΑΡΑΤΖΑΦΕΡΗΣ: Πείτε μας για την ταμπακέρα. Πείτε μας για το νομοσχέδιο. 
ΠΡΟΕΔΡΕΥΩΝ (Κωνσταντίνος Βρεττός): Αφήστε την ταμπακέρα. Σας παρακαλώ! 
ΙΩΑΝΝΗΣ ΜΑΓΚΡΙΩΤΗΣ: Αυτά είναι επί του νομοσχεδίου όπως ακριβώς έκανε και ο αξιότιμος Κοινοβουλευτικός Εκπρόσωπος της Νέας Δημοκρατίας. 
ΘΕΟΔΩΡΟΣ ΚΑΣΣΙΜΗΣ: Καλά τα λέτε! Συνεχίστε, συνεχίστε! 
ΙΩΑΝΝΗΣ ΜΑΓΚΡΙΩΤΗΣ: Ευχαριστώ πολύ αφού μου δίνετε την άδεια! 
Έτσι λοιπόν, αγαπητοί συνάδελφοι της Αξιωματικής Αντιπολίτευσης, δεν τοποθετείστε επί της ουσίας του νομοσχεδίου, απλώς φλυαρείτε γενικά επί των ιδιωτικοποιήσεων και αν η Κυβέρνηση έχει καθαρή αντίληψη και πολιτική για τις ιδιωτικοποιήσεις ή απλώς προσπαθεί να καλύψει τις μαύρες τρύπες του προϋπολογισμού και να αλώσει την κρατική διοίκηση. Μα, αυτά μας κατηγορείτε ότι τα κάνουμε μια εικοσαετία τώρα. Χρειάζεται ένα νέο θεσμικό πλαίσιο για να κάνουμε τι; Μια πρόσθετη έφοδο του κόμματος στο κράτος; Δηλαδή οι καταγγελίες του χθες για μια ανάλογη πολιτική ήταν έωλες και τώρα προσπαθούμε να ελέγξουμε το κράτος μήπως οι διοικήσεις των ταμείων των εταιρειών αυτών των νομικών προσώπων δημοσίου δικαίου μέχρι τώρα δεν ήταν διοικήσεις που ορίζονταν από την κυβερνητική Πλειοψηφία; Δεν ήταν διοικήσεις για τις οποίες μας κατηγορούσατε ότι κομματικοποιούμε το κράτος και τη Δημόσια Διοίκηση; Τι πρόσθετο δηλαδή φέρει αυτό το νομοσχέδιο;
Αυτό το νομοσχέδιο λειτουργεί ακριβώς προς την αντίθετη κατεύθυνση. Αυτό το νομοσχέδιο περιορίζει τους δεσμούς του κράτους, της κεντρικής διοίκησης και της εξουσίας της Κυβέρνησης, δηλαδή του κόμματος, με τη νεοϊδρυόμενη εταιρεία μετά τη δημοσίευση και στην Εφημερίδα της Κυβερνήσεως του συζητούμενου νομοσχεδίου, όταν θα έχει ψηφιστεί από τη Βουλή και θα έχει γίνει νόμος.
Αυτήν την αντίστροφη κατεύθυνση που έχουν οι θεσμικές αλλαγές που προωθούμε στην Βουλή, εσείς την αντιστρέφετε και πάλι και μας κατηγορείτε ότι θέλουμε να κομματικοποιήσουμε το κράτος.
Θέλω να σταθώ ακόμη σε ένα σημαντικό θέμα, που είναι αυτό των εργαζομένων. Πραγματικά το μέχρι τώρα έργο του Ταμείου Εθνικής Οδοποιίας είναι πολύ σημαντικό. Και αυτό έχει να κάνει βεβαίως και με τις κατευθύνσεις της πολιτικής της Κυβέρνησης, του αρμόδιου Υπουργείου, έχει να κάνει και με την παραγωγικότητα και την προσήλωση στην εργασία των εργαζομένων, είτε είναι μόνιμο προσωπικό είτε έκτακτο και εποχιακό. Γι' αυτό λοιπόν είναι ορθότατες οι προβλέψεις για τη διασφάλιση του μόνιμου προσωπικού.
Στα νέα όμως συνταγματικά πλαίσια και με βάση τις υψηλές ανάγκες της νέας εταιρείας για ένα προσωπικό, ένα δυναμικό το οποίο έχει αποκτήσει ήδη την αναγκαία εμπειρία και τεχνογνωσία και που είναι βέβαιο ότι θα χρειαστεί και νέα ενδυνάμωση, η Κυβέρνηση πρέπει να προβλέψει πάντοτε στα πλαίσια του νέου συντάγματος -και υπάρχουν οι δυνατότητες αυτές- και την πρόσληψη των εκτάκτων εργαζομένων που σήμερα φαίνεται πως μένουν μετέωροι.
Νομίζω ότι μια τέτοια δήλωση-δέσμευση της Κυβέρνησης ότι στο προσεχές μέλλον μπορεί να δώσει μία τέτοια ρύθμιση, θα ανακουφίσει και τους εργαζόμενους από τη σημερινή εργασιακή τους ανασφάλεια. Θα είναι όμως και μία πράξη δικαίου, μία πράξη ενίσχυσης της θεσμικής πρωτοβουλίας της Κυβέρνησης, αλλά και της πολιτικής που έχει διαμορφώσει και υλοποιεί στο Ταμείο Εθνικής Οδοποιίας.
Ήθελα ακόμη να αναφερθώ, αγαπητοί συνάδελφοι, σε κάτι που κατά την εκτίμησή μου έρχεται και επανέρχεται στη συζήτηση κάθε νομοσχεδίου το οποίο περιέχει μία διαρθρωτική αλλαγή, μια θεσμική πρωτοβουλία της Κυβέρνησης. Σήμερα πάλι από του Βήματος της Βουλής ο αξιότιμος Κοινοβουλευτικός Εκπρόσωπος της Νέας Δημοκρατίας προσπάθησε να κάνει ένα μάθημα για τις ιδιωτικοποιήσεις.
Πρώτα απ' όλα πρέπει να του πω πως και το μάθημα ήταν κακό, αλλά και η φιλοσοφία, η ιδεολογία και η πολιτική που κατέθεσε μας βρίσκει ριζικά διάφορους. Πρέπει να προσθέσω ακόμη, επειδή πάλι έκανε αναφορές σε Ε.Υ.Α.Θ. και Ολυμπιακές, ότι αυτά που πρεσβεύει, αυτά που διακηρύσσει ουδέποτε τα έχει κάνει πράξη από τα έδρανα της Αξιωματικής Αντιπολίτευσης.
Βεβαίως η Νέα Δημοκρατία την περίοδο 1990-1993 έκανε πράξη πολλές απ' αυτές τις διακηρύξεις, γι' αυτό οδήγησε στο τέλμα την ελληνική οικονομία. Όχι μόνο δεν κάλυψε τα μακροοικονομικά ελλείμματα, όχι μόνο δεν είχαμε σύγκλιση των μακροοικονομικών μεγεθών της ελληνικής οικονομίας, αλλά είχαμε και δραματική απόκλισή τους με τον μέσο όρο της Ευρωπαϊκής Ένωσης. Δημιούργησε όμως και τεράστια παραγωγικά προβλήματα.
Θα σας θυμίσω ότι για πρώτη φορά τα τελευταία τριάντα χρόνια είχαμε μείωση του δείκτη της βιομηχανικής παραγωγής την περίοδο 1990-1993. Θα σας θυμίσω ότι είχαμε δραματική αύξηση των κοινωνικών ελλειμμάτων την περίοδο εκείνη, όχι μόνο από μείωση των συντάξεων ή των μισθών, αλλά και λόγω της εκρηκτικής ανόδου της ανεργίας στην Ελλάδα, προϊόν του δογματικού φιλελευθερισμού της Νέας Δημοκρατίας και της άκρατης ιδιωτικοποίησης στην οποία προχώρησε.
Πρέπει, λοιπόν, να πω στον Κοινοβουλευτικό Εκπρόσωπο της Νέας Δημοκρατίας ότι, όσον αφορά στη φιλοσοφία και στην πολιτική διαφωνούμε ριζικά και απόλυτα. Και αυτό είναι που μας διαχωρίζει από τη νεοφιλελεύθερη πολιτική και παράταξη στη χώρα μας, που είναι η Νέα Δημοκρατία.
Εμείς δεν συνδυάζουμε τις αποκρατικοποιήσεις, που τις ονομάζουμε επί το ορθόν "διαρθρωτικές αλλαγές", με τις ιδιωτικοποιήσεις. Γιατί οι ιδιωτικοποιήσεις είναι ένα μέρος, είναι ένα μέσον των διαρθρωτικών αλλαγών. Υπάρχουν πολλές εκδοχές των διαρθρωτικών αλλαγών, τις οποίες χωρίς δογματισμούς και νεοφιλελεύθερους φανατισμούς έχει υιοθετήσει και υλοποιεί η Κυβέρνηση.
Και έχει υλοποιήσει το πρώτο κύμα των διαρθρωτικών αλλαγών από το 1998 και μετέπειτα με ευεργετικά αποτελέσματα για την εθνική οικονομία, την ανταγωνιστικότητα, την εξυπηρέτηση του Έλληνα καταναλωτή, αλλά και την ανάπτυξη των επιχειρήσεων. Οι δημόσιες επιχειρήσεις, όχι μόνο δεν βρίσκονται στο δρόμο της καταστροφής με τις διαρθρωτικές αλλαγές στις οποίες έχει προχωρήσει η Κυβέρνηση, αλλά βρίσκονται στο δρόμο της ανάπτυξης. Ο ΟΤΕ είναι το χαρακτηριστικότερο παράδειγμα, γιατί συνδυάζει και τη δική σας πρωτοβουλία ιδιωτικοποίησης του 1993 και μπορούμε να συνάγουμε πολύτιμα συμπεράσματα. Στον ΟΤΕ αποτυπώνεται η ριζικά διάφορη φιλοσοφία που έχουμε για τις διαρθρωτικές αλλαγές και τις ιδιωτικοποιήσεις από εσάς, όπως και για τη διαφάνεια των εγχειρημάτων κατά την περίοδο υλοποίησης μιας διαρθρωτικής αλλαγής. 
Βεβαίως ο Κοινοβουλευτικός Εκπρόσωπος της Νέας Δημοκρατίας ουδέποτε μας κάνει την τιμή να παρακολουθεί τις εργασίες της Βουλής. Μόνο όταν ομιλεί ο ίδιος έχει μια καισαρική αντίληψη για τον εαυτό του, παρακολουθεί τον εαυτό του και μετά εξέρχεται της Αιθούσης. Θα του έλεγα ότι οι διαρθρωτικές αλλαγές ή αποκρατικοποιήσεις, όπως θέλει να λέει αυτός, δεν μας προεκτείνουν με μια ευθεία γραμμή στις ιδιωτικοποιήσεις. Θα του έλεγα λοιπόν ποιες είναι οι άλλες εναλλακτικές λύσεις τις οποίες έχουμε υιοθετήσει. 
Πρώτα πρώτα η παραχώρηση του μάνατζμεντ είναι μια διαρθρωτική αλλαγή πολύ σημαντική, την οποία έχει υιοθετήσει η Κυβέρνηση σε μερικές των περιπτώσεων και έχει αποδώσει το μάνατζμεντ σε μια εταιρεία διεθνούς εμπειρίας. Αυτό όταν ένας οργανισμός, ένας φορέας είναι πολύ σημαντικός, κρατώντας το 100% των μετοχών στον έλεγχο του δημοσίου. 
Δεύτερον, είναι η μερική μετοχοποίηση, είναι η στρατηγική που ακολουθήσαμε για τον ΟΤΕ. Και θα σταθώ εδώ, για να απαντήσω στο μάθημα των ιδιωτικοποιήσεων του κ. Παυλόπουλου. Το πακέτο της παραχώρησης του 35% του ΟΤΕ και του μάνατζμεντ ήταν 200-250 δισεκατομμύρια, όπως επίσης και της αρμοδιότητας των προμηθειών του ΟΤΕ. Γνωρίζουμε όλοι ότι οι προμήθειες του ΟΤΕ και ιδιαίτερα με την εξέλιξη που είχε, είναι το φιλέτο των δραστηριοτήτων και των οικονομικών πράξεων και συναλλαγών του ΟΤΕ. Αυτό λοιπόν το φιλέτο με το μάνατζμεντ και το 35% το παραχωρούσατε στα τέλη του 1993 με 200-250 δισεκατομμύρια δραχμές σε ξένο οίκο.
Αντιπαρέρχομαι το επιχείρημα ότι οι τηλεπικοινωνίες είναι στρατηγικός τομέας της οικονομίας και ιδιαίτερα σε μια ευπαθή χώρα, της οποίας τα θέματα της εθνικής ασφάλειας είναι πολύ σημαντικά χρειάζεται ο έλεγχος και η εποπτεία του δημοσίου στις τηλεπικοινωνίες. Αυτά για σας είναι ψιλά γράμματα. Σε άλλες στιγμές βέβαια κινδυνολογείτε καθημερινά για την εθνική μας ασφάλεια. Αντιπαρέρχομαι το θέμα αυτό και θα σας πω ότι εμείς ακολουθήσαμε την πορεία της μερικής ιδιωτικοποίησης μέσω του χρηματιστηρίου ή και της πώλησης με συμφωνία πακέτου μετοχών σε ξένους επενδυτές. Πάνω από 2,5 τρισεκατομμύρια δραχμές είχε οφέλη ο κρατικός προϋπολογισμός. Βλέπε ελάφρυνση της φορολογίας των Ελλήνων πολιτών, τεράστια κεφάλαια για επενδύσεις και ανάπτυξη του ΟΤΕ, δεύτερο ευεργέτημα, και, τρίτον, εξαγορές και επέκταση του ΟΤΕ στη Νοτιανατολική Ευρώπη και στην παρευξείνια ζώνη γενικότερα. Σήμερα ο ΟΤΕ είναι ο πιο ισχυρός τηλεπικοινωνιακός οργανισμός στην ευρύτερη περιοχή. Είναι το όχημα της αναπτυξιακής επέκτασης της χώρας μας στη Νοτιανατολική Ευρώπη. Σήμερα είναι έτοιμος και περιζήτητος για διεθνείς συμμαχίες, στις οποίες και πάλι ο ΟΤΕ θα παίζει πρωταγωνιστικό ρόλο. 
(Θόρυβος-διαμαρτυρίες από την πτέρυγα της Νέας Δημοκρατίας)
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Είστε εκτός θέματος. Ο κύριος Πρόεδρος θα σας μαλώσει! 
ΙΩΑΝΝΗΣ ΜΑΓΚΡΙΩΤΗΣ: Απαντώ στο θέμα που έθιξε ο Κοινοβουλευτικός σας Εκπρόσωπος επί δεκατρία λεπτά κάνοντας μάθημα ιδιωτικοποιήσεων. Αν τότε είχατε αντιδράσει, θα ήμουν μαζί σας.
ΣΑΒΒΑΣ ΤΣΙΤΟΥΡΙΔΗΣ: Ο κ. Κακλαμάνης ακούει, κύριε Πρόεδρε;
ΙΩΑΝΝΗΣ ΜΑΓΚΡΙΩΤΗΣ: Έτσι λοιπόν, η διαφορά και στη φιλοσοφία και στην πολιτική είναι ριζική. Άρα και τα πρακτικά αποτελέσματα πολλαπλά ευεργετήματα της δικής μας πολιτικής, απόλυτη αποτυχία και κατάρρευση της δικής σας εκδοχής.
Απορρίπτουμε λοιπόν τη δογματική αντίληψη των ιδιωτικοποιήσεων του φιλελευθερισμού που σε τελευταία ανάλυση είναι ξεπούλημα της δημόσιας περιουσίας. 
Ολοκληρώνοντας, κύριε Πρόεδρε, θα ήθελα να πω ότι αν για κάτι θα έπρεπε να επικριθεί η Κυβέρνηση, είναι ότι τον τελευταίο χρόνο δεν προχώρησε, όπως είχε δεσμευθεί, το δεύτερο κύμα των διαρθρωτικών αλλαγών.
Έχει όμως ένα δίκιο η Κυβέρνηση. Δεν το έκανε αυτό, γιατί υπάρχει η διεθνής οικονομική ύφεση, η διεθνής χρηματιστηριαική ύφεση και ακόμη και ο τομέας της νέας οικονομίας και της υψηλής τεχνολογίας που γνωρίζετε όλοι πως διεθνώς περνάει μια πρωτόγνωρη κρίση. Σε ένα τέτοιο λοιπόν περιβάλλον, θα πρέπει να είναι πολύ προσεκτική μια κυβέρνηση όταν σέβεται τη δημόσια περιουσία και έχει μια σωστή στρατηγική ανάπτυξης, για να προχωρήσει τις διαρθρωτικές αλλαγές.
Αυτό λοιπόν το σχεδιασμό σήμερα η Κυβέρνηση θέτει σε εφαρμογή. Δεν κινείται από καμία αγωνία συγκέντρωσης πόρων για τα κρατικά ταμεία. Ο κρατικός προϋπολογισμός εκτελείται με σαφήνεια, όπως έχει προϋπολογιστεί και ψηφιστεί από τη Βουλή. Το γνωρίζετε πολύ καλά, πως μόνο τα τελευταία χρόνια αυτό συμβαίνει ιστορικά στην Ελλάδα και μόνο ο προϋπολογισμός του 2001 θα είναι πλεονασματικός προϋπολογισμός.
Στα δικά σας χρόνια ζούσαμε ακριβώς αντίθετες καταστάσεις. Ποτέ ένας προϋπολογισμός δεν υλοποιείτο και πάντοτε είχαμε υπερβάσεις τρισεκατομμυρίων δραχμών και πρόσθετα ελλείμματα και αύξηση του δημόσιου χρέους.
Γι' αυτό λοιπόν εμείς σήμερα με σύνεση και υπευθυνότητα προχωρούμε στο δεύτερο κύμα των διαρθρωτικών αλλαγών, γιατί θέλουμε την ανάπτυξη των επιχειρήσεων, την ένταση του ανταγωνισμού, τη βελτίωση των υπηρεσιών που προσφέρουν στον Έλληνα πολίτη και βεβαίως την ανάπτυξη της ελληνικής οικονομίας με υψηλότατους ρυθμούς, γιατί μόνο έτσι θα προκύψει το κοινωνικό πλεόνασμα, για να καλύψουμε τα μεγάλα κοινωνικά μέτωπα, τα μεγάλα κοινωνικά ελλείμματα που συνεχίζουν να υπάρχουν. Αυτή, λοιπόν, την πολιτική ενέκρινε ο ελληνικός λαός και αυτή θα ακολουθήσουμε. 
Εσείς είναι η στιγμή να αποφασίσετε έστω αυτήν τη δογματική, λαθεμένη αντίληψη και φιλοσοφία για τις ιδιωτικοποιήσεις να την καταθέτετε με παρρησία και καθαρότητα, όταν συζητούμε μια διαρθρωτική αλλαγή, μια θεσμική αλλαγή. Κάνετε όμως το αντίθετο. Ότι ακριβώς κάνατε, όταν συζητούσαμε πριν μια εβδομάδα το νομοσχέδιο για τη διαρθρωτική αλλαγή στην ΕΥΑΘ, όπου η Νέα Δημοκρατία δια του εισηγητού της έλεγε να μείνει κάτω από την κρατική διοίκηση ή στην άλλη περίπτωση να την πάρει το άλλο σκέλος του κράτους, ο Δήμος Θεσσαλονίκης, να γίνει δηλαδή δημοτική επιχείρηση και ο Κοινοβουλευτικός Εκπρόσωπος έλεγε πως "είναι τριτοκοσμική η ιδιωτικοποίηση. Εμείς θέλουμε την απόλυτη, την καθολική ιδιωτικοποίηση της ΕΥΑΘ και γι' αυτό καταψηφίζουμε". Τρεις ονομαστικές ψηφοφορίες μας κάνατε χωρίς να έχετε διευκρινίσει με ποια εκδοχή είστε, του απόλυτου κράτους ή της απόλυτης ιδιωτικοποίησης;
Θέλετε να είστε αρεστοί σε όλους. Αυτήν την αντίφαση που σας διαπερνά, ο ελληνικός λαός την έχει κατανοήσει και γι' αυτό η πρότασή σας δεν συναντά την αξιοπιστία και την υποστήριξη. Μπορεί λοιπόν οι δημοσκοπήσεις να σας ευνοούν αυτήν την εποχή όχι για την πολιτική, αλλά γιατί έχουμε κάνει εμείς λάθη. Να είσθε βέβαιοι όμως ότι διδασκόμαστε από τα λάθη μας. Είμαστε ευαίσθητοι απέναντι στα κοινωνικά προβλήματα και στον Έλληνα πολίτη. Γι' αυτό και μας τιμά τόσα χρόνια με την εμπιστοσύνη του. Αυτό θα επαναληφθεί και στις επόμενες εκλογές.
ΣΑΒΒΑΣ ΤΣΙΤΟΥΡΙΔΗΣ: Η Νέα Δημοκρατία προτείνει να δώσετε άλλα πέντε λεπτά στον κ. Μαγκριώτη, να μας πει και για το χρηματιστήριο!
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ. Μην υποβαθμίζουμε τη διαδικασία, κύριε Τσιτουρίδη, σας παρακαλώ πολύ.
Το λόγο έχει ζητήσει ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Κουβέλης.
ΦΩΤΗΣ ΚΟΥΒΕΛΗΣ: Κύριε Πρόεδρε, δεν θα έπαιρνα το λόγο αν δεν άκουγα τον Κοινοβουλευτικό Εκπρόσωπο του ΠΑΣΟΚ κ. Μαγκριώτη ευθέως να προτείνει στον κύριο Υπουργό να αντιμετωπίσει τα ζητήματα που έχουν σχέση με την εργασιακή κατάσταση των υπαλλήλων του Ταμείου, που δεν αντιμετωπίζονται με το παρόν νομοσχέδιο.
Θεωρώ θετική την προτροπή, κύριε Υφυπουργέ, του Κοινοβουλευτικού Εκπροσώπου του ΠΑΣΟΚ, προτροπή προς το Υπουργείο, να αντιμετωπίσετε τα ζητήματα αυτά με τη βεβαιότητα ότι το Σύνταγμα παρέχει επαρκές πλαίσιο να ρυθμίσετε τις εργασιακές σχέσεις αυτών των ανθρώπων, έτσι ώστε να αρθεί η ανασφάλεια η οποία διέπει σήμερα τη ζωή τους και ειδικότερα την εργασία τους. 
Δεν υπάρχει πρόβλημα. Είναι δυνατό να αντιμετωπιστεί και είμαι βέβαιος ότι αν έχετε την πολιτική βούληση, θα βρείτε και τη νομική διαδικασία τακτοποίησης αυτών των ανθρώπων. Σήμερα όμως πρέπει να δεσμευτείτε γι' αυτό, διότι οι άνθρωποι αγωνιούν για την εργασιακή τους τύχη, για την εργασιακή τους εξέλιξη. Και δεν δικαιούσθε να σιωπάτε ή να παραπέμπετε στις καλένδες τη ρύθμιση αυτού του ζητήματος.
Βεβαίως, κύριε Υφυπουργέ, δεν θα κάνω αναδρομή στο παρελθόν, διότι είναι ανώφελο, για να σας πω ότι όταν εγκαίρως ο Συνασπισμός της Αριστεράς και της Προόδου και όχι μόνον αυτός αλλά και άλλοι συνάδελφοι Βουλευτές από άλλα κόμματα, επισημαίναμε την ανάγκη διευθέτησης όλων αυτών των εργασιακών προβλημάτων. Εσείς με μία άρνηση την οποία μέχρι σήμερα δεν μπορώ να δικαιολογήσω αφήνατε τα πράγματα στην τυχαία εξέλιξή τους. Και να τα αποτελέσματα όχι μόνο, κύριοι συνάδελφοι, για τους εργαζομένους στο συγκεκριμένο Ταμείο αλλά και για άλλους υπαλλήλους οι οποίοι προσφέρουν υπό καθεστώς, επαναλαμβάνω, ανασφάλειας τις υπηρεσίες τους σε διάφορες κεντρικές υπηρεσίες των Υπουργείων ή και αποκεντρωμένες υπηρεσίες. Και νομίζω ότι οφείλετε, κύριε Υφυπουργέ, ευθέως σήμερα ή έστω αύριο να μας πείτε τι θα κάνετε με αυτούς τους ανθρώπους.
Ολοκληρώνοντας, κύριε Πρόεδρε, θέλω να επισημάνω τούτο: Εμείς δεν θα παρακολουθήσουμε τη διελκυστίνδα μεταξύ ΠΑΣΟΚ και Νέας Δημοκρατίας αναφορικά με το ρυθμό ή το βαθμό ιδιωτικοποιήσεων, αποκρατικοποιήσεων ή διαρθρωτικών αλλαγών, όπως κάθε φορά επιλέγετε να χρησιμοποιείτε τους όρους. Εκείνο, όμως, που θα πούμε, κύριε Υφυπουργέ, είναι ότι δεν έχουμε πεισθεί γιατί μετατρέπετε το χαρακτήρα του Ταμείου από νομικό πρόσωπο δημοσίου δικαίου σε ανώνυμη εταιρεία, όταν μάλιστα ο επαινετικός λόγος για την απόδοση των εργαζομένων στο συγκεκριμένο Ταμείο και για την απόδοση του συγκεκριμένου Ταμείου είναι λόγος που διατυπώνεται από τον Κοινοβουλευτικό σας Εκπρόσωπο. Δεν μπορούμε να αντιληφθούμε γιατί αρνείστε τον εκσυγχρονισμό του Ταμείου, αλλά με τη διατήρηση του χαρακτήρα του ως νομικού προσώπου δημοσίου δικαίου. Βεβαιωθείτε, όμως, ότι οι αποκρατικοποιήσεις, οι ιδιωτικοποιήσεις ή οι διαρθρωτικές αλλαγές, όπως επιλέγετε να χρησιμοποιείτε τον όρο, όταν αφορούν κοινωνικά αγαθά, και εσείς τις κάνετε αυτές τις ιδιωτικοποιήσεις, τότε κινείσθε σε ένα δρόμο πολύ κατηφορικό, κύριε Υφυπουργέ, και τα αποτελέσματα, κύριοι συνάδελφοι, θα τα δούμε πάρα πολύ σύντομα.
Με αυτές τις σκέψεις, κύριε Πρόεδρε, έχω ολοκληρώσει και σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Να σας ευχαριστήσω και εγώ, κύριε Κουβέλη, για την ταχύτατη ομιλία σας που παραχωρεί χρόνο στους Βουλευτές. 
Να ξεκινήσουμε με τον κ. Κυριάκο Σπυριούνη, πρώτο ομιλητή επί της αρχής του νομοσχεδίου.
Ορίστε, κύριε Σπυριούνη.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κύριοι συνάδελφοι, από ένα αίσθημα εντιμότητας δεν μπορώ να μη δεχθώ ότι και ο τύπος της αντιπολίτευσης που άσκησε το ΠΑΣΟΚ το '90-'93 ήταν απαράδεκτος, ήταν αντιδημοκρατικός, ήταν ένας τύπος ευτελούς ψηφοθηρίας. Αλλά, κύριοι συνάδελφοι της Νέας Δημοκρατίας και εσείς σήμερα δεν ασκείτε γόνιμη αντιπολίτευση. Σαφώς καλύτερη από μας το '90-'93, αλλά δεν είναι αντιπολίτευση ανταποκρινόμενη στις εξελίξεις των πραγμάτων και την απομάκρυνση από τις εμφυλιοπολεμικές περιόδους και πνεύματα και αντιλήψεις και από τους οξυμένους φανατισμούς του 1989, προϊόν των οποίων ήταν ο τύπος της αντιπολίτευσης που άσκησε το ΠΑΣΟΚ το '90-'93.
Δηλαδή τι πιστεύω; Πιστεύω ότι μέσα στην ιλιγγιώδη αλλαγή των πραγμάτων η ανύψωση του αντιπολιτευτικού λόγου πρέπει να οδηγεί στη συνείδηση ότι εκείνο που κατηγορούμε σήμερα σαν αντιπολίτευση δεν θα το πράξουμε αύριο σαν κυβέρνηση. Και το αντίθετο, εκείνο που η Αντιπολίτευση υποστηρίζει ότι θα πράξει ευρισκομένη στα έδρανά της, θα πρέπει να το τηρεί με ευλάβεια και σεβασμό απέναντι στο λαό όταν γίνει κυβέρνηση. Με αυτήν την προεισαγωγή μου μπαίνω στο νομοσχέδιο.
Το νομοσχέδιο λύνει ένα πολύ σοβαρό θέμα, ένα θέμα ευελιξίας και χαρακτηριστικών αποτελεσματικότητας σε μία ανταγωνιστική κοινωνία και σε μία υπερφορτισμένη διαδικασία επεκτάσεως του ειδικού δικτύου όλων των κατηγοριών και της ένταξής του μέσα στο διευρωπαϊκό δίκτυο. 
Είναι λειτουργίες, οι οποίες απαιτούν εκσυγχρονισμό του συστήματος ευθύνης, ώστε να ανταποκρίνεται με χαρακτηριστικά ευελιξίας γνώσεων, διαδικασιών και προσαρμογής στους ευρύτερους κοινοτικούς σχηματισμούς με ηυξημένες διαδικασίες και προσπάθειες εξελίξεις των υποδομών της πατρίδας μας.
Το Υ.ΠΕ.ΧΩ.Δ.Ε. έχει επιτελέσει ένα συγκεκριμένο έργο που είναι ορατό. Κάποιος μπορεί να πει -και μπορεί να πει, ουδείς είναι τέλειος- ότι υπάρχουν καθυστερήσεις, υπάρχουν αβλεψίες, υπάρχουν προβλήματα. Είναι εγγενές στοιχείο ζωής το πρόβλημα. Κανείς ποτέ, πλην ενός, δεν είναι τέλειος, είτε είναι Υπουργός είτε είναι Βουλευτής είτε είναι κόμμα κλπ. Υπάρχουν προβλήματα. Εκείνο που στο τέλος μετρά και καθορίζει τούτο ή το άλλο είναι η συνολική καλή προαίρεση, η αντίστοιχη συντονισμένη ή μη προσπάθεια και εκείνο που ιδιαιτέρως ενδιαφέρει το λαό είναι το αποτέλεσμα. Και οφείλουμε να δεχθούμε ότι έχουν συντελεστεί πολλά και κρίσιμα έργα στην πατρίδα μας στο διάστημα της τελευταίας δεκαετίας.
Οι νέες συνθήκες και η σοβαρότητα των έργων, η επικείμενη διασύνδεση του οδικού δικτύου με το διευρωπαϊκό, τα νέα μοντέλα χρηματοδότησης ερεθίζουν την ανάγκη αλλαγών-προσαρμογών σ' αυτό το νέο οδικό επιχειρησιακό περιβάλλον.
Έρχεται, λοιπόν, το νομοσχέδιο αυτό ακριβώς να καλύψει τις απαιτήσεις της νέας επιχειρησιακής όψης που παρουσιάζει το συνολικό κεφάλαιο, οδικό δίκτυο, διευρωπαϊκό δίκτυο, διασύνδεση, χρηματοδότηση, νέα μοντέλα, νέοι τρόποι δράσεως. 
Τι κάνει το νομοσχέδιο; Έρχεται και συγχωνεύει δύο σχήματα, το νομικό πρόσωπο δημοσίου δικαίου με τον τίτλο "Εταιρεία Εθνική Οδοποιίας" και μία ανώνυμη εταιρεία με την επωνυμία Ελληνικοί Αυτοκινητόδρομοι. Έρχεται και αυτά τα ενώνει σε μιας μορφής ανώνυμη εταιρεία εκμετάλλευσης και διαχείρισης των ελληνικών αυτοκινητοδρόμων. Και το κάνει αυτό για να προσδώσει στο σχήμα εκείνα τα χαρακτηριστικά και τις δυνατότητες να δράσει σε ένα ανταγωνιστικό περιβάλλον με ηυξημένες πιέσεις και απαιτήσεις δημιουργίας. 
Τα ιδιαίτερα χαρακτηριστικά που αναφέρονται και στο νομοσχέδιο είναι η δομή και η συνολική του οργάνωση, η ευελιξία του και οι αντίστοιχες γνώσεις που πρέπει να εξασφαλίζει για την επιτέλεση της αποστολής του και η διαχείριση και η ανάπτυξη του οδικού δικτύου που βρίσκεται μέσα στη νέα εποχή. 
Ο νέος ρόλος που εκπορεύεται πλέον από το νέο σχήμα και από τις συνθήκες, προσδιορίζει την αποστολή του και είναι εκείνη που θα εξασφαλίσει καλύτερη ποιότητα υπηρεσιών, πώς θα βελτιώσουμε στους χρήστες τις υπηρεσίες που προσφέρει το οδικό δίκτυο. Είναι ένα σημαντικό θέμα και πιστεύω ότι κάνει σχετική πρόβλεψη το νομοσχέδιο, όπως και τα προηγούμενα. Είναι ένα ειδικό θέμα. Τι γίνεται με τον άνθρωπο. 
Κύριοι συνάδελφοι, η ολοκληρωμένη μορφή της δημοκρατίας από όποια ιδεολογική οπτική γωνία κι αν αντικρίζεται είναι ο άνθρωπος, είναι η κοινωνία, είναι ο λαός.
Είναι ο εργαζόμενος που κατά το άρθρο 2 της παραγράφου 1 νομίζω του Συντάγματός μας προσδιορίζεται σαν υπέρτατη αξία και σαν υπέρτατη μέριμνα της πολιτείας για την κατοχύρωση της ανθρώπινης υπόστασης, της ανθρώπινης αξιοπρέπειας. Είναι βασικό το αίτημα του εργαζόμενου για σεβασμό της αξιοπρέπειάς του, για μη εμπαιγμό του εργαζόμενου σε όλα τα σχήματα των δεσμών του με τον εργοδότη είτε είναι ιδιώτης είτε είναι κράτος.
Η εξασφάλιση, λοιπόν, των εργασιακών σχέσεων θα προσδώσει ένα αίσθημα ασφάλειας στο εργαζόμενο προσωπικό που τόσα πρόσφερε για την πορεία αυτών των δύο σχημάτων. Είναι καθήκον αυτό. 
Συναφές θέμα είναι και η ατμόσφαιρα των συνθηκών εργασίας. Και είναι συναφές θέμα προς το χρέος της πολιτείας, αυτού του εργοδότη ή του άλλου να εξασφαλίσει εκείνες τις ανέσεις που θα δίνουν τη γεύση ότι υπολογίζεται σαν άνθρωπος και θα του εξασφαλίζουν τους παράγοντες για την ομαλή του ένταξη μέσα στο γίγνεσθαι της επιχείρησης και την παραγωγική του προσφορά.
Το νομοσχέδιο σε 18 άρθρα έρχεται να συναθροίσει στο συνολικό τούτο πνεύμα και τη βασική του επιδίωξη. Στο άρθρο 1 ιδρύει τη μορφή του νέου σχήματος. Αναφέρομαι στο άρθρο 3 που προσδιορίζει τις αρμοδιότητες. Σε δύο ολόκληρες σελίδες καθορίζονται οι αρμοδιότητες του νέου σχήματος της ανώνυμης εταιρείας με το διακριτικό τίτλο, όπως αναφέρεται στο νομοσχέδιο, "ΤΕΟ Α.Ε.". 
Στο άρθρο 9 καθορίζεται το διοικητικό συμβούλιο και όλη η οργανωτική του δομή, αρμοδιότητες, ποιος το ορίζει κλπ. Είναι εννεαμελές με όλα τα αναφερόμενα στις αντίστοιχες διατάξεις του άρθρου 9.
Το άρθρο 10 βάζει το επιχειρησιακό πλαίσιο σχεδίασης και εκεί καθορίζει την ευθύνη του για το στρατηγικό σχέδιο που θα απεικονίζει και θα εκφράζει την κυβερνητική πολιτική στο θέμα της εκμετάλλευσης και διαχείρισης, δημιουργίας, μελέτης και ανάπτυξης του οδικού δικτύου κλπ. Το δε άλλο καθορίζει τη συγκρότηση του επιχειρησιακού σχεδίου με το οποίο θα υλοποιεί το κυβερνητικό σχέδιο και θα εκφράζει τη συγκεκριμένη πολιτική σε εξειδικευμένες πλέον επιδιώξεις.
Αναφέρομαι στο άρθρο 12 για το προσωπικό και θα συνταχθώ, κύριε Υπουργέ, και εγώ με το πνεύμα του νομοσχεδίου και με τις υποβληθείσες παρακλήσεις των συναδέλφων όλων των πτερύγων να προσέξουμε μέσα στα πλαίσια των δυνατοτήτων που παρέχει το Σύνταγμα να μην αδικηθεί από το νέο σχήμα το υπάρχον προσωπικό. 
Ακόμη, κύριε Πρόεδρε, το νομοσχέδιο προβλέπει για προσλήψεις ειδικού προσωπικού από τους δικηγόρους μέχρι τους χειριστές πληροφορικής, περίπου εκατόν πέντε άτομα. Δεν χρειάζεται να πούμε ότι οι απαιτήσεις που οδηγούν στη δημιουργία του σχηματισμού, επεκτείνονται και δεσμεύουν ακόμη περισσότερο το προσλαμβανόμενο προσωπικό να εξασφαλίζει εχέγγυα και προσόντα τέτοια, ώστε να προσδώσει στο νέο σχήμα την επιδιωκόμενη δυνατότητα παραγωγής και αποστολής. 
Το άρθρο 17 αναφέρεται στο καταστατικό, όπου σε σαράντα τρία, αν θυμάμαι καλά, άρθρα προσδιορίζει πλέον τη συνολική εικόνα του συγκεκριμένου σχήματος. 
Θα ήθελα να πω ότι είναι πολλές οι διατάξεις που παραπέμπουν στο ν. 2190/20 περί ανωνύμων εταιρειών και απαντούμε έτσι και στον κοινοβουλευτικό Εκπρόσωπο της Νέας Δημοκρατίας που ομιλεί περί ανυπαρξίας προγράμματος -υπάρχει και μάλιστα είναι καταχωρημένο και στον προϋπολογισμό- και περί ανυπαρξίας σχεδίασης και αντίληψης αποκρατικοποιήσεων ή ιδιωτικοποιήσεων. Όλα αυτά βέβαια συναρμονίζονται και με τις επικλήσεις αυτών ων διατάξεων, παίρνουν μια συγκεκριμένη μορφή. 
Θέλω να πω ακόμη -και ευχαριστώ για την ανοχή σας, κύριε Πρόεδρε- ότι το νομοσχέδιο αρθρώνει σε συγκεκριμένες διατάξεις τον επιδιωκόμενο σκοπό και νομίζω ότι το νέο σχήμα θα ανταποκριθεί στην προοπτική που περικλείεται στα αντίστοιχα άρθρα. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριοι συνάδελφοι, όταν χθες σε ένα εξαιρετικής σημασίας για το ΥΠΕΧΩΔΕ νομοσχέδιο επεσήμανα την ανάγκη της παρουσίας του κυρίου Υπουργού στην Αίθουσα, ο Πρόεδρος της Βουλής ο κ. Κακλαμάνης, φρόντισε να με διακόψει και να μου πει ότι παραβιάζω τον Κανονισμό διότι ήμουν εκτός θέματος.
Όταν ο Κοινοβουλευτικός Εκπρόσωπος του ΠΑ.ΣΟ.Κ., επί δεκαοκτώ λεπτά...
ΠΡΟΕΔΡΕΥΩΝ (Κωνσταντίνος Βρεττός): Πάλι εκτός θέματος είστε.
ΣΑΒΒΑΣ ΤΣΙΤΟΥΡΙΔΗΣ: ... ομιλεί περί της ΔΕΗ, του ΟΤΕ, του Οργανισμού Υδρεύσεως Θεσσαλονίκης είναι εντός θέματος και δεν παραβιάζει τον Κανονισμό!
ΠΡΟΚΟΠΗΣ ΠΑΥΛΟΠΟΥΛΟΣ: Ήταν σε λάθος κασέτα!
ΣΑΒΒΑΣ ΤΣΙΤΟΥΡΙΔΗΣ: Στον κ. Μαγκριώτη βεβαίως δεν θα απαντήσουμε, διότι απαντήσαμε πολλές φορές. Η κασέτα είναι ίδια. Εάν την αλλάξει, θα του απαντήσουμε. Όσο παίζει την ίδια κασέτα, βεβαίως δεν θα απαντούμε. 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, επί του θέματος κ. Τσιτουρίδη.
ΣΑΒΒΑΣ ΤΣΙΤΟΥΡΙΔΗΣ: Είναι το θέμα μας, κύριε Πρόεδρε, διότι είμαστε πολιτικό Σώμα. Εγώ λέγω ότι ορθώς μίλησε ο κ. Μαγκριώτης λέγοντας αυτά που είπε. Και στο πολιτικό Σώμα πολιτικά πρόσωπα δεν μπορεί να λογοκρίνονται από το Προεδρείο της Βουλής για το τι θα πούνε. Και είναι πάρα πολύ σχετικό με τα συζητούμενα νομοσχέδια η επισήμανση ότι ο κ. Λαλιώτης απουσιάζει από τη Βουλή. Ίσως έχει βεβαίως άλλες πολιτικές προτεραιότητες, πώς θα περισώσει τον κ. Σημίτη ή ό,τι άλλο. Αλλά οφείλει να έρχεται και στη Βουλή. Και οφείλει το Προεδρείο να δείχνει τον ίδιο σεβασμό προς όλους του ομιλούντες εδώ.
ΠΡΟΕΔΡΕΥΩΝ (Κωνσταντίνος Βρεττός): Η ίδια αυστηρότητα υπάρχει προς όλους τους συναδέλφους.
ΣΑΒΒΑΣ ΤΣΙΤΟΥΡΙΔΗΣ: Τώρα σε ό,τι αφορά στο νομοσχέδιο. Ακούσαμε ότι ο κύριος στόχος του νομοσχεδίου είναι η ευελιξία. Δηλαδή δεν έχει ευελιξία το ΤΕΟ ως Νομικό Πρόσωπο Δημοσίου Δικαίου και πρέπει να γίνει ευέλικτο μετατρέποντάς το σε ανώνυμη εταιρεία. Εμείς θα παραβλέψουμε και θα περάσουμε από δίπλα ότι και ως Νομικό Πρόσωπο Δημοσίου Δικαίου παραέχει ευελιξία το ΤΕΟ. Και δεν θέλω να σχολιάσω τώρα -τα αφήνουμε για κοινοβουλευτικό έλεγχο- πράξεις και παραλείψεις της διοίκησης του ΤΕΟ. Αλλά παραείχατε ευελιξία και με το προηγούμενο καθεστώς. Και μας ζητάτε να σας δώσουμε εν λευκώ τη δυνατότητα -μας κάνατε και μαθήματα περί ιδιωτικοποιήσεων- να μην υπόκειται το ΤΕΟ και στο δημόσιο λογιστικό. 
Το σύνολο του μετοχικού κεφαλαίου του ΤΕΟ λοιπόν έρχεται στο ελληνικό δημόσιο με μια ονομαστική μετοχή και αυτό είναι αποκρατικοποίηση, κατ΄ εσάς και είναι αντικείμενο παραδόσεως μαθημάτων από εκπροσώπους του ΠΑΣΟΚ και της Κυβέρνησης ότι δεν κατανοούμε εμείς τι είναι αποκρατικοποίηση και ότι φοράμε το ίδιο παλαιό κουστούμι. 
Μπορεί, κύριε Υπουργέ, όσοι είσαστε στην Κυβέρνηση να έχετε τη δυνατότητα και τα μέσα να αγοράζετε κουστούμια κάθε μέρα και να αλλάζετε όσα κουστούμια θέλετε. Εμείς ως Νέα Δημοκρατία είμαστε περήφανοι διότι το δικό μας κουστούμι είναι το ίδιο όλα αυτά τα χρόνια, διότι ιδεολογικά και πολιτικά αυτό το κουστούμι επιχειρείτε να φορέσετε και εσείς τώρα, αλλά βεβαίως το αλλάζετε κάθε μέρα και αυτό σας δημιουργεί πολιτική και ιδεολογική σύγχυση.
Ακούστε, κύριε Υπουργέ. Όταν επιχειρηματικές και οικονομικές δραστηριότητες, όπως αυτές που περιγράφονται στο άρθρο 3 του σχεδίου νόμου, δηλαδή όταν προβλέπετε ότι αυτό το ταμείο, το νέο όργανο, θα μπορεί να μελετά, να κατασκευάζει, να εξοπλίζει, να συντηρεί, να λειτουργεί, να εκμεταλλεύεται και εν γένει να διαχειρίζεται αυτοκινητοδρόμους, οδούς ταχείας κυκλοφορίας, όταν θα μπορεί να ερευνά, να αναπτύσσει, να παράγει και να εμπορεύεται, να χρηματοδοτεί και να εκμεταλλεύεται μέχρι και υλικά οδοποιίας, δηλαδή όταν έρχεστε να υποκαταστήσετε το κράτος, το ΥΠΕΧΩΔΕ, το imperium της κρατικής εξουσίας, με μια ανώνυμη εταιρεία η οποία θα μπορεί να διαχειριστεί, σύμφωνα με την πρότασή σας, και τρισεκατομμύρια δραχμών, με τη διορισμένη από σας κομματική διοίκηση, έρχεστε πλήρεις αποριών, γιατί εμείς διαφωνούμε με αυτήν την πρόταση. Με αποκρατικοποιήσεις "μαϊμού" δεν μπορούμε να συμφωνήσουμε. Και να μη μας δίνετε μαθήματα, κύριε Αλευρά. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Θέλετε αυθεντική αποκρατικοποίηση!
ΣΑΒΒΑΣ ΤΣΙΤΟΥΡΙΔΗΣ: Θέλουμε αποκρατικοποιήσεις ή θέλουμε ένα σοβαρό και υπεύθυνο κράτος να κάνει τη δουλειά του, όπως δεν την κάνει αυτήν τη στιγμή. Και δεν θέλουμε μαθήματα υποκριτικής πολιτικής εδώ μέσα από εσάς, οι οποίοι κατά το δοκούν έρχεσθε να αποκρατικοποιείτε. Όχι λοιπόν μαθήματα. 
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, διακόπτετε τον ομιλητή σας.
ΠΡΟΚΟΠΗΣ ΠΑΥΛΟΠΟΥΛΟΣ: Ποιος διακόπτει τόση ώρα, κύριε Πρόεδρε; 
ΠΡΟΕΔΡΕΥΩΝ (Κωνσταντίνος Βρεττός): Εσείς διακόπτετε.
ΠΡΟΚΟΠΗΣ ΠΑΥΛΟΠΟΥΛΟΣ: Διαμαρτύρομαι ως Κοινοβουλευτικός Εκπρόσωπος εδώ. 
ΠΡΟΕΔΡΕΥΩΝ (Κωνσταντίνος Βρεττός): Αν θέλει, να διαμαρτυρηθεί ο κ. Τσιτουρίδης. Δεν είστε συνήγορος κανενός. 
ΠΡΟΚΟΠΗΣ ΠΑΥΛΟΠΟΥΛΟΣ: Είμαι συνήγορος της τάξης στο Κοινοβούλιο.
ΠΡΟΕΔΡΕΥΩΝ (Κωνσταντίνος Βρεττός): Ποιος σας όρισε συνήγορο; Αν ήθελε ο κ. Τσιτουρίδης, μπορούσε να αντιδράσει. 
ΣΑΒΒΑΣ ΤΣΙΤΟΥΡΙΔΗΣ: Θα έλθω λοιπόν σήμερα στο ότι οι παρεχόμενες υπηρεσίες στο εθνικό οδικό δίκτυο είναι απαράδεκτα χαμηλές. Υπάρχουν οι κακοτεχνίες, υπάρχει ελλιπής σήμανση, ελλιπής φωτισμός, πάρκιν και δρόμοι σκουπιδότοποι, κακή συντήρηση. Και όταν η Νέα Δημοκρατία αναφέρεται σε κάποια ζητήματα, όπως η καθίζηση που έγινε στη Μαλακάσα πριν από εξίμισι (6,5) χρόνια και δεν αποκαθίσταται, τολμά ο Υπουργός ΠΕΧΩΔΕ να έλθει στην Εθνική Αντιπροσωπεία και ανακριβώς να μας πει ότι το έργο αυτό είναι ευθύνη της Νέας Δημοκρατίας. Το έργο αυτό έγινε στη βάση μελέτης που ενεκρίθη από το ΥΠΕΧΩΔΕ το 1987-1988, η προεπιλογή του αναδόχου έγινε το 1989, το συγκεκριμένο τμήμα στο οποίο υπήρξε καθίζηση εκτελέστηκε το 1994. Η καθίζηση έγινε το 1995, και μετά από τριάμισι (3,5) χρόνια εγκαταστήσατε εργολάβο. Το 2000 έπρεπε να έχει τελειώσει η αποκατάσταση του έργου. Πέρασαν έξι (6) χρόνια, δεν αποκαθίσταται το έργο, κάθε Κυριακή βράδυ μπλοκάρει η εθνική οδός και τολμάτε να μας πείτε ότι οι ευθύνες είναι της κυβέρνησης της Νέας Δημοκρατίας για τη Μαλακάσα. Έλεος, επιτέλους! 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Θα σας τα πω. 
ΣΑΒΒΑΣ ΤΣΙΤΟΥΡΙΔΗΣ: Να σας δώσουμε και τα στοιχεία, πότε κάνατε τις μελέτες, πότε χρηματοδοτήσατε τις μελέτες και επί τριάμισι (3,5) χρόνια δεν δημοπρατούσατε το έργο αποκατάστασης της καθίζησης. Και επί εξίμισι (6,5) χρόνια δεν έχει τελειώσει η αποκατάσταση. Και τολμά ο κ. Λαλιώτης να μας πει ότι φταίει η κυβέρνηση της Νέας Δημοκρατίας. Έλεος! 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Δεν φταίει;
ΣΑΒΒΑΣ ΤΣΙΤΟΥΡΙΔΗΣ: Όχι, κύριε Αλευρά, η κακομοιριά σας φταίει. Επί εξίμισι (6,5) χρόνια δεν αποκαθιστάτε χίλια πεντακόσια (1.500) μέτρα έργου. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Ξέρετε τις γεωλογικές έρευνες; 
ΣΑΒΒΑΣ ΤΣΙΤΟΥΡΙΔΗΣ: Ξέρω τις γεωλογικές. Η μελέτη έγινε το 1987. Γιατί δεν επεσήμανε η μελέτη σας τα προβλήματα;
(Θόρυβος στην Αίθουσα)
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Για τη Μαλακάσα...
ΣΑΒΒΑΣ ΤΣΙΤΟΥΡΙΔΗΣ: Δεν σας δίνω το δικαίωμα. 
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ και κύριε Τσιτουρίδη, παρακαλώ! 
ΣΑΒΒΑΣ ΤΣΙΤΟΥΡΙΔΗΣ: Η μελέτη για την κατασκευή του έργου ενεκρίθη το 1987 και αυτή εξέτασε τις γεωλογικές παραμέτρους. Γιατί δεν τις είδατε τότε; Και επί εξίμισι (6,5) χρόνια τι κάνετε; 
Σε ό,τι αφορά ένα άλλο σημαντικό ζήτημα, επιτέλους σε θέματα που αφορούν το ιερό δικαίωμα της εργασίας Ελλήνων πολιτών, όχι διγλωσσία, όχι υποκρισία, την οποία μάλιστα προβάλλετε στη Νέα Δημοκρατία. 
Και ήρθατε να μας πείτε τι έκανε η Νέα Δημοκρατία για το θέμα του προσωπικού. Σας απήντησε ο κ. Παυλόπουλος. Υπάρχει τροπολογία μας η οποία λύνει τα προβλήματα όλων των εργαζομένων και αυτών οι οποίοι βλέπουν ότι δεν κατοχυρώνονται συνταγματικά δικαιώματά τους και αυτών που απολύθηκαν και επανήλθαν μετά από προσφυγές στο Ανώτατο Δικαστήριο. 
Όχι, λοιπόν, παραπομπές της ρύθμισης στο μέλλον. Η τροπολογία μας δίνει λύση σήμερα. Όποιος θέλει να αντιμετωπίσει τώρα το ζήτημα. Και αναφέρομαι στους συναδέλφους της κυβερνητικής Πλειοψηφίας, διότι αύριο θα τεθεί το θέμα και με ψηφοφορία, να δούμε ποιος υποκρίνεται και ποιος δεν υποκρίνεται. Λοιπόν, να είστε παρόντες και να ψηφίσετε την τροπολογία μας, κύριε συνάδελφε. Όχι παραπομπές στο μέλλον, διότι τα είδαμε αυτά επί τέσσερα χρόνια, τις παραπομπές της κας Παπανδρέου και των διαφόρων Υπουργών, που εμπαίζουν και κρατούν υπό πολιτική ομηρία ανθρώπους οι οποίοι εκάλυπταν και καλύπτουν πάγιες και διαρκείς ανάγκες του δημοσίου.
Η πρόταση, λοιπόν, της Νέας Δημοκρατίας είναι δεδομένη και η Νέα Δημοκρατία δεσμεύεται ότι αν δεν λύσετε εσείς το ζήτημα, θα το λύσουμε εμείς ως αυριανή Κυβέρνηση. 'Ανθρωποι οι οποίοι καλύπτουν πάγιες και διαρκείς ανάγκες δεν μπορούν να εμπαίζονται. Και νομική λύση υπάρχει. Και αναφέρθηκε σ΄ αυτήν διεξοδικώς ο κ. Παυλόπουλος. 
Κύριοι συνάδελφοι, το νομοσχέδιο αυτό βεβαίως η Νέα Δημοκρατία δεν πρόκειται να το ψηφίσει. Εν λευκώ εξουσιοδότηση σε κομματικές διοικήσεις, οι οποίες και υπό τον έλεγχο του δημοσίου λογιστικού λειτουργούν όπως λειτουργούν σήμερα, εν λευκώ εξουσιοδότηση σε ανώνυμες εταιρείες με κομματικούς διορισμένους δεν μπορούμε να σας δώσουμε. Αυτό δεν είναι ιδιωτικοποίηση. Αυτός είναι ο κρατισμός πασοκικής εμπνεύσεως, η οποία οδήγησε τη χώρα εκεί που την οδήγησε. 
Σας ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, έχετε ασφαλώς το δικαίωμα να μιλάτε όσες φορές θέλετε. Αλλά έχουν δικαίωμα και οι Βουλευτές να μιλούν. 
Ορίστε, έχετε το λόγο. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, μίλησα δεκαπέντε λεπτά από το χρόνο τον οποίο δικαιούμαι. Έκανα μία παρέμβαση δύο λεπτών μετά την αγόρευση του Κοινοβουλευτικού Εκπροσώπου και θέλω να κάνω μία παρέμβαση ενός λεπτού για να αποκαταστήσω την αλήθεια μπροστά σε συνειδητές ανακρίβειες, τις οποίες είπε ο κ. Τσιτουρίδης. 
ΣΑΒΒΑΣ ΤΣΙΤΟΥΡΙΔΗΣ: Θα μου δώσετε τη δυνατότητα να απαντήσω, κύριε Πρόεδρε. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Έλαβε την απάντηση από τον κ. Λαλιώτη στην επιτροπή όταν συζητήσαμε το μείζον θέμα των δημοσίων έργων.
ΣΑΒΒΑΣ ΤΣΙΤΟΥΡΙΔΗΣ: Είπατε ψέματα. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, μη διακόπτετε. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Η Μαλακάσα είναι ένα έργο της Νέας Δημοκρατίας. Χαρακτηρίζει τη Νέα Δημοκρατία και την περίοδο διακυβέρνησής της. 
ΘΕΟΔΩΡΟΣ ΚΑΣΣΙΜΗΣ: Λέτε ψέματα. 
ΣΑΒΒΑΣ ΤΣΙΤΟΥΡΙΔΗΣ: Λέτε ψέματα. 
ΠΡΟΕΔΡΕΥΩΝ (Κωνσταντίνος Βρεττός): Κύριε Κασσίμη, κύριε Τσιτουρίδη, σας παρακαλώ, μη διακόπτετε. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Εν πάση περιπτώσει, δεν μπορεί γι' αυτά για τα οποία θα έπρεπε να μη μιλάτε να προσπαθείτε όχι μόνο να μιλήσετε, αλλά και να τα φορτώσετε στους άλλους. Το έργο λοιπόν αυτό αποκαθίσταται σήμερα...
ΣΑΒΒΑΣ ΤΣΙΤΟΥΡΙΔΗΣ: Γιατί επί εξίμισι χρόνια δεν αποκαταστήσατε τη ζημιά; Πότε θα τελείωνε; Για το 2000 δεν δεσμευθήκατε;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Τι εννοείτε πότε θα τέλειωνε; 
ΣΑΒΒΑΣ ΤΣΙΤΟΥΡΙΔΗΣ: Να σας δώσω τα στοιχεία; 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Τσιτουρίδη, επειδή δεν ξέρω τι γνωρίζετε ή τι διαστρεβλώνετε, το έργο της Μαλακάσας έπρεπε να αντιμετωπισθεί με ειδικές μελέτες που αναθέσαμε στο πολυτεχνείο τα σοβαρά γεωλογικά και γεωτεχνικά προβλήματα, τα οποία είχε στην περιοχή και τα οποία δεν είχαν προβλεφθεί στην αρχική μελέτη είτε για λόγους...
ΘΕΟΔΩΡΟΣ ΚΑΣΣΙΜΗΣ: Καταθέστε τη μελέτη...
ΣΑΒΒΑΣ ΤΣΙΤΟΥΡΙΔΗΣ: Κύριε Υπουργέ...
ΠΡΟΕΔΡΕΥΩΝ (Κωνσταντίνος Βρεττός): Να μη διακόπτει ούτε ο κ. Κασσίμης ούτε ο κ. Τσιτουρίδης. Σας παρακαλώ. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Δεν είναι έτσι. Είναι της περιόδου της Νέας Δημοκρατίας.
ΘΕΟΔΩΡΟΣ ΚΑΣΣΙΜΗΣ: (Δεν ακούστηκε).
ΠΡΟΕΔΡΕΥΩΝ (Κωνσταντίνος Βρεττός): Να μη γράφονται οι διακοπές ούτε του κ. Κασσίμη ούτε του κ. Τσιτουρίδη. 
ΘΕΟΔΩΡΟΣ ΚΑΣΣΙΜΗΣ:...
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Καταθέσαμε στοιχεία στην επιτροπή για το σημαντικό θέμα των έργων. Τα κατέθεσε ο Υπουργός ο κ. Λαλιώτης, είναι πλήρη τα στοιχεία, όποιος συνάδελφος...
ΘΕΟΔΩΡΟΣ ΚΑΣΣΙΜΗΣ: ...
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Δεν είναι ανακριβή και θα χαρώ να ακούσω τα δικά σας στοιχεία, που δεν υπάρχουν.
ΠΡΟΕΔΡΕΥΩΝ (Κωνσταντίνος Βρεττός): Να μη γράφεται τίποτα. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Αυτό είναι το θέμα και κακώς προσπαθούν να δημιουργηθούν εντυπώσεις για ένα έργο το οποίο αφορά τη Νέα Δημοκρατία και γι' αυτό δεν θα έπρεπε να μιλά. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Καρατζαφέρης έχει το λόγο. 
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, νομίζει ο κύριος Υφυπουργός ότι είναι "Καβάλα" στην υπόθεση, αλλά νομίζω ότι η Μαλακάσα θα τον στείλει στη "Δράμα" εκεί όπου βρίσκεται όλη η Κυβέρνηση. Και δεν θα μπορούσε η Κυβέρνηση να βρίσκεται πουθενά αλλού από τη στιγμή που γίνεται το εξής οξύμωρο και αντιφατικό: Έχουμε Υπουργό Υγείας ένα δικηγόρο. Έχουμε Υπουργό Δημοσίων Έργων έναν οδοντίατρο, έχουμε Υπουργό Εθνικής Άμυνας έναν πολιτικό μηχανικό...
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, μη θίγετε προσωπικά. Τι πάει να πει αυτό;
ΓΕΩΡΓΙΟΣ ΚΑΡΑΤΖΑΦΕΡΗΣ: Μη λογοκρίνετε, κύριε.
...έχουμε Υπουργό Εσωτερικών μία οικονομολόγο και έχουμε Υπουργό Παιδείας ένα δημοσιογράφο. Ένα παιδί έξι ετών αν βάζατε, τα επαγγέλματα και τα Υπουργεία θα τα έβαζε διαφορετικά. Πώς να πάνε μπροστά τα Υπουργεία; 
ΠΡΟΕΔΡΕΥΩΝ (Κωνσταντίνος Βρεττός): Αυτά είναι εκτός θέματος. Και, παρακαλώ, μπείτε στο θέμα, κύριε Καρατζαφέρη. Σας παρακαλώ. 
ΓΕΩΡΓΙΟΣ ΚΑΡΑΤΖΑΦΕΡΗΣ: Εκτός βεβαίως εάν ο Υπουργός Δημοσίων Έργων εκ του αντικειμένου πρέπει να έχει γερά τα δόντια και γι' αυτόν το λόγο τον βάλατε εκεί.
Επειδή με ψέξατε προχθές, κύριε Πρόεδρε, με τον τρόπο που προσπαθείτε σήμερα να με διακόψετε για την τηλεοπτική μου εμπειρία, όπως ο κύριος Υφυπουργός, θα έλεγα κάνοντας χρήση αυτής της εμπειρίας ότι τώρα το καλοκαίρι που δεν παίζονται πλέον οι "ΑΜΑΝ" και οι "ΔΙΑΠΛΕΚΟΜΕΝΟΙ" στην τηλεόραση να στείλετε το βίντεο με την ομιλία του κ. Μαγκριώτη για να μπορεί ο λαός να ξεσκάει λίγο σ' αυτό το καμίνι στο οποίο ζούμε. Γιατί ακούσαμε μία ομιλία όπου όλα είναι ιδανικά σε αυτόν τον τόπο, λες κι αυτοί που έχουν γεμίσει τα θεωρεία, κύριε Μαγκριώτη, λες κι αυτοί οι οποίοι με σαράντα βαθμούς είναι έξω στο πεζοδρόμιο, έχουν βίτσιο και έρχονται εδώ για να χαροποιηθούν απ' αυτά, τα οποία πράττετε και λέτε. 
ΙΩΑΝΝΗΣ ΜΑΓΚΡΙΩΤΗΣ: Εσείς το καταλάβατε αυτό.
ΓΕΩΡΓΙΟΣ ΚΑΡΑΤΖΑΦΕΡΗΣ: Eπομένως πρέπει να ξέρετε ότι ατυχήσατε ατυχία μεγάλη με τη σημερινή σας ομιλία. Εγώ δε έχω σκοπό να την κάνω τρέϊλερ να την παίζω κάθε μέρα για να ευφραίνεται ο λαός .
Κύριε Πρόεδρε, είπε, λοιπόν, στην παρέμβασή του ο κύριος Κοινοβουλευτικός Εκπρόσωπος ένα "ναι μεν αλλά" απευθυνόμενος στη συγκροτημένη πράγματι παρέμβαση του εισηγητού της Νέας Δημοκρατίας. Ναι μεν αλλά. Ναι μεν πρέπει να μεταφερθεί το θησαυροφυλάκιο από εκεί που είναι και να πάει κάπου αλλού, αλλά όχι με το Ρωχάμη. Ναι μεν πρέπει η γυναίκα σας, η γυναίκα μου να πάει διακοπές, αλλά όχι μαζί με τον Μπέσκο το βιαστή. Αυτό είναι το ναι μεν, η αναγκαιότητα και το αλλά, γιατί ακριβώς ο κόσμος σας έχει σε ανάλογες περιπτώσεις με ανάλογους χαρακτηρισμούς σαν πρωταγωνιστές τους οποίους ανέφερα, κύριε Μαγκριώτη.
Ως εκ τούτου, λοιπόν, να είστε λίγο προσεκτικός. Εγώ δεν έχω κανένα λόγο βέβαια να υπερασπιστώ τις θέσεις και τα τεχνάσματα της Νέας Δημοκρατίας, αλλά να έχετε υπόψη σας ότι από μια γλοιώδη κυβέρνηση προτιμώ μια σκιώδη κυβέρνηση.
ΠΡΟΕΔΡΕΥΩΝ (Κωνσταντίνος Βρεττός): Κύριε Καρατζαφέρη εδώ ήρθατε για να κάνετε επίδειξη επιθέτων αναρμόστων;
ΓΕΩΡΓΙΟΣ ΚΑΡΑΤΖΑΦΕΡΗΣ: Αναγνωρίζετε στο "γλοιώδη" τη δικιά σας, κύριε Προέδρε και ανησυχήσατε; 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ πάρα πολύ να συμπεριφέρεσθε ευπρεπώς, διαφορετικά παραιτηθείτε από την ομιλία σας.
ΓΕΩΡΓΙΟΣ ΚΑΡΑΤΖΑΦΕΡΗΣ: Σας παρακαλώ πάρα πολύ κάντε μου τη χάρη. Εσείς είσθε απρεπώς συμπεριφερόμενος αυτήν τη στιγμή, κύριε Βρεττέ, σας ανακαλώ στην τάξη και σας παρακαλώ πάρα πολύ να είσθε προσεκτικός.
ΠΡΟΕΔΡΕΥΩΝ (Κωνσταντίνος Βρεττός): Εμένα ανακαλείτε στην τάξη;
ΓΕΩΡΓΙΟΣ ΚΑΡΑΤΖΑΦΕΡΗΣ: Βεβαίως. 
ΠΡΟΕΔΡΕΥΩΝ (Κωνσταντίνος Βρεττός): Εμένα ανακαλείτε στην τάξη;
ΓΕΩΡΓΙΟΣ ΚΑΡΑΤΖΑΦΕΡΗΣ: Μην αποπειράσθε, λοιπόν, λογοκρισίες όταν σας ενοχλούν. Θα ακούτε και πράγματα που σας ενοχλούν.
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κύριε Καρατζαφέρη, να ανακαλέσετε την ανάκληση στην τάξη, διαφορετικά κατεβείτε από το Βήμα για να μη χρησιμοποιήσω και άλλα πράγματα.
ΓΕΩΡΓΙΟΣ ΚΑΡΑΤΖΑΦΕΡΗΣ: Όχι, κύριε Πρόεδρε, αν με διακόπτετε όπως κάνετε συνεχώς θα πρέπει να σας ανακαλέσω στην τάξη. Δεν μπορεί να με διακόπτετε γιατί ουδεμία φράση μου είναι προσβλητική προς κανέναν. Και να δείτε τα Πρακτικά σας παρακαλώ πολύ.
ΠΡΟΕΔΡΕΥΩΝ (Κωνσταντίνος Βρεττός): Τελειώνει η ομιλία του κ. Καρατζαφέρη. Δεν γράφεται απολύτως τίποτα απ΄ όσα λέει ο κ. Καρατζαφέρης και παρακαλώ να κατεβείτε κάτω.
ΓΕΩΡΓΙΟΣ ΚΑΡΑΤΖΑΦΕΡΗΣ:....
ΠΡΟΕΔΡΕΥΩΝ (Κωνσταντίνος Βρεττός): Να κατεβείτε κάτω από το Βήμα. 
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΕΥΩΝ (Κωνσταντίνος Βρεττός): Δεν έχετε κανένα δικαίωμα. Σας αφαιρώ το λόγο. Έχω δικαίωμα να το κάνω αυτό. 
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΕΥΩΝ (Κωνσταντίνος Βρεττός): Σας αφαιρώ το λόγο, κύριε Καρατζαφέρη. Καθίστε κάτω.
ΓΕΩΡΓΙΟΣ ΚΑΡΑΤΖΑΦΕΡΗΣ:...
ΠΡΟΕΔΡΕΥΩΝ (Κωνσταντίνος Βρεττός): Δεν γράφεται τίποτε από τον κ. Καρατζαφέρη. Δεν γράφεται απολύτως τίποτα. 
ΓΕΩΡΓΙΟΣ ΚΑΡΑΤΖΑΦΕΡΗΣ:...
ΠΡΟΕΔΡΕΥΩΝ (Κωνσταντίνος Βρεττός): Σας αφαιρείται ο λόγος. 
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΕΥΩΝ (Κωνσταντίνος Βρεττός): Δεν γράφεται, δεν ακούγεται τίποτα.
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει ευπρέπεια στην ομιλία σας, συνεπώς σας αφαιρείται ο λόγος.
Ο επόμενος ομιλητής παρακαλώ να ετοιμάζεται, ο κ. Κασσίμης.
ΓΕΩΡΓΙΟΣ ΚΑΡΑΤΖΑΦΕΡΗΣ:...
ΠΡΟΕΔΡΕΥΩΝ (Κωνσταντίνος Βρεττός): Μη συνεχίζετε γιατί δεν γράφεσθε, δεν ακούγεστε. 
ΓΕΩΡΓΙΟΣ ΚΑΡΑΤΖΑΦΕΡΗΣ:...
ΠΡΟΕΔΡΕΥΩΝ (Κωνσταντίνος Βρεττός): Ο κ. Κασσίμης παρακαλώ να ετοιμάζεται.
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΑΝΑΓΙΩΤΗΣ ΨΩΜΙΑΔΗΣ: Σας ακούμε εμείς, συνεχίστε.
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ.
ΓΕΩΡΓΙΟΣ ΚΑΡΑΤΖΑΦΕΡΗΣ:....
ΠΡΟΕΔΡΕΥΩΝ (Κωνσταντίνος Βρεττός): Διακόπτουμε τη συνεδρίαση για δέκα λεπτά.
(ΔΙΑΚΟΠΗ)

(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Κωνσταντίνος Βρεττός): Επαναλαμβάνεται η διακοπείσα συνεδρίαση.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, δεν διακόπηκε η συνεδρίαση.
ΠΡΟΕΔΡΕΥΩΝ (Κωνσταντίνος Βρεττός): Είχε διακοπεί.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, επί προσωπικού, με συγχωρείτε.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, με συγχωρείτε. Θα μου επιτρέψετε να θέσω ένα θέμα διαδικαστικό;
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Θα παρακαλούσα πολύ, κύριε Πρόεδρε, να διευκρινιστεί από την πλευρά σας, γιατί διακόπηκε η συνεδρίαση και βάσει ποιας διατάξεως του Κανονισμού της Βουλής. 
Θα σας παρακαλέσω πολύ, λοιπόν, επειδή το ζήτημα δημιουργεί ένα προηγούμενο, πρώτον, ποιες διατάξεις του Κανονισμού εφαρμόσατε και δεύτερον, ποια από τις διατάξεις αυτές επιτρέπει, με αυτήν την αιτιολογία που θα μας πείτε, στον Πρόεδρο της Βουλής ή στον Προεδρεύοντα να διακόπτει τη συνεδρίαση. 
Πριν μας δώσετε αυτήν την εξήγηση, παρακαλώ πολύ να μη συνεχιστεί η συνεδρίαση. Διότι δημιουργείται ένα προηγούμενο, το οποίο έχει πολύ μεγάλη σημασία για το τι πρόκειται να κάνουμε μελλοντικά.
Τονίζω δε και τελειώνω, κύριε Πρόεδρε, ότι σύμφωνα με την παράγραφο 10 του άρθρου 66 του Κανονισμού της Βουλής ορίζεται: "Σε περίπτωση οποιασδήποτε παράβασης καθεμιάς από τις τρεις προηγούμενες παραγράφους" -εάν κατά τη γνώμη του Προεδρείου δηλαδή ο Βουλευτής είναι εκτός θέματος- "ο Πρόεδρος δίνει εντολή να μη γίνεται καταχώριση των αντίστοιχων ομιλιών στα Πρακτικά. Αν παρ' όλα αυτά ο Βουλευτής επιμένει να μιλεί, ο Πρόεδρος τον ανακαλεί στην τάξη. Αν και μετά την ανάκληση στην τάξη ο Βουλευτής δεν συμμορφώνεται προς τις υποδείξεις του Προέδρου, η Βουλή μπορεί με απόφασή της, η οποία λαμβάνεται με ανάταση ή έγερση και χωρίς συζήτηση, να του απαγορεύσει τη συμμετοχή στην περαιτέρω συζήτηση του θέματος".
Αυτά λέει ο Κανονισμός. Τι από αυτά εφαρμόσατε; 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Με απόφαση της Βουλής. Διότι άμα αποχωρεί ο Πρόεδρος και μένει ο ομιλητής, η κατάσταση είναι λίγο αστεία.
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, πρώτον, παρακαλώ να συμβάλετε στο να γίνει σοβαρή συζήτηση στη Βουλή. 
ΠΡΟΚΟΠΗΣ ΠΑΥΛΟΠΟΥΛΟΣ: Αυτό κάνουμε. Αυτό γίνεται. 
ΠΡΟΕΔΡΕΥΩΝ (Κωνσταντίνος Βρεττός): Όταν ανεβαίνουμε στο Βήμα και δημιουργούμε προϋποθέσεις έντασης και οχλοβοής, όπως ο κύριος συνάδελφος προηγουμένως, ο Πρόεδρος της Βουλής έχει δικαίωμα να διακόψει τη συνεδρίαση, ώστε να ηρεμήσουν τα πνεύματα και να επανέλθουμε εν ηρεμία. Σας παρακαλώ να συμβάλετε στην αποκατάσταση της ηρεμίας.
ΠΡΟΚΟΠΗΣ ΠΑΥΛΟΠΟΥΛΟΣ: Λέει ο Κανονισμός τι πρέπει να γίνεται.
ΑΝΔΡΕΑΣ ΛΟΒΕΡΔΟΣ: Κύριε Πρόεδρε, έχουμε από τις δέκα το πρωί για να πούμε δύο λέξεις.
ΠΡΟΕΔΡΕΥΩΝ (Κωνσταντίνος Βρεττός): Γι' αυτό το λόγο διέκοψα τη συνεδρίαση, διότι έπρεπε να ηρεμήσουμε. 
ΠΡΟΚΟΠΗΣ ΠΑΥΛΟΠΟΥΛΟΣ: Αρχίζουμε μία πολύ κακή πρακτική, η οποία δεν πρόκειται...
ΠΡΟΕΔΡΕΥΩΝ (Κωνσταντίνος Βρεττός): Δεν ήμασταν ήρεμοι, όταν ο συνάδελφος κ. Καρατζαφέρης είχε ανακληθεί και στη συνέχεια μιλούσε, ενώ είχαμε σταματήσει.
ΠΡΟΚΟΠΗΣ ΠΑΥΛΟΠΟΥΛΟΣ: Λέει ο Κανονισμός τι μπορείτε να κάνετε σε τέτοιες περιπτώσεις. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ να βοηθήσετε και εσείς.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κασσίμης έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, θα ήθελα το λόγο επί προσωπικού. 
ΠΡΟΕΔΡΕΥΩΝ (Κωνσταντίνος Βρεττός): Μετά, κύριε Καρατζαφέρη. Έχω δώσει το λόγο στον κ. Κασσίμη. 
ΓΕΩΡΓΙΟΣ ΚΑΡΑΤΖΑΦΕΡΗΣ: Ούτε αυτό το δικαίωμα δεν έχω; Προκλητικά μου αφαιρέσατε το λόγο. Δεν ντρέπεστε;
ΠΡΟΕΔΡΕΥΩΝ (Κωνσταντίνος Βρεττός): Oρίστε, κύριε Κασσίμη.
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, η Κυβέρνηση μπορεί να μην μπορεί να κυβερνήσει, αλλά τουλάχιστον να έρθει στη Βουλή. Δεν μπορούμε να αρχίσουμε συζήτηση με απούσα την Κυβέρνηση. Παρακαλώ να διακόψετε μέχρι να εμφανιστεί η Κυβέρνηση. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Έρχεται ο κύριος Υπουργός, κύριε Κασσίμη. Να μη μεγεθύνουμε το θέμα. 
Ορίστε, έχετε το λόγο. 
ΘΕΟΔΩΡΟΣ ΚΑΣΣΙΜΗΣ: Κύριοι συνάδελφοι, κατ' αρχάς, θέλω να πω ότι αισθάνομαι πάρα πολύ άσχημα σήμερα, ως εκλεγμένος εκπρόσωπος του ελληνικού λαού. Θεωρώ ότι είναι απαράδεκτο αυτό που βιώσαμε πριν από λίγα λεπτά. Δεν θα κρίνω εγώ το τι είπε ο συνάδελφος κ. Καρατζαφέρης. Αλλά αισθάνομαι ντροπή σε ένα δημοκρατικά εκλεγμένο Κοινοβούλιο, να αφαιρείται ο λόγος από έναν εκπρόσωπο του ελληνικού λαού. Αυτά τα περί δήθεν ευγενιών...
ΠΡΟΕΔΡΕΥΩΝ (Κωνσταντίνος Βρεττός): Ελάτε στο θέμα σας παρακαλώ και αφήστε αυτά. 
ΘΕΟΔΩΡΟΣ ΚΑΣΣΙΜΗΣ: Αφαιρέστε μου το λόγο, κύριε Πρόεδρε, αν θέλετε. 
ΠΡΟΕΔΡΕΥΩΝ (Κωνσταντίνος Βρεττός): Αφήστε τις κορώνες και ελάτε στο θέμα. Στο θέμα σας παρακαλώ. 
ΘΕΟΔΩΡΟΣ ΚΑΣΣΙΜΗΣ: Σας παρακαλώ πολύ. Είναι ντροπή, κύριοι συνάδελφοι. 
ΠΡΟΕΔΡΕΥΩΝ (Κωνσταντίνος Βρεττός): Ελάτε στο θέμα και αφήστε τις ντροπές. Ντροπή είναι αυτά τα οποία κάνετε. Σας παρακαλώ. 
ΘΕΟΔΩΡΟΣ ΚΑΣΣΙΜΗΣ: Σας παρακαλώ να μην απευθύνεστε σε μένα έτσι. Σας παρακαλώ. Να ανακαλέσετε τη φράση "ντροπή είναι αυτά τα οποία κάνετε".
ΠΡΟΕΔΡΕΥΩΝ (Κωνσταντίνος Βρεττός): Αυτά τα μέτρα και αυτού του είδους οι εκφράσεις είναι πράγματα...
ΘΕΟΔΩΡΟΣ ΚΑΣΣΙΜΗΣ: Δεν ξέρω ποια είναι η ιστορία σας, κύριε Αντιπρόεδρε, αλλά εμένα η ιστορία μου δεν μου επιτρέπει να ανέχομαι τέτοιου είδους λογοκρισία. 
ΠΡΟΕΔΡΕΥΩΝ (Κωνσταντίνος Βρεττός): Στο θέμα σας. Έχουμε δικαίωμα να σας επαναφέρουμε στο θέμα σας. Ορίστε παρακαλώ. Έχουμε νομοσχέδιο. Αν έχετε να μιλήσετε γι' αυτό, μιλήστε. 
ΘΕΟΔΩΡΟΣ ΚΑΣΣΙΜΗΣ: Νομοσχέδιο έχετε, δημοκρατική ευαισθησία δεν έχετε, κύριε Πρόεδρε και αυτό με λυπεί. 
ΠΡΟΕΔΡΕΥΩΝ (Κωνσταντίνος Βρεττός): Αφήστε τα αυτά να τα κρίνουν άλλοι. 
ΘΕΟΔΩΡΟΣ ΚΑΣΣΙΜΗΣ: Σας παρακαλώ, να μιλήσω τώρα. Φτάνει πια. 
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, το ύφος σας...
ΘΕΟΔΩΡΟΣ ΚΑΣΣΙΜΗΣ: Σας παρακαλώ επιτρέψτε μου να μιλήσω. 
ΠΡΟΕΔΡΕΥΩΝ (Κωνσταντίνος Βρεττός): Πού μιλάτε; 
ΘΕΟΔΩΡΟΣ ΚΑΣΣΙΜΗΣ: Στο ελληνικό Κοινοβούλιο μιλάω. 
ΠΡΟΕΔΡΕΥΩΝ (Κωνσταντίνος Βρεττός): Γι' αυτό μιλάτε καλύτερα τότε και πιο προσεκτικά και μην τσιρίζετε. Γιατί τσιρίζετε. Τσιρίζετε, δεν μιλάτε. 
Ορίστε. 
ΘΕΟΔΩΡΟΣ ΚΑΣΣΙΜΗΣ: Θα παρακαλούσα ο Πρόεδρος της Βουλής, ο οποίος ακούει τη συζήτηση να έρθει στο Κοινοβούλιο. Είναι ντροπή αυτό το πράγμα. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, είστε υπεύθυνος. 
ΠΡΟΕΔΡΕΥΩΝ (Κωνσταντίνος Βρεττός): Μα, αφού κάνει αυτό το πράγμα, τι να κάνω; Δεν είμαι καθόλου υπεύθυνος. Υπεύθυνοι είναι άλλοι. Σας παρακαλώ. 
ΠΡΟΚΟΠΗΣ ΠΑΥΛΟΠΟΥΛΟΣ: Εάν συνεχιστεί οιαδήποτε προσπάθεια διακοπής της νομοθεσίας οιουδήποτε Βουλευτή και όχι μόνο του κ. Κασσίμη...
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Κασσίμη. Καθίστε κάτω, κύριε Παυλόπουλε. 
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, θα παρακαλούσα να με αφήσετε να μιλήσω χωρίς διακοπές. 
ΠΡΟΕΔΡΕΥΩΝ (Κωνσταντίνος Βρεττός): Ορίστε, μιλήστε. 
ΘΕΟΔΩΡΟΣ ΚΑΣΣΙΜΗΣ: Κύριοι συνάδελφοι, ο κ. Παυλόπουλος για το θέμα των εργαζομένων ανέπτυξε πλήρως τη συνταγματική δυνατότητα, η οποία υπάρχει στην Κυβέρνηση. 
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ )
Θέλω να σας πω εδώ ότι αν η Κυβέρνηση δεν δείξει την κοινωνική ευαισθησία, η Νέα Δημοκρατία δεσμεύεται πολύ σύντομα, όταν θα έρθει στην εξουσία να αποκαταστήσει τη νομιμότητα και να αποκαταστήσει τους εργαζόμενους σήμερα στο Ταμείο Εθνικής Οδοποιίας. 
Ο κ. Παυλόπουλος ανέπτυξε ότι υπάρχει συνταγματική δυνατότητα και το ανέπτυξε λεπτομερώς. Στη συνέχεια είδαμε να έρχεται ο Κοινοβουλευτικός Εκπρόσωπος του ΠΑ.ΣΟ.Κ. σε μία τελείως θεατρική αγόρευση και να λέει καλώ την Κυβέρνηση να δεσμευτεί εδώ ότι σε λίγο καιρό θα τους τακτοποιήσει, όταν ο Υπουργός του έλεγε ότι συνταγματικά δεν μπορεί να τους τακτοποιήσει. Λοιπόν, ποιον κοροϊδεύετε επιτέλους; Εμείς επειδή δεν θέλουμε να κοροϊδεύουμε κανέναν δεσμευόμαστε ότι έχοντας την κοινοβουλευτική Πλειοψηφία θα αποκαταστήσουμε τους εργαζόμενους στα ΤΕΟ, όπως οφείλει να το κάνει σήμερα η Κυβέρνηση. 
Από κει και πέρα, θα παρακαλούσα να έχω μια απάντηση από τον παριστάμενο Υπουργό για εκείνο το κάμπριο, το σπορ αυτοκίνητο που αγόρασε ο πρόεδρος του ΤΕΟ, διθέσιο, που το αγόρασε με χρήματα του ταμείου και θέλω να μάθω και ποιος το οδηγεί, σε ποιον το διέθεσε. 
Να μας το πει επισήμως η Κυβέρνηση. Εγώ δεν γνωρίζω. Ένα ερώτημα θέτω και θα ήθελα να μάθω την απάντηση, κύριε Υπουργέ.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, θέλετε να απαντήσετε σε αυτό το θέμα;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Αν θέλει και ο κ. Κασσίμης.
ΠΡΟΕΔΡΟΣ (Απόστολος Κακλαμάνης): Καλώς, αν και δεν είναι αυτό το θέμα του νομοσχεδίου μας! 
Ορίστε, κύριε Υφυπουργέ.
ΘΕΟΔΩΡΟΣ ΚΑΣΣΙΜΗΣ: Nα κρατηθεί ο χρόνος, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Όχι. Συνήθως ο χρόνος είναι σε βάρος εκείνου που δέχεται τη διακοπή. 
ΘΕΟΔΩΡΟΣ ΚΑΣΣΙΜΗΣ: Τότε δεν δέχομαι τη διακοπή, κύριε Πρόεδρε!
ΠΡΟΕΔΡΟΣ (Απόστολος Κακλαμάνης): Θα τον κρατήσουμε, κύριε Κασσίμη!
Ορίστε, κύριε Υφυπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, για να μη δημιουργείτε εντυπώσεις, γιατί δεν το κάνετε κακοπροαίρετα -το αναγνωρίζω, γιατί γνωρίζω το ύφος σας- αλλά θέλω να πω ότι, όσον αφορά το θέμα το οποίο φέρετε, πράγματι το Ταμείο Εθνικής Οδοποιίας προχώρησε στην αγορά ενός αυτοκινήτου Volkswagen 1800 κυβικών, τύπου σκαραβαίου, για να καλύψει τις ανάγκες της μετακίνησης τις δικές μου, επειδή το υπηρεσιακό αυτοκίνητο το οποίο είχα, μια Μersedes ήταν σε κακή κατάσταση και από το Υπουργείο Δημόσιας Διοίκησης δεν υπήρχε δυνατότητα αντικατάστασης. Αυτό είναι το θέμα και νομίζω ότι αν θέτετε τέτοιο θέμα, έχετε λάθος. Δεν είναι κάμπριο, αλλά είναι ένα αυτοκίνητο Volkswagen τύπου σκαραβαίου αξίας οκτώ εκατομμυρίων. Εάν αυτό το πράγμα θεωρείτε ότι είναι κάτι μεμπτό...
ΘΕΟΔΩΡΟΣ ΚΑΣΣΙΜΗΣ: Επειδή έρχεται κατ΄ υπέρβαση της εξουσιοδότησης του προέδρου του Ταμείου Εθνικής Οδοποιίας, πιστεύω ότι θα έπρεπε να είναι πιο προσεκτική στη διαχείριση και στον τρόπο. Ο σκοπός δεν είναι κακός, παρ΄ ότι δεν θα ήθελα να είναι το Ταμείο Εθνικής Οδοποιίας αυτό το οποίο καλύπτει τις ανάγκες για αυτοκίνητο μελών της Κυβερνήσεως. Υπάρχουν άλλα νομοθετημένα όργανα -η κα Παπανδρέου μπορεί να μας πει- τα οποία έχουν αυτήν την αποστολή. 
Όλη αυτή η ευκολία με την οποία διαχειριζόμαστε το δημόσιο σαν να είναι μαγαζί μας δημιουργεί μια πολύ κακή ατμόσφαιρα. Και αυτή η ατμόσφαιρα θα έπρεπε κάποτε να μας κάνει πιο ευαίσθητους. Διότι εγώ δεν κατακρίνω τον Υπουργό. Ο άνθρωπος ζήτησε αυτοκίνητο, αλλά θα έπρεπε να καλυφθεί διαφορετικά, να καλυφθεί εκεί που νομοθετημένα υπάρχει υποχρέωση να καλύπτουν τις ανάγκες των μελών της Κυβερνήσεως. 
Αλλά ας έρθουμε στα υπόλοιπα του νομοσχεδίου.
Για ποια αποκρατικοποίηση μιλάτε; Μας κατηγόρησε ο εκπρόσωπος του ΠΑΣΟΚ αλλά και ο Υπουργός ότι φοράμε ένα παλαιό κουστούμι φθαρμένο. Ναι το ίδιο φοράμε, εμείς δεν αλλάζουμε. Εμείς υπέρ της συμμετοχής στην Ευρώπη είμαστε, δεν είμαστε υπέρ της παραδόσεως. Ευρωπαϊστές είμαστε .
Θα σας πω κάτι άλλο. Είστε μασκαράδες! Μασκαράδες με την έννοια που λέει το λεξικό του Μπαμπινιώτη, δηλαδή μασκαρευόσαστε ...
ΠΡΟΕΔΡΟΣ (Απόστολος Κακλαμάνης): Κύριε συνάδελφε, με συγχωρείτε αλλά θα σας διακόψω για να σας πω αυτό που επί του Κανονισμού οφείλω να σας πω. Σας κρατώ και το χρόνο. 
Νομίζετε ότι συμβάλλει στην ενημέρωσή μας για τις απόψεις σας για το νομοσχέδιο να απευθύνεσθε στην Κυβέρνηση και να τους λέτε "μασκαράδες"; Νομίζετε πραγματικά εσείς ένας Βουλευτής με πείρα εδώ, ότι με αυτά τα λεκτικά τεχνάσματα -να το πω έτσι- μπορούμε να προάγουμε εδώ το επίπεδο της συζητήσεώς μας; Δεν είναι σωστό, το ξέρετε! Είμαι βέβαιος ότι αν ήσασταν στη θέση εκείνων, θα σας εξόργιζε μια τέτοια έκφραση σε βάρος σας. Σας παρακαλώ πολύ, ήδη είμαστε σ΄ ένα χρόνο που πρέπει να μιλήσουμε για το νομοσχέδιο!
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, ανακαλώ τη λέξη "μασκαράδες"!
ΠΡΟΕΔΡΟΣ (Απόστολος Κακλαμάνης): Εγώ σας αφήνω με την πείρα που έχετε, να σκεφθείτε -επειδή προηγήθηκαν και κάποια άλλα γεγονότα πριν- αν μπορούμε σε αυτήν την Αίθουσα να εκφράζουμε τις απόψεις μας και να ανταλλάσσουμε φράσεις και σκέψεις με αυτόν το ρυθμό. Σας παρακαλώ πολύ όλους. Λυπάμαι που δεν ήμουνα από την αρχή στην Έδρα, διότι είμαι βέβαιος ότι και ο κ. Καρατζαφέρης θα με άκουγε. Δεν μπορούμε έτσι να συζητήσουμε με ύβρεις. Δεν γίνεται!
ΓΕΩΡΓΙΟΣ ΚΑΡΑΤΖΑΦΕΡΗΣ: Θα απαντήσω όταν έρθει η ώρα, κύριε Πρόεδρε! 
ΠΡΟΕΔΡΟΣ (Απόστολος Κακλαμάνης): Όχι, αγαπητέ συνάδελφε. Σας παρακαλώ πολύ να σεβαστούμε αυτήν την Αίθουσα! 
ΓΕΩΡΓΙΟΣ ΚΑΡΑΤΖΑΦΕΡΗΣ : Επί προσωπικού, κύριε Πρόεδρε!
ΠΡΟΕΔΡΟΣ (Απόστολος Κακλαμάνης): Μα, δεν υπάρχει προσωπικό. 
Αυτό που είπε ο κ. Κασσίμης δεν αφορά εσάς.
ΓΕΩΡΓΙΟΣ ΚΑΡΑΤΖΑΦΕΡΗΣ: Αυτό που είπε ο κ. Προεδρεύων πριν. 
ΠΡΟΕΔΡΟΣ (Απόστολος Κακλαμάνης): Αφήστε κύριε Καρατζαφέρη. Σας παρακαλώ!
Σας παρακαλώ θερμά όλους και εκείνους που ξέρω ότι τα αυτιά τους τα έχουν κλεισμένα αν και είναι πρώτοι που θα έπρεπε να τα έχουν ανοιχτά λόγω κάποιου επιπέδου που έχουν και αυτούς τους παρακαλώ θερμά να σεβαστούν αυτήν την Αίθουσα είτε λίγο έχουν θητεύσει σ' αυτήν είτε πολύ. 
Ορίστε, κύριε Κασσίμη, συνεχίστε. 
ΘΕΟΔΩΡΟΣ ΚΑΣΣΙΜΗΣ: Θα επαναλάβω ότι το χαρακτηρισμό τον ανακαλώ, αλλά δεν μπορώ να μην πω ότι αυτή εδώ η Κυβέρνηση καθημερινώς αλλάζει ρούχα, καθημερινώς αλλάζει προσωπείο. Δεν ξέρω πώς το λέει ο ελληνικός λαός, εγώ την ελληνική λέξη την ξέρω, ας το κρίνει ο καθένας πώς είναι. 
Άκουσα εδώ ότι δεν θέλουμε την αποκρατικοποίηση. Ποια αποκρατικοποίηση; Αυτά είναι παγαπόντικα πράγματα. Και θα σας πω γιατί. Το κάνατε και στην "Ελληνικά Τουριστικά Ακίνητα Α.Ε." Τα ίδια πράγματα κάνατε που κάνετε και εδώ. Κάνετε το Ταμείο Οδοποιίας ανώνυμη εταιρεία. Είναι δε τέτοια η απέχθειά σας για την ιδιωτική οικονομία που βλέπετε φθάνει η Επιστημονική Επιτροπή της Βουλής να λέει το εξής: "Γενικότερα οι ρυθμίσεις του καταστατικού που διαλαμβάνονται στο άρθρο 17 δεν φαίνεται να διέπονται από μια σαφή αντίληψη της φύσης της λειτουργίας και της οικονομίας ενός καταστατικού ανώνυμης εταιρείας". Γιατί φυσικά δεν θέλετε μια ανώνυμη εταιρεία. Άλλο θέλετε. Θέλετε να μπορέσετε ένας κρατικός φορέας να κάνει ό,τι θέλει χωρίς να μπαίνει στις δεσμεύσεις περί διαφάνειας του δημοσίου. Και αυτό κάνετε.
Ακούω τώρα "για να μπορέσει να γίνει αυτοχρηματοδότηση". Γιατί στην Αττική οδό σας ενόχλησε το Ταμείο Εθνικής Οδοποιίας για να κάνετε συγχρηματοδότηση; 
Βλέπω μετά τους σκοπούς. Για όνομα του Θεού! Μελέτη, κατασκευή, εξοπλισμός, συμμετοχή σε εταιρείες, έργα σε ξένες χώρες! Γι΄ αυτό το κάνετε, κύριε Υπουργέ. Δεν το κάνετε για όλα εκείνα τα οποία μας είπατε, γιατί αυτά δεν βγαίνουν πουθενά από εδώ. Εδώ ξαφνικά φτιάχνετε μια εταιρεία Α.Ε. που έχει μια μετοχή το ελληνικό δημόσιο, μπορεί μεθαύριο να έχει πολλές, διότι το καταστατικό αφήνει τελείως ανοιχτή τη δυνατότητα από μονομετοχική να γίνει πολυμετοχική αυτή η εταιρεία και θα αρχίσει να αναθέτει λέει έργο στον άλφα εργολάβο να συμμετέχει με τη βήτα εταιρεία σε μια άλλη κατασκευή, να παίρνει λατομεία να τα εκμεταλλεύεται, να μπαίνει συνέταιρος και όλα αυτά πέρα και έξω από τις όποιες ρυθμίσεις για την προστασία και τη διαφάνεια στη διαχείριση του δημοσίου χρήματος. Γι΄ αυτό είμαστε αντίθετοι. 
Ότι πρέπει να αναμορφωθεί το Ταμείο Εθνικής Οδοποιίας, ότι πρέπει να γίνει ένα συντονιστικό όργανο, το οποίο να αναλάβει το συντονισμό αλλά προς Θεού όχι να γίνει επιχείρηση! Όταν μιλάμε για αποκρατικοποίηση μιλάμε ότι η επιχειρηματική δράση θα είναι σε ιδιώτες. Ο έλεγχος θα είναι στο ελληνικό δημόσιο, ο σχεδιασμός, ο συντονισμός. Το να πουλάει χαλίκι δεν μπορεί να είναι, δουλειά του ελληνικού δημοσίου. Και επειδή δεν μπορεί να είναι, του δίνουμε την περιουσία του εθνικού δικτύου, του δίνουμε και μια χρηματοδότηση και του λέμε από εκεί και πέρα κάνε ό,τι θέλεις. Αυτά είναι τουλάχιστον ύποπτα για να μη χρησιμοποιήσω πιο βαριές λέξεις. 
Δεν είναι δυνατόν με τέτοια λογική λίγο πριν τελειώσει ο βίος αυτής της Κυβέρνησης -και λυπούμαι, κύριοι συνάδελφοι, από την ώρα που τελειώσατε στη συνείδηση του ελληνικού λαού έχετε τελειώσει- να προχωρείτε με τέτοια σπουδή στην αποκρατικοποίηση της περιουσίας του ελληνικού λαού, στην ιδιοποίηση της διαχείρισής τους από τους κομματικούς που θα διορίσετε εκεί. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε Κασσίμη, τελειώστε.
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, θα έπρεπε τουλάχιστον να μου δώσετε τα τρία λεπτά που μου "έφαγε" ο Προεδρεύων πριν. 
ΠΡΟΕΔΡΟΣ (Απόστολος Κακλαμάνης): Κύριε Κασσίμη, κράτησα το χρόνο σας κατά τη διακοπή του κυρίου Υπουργού.
Δυστυχώς μπήκατε στο θέμα σας στο έκτο λεπτό και είκοσι πέντε δευτερόλεπτά.
ΘΕΟΔΩΡΟΣ ΚΑΣΣΙΜΗΣ: Εντάξει, κύριε Πρόεδρε, αλλά...
ΠΡΟΕΔΡΟΣ (Απόστολος Κακλαμάνης): Σας δίνω ένα ακόμη λεπτό για να ολοκληρώσετε, αλλά σας παρακαλώ να συντομεύετε.
ΘΕΟΔΩΡΟΣ ΚΑΣΣΙΜΗΣ: Ευχαριστώ, κύριε Πρόεδρε.
Θα ήθελα, λοιπόν, να σας πω να μην έρθετε ξανά εδώ να μας λέτε περί ιδιωτικοποιήσεων και περί ελεύθερης αγοράς. Δεν μπορείτε πια να εξαπατήσετε κανέναν. Διότι αυτά που κάνετε δεν είναι τίποτε άλλο πάρα να αφαιρείτε τον έλεγχο από το ελληνικό δημόσιο και να διαχειρίζεστε αδιαφανώς την περιουσία του ελληνικού λαού.
Δυστυχώς -και είναι η πρώτη φορά που το λέω- ούτε οι προθέσεις σας είναι καλές. Κι αυτό είναι κάτι το οποίο έχει γεμίσει αγανάκτηση και πανικό τον ελληνικό λαό. Να είστε βέβαιοι ότι πολύ γρήγορα θα ελεγχθείτε από τον ελληνικό λαό και ότι ο έλεγχος θα είναι αυτός που πρέπει να είναι.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Κύριε Καρατζαφέρη, πείτε μου τι σας είπε ο Προεδρεύων κύριος Αντιπρόεδρος που σας δημιούργησε προσωπικό θέμα.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, ελπίζω το ερώτημά σας να είναι ρητορικό.
ΠΡΟΕΔΡΟΣ (Απόστολος Κακλαμάνης): Όχι, ρώτησα μόλις τώρα τον κ. Βρεττό, αλλά θέλω να ακούσω από εσάς...
ΓΕΩΡΓΙΟΣ ΚΑΡΑΤΖΑΦΕΡΗΣ: Δεν ήταν λόγω μείωση, κύριε Πρόεδρε. Ήταν έργω μείωση και έργω εξύβριση.
ΠΡΟΕΔΡΟΣ (Απόστολος Κακλαμάνης): Μια στιγμή. Πείτε μου, λοιπόν...
ΓΕΩΡΓΙΟΣ ΚΑΡΑΤΖΑΦΕΡΗΣ: Δεν υπήρχε κανένας λόγος, κύριε Πρόεδρε, να μου αφαιρέσει το λόγο....
ΠΡΟΕΔΡΟΣ (Απόστολος Κακλαμάνης): Κύριε Καρατζαφέρη...
ΓΕΩΡΓΙΟΣ ΚΑΡΑΤΖΑΦΕΡΗΣ: Δεν υπάρχει καμία φράση, κύριε Πρόεδρε...
ΠΡΟΕΔΡΟΣ (Απόστολος Κακλαμάνης): Κύριε Καρατζαφέρη!
ΓΕΩΡΓΙΟΣ ΚΑΡΑΤΖΑΦΕΡΗΣ: Παρακαλώ τον Προεδρεύοντα προηγουμένως κ. Βρεττό να πει για ποια φράση με ανακάλεσε ή προσπάθησε να με ανακαλέσει στην τάξη.
ΠΡΟΕΔΡΟΣ (Απόστολος Κακλαμάνης): Παρακαλώ, κύριε Καρατζαφέρη.
ΓΕΩΡΓΙΟΣ ΚΑΡΑΤΖΑΦΕΡΗΣ: Για ποια φράση μου. Δεν είναι δυνατόν...
ΠΡΟΕΔΡΟΣ (Απόστολος Κακλαμάνης): Κατ' αρχάς δεν θα γράφεται τίποτε, παρά όταν εγώ θα πω ότι ο κ. Καρατζαφέρης ομιλεί και θα γράφεται.
Κύριε συνάδελφε...
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΟΣ (Απόστολος Κακλαμάνης): Πώς είπατε;
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΟΣ (Απόστολος Κακλαμάνης): Σε μένα το λέτε αυτό;
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΟΣ (Απόστολος Κακλαμάνης): Γιατί, κύριε Καρατζαφέρη;
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΟΣ (Απόστολος Κακλαμάνης): Θα σας πω γιατί.
ΓΕΩΡΓΙΟΣ ΚΑΡΑΤΖΑΦΕΡΗΣ: ....
ΠΡΟΕΔΡΟΣ (Απόστολος Κακλαμάνης): Όχι, κύριε Καρατζαφέρη. Πού το είδατε το λεπτό;
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΟΣ (Απόστολος Κακλαμάνης): Όχι, κύριε Καρατζαφέρη, δεν το είπα. Δεν ακούσατε τέτοιο πράγμα. Άκουσε κανείς τέτοιο πράγμα; Όχι.
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΟΣ (Απόστολος Κακλαμάνης): Κύριε Καρατζαφέρη, κοιτάξτε να ακούτε τι λέω...
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΟΣ (Απόστολος Κακλαμάνης): Μη βιάζεστε.
Κοιτάξτε: Παρ΄ όλο που είναι σαφές το τι συμβαίνει, εγώ προσπαθώ -γιατί αυτό είναι το καθήκον μου ως Προέδρου- να εξελιχθεί ομαλότερα η διαδικασία αυτή. Μου ζητήσατε το λόγο επί προσωπικού θέματος διότι, όπως είπατε, ο κ. Βρεττός είπε κάτι το οποίο σας προσέβαλε. Τώρα μου λέτε ότι δεν είπε κάτι, αλλά ότι η εξύβριση ήταν έργω.
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΟΣ (Απόστολος Κακλαμάνης): Πρώτον, πείτε μας τι είπε. Γράφεται τώρα.
Και ακούστε, παρακαλώ, κύριε Καρατζαφέρη: Το Βήμα είναι ελεύθερο, μπορεί καθένας να λέει ελεύθερα τις σκέψεις του, αλλά ο Κανονισμός λέει κάποια πράγματα, τα οποία οφείλουμε όλοι -και πρώτος ο Πρόεδρος- να σεβόμεθα. Εάν ο Βουλευτής από του Βήματος ή από τη θέση του ομιλεί για πράγματα άσχετα με το συζητούμενο θέμα, διακόπτεται. Το λέει ρητά ο Κανονισμός.
Επίσης, ο Κανονισμός λέει...
ΒΑΣΙΛΗΣ ΚΕΔΙΚΟΓΛΟΥ: Ο λόγος δεν διακόπτεται.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, σας παρακαλώ.
Ο Κανονισμός λέει επίσης ότι κανείς δεν ομιλεί, εάν δεν του δοθεί ο λόγος. Βέβαια το πνεύμα του Κανονισμού είναι ότι η λειτουργία του Σώματος δεν είναι μόνο θέμα του Προέδρου, αλλά θέμα όλων μας. Εάν, λοιπόν, εσείς ή κάποιος συνάδελφος θέλει να δώσει μία άλλη εικόνα του ελληνικού Κοινοβουλίου, τότε είναι καθήκον όλων μας -και όχι μόνον του Προέδρου- να αντιδρούμε αναλόγως και όχι να ρίχνουμε λάδι στη φωτιά.
Τι είπε, λοιπόν, ο κ. Βρεττός, κύριε Καρατζαφέρη;
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, θα σας διευκολύνω κι εγώ στην προσπάθειά σας να κατευνάσετε τα πνεύματα.
ΠΡΟΕΔΡΟΣ (Απόστολος Κακλαμάνης): Ευχαριστώ πολύ.
ΓΕΩΡΓΙΟΣ ΚΑΡΑΤΖΑΦΕΡΗΣ: Εσείς, κύριε Πρόεδρε, θα χειριζόσασταν το θέμα όπως το χειρίστηκε ο κ. Βρεττός;
ΠΡΟΕΔΡΟΣ (Απόστολος Κακλαμάνης): Δεν το γνωρίζω, γι' αυτό ρωτώ τι σας είπε.
ΓΕΩΡΓΙΟΣ ΚΑΡΑΤΖΑΦΕΡΗΣ: Επαναλαμβάνω: Ζητώ να εφαρμοσθεί ο Κανονισμός, ο οποίος θέλει την γνώμη της Βουλής. Να μην μου αφαιρεί το λόγο με αυτόν τον αυθαίρετο τρόπο, που δεν υπάρχει στον Κανονισμό της Βουλής.
ΠΡΟΕΔΡΟΣ (Απόστολος Κακλαμάνης): Κύριε συνάδελφε...
ΒΑΣΙΛΗΣ ΚΕΔΙΚΟΓΛΟΥ: Δεν έχει δικαίωμα να αφαιρεί το λόγο ποτέ!
ΓΕΩΡΓΙΟΣ ΚΑΡΑΤΖΑΦΕΡΗΣ: Κατ' αρχήν, κύριε Πρόεδρε...
ΠΡΟΕΔΡΟΣ (Απόστολος Κακλαμάνης): Κύριε συνάδελφε, θα υποχρεωθώ...
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, χωρίς υπερβολές, χωρίς καμία ύβρη...
ΠΡΟΕΔΡΟΣ (Απόστολος Κακλαμάνης): Κύριε συνάδελφε, λυπάμαι γιατί συγκατανεύουν ορισμένοι συνάδελφοι. Αν νομίζετε ότι αυτό το θέαμα μας βοηθάει, να ενθαρρύνετε αυτήν την κατάσταση...
ΓΕΩΡΓΙΟΣ ΚΑΡΑΤΖΑΦΕΡΗΣ: Ούτε δικαίωμα έχω, αφού δεν έχουν οι συνάδελφοι.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι -πολύ αναπαυτική η στάση και το ειρωνικό μειδίαμα επίσης προσφέρει στην όλη ατμόσφαιρα!- θέλω να σας πω ότι ο Κανονισμός λέει πως όταν υπάρχει θόρυβος, αλλά και ανεξαρτήτως αυτού, ο Πρόεδρος διακόπτει, όταν το νομίζει, όταν κρίνει ότι υπάρχει κόπωση, όταν κρίνει ότι λείπει ο Υπουργός, όταν κρίνει ότι η συζήτηση χρειάζεται κάποια διακοπή ή όχι. 
ΓΕΩΡΓΙΟΣ ΚΑΡΑΤΖΑΦΕΡΗΣ: Τι από όλα αυτά συνέβη; 
ΠΡΟΕΔΡΟΣ (Απόστολος Κακλαμάνης): Μη με διακόπτετε σας παρακαλώ!
Λέω ότι αυτήν τη στιγμή θα υποχρεωθώ να διακόψω τη συνεδρίαση αν θα συνεχισθεί αυτός ο θόρυβος και αν θα συνεχισθεί ένα θέαμα του Κοινοβουλίου, το οποίο εγώ ως Πρόεδρος κρίνω ότι βλάπτει το Κοινοβούλιο. 
ΓΕΩΡΓΙΟΣ ΚΑΡΑΤΖΑΦΕΡΗΣ: Από πότε ο διάλογος είναι θόρυβος, κύριε Πρόεδρε; 
ΠΡΟΕΔΡΟΣ (Απόστολος Κακλαμάνης): Και όχι κάποιον από σας ή κάποια παράταξη, βλάπτει το Κοινοβούλιο. Αυτό το θέαμα αυτήν τη στιγμή, ξέρετε πολύ καλά όλοι ότι βλάπτει το Κοινοβούλιο. 
Ο Πρόεδρος του Σώματος οφείλει να προστατεύει το κύρος του Κοινοβουλίου, περισσότερο από οποιονδήποτε άλλον και εκ του Κανονισμού έχει το δικαίωμα να διακόψει τη συνεδρίαση. Επτά χρόνια Πρόεδρος της Βουλής δεν έχω ανακαλέσει κανέναν στην τάξη, δεν έχω υποχρεωθεί να φερθώ πολύ σκληρά, αν θέλετε, σε κανένα συνάδελφο. Προσπαθώ με τον ένα ή τον άλλο τρόπο να λύνουμε τα προβλήματα αυτά. Μη συνεχίζετε, όσοι έχετε μία αντίληψη τέτοια, μία τακτική, η οποία βλάπτει το Κοινοβούλιο και φυσικά βλάπτει και καθέναν που γίνεται παραίτιος ή που ανέχεται μία τέτοια διολίσθηση του Κοινοβουλίου και δεν ωφελεί επίσης όποιον είναι ο πρωταίτιος. Νομίζω ότι κάνει λάθος ο οποιοσδήποτε σκέφτεται έτσι.
Παρακαλώ, κύριε Καρατζαφέρη, πείτε μας τι σας είπε ο κ. Βρεττός που σας έθιξε. Πείτε μας τη φράση. 
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, ενώ μιλούσα στη Βουλή στο χρόνο που είχε προκαθορίσει ο Κανονισμός, με διέκοψε αυθαιρέτως, χωρίς να πω καμία φράση, η οποία να ενοχλούσε την κοινοβουλευτική ευταξία. Παρακαλώ για να λυθεί το θέμα, να συνεχίσω την ομιλία μου, όπως την άφησα. 
ΠΡΟΕΔΡΟΣ (Απόστολος Κακλαμάνης): Κύριε Καρατζαφέρη, αυτό, λοιπόν, για σας είναι το προσωπικό θέμα.
ΓΕΩΡΓΙΟΣ ΚΑΡΑΤΖΑΦΕΡΗΣ: Βεβαίως. 
ΠΡΟΕΔΡΟΣ (Απόστολος Κακλαμάνης): Ότι σας διέκοψε... 
ΓΕΩΡΓΙΟΣ ΚΑΡΑΤΖΑΦΕΡΗΣ: Και η εξύβριση, η οποία έγινε με τις πράξεις του, όταν μάζευε τους Βουλευτές και τους έλεγε "πάμε να βγούμε έξω". Τι είναι αυτά τα πράγματα; Κλητήρας της Βουλής είναι ο Πρόεδρος της Βουλής και να λέει "πάμε να βγούμε έξω", "πάμε να βγούμε έξω;". Σας παρακαλώ, κύριε Πρόεδρε, να συνεχίσω την ομιλία μου.
ΠΡΟΕΔΡΟΣ (Απόστολος Κακλαμάνης): Κύριε Καρατζαφέρη, σας παρακαλώ πάρα πολύ. 
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, να συνεχίσω την ομιλία μου που άφησα.
ΠΡΟΕΔΡΟΣ (Απόστολος Κακλαμάνης): Όχι, κύριε Καρατζαφέρη. Θα σας πω γιατί. Πρώτα-πρώτα εσείς, παρά τη διακοπή -και νομίζω ότι αυτό είναι ένα σοβαρό ολίσθημα- συνεχίζατε να ομιλείτε. 
ΓΕΩΡΓΙΟΣ ΚΑΡΑΤΖΑΦΕΡΗΣ: Πότε έχει ξανασυμβεί να διακόπτεται ομιλητής στη Βουλή;
ΠΡΟΕΔΡΟΣ (Απόστολος Κακλαμάνης): Κύριε Καρατζαφέρη, το ξέρετε άριστα. Όταν ο ομιλητής είναι εκτός θέματος, διακόπτεται.
ΒΑΣΙΛΗΣ ΚΕΔΙΚΟΓΛΟΥ: Δεν έχετε τέτοιο δικαίωμα. 
Κύριε Καρατζαφέρη, είναι διοικητική πράξη, στο Συμβούλιο Επικρατείας. 
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Λυπάμαι. Με αυτές τις συνθήκες, όπως αντιλαμβάνεσθε, και μέχρις ότου αποκατασταθεί η ησυχία στην Αίθουσα, είμαι υποχρεωμένος να διακόψω και πάλι τη συνεδρίαση αυτή. Λυπάμαι πάρα πολύ. Είμαι βέβαιος ότι η κοινή γνώμη παρακολουθεί και κρίνει...
ΒΑΣΙΛΗΣ ΚΕΔΙΚΟΓΛΟΥ: Βεβαίως παρακολουθεί και κρίνει...
ΠΡΟΕΔΡΟΣ (Απόστολος Κακλαμάνης):...και όσους δημιουργούν αυτήν την ατμόσφαιρα και όσους την ανέχονται ή την ενθαρρύνουν. 
ΓΕΩΡΓΙΟΣ ΚΑΡΑΤΖΑΦΕΡΗΣ: Και όσοι διακόπτουν Βουλευτές, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, διακόπτεται δι΄ ολίγον η συνεδρίαση.
(Δ Ι Α Κ Ο Π Η )
(ΜΕΤΆ ΤΗ ΔΙΑΚΟΠΗ)
ΠΡΟΕΔΡΟΣ (Απόστολος Κακλαμάνης): Επαναλαμβάνεται η διακοπείσα συνεδρίαση. 
Στο παρεμπίπτον αυτό θέμα, αν και θα έπρεπε να συνεχίσουμε τη συζήτηση του νομοσχεδίου και να λύσουμε μετά το πρόβλημα αυτό, παρ' όλα αυτά εγώ είδα τα Πρακτικά, κύριε Καρατζαφέρη, και βλέπω ότι ο Προεδρεύων κ. Βρεττός σας διέκοψε όταν αποκαλέσατε γλοιώδη την Κυβέρνηση.
ΓΕΩΡΓΙΟΣ ΚΑΡΑΤΖΑΦΕΡΗΣ: Όχι, κύριε Πρόεδρε. Γλοιώδη κυβέρνηση, όχι την Κυβέρνηση. Τα ελληνικά μου τα ξέρω καλά. 
ΠΡΟΕΔΡΟΣ (Απόστολος Κακλαμάνης): Εάν θέλετε μη με διακόπτετε. Δεν είναι δυνατόν να συνεχιστεί έτσι εδώ μέσα η δουλειά μας, κύριε συνάδελφε. Σας παρακαλώ πάρα πολύ! 
ΓΕΩΡΓΙΟΣ ΚΑΡΑΤΖΑΦΕΡΗΣ: Ελπίζω να μου δώσετε το λόγο για να απαντήσω. 
ΠΡΟΕΔΡΟΣ (Απόστολος Κακλαμάνης): Αυτό πρέπει να γίνεται με όλους μας. Διαπιστώνω ότι από ορισμένες πλευρές συστηματικά πλέον δεν αφήνεται ο Προεδρεύων να μιλήσει.
Σας διακόπτει, λοιπόν, όταν λέτε ότι προτιμάτε μία γλοιώδη κυβέρνηση και σας λέγει να μην κάνετε επίδειξη ανάρμοστων επιθέτων. Και σεις του λέτε: "αναγνωρίζετε στο "γλοιώδη" τη δικιά σας Κυβέρνηση, κύριε Πρόεδρε;". 
Κατ΄ αρχάς θέλω να παρακαλέσω όλους τους συναδέλφους της Αντιπολιτεύσεως. Δεν είναι σωστό, νομίζω, όταν απευθύνεστε στο Προεδρείο ή οι Βουλευτές της Συμπολιτεύσεως όταν στο Προεδρείο είναι Βουλευτής προερχόμενος από την Αντιπολίτευση, δεν είναι σωστό επαναλαμβάνω να τον ταυτίζετε με το κόμμα από το οποίο προέρχεται. Είναι σαν να αμφισβητείτε ότι εκείνη την ώρα είναι ο Πρόεδρος ή ο Αντιπρόεδρος της Βουλής, αλλά ότι είναι ο εκπρόσωπος του κόμματος από το οποίο προέρχεται. 
Δεν είναι αυτή η έννοια του διακομματικού Προεδρείου και νομίζω ότι πρέπει αυτό το πράγμα να το σεβόμαστε και να το βοηθούμε. Εγώ θυμάμαι ένα συνάδελφο, ο οποίος είπε απευθυνόμενος στον κ. Γείτονα, "αυτά να πάτε να τα πείτε στις κλαδικές του κόμματός σας". Το θυμάμαι χαρακτηριστικά. Πάρα πολλά τέτοια πράγματα λέγονται. Λοιπόν, νομίζω ότι δεν είναι σωστό να λέτε στον Προεδρεύοντα ότι στο γλοιώδες αναγνωρίζει την Κυβέρνησή του ή την Αντιπολίτευσή του ενδεχομένως. Δεν είναι σωστό. Είναι ο Προεδρεύων.
Ο κ. Βρεττός στη συνέχεια λέει: "Σας παρακαλώ πάρα πολύ να συμπεριφέρεσθε ευπρεπώς.". Κι εσείς του λέτε: "Κάντε μου τη χάρη. Εσείς είστε απρεπώς συμπεριφερόμενος και σας ανακαλώ στην τάξη.". Και λέει ο κ. Βρεττός: "Εμένα ανακαλείτε στην τάξη;". Κι ο κ. Καρατζαφέρης: "Βεβαίως.". Επανέρχεται ο κ. Βρεττός: "Εμένα ανακαλείτε στην τάξη;". Κι εσείς του λέτε: "Μην αποπειράσθε, λοιπόν, λογοκρισίες, όταν σας ενοχλούν. Θα ακούτε και πράγματα που σας ενοχλούν.".
Εγώ πιστεύω ότι ο Προεδρεύων δεν πρέπει να ενοχλείται από τίποτε άλλο, παρά μόνο απ' ό,τι λέγεται εκτός Κανονισμού. Από κει και πέρα δεν νομίζω ότι πράγματι είτε όταν προεδρεύω εγώ είτε κάποιος από τους Αντιπροέδρους της Συμπολιτεύσεως είτε του Κομμουνιστικού Κόμματος είτε της Νέας Δημοκρατίας ενοχλήθηκε ποτέ από την ουσία των λεγομένων.
Αλλά είναι φυσικό ένας Πρόεδρος, ένα Προεδρεύων ενός Σώματος να ενοχλείται όταν εις επήκοον όλων ακούει πράγματα, τα οποία δεν τιμούν την Αίθουσα. Λοιπόν, όταν χρησιμοποιούνται οι εκφράσεις αυτές και μπορεί κανείς να πιστεύει ό,τι θέλει, αλλά αυτά πρέπει να τα λέει με τρόπο που να μη δημιουργούνται προβλήματα. 
Εγώ λυπούμαι για το επεισόδιο αυτό. Δεν έπρεπε να γίνει. Ο κ. Βρεττός προφανώς προσπάθησε, όπως το κάνουν όλοι, να παρέμβει ώστε να μη χρησιμοποιούνται εκφράσεις. Κι εσείς, κύριε συνάδελφε, έχετε ξαναχρησιμοποιήσει τέτοιες εκφράσεις. Στην προηγούμενη συνεδρίαση, το είδα εγώ μετά στον Τύπο, χρησιμοποιήσατε την ύβρη "κλέφτες". 
Νομίζω ότι μπορείτε να επιχειρηματολογήσετε και να βγάλει κανείς συμπέρασμα. Το άλλο είναι ύβρις και δεν είναι σωστό. Εσείς δε έχετε και μία μεγάλη πείρα και δημοσιογραφική και πολιτική και καταλαβαίνετε πόσο φορτίζουν ορισμένες εκφράσεις, ενώ δεν προσφέρουν τίποτε στην ουσία της αντιπαραθέσεως της πολιτικής. 
Λοιπόν, επειδή επιμένετε ότι υπάρχει προσωπικό θέμα, εγώ θα ήθελα να ακούσω την άποψή σας.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, ο καθένας εκφράζεται με τον τρόπο, τον οποίο εκείνος πιστεύει ότι εκπροσωπεί τη σκέψη του. Ομίλησα και είπα, απαντώντας στον Κοινοβουλευτικό Εκπρόσωπο του ΠΑ.ΣΟ.Κ., ότι προτιμώ μία σκιώδη κυβέρνηση από μία γλοιώδη κυβέρνηση, χωρίς να προσδιορίζω το ΠΑΣΟΚ ή την παρούσα Κυβέρνηση.
Νομίζω ότι στην Αίθουσα αυτήν τα λογοπαίγνια έχουν συμμετοχή πάρα πολλές φορές από πάρα πολλούς, οι οποίοι υπηρέτησαν και ευόρκως και σωστά την Αίθουσα αυτή. Υπενθυμίζω και τον Γεώργιο Παπανδρέου, χωρίς να αποτολμώ καμία σύγκριση βεβαίως μαζί του, αλλά και τον Αθανάσιο Κανελλόπουλο. 
ΠΡΟΕΔΡΟΣ (Απόστολος Κακλαμάνης): Λόγω του ονόματος υπάρχει ταύτιση. Γεώργιος εκείνος, Γεώργιος κι εσείς.
ΓΕΩΡΓΙΟΣ ΚΑΡΑΤΖΑΦΕΡΗΣ: Σας ευχαριστώ πάρα πολύ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κάπου αλλού χωρίζουν οι δρόμοι σας. Τέτοια λογοπαίγνια, νομίζω ότι μπορούν να γίνονται και βοηθούν την ατμόσφαιρα. Άλλα λογοπαίγνια φορτίζουν την ατμόσφαιρα.
ΓΕΩΡΓΙΟΣ ΚΑΡΑΤΖΑΦΕΡΗΣ: Αυτό το οποίο ήθελα να πω, κύριε Πρόεδρε, για να λήξει πράγματι αυτή η συνεδρίαση, η οποία δεν τιμά το ρόλο όλων μας, είναι να συνεχίσω την ομιλία μου από εκεί που διεκόπη, να επιχειρηματολογήσω για το νομοσχέδιο και να αποφορτισθεί η ατμόσφαιρα.
Διαφορετικά, κύριε Πρόεδρε, θα με αναγκάσετε να καταφύγω σε όργανα έξω από το Κοινοβούλιο, στο Συμβούλιο της Επικρατείας, για να υπερασπιστώ αυτό το οποίο πριν από λίγο έγινε με αυθαίρετο τρόπο, όπως εγώ πιστεύω, μέσα στην Αίθουσα.
Παρακαλώ, λοιπόν, να πω αυτά, εάν δεν έχουν γραφεί στα Πρακτικά. Εάν έχουν γραφεί στα Πρακτικά, έχει καλώς ή διαφορετικά θα καταφύγω, γιατί είναι πράξη βεβαίως η οποιαδήποτε απόφαση του Προεδρείου, στο Συμβούλιο της Επικρατείας, για να υπερασπιστώ τον εαυτό μου. 
ΠΡΟΕΔΡΟΣ (Απόστολος Κακλαμάνης): Λοιπόν, κύριοι συνάδελφοι, σε ό,τι αφορά το θέμα, εγώ θα ήμουν ευτυχής να μην είχε υπάρξει καν αυτός ο ατυχής διάλογος με τον κ. Βρεττό. 
Ο κ. Βρεττός ως Αντιπρόεδρος, όταν προεδρεύει του Σώματος, έχει όλα τα δικαιώματα και όλες τις υποχρεώσεις που έχει ο Πρόεδρος του Σώματος. Ο Πρόεδρος της Βουλής δεν μπορεί να ανακαλέσει οποιαδήποτε πράξη στην οποία υποχρεώθηκε εντός των πλαισίων άσκησης των καθηκόντων του να προχωρήσει ο Προεδρεύων. 
Αύριο, όπως ξέρετε, θα συνεχιστεί η συζήτηση του νομοσχεδίου. Θα έχετε εκεί την ευκαιρία να διατυπώσετε τις απόψεις σας και στο σημείο αυτό να λήξει το θέμα, το οποίο πρέπει να δεχθείτε και να σκεφθείτε και εσείς ότι ήταν, το λιγότερο, ατυχές και όχι χρήσιμο για την εικόνα του Κοινοβουλίου μας. Αυτό σας παρακαλώ. 
Σε ό,τι αφορά το Συμβούλιο της Επικρατείας είμαι στη διάθεσή σας όχι ως Πρόεδρος του Σώματος, αλλά ως νομικός, να σας δώσω τη γνώμη μου περί του απαραδέκτου. Είναι πλήρως αναρμόδιο. Το έχει πει και άλλος συνάδελφος αυτό ισχυριζόμενος ότι ρώτησε και τρεις συνταγματολόγους ...
ΒΑΣΙΛΗΣ ΚΕΔΙΚΟΓΛΟΥ: Κάθε πράξη του Προέδρου είναι διοικητική πράξη. Θα μας δοθεί, κύριε Πρόεδρε, η ευκαιρία να το συζητήσουμε αυτό.
ΠΡΟΕΔΡΟΣ (Απόστολος Κακλαμάνης): ...για την απόφασή μας για τις υπογραφές.
Λοιπόν, να μη δημιουργούμε ατμόσφαιρα αρνητική για το Κοινοβούλιο. Αυτό πρέπει να είναι σκοπός όλων μας.
Να προχωρήσουμε τώρα στη συνεδρίασή μας. 
Το λόγο έχει ο κ. Κατσαρός επί του νομοσχεδίου.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, θα μιλήσω από τη θέση μου γιατί δεν θα εξαντλήσω το χρόνο μου. 
Και δεν εξαντλήσω το χρόνο γιατί δεν θέλω να δημιουργήσω καινούρια φόρτιση απαντώντας σε ορισμένες φράσεις του κυρίου Υπουργού, αλλά και του κ. Μαγκριώτη περί ιδεολογικής σύγχυσης στο χώρο της Νέας Δημοκρατίας ή περί του ότι φορούμε το ίδιο κουστούμι ή περί μερικών άλλων τα οποία είπε ο κ. Μαγκριώτης. Δεν απαντώ διότι νομίζω ότι οι απαντήσεις είναι ευκόλως εννοούμενες και τις ξέρει ο ελληνικός λαός αφ΄ ενός και αφ΄ ετέρου γιατί σέβομαι πραγματικά την προσπάθεια, την οποία καταβάλατε να ηρεμήσουν τα πνεύματα στην Αίθουσα και στην οποία και εγώ από άλλης πλευράς πολύ συνέβαλα. Και χθες το βράδυ πάλι το ίδιο έγινε...
ΠΡΟΕΔΡΟΣ (Απόστολος Κακλαμάνης): Δεν αμφιβάλλω ότι το ίδιο θέλατε και χθες, αλλά εγώ έχω την άποψη, όπως ξέρετε από τη συνεργασία μας στο Προεδρείο ότι καλόν είναι να αφήνουμε σ΄ έναν να κλείνει κάποιο θέμα.
ΝΙΚΟΛΑΟΣ ΚΑΤΣΑΡΟΣ: Χθες το βράδυ, κύριε Πρόεδρε, αν με αφήνατε να μιλήσω θα βλέπατε ότι θα είχε αποφορτιστεί πάρα πολύ η ατμόσφαιρα για κάποια χθεσινά επεισόδια. 
Εν πάση περιπτώσει, όμως. Κύριε Πρόεδρε, θέλω να σχολιάσω κατ' αρχάς μια φράση του κυρίου Υπουργού, που είναι πλήρως σχετική με το νομοσχέδιο. 
Είπε ότι μία από τις αιτίες για την απόφαση της Κυβέρνησης για την συγχώνευση του ΤΕΟ και των Ελληνικών Αυτοκινητοδρόμων στην καινούργια εταιρεία ήταν και η μη επίδειξη ευελιξίας και αποτελεσματικότητας από το Ταμείο Εθνικής Οδοποιίας.
Κύριε Υπουργέ, ποιος φταίει για τη μη επίδειξη ευελιξίας και αποτελεσματικότητας; Μήπως οι υπάλληλοι του ΤΕΟ, οι οποίοι πραγματικά ταλαιπωρούνται με τη ρύθμισή σας και δημιουργείται ένα καθεστώς πλήρους αβεβαιότητας για το μέλλον τους; Ή μήπως φταίνε οι διοικήσεις του ΤΕΟ, οι οποίες διορίστηκαν από την ίδια την Κυβέρνηση σας; Άνθρωποι δικοί σας ήταν. Αν εκείνοι δεν έκαναν καλά τη δουλειά τους, είναι άλλο θέμα. Αποφασίζετε, λοιπόν, σήμερα να τις καταργήσετε και θύματα αυτής της συγχώνευσης είναι άνθρωποι, οι οποίοι δεν έχουν απολύτως καμία ευθύνη. Αυτή είναι η μια παρατήρηση που ήθελα να κάνω.
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Μπορεί να έλειπε η ευελιξία και η αποτελεσματικότητα, αλλά το ΤΕΟ, κύριε Υπουργέ, ξέρετε πολύ καλά ότι έχει θετικά αποτελέσματα τουλάχιστον στο χώρο της οικονομικής κατάστασης. Συγκρίνετε το ΤΕΟ με άλλα νομικά πρόσωπα δημοσίου δικαίου ή με άλλες δημόσιες επιχειρήσεις και θα βγάζετε κάποια συμπεράσματα.
Ίσως έπρεπε να τη συγκρίνετε και με τους ελληνικούς αυτοκινητοδρόμους την άλλη εταιρεία, την οποία συγκρότησε το κόμμα το δικό σας σε εποχή άλλης κυβέρνησης βεβαίως, το δε το ΤΕΟ δεν συγκροτήθηκε, το βρήκατε. Αυτό που βρήκατε πήγαινε καλά, αυτό που φτιάξατε σχεδόν δεν λειτούργησε καθόλου. Μήπως, λοιπόν, ο στόχος αυτής της συγχώνευσης, είναι να εκμεταλλευθείτε ακριβώς την καλή κατάσταση του ΤΕΟ για να καλυφθούν τα ελλείμματα ή η κατάσταση της ανυπαρξίας των ελληνικών αυτοκινητοδρόμων; 
Κύριε Υπουργέ, η καινούρια εταιρεία την οποία κάνετε μου θυμίζει -επειδή είμαι παλαιός σε αυτήν την Αίθουσα- κάποιες άλλες δικές σας κατασκευές, κάποιες άλλες δικές σας εταιρείες. Επί παραδείγματι μία εταιρεία εμπορίας καφέ, την οποία συγκρότησε η τώρα Υπουργός Εσωτερικών, Δημόσιας Διοίκησης και Αποκέντρωσης. Γνωρίζετε τα αποτελέσματα εκείνης, όπως γνωρίζετε και τα αποτελέσματα μιας άλλης εταιρείας, που συγκροτήθηκε πάλι από τις δικές σας κυβερνήσεις, η οποία ανέλαβε να κατασκευάζει σπίτια στη Λιβύη, στην Αλγερία κλπ. Γνωρίζετε τι έχει φορτώσει στο ελληνικό δημόσιο, γιατί και αν έπρεπε κάτι να εισπράξουν από τις εκεί κατασκευές, δεν πήραν απολύτως τίποτα. Νομίζω ότι είναι η ΕΚΕΤΕ ή κάπως έτσι. 
ΠΡΟΕΔΡΕΥΩΝ (Κωνσταντίνος Γείτονας): Στο παρόν, όχι στο παρελθόν. Ελάτε τώρα στο παρόν νομοσχέδιο που αφορά στο μέλλον.
ΝΙΚΟΛΑΟΣ ΚΑΤΣΑΡΟΣ: Ακριβώς, είμαι απόλυτα μέσα στο θέμα, γιατί φοβούμαι ότι η καινούρια εταιρεία με τη μορφή την οποία της δίδετε, που δεν ξέρετε ούτε αν είναι ιδιωτική ούτε αν είναι δημόσια -και το ίδιο το νομοσχέδιο αποδεικνύει την πλήρη σύγχυση του εμπνευστού αυτής της συγχώνευσης- μοιάζει ακριβώς με τις δύο εταιρείες τις οποίες σας ανέφερα. Το ότι υπάρχει πλήρης σύγχυση ως προς τη φύση της λειτουργίας και της οικονομίας αυτής εδώ της εταιρείας, προκύπτει από τις παρατηρήσεις του Επιστημονικού Συμβουλίου της Βουλής. Τι σας λέει το Επιστημονικό Συμβούλιο της Βουλής στη δεύτερη σελίδα; "Δεν φαίνεται πάντοτε να διέπονται οι ρυθμίσεις του καταστατικού από μία σαφή αντίληψη της φύσης της λειτουργίας και της οικονομίας ενός καταστατικού ανώνυμης εταιρείας". Και έχει και πολλές άλλες παρατηρήσεις.
Το ότι δε υπάρχει πέραν της συγχύσεως ως προς τη φύση και πλήρης προχειρότητα κατά τη σύνταξη αυτού του νομοσχεδίου και του καταστατικού αποδεικνύεται από το ότι σε πολλά άρθρα του νομοσχεδίου επαναλαμβάνονται διατάξεις του καταστατικού και μάλιστα αυτολεξεί. Το ίδιο Επιστημονικό Συμβούλιο επισημαίνει όλα αυτά, τα οποία σας αναφέρει. Υπάρχουν άρθρα τα οποία δεν χρειάζεται καν να υπάρχουν, όπως τα άρθρα 17 και 25. Το επισημαίνει και αυτό το Επιστημονικό Συμβούλιο. Επίσης το ίδιο σας λέγει ότι παρέλκει η θέσπιση του άρθρου 17, αφού οι ρυθμίσεις εξυπακούονται από τα άρθρα 15 και 16.
Επίσης αναφέρει ότι η δεύτερη παράγραφος του άρθρου 23 είναι περιττή και πάρα πολλές άλλες παρατηρήσεις. Απορώ γιατί δεν ελήφθη υπόψη τίποτα απ' όλα αυτά.
Το ότι δε η σύγχυση, η οποία υπάρχει στη φύση λειτουργίας αυτής της ανωνύμου εταιρείας θα δημιουργήσει τεράστια προβλήματα αποδεικνύεται πάλι από το ίδιο το περιεχόμενο του νομοσχεδίου.
Άρθρο 3, παράγραφος 1γ΄, για τη συντήρηση του οδικού κτιρίου. Μπορεί να ενεργεί αυτοτελώς η εκ της συγχωνεύσεως προερχομένη εταιρεία, αλλά αυτοτελώς μπορεί να ενεργεί και η Γενική Γραμματεία Δημοσίων Έργων του ΠΕΧΩΔΕ ή μπορούν και σε συνεργασία. Τεράστιες καθυστερήσεις παρατηρούνται σήμερα στην εκτέλεση δημοσίων έργων και στη λήψη απόφασης για να εκτελεστούν ορισμένα. Τώρα όλος αυτός ο δυϊσμός πλέον που εισάγεται στη συντήρηση του οδικού δικτύου ή και στην εκτέλεση έργων, θα συντελέσει στο να έχουμε πολύ μεγαλύτερες καθυστερήσεις, με το να προσπαθεί ο ένας να ρίξει την ευθύνη στον άλλο, με το να προσπαθεί ο ένας από τους δύο φορείς να πάρει τα εύκολα και να φορτώσει τα δύσκολα έργα σε κάποιον άλλο. Εν πάση περιπτώσει θα δημιουργηθεί ένα τέτοιο καθεστώς από το οποίο δεν πρόκειται να ωφεληθεί η καλή και σύντομη εκτέλεση διαφόρων οδικών έργων. 
Σύγχυση δε υπάρχει και ως προς τη φύση αυτής της εταιρείας, η οποία δημιουργείται. Και θα έλεγα ότι χαρακτηριστικό δείγμα είναι η εξουσία την οποία της δίδετε, της διαπίστωσης των παραβάσεων και της επιβολής προστίμων. Και εκείνο που κάνει εντύπωση είναι ότι ναι μεν εκείνη θα επιβάλλει τα πρόστιμα, αλλά διατηρεί ο Υπουργός ΠΕΧΩΔΕ το δικαίωμα να αναπροσαρμόζει αυτά τα πρόστιμα. Και καταλαβαίνετε και εδώ πόση σύγχυση θα δημιουργηθεί από όλη αυτήν την κατάσταση.
Κύριε Υπουργέ -και τελειώνω με αυτό, κύριε Πρόεδρε- πιστεύω απόλυτα το εξής: Ότι όλη αυτή η ιστορία είναι γιατί θέλετε να εκτελούνται δημόσια έργα από ένα φορέα, στον οποίο δεν θα υπάρχει απολύτως κανένας έλεγχος. Θα εκτελούνται όπως τα θέλατε εσείς με διορισμένο κατά πλειοψηφία διοικητικό συμβούλιο, ενδεχομένως να είναι και οι ίδιοι που διοικούν σήμερα το ΤΕΟ ή τους ελληνικούς αυτοκινητροδρόμους, να μπορούν να κάνουν οτιδήποτε θέλουν, να μη δίνουν λογαριασμό σε κανένα και από όλη αυτήν την ιστορία τα μόνα θύματα που μένουν είναι οι εργαζόμενοι αφ' ενός, για τους οποίους υπάρχει, όπως είπα, πλήρης αβεβαιότης ως προς το μέλλον, τίποτα δεν λέτε, τα αφήνετε όλα να ρυθμιστούν με τους κανονισμούς εσωτερικής λειτουργίας, εκεί παραπέμπετε τα πάντα και αφ' ετέρου θα είναι ο ελληνικός λαός, ο οποίος θα πληρώσει τα σπασμένα των νέων πειραμάτων στα οποία τώρα καταφεύγετε, χωρίς να βγάλετε συμπέρασμα από ορισμένες άλλες δραστηριότητες στις οποίες αναφέρθηκα και οι οποίες απέτυχαν πλήρως. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Λοβέρδος.
ΑΝΔΡΕΑΣ ΛΟΒΕΡΔΟΣ: Κύριοι Βουλευτές, το 1997 με το ν. 2469 συστάθηκε μία επιτροπή, της οποίας ως αρμοδιότητα ο νόμος έθεσε τη μελέτη των φορέων του δημοσίου τομέα και τη διατύπωση σχετικών προτάσεων για την τύχη των νομικών προσώπων του δημοσίου.
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).
Ένα από τα τριάμισι χιλιάδες νομικά πρόσωπα που εξετάσαμε τότε -είχα την τύχη να είμαι Πρόεδρος αυτής της επιτροπής- ήταν και το ΤΕΟ και ένα ακόμη επίσης, ήταν η ανώνυμη εταιρεία, που είχε ιδρυθεί από το 1985 για τους αυτοκινητοδρόμους.
Η ομόφωνη άποψη των μελών της επιτροπής τότε, αφού ακούσαμε το ΥΠΕΧΩΔΕ, ήταν πως για το ΤΕΟ πρέπει άμεσα να μετατραπεί σε ανώνυμη εταιρεία του δημοσίου με προοπτική να διαθέσει κάποιες από τις μετοχές του, με προοπτική να ιδιωτικοποιηθεί, κατά την πορεία των εργασιών του.
Για τους αυτοκινητόδρομους δεν βλέπαμε μέλλον και η πρότασή μας ήταν να καταργηθεί αυτή η ανώνυμη εταιρεία του δημοσίου.
'Ετσι με αρκετή χαρά μετά από χρόνια βλέπω ότι η τότε επιλογή σε τεχνικό επίπεδο γίνεται και πολιτικά αποδεκτή και οργανώνεται με το παρόν σχέδιο νόμου.
Θέλω δε να θυμηθώ -και με την ευκαιρία αυτή να κάνω και μια, δυο σκέψεις για το θέμα των εργαζομένων- ότι τότε ήταν πάγια η θέση σε επίπεδο πολιτικής ότι η τύχη των εργαζομένων εξασφαλίζεται σε οποιαδήποτε προσπάθεια κάνουμε να ελαττώσουμε το δημόσιο τομέα, δίχως φυσικά να ελαττώσουμε τις παρεχόμενες υπηρεσίες. Αυτό ήταν μία πολιτική θέση -τη θυμάμαι καλά- αλλά ήταν και μία νομοθετική ρύθμιση, η οποία υπήρχε σ' εκείνον το νόμο που συγκροτούσε την επιτροπή μας. 
Πράγματι πιστεύω ότι και με το προκείμενο σχέδιο νόμου και αυτός ο δεύτερος τομέας, ο σχετικός με τους εργαζόμενους κινείται σε καλή κατεύθυνση εφόσον μια σειρά από ρυθμίσεις, κυρίως του άρθρου 12, νομίζω ότι εξασφαλίζουν αυτά τα οποία θα πρέπει να εξασφαλίσουν. Μόνιμες προσωποπαγείς θέσεις, υφιστάμενο μισθολογικό καθεστώς, ως προς ενδεχόμενη λύση της υπαλληλικής σχέσης, εφαρμογή του δημοσιοϋπαλληλικού κώδικα, κανονισμός, που το άρθρο 17 και του ιδίου του νόμου περιλαμβάνει, κατά τα πρότυπα των νομικών προσώπων δημοσίου δικαίου, τα ήδη υφιστάμενα ασφαλιστικά δικαιώματα οι του ιδιωτικού δικαίου ως έχουν και με το νέο καθεστώς και οι νέοι εργαζόμενοι κατά τον 2190 όπως αυτός τροποποιήθηκε, εφόσον κάτι ειδικότερο δεν ρυθμίζει ο σχετικός νόμος. Θα ήταν όλα πλήρη εάν υπήρχε και μία ρύθμιση για το πρόβλημα που σέρνεται από πέρυσι το καλοκαίρι και έχει να κάνει με τους εργαζόμενους, οι οποίοι έχοντας κερδίσει ασφαλιστικά μέτρα, έχουν παραμείνει στον οργανισμό αυτό και συνθέτουν σήμερα ένα σημαντικό και κοινωνικό και πολιτικό πρόβλημα. 
Υπάρχει μία σειρά από τρόπους να αντιμετωπισθεί το θέμα αυτό εφόσον πέρυσι το καλοκαίρι κακώς δεν αντιμετωπίστηκε και νομίζω ότι όλοι θυμούνται, όσοι είχαν συμμετάσχει στην αναθεώρηση του Συντάγματος ότι εκκρεμεί μια νομοθετική ρύθμιση, που θα αφορά κατηγορίες εργαζομένων που διατήρησαν τη σχέση τους με το δημόσιο κερδίζοντας τα ασφαλιστικά μέτρα. Θυμάμαι καλά ότι αυτή ήταν η διάθεσή μας και αυτή μετατράπηκε και σε συνταγματική διάταξη. Έχουμε, λοιπόν, μια ευκαιρία να προβούμε στη ρύθμιση αυτού του θέματος τους επόμενους μήνες. 
Εάν, όμως, κανείς ήθελε να σκεφθεί και κάτι ακόμη, αυτό πιστεύω θα το σκεφτόταν οργανώνοντας τις επόμενες προσλήψεις που το νέο νομικό πρόσωπο θα κάνει και στις προσλήψεις αυτές θα μπορούσαν να εξασφαλιστούν με έναν τρόπο σαφή οι άνθρωποι οι οποίοι επί τόσα χρόνια απασχολούνται εκεί, εάν βέβαια ρυθμιζόταν, κύριε Υπουργέ, το ζήτημα του ορίου ηλικίας, εάν δηλαδή δεχόσασταν κάτι που και εγώ προτείνω, να ισχύουν δηλαδή όλα τα κατά τον 2190 κριτήρια, εκτός του κριτηρίου του ορίου ηλικίας. Αν αυτό γίνει δεκτό, νομίζω ότι δημιουργούμε και ένα δεύτερο δρόμο, ο οποίος θα μπορούσε να περπατηθεί σωστά από τους ανθρώπους που έχουν δώσει έργο, έχουν καλύψει πάγιες και διαρκείς ανάγκες του δημοσίου και είναι αιχμάλωτοι για κάποια χρόνια με τις συμβάσεις αυτές του ορισμένου χρόνου και που δεν βοηθήθηκαν από τις ρυθμίσεις που κάναμε πέρυσι το καλοκαίρι στο Β' Τμήμα Διακοπών όταν ψηφίσαμε μια σειρά από μετατροπές συμβάσεων εργασίας ορισμένου χρόνου και έργου, τελευταία φορά πριν το Σύνταγμα ξεκαθαρίσει οριστικά ότι κάτι τέτοιο δεν μπορεί να ξανασυμβεί, είτε πρόκειται για συμβάσεις εργασίας είτε πρόκειται για συμβάσεις έργου. 
Μια τρίτη μου παρατήρηση έχει να κάνει με ζητήματα νομοτεχνικά κύριε Υπουργέ. Θεωρώ και εγώ όπως και οι προλαλήσαντες συνάδελφοι ότι αν δεν έχει γίνει ήδη, πρέπει να γίνει μια καλή ανάγνωση της γνωμοδότησης του Επιστημονικού Συμβουλίου της Βουλής που αυτή τη φορά δεν θέτει μείζονα ζητήματα, θέτει όμως πολλά νομοτεχνικά και κυρίως φραστικά. Όταν π.χ. σας λέει στη δεύτερη σελίδα ότι στις διατάξεις που αρθρώνεται το καταστατικό της ΑΕ, εκεί όπου αντί να λέγεται "κατά τις διατάξεις του παρόντος καταστατικού", γράφεται "του παρόντος νόμου", αυτό σημαίνει ότι το σχέδιο έχει πρόβλημα διατύπωσης. Πρόκειται για αβλεψίες, τις οποίες πρέπει να διορθώσουμε. Σας τις επισημαίνει το συμβούλιο διάταξη με διάταξη. Και αν δεν έχει γίνει ήδη, έχουμε το χρόνο και ο Υπουργός είναι εδώ, να το χτενίσουμε και να το διατυπώσουμε σωστότερα, αφού μπήκε στον κόπο το Επιστημονικό Συμβούλιο να μας υποδεικνύει και επιμέρους τεχνικές καλύτερες διατυπώσεις. 
Ένα τελευταίο και με αυτό κλείνω, είναι κάτι που αφορά μία προσωπική πολιτική άποψη, την οποία υποστηρίζω με επιμονή. Κατ' αυτήν, κύριε Υπουργέ, φτάνει πια με τις ανώνυμες εταιρείες του δημοσίου που αναλαμβάνουν έργα που προσιδιάζουν 100%, που κατ΄ εξοχήν ανήκουν στον ιδιωτικό τομέα. Το είχα υποστηρίξει και ως μέλος εκείνης της επιτροπής λόγου χάριν για τη "φοβερή" κατασκευαστική εταιρεία του δημοσίου "ΘΕΜΙΣ Α.Ε.". 
Δεν μπορούμε να συνεχίσουμε έτσι. Είναι αποφασιστικής σημασίας, κατά την ταπεινή μου γνώμη, πολιτική να τελειώνουμε με τις εταιρείες του δημοσίου που αναλαμβάνουν έργα κατ' εξοχήν ανήκοντα στην ιδιωτική πρωτοβουλία. 
Και φοβάμαι -και το διατυπώνω αυτό με πολλές επιφυλάξεις, γιατί ξέρω τον τρόπο που σκέπτεστε- ότι μία εταιρεία στην οποία μεταφέρουμε σοβαρές αρμοδιότητες καθορίζοντας τους σκοπούς της, δηλαδή τα διόδια, τις παρόδιες εγκαταστάσεις, τη μέριμνα για την κατάσταση των εθνικών οδών, ναι αυτήν την εταιρεία που την επιφορτίζουμε μ' αυτές τις χρήσιμες αρμοδιότητες, σ' αυτήν την εταιρεία στην οποία δίνουμε έναν πολύ καλό προϋπολογισμό κατά τα έσοδα που έχει -τότε που τα μελετούσα εγώ ήταν σαράντα πέντε με σαράντα έξι δισεκατομμύρια- εάν ανοίξουμε παρενθέσεις, δίδοντάς της κατασκευαστικές αρμοδιότητες, τότε θα αρχίσουν προσλήψεις ανθρώπων για να λειτουργήσουν στο πεδίο το κατασκευαστικό και με το ένα και με το άλλο και θα την καταστρέψουμε, όπως έχουν καταστραφεί εξ αντικειμενικών δυσκολιών, όχι λόγω κακοδιαχείρισης που η μία πολιτική ηγεσία ή η άλλη έκανε. Εξ αντικειμένου αυτές οι εταιρείες δεν περπατάνε. Το δε έργο που παράγεται είναι αμφισβητούμενο από πολλές πλευρές και σε πολλά επίπεδα.
Η δική μου άποψη, που έντονα την υποστηρίζω, είναι, πως εκεί που ίσως οι διατάξεις του άρθρου 4, αν δεν κάνω λάθος, αλλά σήμερα τοποθετούμαι επί της αρχής, όπου λοιπόν στο σχέδιο νόμου μεταφέρονται αρμοδιότητες υπό την έννοια των σκοπών, που θα μπορούσαν και να αλλάξουν με μία μέλλουσα τροποποίηση του καταστατικού της εταιρείας, όπου έχουμε λοιπόν "κατασκευαστικές" αρμοδιότητες να τις απαλείψουμε. Ή έστω με τη δική σας τοποθέτηση να δώσετε ένα μήκος κύματος, εις το οποίο ο έχων τη νομοθετική πρωτοβουλία Υπουργός θέλει να κινηθεί το δημιούργημά του, δηλαδή αυτό που μας προτείνει και που θα ψηφίσουμε, το νέο ΤΕΟ με τη μορφή της ανωνύμου εταιρείας.
Αυτές τις τέσσερις παρατηρήσεις ήθελα να κάνω. Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε. 
Αγαπητοί συνάδελφοι και κύριε Πρόεδρε, όταν εισάγεται ένα νομοσχέδιο από την Κυβέρνηση στη Βουλή πρώτη προϋπόθεση είναι η Κυβέρνηση να σέβεται το Κοινοβούλιο. Στο Κοινοβούλιο υπηρετούν μέλη που έχουν κάποια προσφορά, υφίστανται θυσίες εκ της δραστηριότητας αυτής -δεν μπορούν να ασκήσουν συγκεκριμένα επαγγέλματα, δεν μπορούν να έχουν δοσοληψία με διοικητικές υπηρεσίες, δεν μπορούν να πάνε πιστοποιητικά ότι έχουν κατασκευαστική πείρα λόγου χάρη- και ζήτησαν από τη Βουλή να προστατεύσει το κύρος της και να πει ότι τα μέλη της όταν κρίνουν και νομοθετούν έχουν και την ικανότητα και την πείρα την κατασκευαστική ή τη μελετητική. 
Η Κυβέρνηση διά του παρισταμένου Υπουργού -είμαι βέβαιος όχι ο Υπουργός, αλλά η Κυβέρνηση, ο μη Πρωθυπουργός- δεν εδέχθη να ψηφιστεί η τροπολογία καίτοι την εισηγήθηκε, την απέσυρε διότι αντιτάχθη σ' αυτήν ένας συνάδελφος συνταξιούχος μηχανικός και ένας άλλος βουλευτής επίσης μηχανικός, ο οποίος ασκεί το επάγγελμα του μηχανικού όντας Βουλευτής με προσωπείο. Συμβαίνει να είμαι στους επαγγελματίες επιστήμονες, οι οποίοι ποτέ δεν άσκησαν επάγγελμα έξω από τις αρμοδιότητες, ποτέ δεν είχαν σχέση με το δημόσιο. Και το Υπουργείο ΠΕΧΩΔΕ υπήκουσε στην εντολή του μη Πρωθυπουργού και απέσυρε μια τροπολογία προς βάναυση προσβολή όλων ημών, οι οποίοι νομίζουμε ότι έπρεπε να έχουμε την προστασία του Κοινοβουλίου και που σε κάθε περίπτωση δεν δεχόμαστε ότι η πείρα μας η κατασκευαστική ή η μελετητική συγκρίνεται με κανενός, έστω κι αν αυτό θεωρηθεί έπαρση ή οτιδήποτε άλλο. Δεν αναγνωρίζω σε κανέναν κύριο μη Πρωθυπουργό διά του Υπουργού του να κάνει αυτά τα πράγματα. 
Το δεύτερο που χρειάζεται, αγαπητοί συνάδελφοι, είναι η Κυβέρνηση όταν έρχεται εδώ και εισάγει ένα νομοσχέδιο δια του αρμοδίου Υπουργού να διαθέτει αδιαμφισβήτητο κύρος. Προσωπικώς τιμώ τον Κωνσταντίνο Λαλιώτη με όποιες αντιθέσεις και αν υπάρχουν καμία φορά μεταξύ μας, όμως σε κάποια παρουσίαση βιβλίου ειπώθηκε κάτι που στο βαθμό που αυτό έχει βάση οφείλει να λάβει τα μέτρα του. Είπε, παρουσιάζοντας το βιβλίο του ο κ. Κωνσταντίνος Κολμέρ σχετικά με τη ληστεία του χρηματιστηρίου, το γνωστό πλιάτσικο, ότι "εξάλλου, αντιπρόεδρος τεχνικής εταιρείας, στέλεχος του ΠΑΣΟΚ και στενός συνεργάτης του Υπουργού ΠΕΧΩΔΕ, πέτυχε να αποτιμηθεί η επιχείρησή του σε ενενήντα δισεκατομμύρια (90.000.000.000) δραχμές ισχυριζόμενος ότι διεκδικεί έργα δεκαοκτώ δισεκατομμυρίων (18.000.000.000) δραχμών. Όταν όμως αναζητήθηκαν τα "έργα" απεδείχθη ότι εκτελούσε μόνο ένα στο Λουγκάνο της Ελβετίας. Επειδή αυτά, το ποια έργα διεκδικεί δηλαδή, δίνονται με πιστοποιητικά και βεβαιώσεις του Υπουργείου ΠΕΧΩΔΕ θα παρακαλούσα τον Υπουργό ΠΕΧΩΔΕ να λάβει τα μέτρα του, γιατί από όσο γνωρίζω δεν δέχεται μύγα στο σπαθί του.
Πάμε τώρα στο συγκεκριμένο έργο. Υπάρχει ένα ΤΕΟ που έχει τεράστια έσοδα. Το 1997 είχε συνολικά έσοδα τριάντα οκτώ δισεκατομμύρια δραχμές, το 1998 είχε τριάντα εννέα δισεκατομμύρια δραχμές και το 1999 είχε 56,66 δισ. δραχμές. Το 1999 όμως περιέργως οι δαπάνες περιορίζονται συνολικώς. Το 1997 είναι στα τριάντα τέσσερα...
Κύριε Πρόεδρε, με συγχωρείτε, αλλά με το φωτισμό γυαλίζει το βιβλίο και δεν μπορώ να δω καλά. 
ΠΡΟΕΔΡΕΥΩΝ (Παναγιώτης Σγουρίδης): Μήπως θέλετε γυαλιά; 
ΒΑΣΙΛΗΣ ΚΕΔΙΚΟΓΛΟΥ: Είναι θέμα φωτισμού, γυαλίζει το χαρτί. Δεν χρειάζομαι γυαλιά για να διαβάσω. 
Το 1998 είχε έσοδα πενήντα δύο δισεκατομμύρια και δαπάνες τριάντα ένα δισεκατομμύρια. Πού πήγαν τα υπόλοιπα; Το 1999 είχε έσοδα πενήντα έξι δισεκατομμύρια και δαπάνες μόλις τριάντα τέσσερα δισεκατομμύρια. Τα υπόλοιπα χρηματοδοτούν κάποιες άλλες δραστηριότητες. 
Η έως τώρα πορεία και η χρηματοδότηση των έργων του ΤΕΟ σύμφωνα με τα έσοδά του, κάθε άλλο παρά περιποιεί τιμή στον ελληνικό λαό. Τα έσοδα προέρχονται από ολόκληρο, τον ελληνικό λαό και τα χρήματα αυτά δαπανώνται σχεδόν αποκλειστικά για έργα στην πρωτεύουσα προς δόξα της αποκέντρωσης και της περιφερειακής ανάπτυξης που είχαμε οραματισθεί και εφόσον αυτά υπηρετούν τους Ολυμπιακούς Αγώνες, στο δόγμα ότι η φτωχή Ελλάδα, -σ' αυτόν τον αγώνα πέθανε και ο Χαρίλαος Τρικούπης, -σας παραπέμπω σε άρθρο της" ΜΟΝΤ" πριν από λίγο καιρό- υπηρετεί τους Ολυμπιακούς Αγώνες και όχι οι Ολυμπιακοί Αγώνες την Ελλάδα. 
Η διαδικασία της είσπραξης διοδίων από όλους τους Έλληνες, της μη διάθεσης σε όλους, στις νομαρχίες εδόθησαν μόνον το 1997 πέντε δισεκατομμύρια, το 1998 8,5 δισεκατομμύρια και το 1999 3,5 δισεκατομμύρια, αυτά έδωσε όλα κι όλα στις νομαρχίες το ΤΕΟ οι πράξεις αυτές, δεν περιποιούν τιμή και δεν δίνουν το κύρος σε μία κυβέρνηση να εισαγάγει το συζητούμενο νομοσχέδιο ή να μιλήσει περί του ΤΕΟ και περί βελτίωσης των συνθηκών λειτουργίας και αποδοτικότητας. Εμπόδιζε το νομικό πρόσωπο να γίνουν αυτά; Ε, όχι! Άλλο εμπόδιζε.
Όταν έχουμε νομικό πρόσωπο, κύριε Παυλόπουλε, το γνωρίζετε πολύ καλά έχουμε διοικητικές πράξεις και αντί των πολιτικών δικαστηρίων καταφεύγουμε και ακυρώνουμε διοικητικές πράξεις. Είναι εύκολη και υπέρ του πολίτη όλη αυτή η διαδικασία. Τα ακυρωτικά δικαστήρια δεν δαμάζονται εύκολα. 'Όταν όμως την κάνουμε ανώνυμη εταιρεία, πάμε στα πολιτικά δικαστήρια. Εκεί το πράγμα μπερδεύεται. Είναι τα έξοδα πολλά, ταλαιπωρίες, ιστορίες. Εκεί, λοιπόν, δεν θα έρθουν οι άλλοι. Βρήκε αυτήν την αντιδημοκρατική μέθοδο η μη κυβέρνηση του μη πρωθυπουργού να ιδιωτικοποιεί τη Δημόσια Διοίκηση, Μη γελάτε, έτσι είναι. Ιδιωτικοποιεί, λοιπόν, τη Δημόσια Διοίκηση με την Εγνατία Οδό κλπ., και μας λέγει μάλιστα προς καλυτέραν ευελιξίαν. 
Αυτά που τα λέμε; Συμβαίνει να γνωρίζουμε ελληνικά γράμματα, έστω και αν μας αρνήθηκαν με την έννοια ότι δεν έχουμε πείρα κατασκευαστών. 
Να φέρετε την τροπολογία και να αποκαταστήσετε το κύρος των μελών του Κοινοβουλίου σε αυτό το θέμα, κύριε Υφυπουργέ, πριν συναντήσετε και άλλες κριτικές. 
Για να φέρει όμως η Κυβέρνηση ένα τέτοιο νομοσχέδιο εδώ, πρέπει να έχει και ένα άλλο κύρος, κύριε Στριφτάρη. Πρέπει να έχει το κύρος των επιλογών. Εδώ τελειώνει το Γ΄ Πλαίσιο Στήριξης. Τι κάνει αυτό; Θα υπηρετήσει τους Ολυμπιακούς Αγώνες. Ρώτησα και δυστυχώς απάντηση δεν πήρα. Έχει υπόψη του το ΥΠΕΧΩΔΕ ότι στους Ολυμπιακούς Αγώνες τουλάχιστον τα προβλήματα διαβίωσης θα υπερτριπλασιασθούν ότι θέλει υπερτριπλάσια μόνο απορριμματοφόρα; Γιατί οι Ολυμπιακοί Αγώνες δεν αφορούν μόνο τους αγώνες στίβου και τα στάδια, αλλά είναι και τα άλλα στοιχεία όπως αυτό της καθαριότητας. Έχει υπόψη του ότι το 2004 όπως πάει αρκετοί Έλληνες θα κυκλοφορούν με ένα χαρτόνι στην πλάτη και θα πουλάνε στρώματα για ύπνο; Ας το σκεφθεί. Είναι θέμα των κατανομών.
Τι έχει γίνει έως τώρα με τα έσοδα του ΤΕΟ, που είναι έσοδα όλου του ελληνικού λαού; Αναγκαστικά περνάμε από την πρωτεύουσα προς δόξαν αυτής της Κυβέρνησης ιδιαίτερα, από το 1995 και μετά μονιμοποιήθηκε το προσωπικό στην περιοχή του Δήμου Αττικής στο 45% του πληθυσμού. Θα το δείτε αυτό στις εκλογές που θα ξαναέρθουν. Θα έχει η Αττική πάνω από εκατόν είκοσι πέντε Βουλευτές.
Aς αρχίσουμε από τις επιλογές. Μιλάει ο κύριος μη Πρωθυπουργός και όλοι αυτοί για την Εγνατία Οδό. Ποια χάραξη ακολουθείτε; Της Macdonald. Ποιος την παρήγγειλε; Δικτατορία. Μια τέτοια χάραξη είναι πολιτική απόφαση, εξυπηρετεί σκοπούς συγκεκριμένους. Τι κάνετε; Ταυτίζεστε με τους σκοπούς της δικτατορίας. Και δεν είναι αυτό, τα λέγατε για να το δικαιολογήσετε. Είναι μια χάραξη που φορτώνει τον ελληνικό λαό με 700 δισεκατομμύρια τουλάχιστον επιπλέον. Στο Ινστιτούτο Οικονομίας των Κατασκευών διέρρηξαν τα ιμάτιά τους. "Για την Εγνατία Οδό εμείς εκτελούμε εντολή αλλά δεν είναι επιλογή μας αυτή, η χάραξη. Με ποιο κύρος λέτε "εισηγούμαστε ένα νομοσχέδιο για να βελτιώσουμε την κατάσταση στα δημόσια έργα"; 
Πάμε παρακάτω. Θα τελειώσει το Γ΄ Κοινοτικό Πλαίσιο Στήριξης. Θα επικοινωνεί η ανατολική με τη δυτική Ελλάδα; Θα μπορείς να πας από τη Λαμία στην Αιτωλοακαρνανία εύκολα; 
Μιλάτε για τη διευκόλυνση. Πείτε μου με ποια λογική, ποιος λέει ότι η πολιτική απόφαση δεν έπρεπε να έχει πρώτη προτεραιότητα το έργο Λαμία -Άφισσα-Ναύπακτος, η οποία συντομεύει κατά 400 χιλιόμετρα το δρόμο προς όλη τη δυτική πλευρά και τη δυτική Πελοπόννησο των από τα βόρεια σύνορα εισερχομένων. Με ποιο κύρος έρχεστε εδώ και εισηγείστε. Ποιοι είστε; Έχετε καταλάβει ότι δεν είσαστε τίποτα, ότι είσαστε μη Κυβέρνηση και πρέπει να φύγετε το ταχύτερο;
Σε ό,τι αφορά το ΝΠΔΔ δεν υπάρχει κανένας αντικειμενικός λόγος, πλην αυτού που σας είπα να καταργηθεί η ιστορία των διοικητικών αποφάσεων και να διευκολυνθεί και να ιδιωτικοποιηθεί η διοίκηση. 
Γενικώς, αγαπητοί συνάδελφοι, όταν θέλουμε να κάνουμε κάτι, πρώτα βελτιώνουμε αυτό που έχουμε και μετά προχωρούμε σε αλλαγές. Θα θυμόσαστε ότι λειτουργούσαν τα διόδια και όταν πήγαινες και όταν ερχόσουν και πλήρωνες. Χρειάστηκε να έρθει ο Νίκος ο Κουρής ως Πρόεδρος του ΤΕΟ και να πει "όσοι πηγαίνουν, γυρίζουν. Γιατί να εισπράττουμε 100 και άλλες 100, υπάλληλοι καθυστέρηση. Να πάρουμε 200 όταν πηγαίνουν και να τους αφήσουμε όταν επιστρέφουν". Και έγινε αυτό. Τα έσοδα αυξήθηκαν, δεν ελαττώθηκαν. Τα έξοδα μειώθηκαν.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Κύριε Πρόεδρε, παρακαλώ μια ανοχή. Μιλάω για πολύ συγκεκριμένα θέματα επί του νομοσχεδίου. Η παρούσα Κυβέρνηση ούτε αυτό το αντελήφθη ότι δικός μας άνθρωπος ο Νίκος ο Κουρής ιδρυτικό μέλος του ΠΑΣΟΚ κάνει αυτήν την πράξη και μάλιστα είχαν ξεσηκωθεί. Εμείς είχαμε πιέσει τη Νέα Δημοκρατία από το 1977 αλλά δεν το καταλάβαιναν οι τότε Υπουργοί της. Εφοβούντο να μειώσουν το προσωπικό. Η παρούσα Κυβέρνηση είχε καθορίσει διόδια στον Κάλαμο, και στην μετάβαση και στην επιστροφή, όπως θυμόσαστε, για να έχει πέντε-έξι παραπανίσιους υπαλλήλους. Κοντά στα άλλα εκείνο για το οποίο δεν θα έπρεπε να επαίρεται η Κυβέρνηση και θα έπρεπε να έρθει εδώ με νομοσχέδιο είναι οι λειτουργικές δαπάνες του ΤΕΟ. Ξέρετε σε ποιο ύψος ανέρχονται οι λειτουργικές δαπάνες; Το 1997 5.189 εκατομμύρια. Το 1998 5.015 εκατομμύρια. Το 1999 5.563 εκατομμύρια. Ποιο; Το ΤΕΟ. Ένα γραφειάκι! Και τι κάνει; Εμείς δεν έχουμε 200 εκατομμύρια για ένα δρόμο να πάμε από το ένα χωριό στο άλλο, στην Εύβοια παρά τις δεσμεύσεις του Πρωθυπουργού.
Η παρούσα Κυβέρνηση λοιπόν για να έχει δεκαπέντε (15) παραπανίσιους υπαλλήλους -είχαμε εκλογές βλέπετε το 2000- σκέψου ποταπότητα, είχε θεσπίσει να πληρώνεις διόδια και όταν πηγαίνεις και όταν επιστρέφεις. Κάποια στιγμή βέβαια το κατάλαβε και είπε δεν χρειάζεται και όταν πας και όταν γυρίζεις. Θα πληρώνεις μόνο όταν πας. Ευτυχώς έγινε αυτό και σταμάτησε εκείνη η τρομακτική καθυστέρηση και όλη η ιστορική ταλαιπωρία. 
Κυβέρνηση, λοιπόν, η οποία χρειάζεται τόσο πολύ χρόνο για να εννοήσει τόσο απλά πράγματα έχει κύρος να εισηγηθεί νομοσχέδια; Για όνομα του Θεού! Τώρα γι' αυτά που λέω φταίει το ΥΠΕΧΩΔΕ; Όχι είναι κεντρικές επιλογές. 
ΠΡΟΕΔΡΕΥΩΝ (Παναγιώτης Σγουρίδης): Τελειώστε, κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Τελειώνω, κύριε Πρόεδρε, μη στεναχωριέστε. 
ΠΡΟΕΔΡΕΥΩΝ (Παναγιώτης Σγουρίδης): Δεν στεναχωριέμαι, απλώς ο χρόνος σας έχει περάσει. 
ΒΑΣΙΛΗΣ ΚΕΔΙΚΟΓΛΟΥ: Απαντώ και στον κύριο Πρόεδρο της Βουλής που βγήκε προηγούμενα να είναι βέβαιος ότι όση νομική κατάρτιση έχει αυτός, τουλάχιστον την ίδια έχουν και οι δικοί μου και θα τα πούμε, αν ποτέ καταλήξουμε να πάμε με μια διοικητική του πράξη το Συμβούλιο της Επικρατείας, αν έρχεται εδώ ή δεν έρχεται. Θα σας μάθουμε και αυτό. 
ΠΡΟΕΔΡΕΥΩΝ (Παναγιώτης Σγουρίδης): Η κατάρτιση έχει να κάνει και με την ειδίκευση. Παρακαλώ τελειώνετε.
ΒΑΣΙΛΗΣ ΚΕΔΙΚΟΓΛΟΥ: Το είπατε μια φορά δεν πήγα στο Συμβούλιο της Επικρατείας. Μην το ξανακάνετε γιατί θα φέρω το Σ.τ.Ε. εδώ. Τελειώνω και θα πούμε πολύ περισσότερα στη συζήτηση των άρθρων.
Φταίει, λοιπόν, και ο κύριος Υπουργός; Όχι. Ένας Υπουργός όμως που σέβεται τον εαυτό του παραιτείται. Δεν κάθεσαι για να υπηρετήσεις τη χάραξη της Εγνατίας οδού την οποία επέβαλε η δικτατορία για την οποία θα υβρίζει όλος ο ελληνικός λαός αύριο.
Σου λένε: Κύριε, δεν είναι αποκάτω, γιατί φοβόταν το Μέτσοβο η δικτατορία. Ο δρόμος, η χάραξη, είναι αποπάνω. Επτακόσια δισεκατομμύρια λιγότερα. Και απαντάς με το μικροπολιτικό ύφος του εντιμοτάτου Πρωθυπουργού: Και τι να πούμε στο Μέτσοβο; Πώς θα κατεβείτε στην Αθήνα;
Όταν η Κυβέρνηση δεν έχει κύρος, δεν μπορεί να εισάγει νομοσχέδια. Και δεν μπορεί να εισάγει νομοσχέδια τέτοια και μάλιστα για οργανισμούς, που δεν εκτιμώνται για το προηγούμενο παρελθόν τους, όταν μάλιστα η Κυβέρνηση κάθε άλλο παρά έχει να επιδείξει θετική παρουσία στη διαχείριση του Ταμείου Εθνικής Οδοποιίας. 
Δώστε αυτό το έγγραφο, κύριε Υπουργέ, στον κ. Λαλιώτη. Εάν νομίζει ότι έχει δοθεί κάποια βεβαίωση από το ΥΠΕΧΩΔΕ σ' αυτόν τον αντιπρόεδρο της εταιρείας, ας λάβει μέτρα. Αλλιώς πολύ καλά. Δεν έχει καμία σχέση. Επειδή συμβαίνει να είναι φίλος του, δεν έχει κανένα λόγο.
ΠΡΟΕΔΡΕΥΩΝ (Παναγιώτης Σγουρίδης): Καλώς. 
Κύριε Μπέζα, θέλετε να πάρετε το λόγο;
ΑΝΤΩΝΙΟΣ ΜΠΕΖΑΣ: Όχι.
ΠΡΟΕΔΡΕΥΩΝ (Παναγιώτης Σγουρίδης): Εσείς, κύριε Υπουργέ; 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Όχι. 
ΠΡΟΕΔΡΕΥΩΝ (Παναγιώτης Σγουρίδης): Εσείς, κύριε Στριφτάρη; 
ΣΠΥΡΙΔΩΝ ΣΤΡΙΦΤΑΡΗΣ: Όχι.
ΠΡΟΕΔΡΕΥΩΝ (Παναγιώτης Σγουρίδης): Εσείς, κύριε Μαγκριώτη;
ΙΩΑΝΝΗΣ ΜΑΓΚΡΙΩΤΗΣ: Όχι.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: "Συγχώνευση του Ν.Π.Δ.Δ. με την επωνυμία "Ταμείο Εθνικής Οδοποιίας" και της εταιρείας "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία με την επωνυμία "Ανώνυμη Εταιρεία Εκμετάλλευσης και Διαχείρισης Ελληνικών Αυτοκινητοδρόμων" και το διακριτικό τίτλο Τ.Ε.Ο. Α.Ε.".
Ερωτάται το Τμήμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων Έργων: "Συγχώνευση του Ν.Π.Δ.Δ. με την επωνυμία "Ταμείο Εθνικής Οδοποιίας" και της εταιρείας "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία με την επωνυμία "Ανώνυμη Εταιρεία Εκμετάλλευσης και Διαχείρισης Ελληνικών Αυτοκινητοδρόμων" και το διακριτικό τίτλο Τ.Ε.Ο. Α.Ε." έγινε δεκτό κατά πλειοψηφία επί της αρχής.
Έχουν διανεμηθεί τα Πρακτικά της Δευτέρας 25 Ιουνίου 2001, της Τρίτης 26 Ιουνίου 2001, της Τετάρτης 27 Ιουνίου 2001 και της Πέμπτης 28 Ιουνίου 2001 και ερωτάται το Τμήμα εάν επικυρούνται.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Δευτέρας 25 Ιουνίου 2001, της Τρίτης 26 Ιουνίου 2001, της Τετάρτης 27 Ιουνίου 2001 και της Πέμπτης 28 Ιουνίου 2001 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 15.17' λύεται η συνεδρίαση για αύριο ημέρα Πέμπτη 19 Ιουλίου 2001 και ώρα 10.30' με αντικείμενο εργασιών του Τμήματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: "Συγχώνευση του Ν.Π.Δ.Δ. με την επωνυμία "Ταμείο Εθνικής Οδοποιίας" και της εταιρείας "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία με την επωνυμία "Ανώνυμη Εταιρεία Εκμετάλλευσης και Διαχείρισης Ελληνικών Αυτοκινητοδρόμων" και το διακριτικό τίτλο Τ.Ε.Ο. Α.Ε.", σύμφωνα με την ημερήσια διάταξη.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 



