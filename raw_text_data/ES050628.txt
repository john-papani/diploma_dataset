Τρίτη 28 Ιουνίου 2005
ΣΥΝΕΔΡΙΑΣΗ ΡSΒ’


ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Συζήτηση προ Ημερησίας Διατάξεως με πρωτοβουλία του Προέδρου του Πανελλήνιου Σοσιαλιστικού Κινήματος κ. Γ. Παπανδρέου σε επίπεδο Αρχηγών Κομμάτων, με θέμα την πολιτική της Κυβέρνησης στο χώρο της Δημόσιας Διοίκησης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

ΟΜΙΛΗΤΕΣ
Επί της προ Ημερησίας Διατάξεως:
ΑΛΑΒΑΝΟΣ Α., σελ.
ΚΑΚΛΑΜΑΝΗΣ Α., σελ.
ΚΑΡΑΜΑΝΛΗΣ Κ., σελ.
ΠΑΠΑΝΔΡΕΟΥ Γ., σελ.
ΠΑΠΑΡΗΓΑ Α., σελ.
ΠΑΥΛΟΠΟΥΛΟΣ Π., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ  ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡSΒ΄
      Τρίτη 28 Ιουνίου 2005
      ----------
      Αθήνα, σήμερα στις 28 Ιουνίου 2005, ημέρα Τρίτη και ώρα 19.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (΄Αννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 27-6-2005  εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡSΑ΄ συνεδριάσεως του, Δευτέρας της 27 Ιουνίου 2005, σε ό,τι αφορά την ψήφιση στο σύνολο του σχεδίου νόμου: «Οργάνωση και λειτουργία των υπηρεσιών δημόσιας υγείας και λοιπές διατάξεις».)
      
      Παρακαλείται η κυρία Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από τη Γραμματέα της Βουλής κ. Ελένη Ράπτη, Βουλευτού Α΄ Θεσσαλονίκης, τα ακόλουθα:
    (Στο σημείο αυτό εισέρχεται στην Αίθουσα της Ολομέλειας της Βουλής ο Πρωθυπουργός κ. Κωνσταντίνος Καραμανλής και οι Βουλευτές του κόμματός του χειροκροτούν ζωηρά και παρατεταμένα)
    Α. ΚΑΤΑΘΕΣΗ ΑΝΑΦΟΡΩΝ
     1) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Εθελοντική Περιβαλλοντική Ομάδα Αλμυρού «ΕΝ ΔΡΑΣΕΙ» ζητεί την ίδρυση κέντρου περιβαλλοντικής εκπαίδευσης στο αισθητικό δάσος Κουρί του Δήμου Αλμυρού Μαγνησίας.
     2) Οι Βουλευτές Μαγνησίας και Β΄ Πειραιώς κ. ΡΟΔΟΥΛΑ ΖΗΣΗ και κ. ΙΩΑΝΝΗΣ ΤΡΑΓΑΚΗΣ Γ΄ Αντιπρόεδρος της Βουλής αντίστοιχα κατέθεσαν αναφορά με την οποία ο Σύνδεσμος Θεσσαλικών Βιομηχανιών ζητεί να μην εφαρμοσθεί ο ν. 2986/2002 που αφορά στη λειτουργία των ιδιωτικών εκπαιδευτηρίων.
     3) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Νομού Ηλείας ζητεί την πρόσληψη μόνιμου και εποχικού προσωπικού για την κάλυψη των αναγκών του Πυροσβεστικού Σώματος του Νομού Ηλείας.
     4) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Δικηγορικός Σύλλογος Θεσσαλονίκης ζητεί την άμεση πλήρωση των κενών οργανικών θέσεων του Πρωτοδικείου Θεσσαλονίκης.
     5) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί τη χρηματοδότηση της αποκατάστασης των ζημιών που προκλήθηκαν από την κακοκαιρία τον Φεβρουάριο του 2004 στο Νομό Λασιθίου.
     6) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Αγροτικός Οινοποιητικός Συνεταιρισμός Τυρνάβου «ΟΙΝΟΠΟΙΕΙΟ ΤΥΡΝΑΒΟΥ» ζητεί να αυξηθεί η τιμή ενίσχυσης για την απόσταξη κρίσης.
     7) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Κέντρο Θεραπείας Εξαρτημένων Ατόμων και το «18 ΑΝΩ» εκφράζουν την πλήρη αντίθεσή τους στο σχέδιο προεδρικού διατάγματος  που υποβιβάζει  και αποσταθεροποιεί την επιτυχημένη λειτουργία  καταξιωμένων φορέων απεξάρτησης και ζητούν την απόσυρσή του και την άμεση έναρξη ουσιαστικού διαλόγου με τους εμπλεκόμενους  φορείς.
     (Στο σημείο αυτό εισέρχεται στην Αίθουσα της Ολομέλειας της Βουλής ο Πρόεδρος του Πανελληνίου Σοσιαλιστικού Κινήματος κ. Γεώργιος Παπανδρέου και οι Βουλευτές του κόμματος του χειροκροτούν ζωηρά και παρατεταμένα).
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 8561/8-3-05 ερώτηση της Βουλευτού κ Ασημίνας Ξηροτύρη – Αικατερινάρη δόθηκε με το υπ’ αριθμ. Φ900α/4508/7854/28-3-2005 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ’ αριθμ. 8561/8-3-2005 ερώτησης, που κατέθεσε η Βουλευτής κ. Ασημίνα Ξηροτύρη-Αικατερινάρη, με θέμα τις προοπτικές εξέλιξης της ΕΛΒΟ Θεσσαλονίκης, σας γνωρίζουμε τα ακόλουθα:
     Η αμυντική βιομηχανία αποτελεί ένα δυναμικό κλάδο της ελληνικής οικονομίας που δεν αφορά μόνο την Εθνική Άμυνα, αλλά και την Εθνική Οικονομία γενικότερα με τη διασφάλιση και δημιουργία νέων θέσεων εργασίας, την εξοικονόμηση συναλλάγματος και την ανάπτυξη τεχνολογιών αιχμής.
     Στο πλαίσιο της υλοποίησης των εξοπλιστικών προγραμμάτων καταβάλλεται συντονισμένη προσπάθεια για την ανάπτυξη και τη στήριξη της εγχώριας βιομηχανίας, ώστε να συμμετέχει ανταγωνιστικά στις προμήθειες. Οι Ελληνικές βιομηχανίες την περίοδο 1996-2001 συμμετείχαν με ένα ποσοστό που υπερβαίνει κυρίων προμηθειών, δηλαδή υλοποίησαν έργο συνολικά πάνω από 2 δις ευρώ Καταβάλλονται προσπάθειες την περίοδο 2001-2006 το ποσοστό αυτό να αυξηθεί σημαντικά.
     Τ ο Υπουργείο Εθνικής Άμυνας, έχοντας αναγνωρίσει τα σημαντικά οικονομικά και στρατηγικά πλεονεκτήματα των φορέων παραγωγής τεχνολογίας στους παραπάνω τομείς, είναι διατεθειμένο να επωμισθεί την ενίσχυσή τους σε κεφάλαια και ανθρώπινο δυναμικό, που απαιτείται για τη δημιουργία των αναγκαίων υποδομών.
     Παράλληλα συμβάλλει στον καλύτερο σχεδιασμό της ελληνικής συμμετοχής δίνοντας σημαντικό κομμάτι από τον προγραμματισμό των εξοπλισμών - 15ετές ΕΜΠΑΕ, ώστε να είναι σε θέση οι ελληνικές επιχειρήσεις να αξιοποιήσουν σωστά την επενδυτική τους δραστηριότητα. Η Γενική Γραμματεία Οικονομικού Σχεδιασμού και Αμυντικών Επενδύσεων επεξεργάζεται και μελετά σε βάθος τις ευκαιρίες που αναδεικνύονται για τις ελληνικές βιομηχανίες μέσω της συμμετοχής τους στο εξοπλιστικό πρόγραμμα.
     Στόχος του στόχος του Υπουργείου είναι η πλήρης αξιοποίηση από τις Ένοπλες Δυνάμεις σε μέσο εγχώριας κρατικής και ιδιωτικής βιομηχανίας.
     Σημαντικό κεφάλαιο σε όλη αυτήν την προσπάθεια είναι η καλλιέργεια συνθηκών υγιούς ανταγωνισμού στον οποίο συμμετέχουν όλες οι δημιουργικές δυνάμεις που επενδύουν στην τεχνολογία, στη γνώση και το ανθρώπινο δυναμικό.
     Στο πλαίσιο αυτό και με δεδομένη την συνεχώς αυξανόμενη απαίτηση για ριζική αναδιάρθρωση σε όλα τα επίπεδα, το Υπουργείο Εθνικής Άμυνας προωθεί μέτρα στους εξής κεντρικούς άξονες:
     α. Εκσυγχρονισμό του ΠΔ 284/89 με νέο Νόμο «Περί Προμηθειών».
     β. Προτεραιότητα σε αγορές αμυντικών εξοπλισμών που αφορούν τη μεταφορά τεχνογνωσίας.
     γ. Ενίσχυση των επιχειρηματικών πρωτοβουλιών για συνεργασίες των εταιρειών μας στο παγκόσμιο περιβάλλον αμυντικών βιομηχανιών.
     δ. Αύξηση της Ελληνικής Βιομηχανικής Συμμετοχής, της Ελληνικής Προστιθέμενης βιομηχανικών επιστροφών προς τις Ελληνικές αμυντικές βιομηχανίες αμυντικών εξοπλισμών.
     ε. Ενίσχυση της Έρευνας και Τεχνολογίας.
     στ. Δημιουργία Μητρώου Κατασκευαστών Αμυντικού Υλικού.
     Πάγιο σημείο αναφοράς στην πολιτική εξοπλισμών του Υπουργείου Εθνικής Άμυνας είναι η εκτέλεση των προμηθειών κατά τρόπο ώστε η Εγχώρια Αμυντική βιομηχανία να καταστεί βασικός προμηθευτής εξοπλισμού για τις Ένοπλες Δυνάμεις.
     Τα προβλήματα σχετικά με την υπογραφή νέων συμβάσεων και την ανάληψη έργων δεν δημιουργήθηκαν το τελευταίο δεκάμηνο, αλλά αφορούν στη σχεδόν εξ ολοκλήρου μη ανταπόκριση του Ελληνικού Δημοσίου στις δεσμεύσεις που απέρρεαν από το αναθεωρημένο Επιχειρησιακό Σχέδιο της ΕΛΒΟ περιόδου 2002-2006, το οποίο εγκρίθηκε το Σεπτέμβριο του 2001.
     Είναι φανερό, δηλαδή, ότι Επιχειρησιακό Σχέδιο περιόδου 2001 - 2006 είχε εγκαταλειφθεί από την προηγούμενη Κυβέρνηση με συνέπεια να ολοκληρώνονται μέσα στο 2004 τα παλαιά προγράμματα.
     Σε ό, τι αφορά το τελευταίο δεκάμηνο, υπογράφηκαν οι παρακάτω συμβάσεις:
     1) Στις 23.6.2004 η Σ. 0120Δ/04 με το ΓΕΣ για ανακατασκευές οχημάτων ύψους 2.575.886,31 ευρώ. Η σύμβαση αυτή αφορά το 2ο έτος πενταετούς συμβάσεως-πλαισίου και με την υπογραφή της περιορίστηκε το αντικείμενο του έτους αυτού στο 50% του προβλεπόμενου (60 οχήματα έναντι 120 προβλεπομένων). Οι εργασίες υλοποίησης της συμβάσεως είχαν αρχίσει, λόγω του επείγοντος, από τις αρχές του έτους και ολοκληρώθηκαν τον Αύγουστο.
     2) Στις 26.7.2004 η Σ.0046Γ/04 με το ΓΕΣ για ανταλλακτικά ύψους 308.410,60 ευρώ.
     3) Στις 27.7.2004 η Σ. 0121Γ/04 με το ΓΕΣ για ανταλλακτικά ύψους 1.366.169,95 ευρώ.
     4) Στις 21.9.2004 η Σ. 136/04 με την Π.Α. για ανταλλακτικά ύψους 198.113,25 ευρώ.
     Όσον αφορά την προμήθεια ΤΟΜΠ - ΤΟΜΑ η διαδικασία προμήθειας διεκόπη μετά την ολοκλήρωση των τεχνικών προσφορών, που είχαν κατατεθεί από την εταιρεία ΕΛΒΟ και έχει προωθηθεί σχετικό ΦΕΕ στην ιεραρχία, από την ΠΟΣΑΕ/ΓΔΑΕ, με πρόταση για ακύρωση των διαδικασιών προμήθειας και επανεξέταση υλοποίησης του προγράμματος μετά την αναθεώρηση και επικαιροποίηση του ΕΜΠΑΕ 2005 και πάντοτε με γνώμονα την προστασία του φορολογούμενου Έλληνα πολίτη και τις επιχειρησιακές ανάγκες των Ε.Δ.
     Σχετικά με αναβάθμιση των Leopard 150 άρματα 1Α5 θα αξιοποιηθούν εργοστασιακά στην Ελλάδα και συγκεκριμένα από το 304 ΠΕΒ. Τα 53 Leopard Leopard 2Α4 επίσης στο 304 ΠΕΒ παρουσία Γερμανών τεχνικών και με ευθύνη της Γερμανικής βιομηχανίας. Ακόμη 10 γεφυροφόρα άρματα Leopard 1 AVLB BIBER που θα αξιοποιηθούν εργοστασιακά από τη Γερμανική βιομηχανία, από το ΥΠΕΘΑ καταβλήθηκε προσπάθεια και επιτεύχθηκε να γίνει παράλληλη εκπαίδευση επ’ έργω προσωπικού του 304 ΠΕΒ για περαιτέρω αξιοποίηση.
     Επιπρόσθετα γνωρίζεται ότι βρίσκεται σε εξέλιξη η εργοστασιακή αξιοποίηση, από το 304 ΠΕΒ, 82 μεταχειρισμένων αρμάτων LEO1A5 και 8 αρμάτων περισυλλογής, τα οποία έχουν παραδοθεί σαν Αντισταθμιστικά Οφέλη στα πλαίσια υλοποίησης της προμήθειας του άρματος σύγχρονης τεχνολογίας.
     Σχετικά με την προμήθεια οχημάτων βρίσκονται σε εξέλιξη κατόπιν συνεργασίας της εταιρίας «ΕΛΒΟ ΑΒΕ» και αρμόδιων φορέων του ΓΕΣ-ΓΓΟΣΑΕ, διαδικασίες για σύναψη 5ετών συμβάσεων προμήθειας ανταλλακτικών για οχήματα STEYR 2½ τόνων και M/S ? - ? τόνων.
     Επίσης τον Ιούλιο του 2004 ολοκληρώθηκε, από την εταιρία ΕΛΒΟ ΑΒΕ, η ανακατασκευή 60 λεωφορείων, στα πλαίσια υλοποίησης του 2ου συμβατικού έτους της υπ’ αριθμ. 0313Δ /2000 σύμβασης πλαίσιο 5ετούς διαρκείας. Το πρόγραμμα ευρίσκεται σε εξέλιξη με τη συμμετοχή και των τριών κλάδων των Ε.Δ.
     Τέλος, εκκρεμούν ακόμα συμβάσεις προς υλοποίηση με την ΕΛΒΟ από προγράμματα τα οποία βρίσκονται στο τέλος τους, και σύντομα θα πραγματοποιηθούν οι σχετικές αναθέσεις στην ΕΛΒΟ, εν αναμονή της αναθεώρησης του τρέχοντος ΕΜΠΑΕ και της προσαρμογής του στα δεδομένα της οικονομικής πολιτικής της Κυβέρνησης.
     Αξίζει να σημειωθεί, ότι στα πλαίσια της πενταετούς Σύμβασης Πλαίσιο για ανακατασκευές ειδικοποιημένων οχημάτων, το Μάρτιο του έτους 2005 προωθήθηκαν τριάντα (30) οχήματα για ανακατασκευή (11 λεωφορεία, 14 υδροφόρα και 5 πυροσβεστικά) και μέχρι τις 25 Απριλίου του ίδιου έτους θα έχουν προωθηθεί οι ανακατασκευές ακόμα έξι (6) λεωφορείων και δέκα (10) βυτιοφόρων. Η εξέλιξη της ως άνω σύμβασης, καθορίζεται από τη δυναμικότητα αποδοχής των προς επισκευή υλικών.
     ΤΟ ΥΠΕΘΑ, στα πλαίσια του αυτονόητου ενδιαφέροντός του για την ανάπτυξη των αμυντικών βιομηχανιών, καθώς αποτελούν σημαντικό κομμάτι της οικονομίας, αλλά και πυλώνα της εθνικής άμυνας, διαμορφώνει τα προγράμματα των επιχειρησιακών αναγκών των Ενόπλων Δυνάμεων, σε όφελος της Ελληνικής Bιoμηxανίας μέσα στα πλαίσια του υγιούς ανταγωνισμού με γνώμονα ταυτόχρονα την αύξηση της απασχόλησης.
     Από τα παραπάνω γίνεται φανερό, και εγώ προσωπικά θα ήθελα να διαβεβαιώσω τη Βουλή, ότι η ΕΛΒΟ απαλλαγμένη πλέον από τα προβλήματα που την ταλάνιζαν στο πρόσφατο παρελθόν και αποτελούσαν τροχοπέδη, θα βαδίσει στο δρόμο της ανάπτυξης και της δημιουργίας επ’ ωφελεία της Εθνικής Οικονομίας, των Ενόπλων Δυνάμεων και εν τέλει των ιδίων των εργαζομένων της.
     Για την Ελληνική Αμυντική Βιομηχανία, κρατική και ιδιωτική, το έτος 2004 πληρώθηκαν προγράμματα αξίας 178 εκατ. ευρώ. Για την ΕΛΒΟ τα προγράμματα που πρόκειται σύντομα να ανατεθούν ανέρχονται σε περίπου 180 εκατ. ευρώ. Τα προγράμματα αυτά έχουν αυξημένη ΕΠΑ.
     Επιθυμία της πολιτικής ηγεσίας του Υπουργείου Εθνικής Άμυνας, με την αναγκαία συνδρομή των διοικήσεων των εταιρειών όσο και των εργαζομένων, είναι να στηρίξει μια συντονισμένη προσπάθεια για να καταστεί η ΕΛΒΟ ανταγωνιστική και να ανταποκριθεί στις προκλήσεις των καιρών.
     Η κυβέρνηση του Κώστα Καραμανλή ανοίγει νέους δημιουργικούς ορίζοντες για την Ελληνική Αμυντική Βιομηχανία, κρατική και ιδιωτική, εντατικοποιεί τις προσπάθειές της για οικονομική ανάπτυξη, προσέλκυση επενδύσεων και τεχνογνωσίας, αύξηση της απασχόλησης και δημιουργία νέων θέσεων εργασίας, λαμβάνοντας πάντα υπόψη την κοινωνική διάσταση σε όλες τις εφαρμοζόμενες πολιτικές της.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     2. Στην με αριθμό 8553/8-3-05 ερώτηση του Βουλευτή κ. Στυλλιανού Ματζαπετάκη, δόθηκε με το υπ’ αριθμ. Φ900α/4507/7853/30-3-2005 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ’ αριθμ. 8553/8-3-2005 ερώτησης, που κατέθεσε ο Βουλευτής κ. Στέλιος Mατζαπετάκης, με θέμα τις προοπτικές ΕΛΒΟ - ΕΑΒ, σας γνωρίζουμε τα ακόλουθα:
     Το ΥΠΕΘΑ δεν έχει αποφασίσει την προμήθεια μεταχειρισμένων ΤΟΜΑ MARDER 1Α3, καθώς δεν υπάρχει Αρχική Εντολή Προμήθειας από το ΓΕΣ, επ’ ωφελεία του οποίου θα πραγματοποιηθεί, όταν αυτό αποφασισθεί αρμοδίως.
     Η ΓΓΟΣΑΕ/ΓΔΑΕ προέβη, μέσω του ΑΚΑΜ της Ελλάδος στο Βερολίνο, στη διερεύνηση απόκτησης πεντακοσίων (500) μεταχειρισμένων ΤΟΜΑ MARDER 1Α3, εκ των αποθεμάτων του Γερμανικού Στρατού.
     Η γερμανική πλευρά ανταποκρίθηκε θετικά στο ελληνικό αίτημα και πρότεινε την πραγματοποίηση μίας προκαταρκτικής συνάντησης στη Γερμανία, προκειμένου να εξετασθούν οι διάφορες παράμετροι της προμήθειας. Το ενδεικτικό κόστος της πιθανής προμήθειας ενός εκάστου οχήματος καθορίστηκε στα πενήντα χιλιάδες (50.000) ευρώ. Η ΓΓΟΣΑΕ/ΓΔΑΕ ενημέρωσε σχετικά το ΓΕΣ, το οποίο συγκρότησε κατάλληλη Επιτροπή, η οποία μετέβη στη Γερμανία (7 έως 10 Φεβρουαρίου 2005) και πραγματοποίησε συνάντηση με εκπροσώπους του Γερμανικού Υπουργείου Άμυνας. Κατά τις συζητήσεις, ουδέποτε τέθηκε θέμα ή συζητήθηκε κατά τις διαπραγματεύσεις, η αναβάθμιση των MARDER ούτε ποτέ προτάθηκαν πακέτά εκσυγχρονισμού.
     Η αλήθεια είναι ότι ο Ελληνικός Στρατός έχει πιεστικές ανάγκες 500 ΤΟΜΑ. Η Τουρκία, ήδη από τις αρχές της δεκαετίας του '90, διαθέτει 650 ΤΟΜΑ. Την τελευταία δεκαετία, οι προτεραιότητες των κυβερνώντων ήταν διαφορετικές, αφήνοντας το Πεζικό που αποτελεί τη βάση του Στρατού Ξηράς, εξοπλισμένο με οπλικά συστήματα της δεκαετίας του ’50, γιατί είχαν άλλες προτεραιότητες.
     Η τελική απόφαση για την αποδοχή ή όχι των MARDER ανήκει στο ΓΕΣ. Η ηγεσία του, ακολουθώντας κατά γράμμα τις διαδικασίες, θα συντάξει τις απαιτούμενες μελέτες και θα αποφανθεί για την αποδοχή ή όχι των MARDER, με βάση τα οικονομικά και επιχειρησιακά κριτήρια.
     Όσον αφορά στη ματαίωση του Προγράμματος Εκσυγχρονισμού των Ελικοπτέρων UH-1H, γνωρίζεται ότι το ΓΈΣ με το πρακτικό της 9ης Συνεδρίασης του Ανωτάτου Στρατιωτικού Συμβουλίου (ΑΣΣ) της 1ης Ιουνίου 2004, αποφάσισε ότι:
     Δεν απαιτείται ο εκσυγχρονισμός των 30 Ελικοπτέρων UH-1H/AB-205.
     Να επιδιωχθεί ώστε οι σχετικές πιστώσεις να διατεθούν για την προμήθεια μεταφορικών Ε/Π νέας γενιάς, προκειμένου να αυξηθούν οι δυνατότητες μεταφοράς με Ε/Π.
     Η ΓΓOΣAE/ΓΔAE, με το Φ.095/129005/Σ.676/16 Ιουν 2004/ΥΕΘΑ/ΓΓOΣAE/ΓΔΑΕ, ακύρωσε την υλοποίηση του προγράμματος εκσυγχρονισμού - αναβάθμιση 30 Ε/Π UH-1H/ΑΒ-205 του ΓΕΣ, που είχε εγκριθεί.
     Σχετικά με τη μη αξιοποίηση των «δύο σετ εκσυγχρονισμού που ετάφησαν στις αποθήκες της ΕΑΒ»,σας κάνουμε γνωστό ότι η αγορά αυτών έγινε από την προηγούμενη διοίκηση της ΕΑΒ, με άφιξη στο Τελωνείο το Φεβρουάριο 2005, χωρίς προηγουμένως να έχει υπογραφεί σχετική σύμβαση ή να λάβει αντίστοιχη εντολή από το ΥΠΕΘΑ, καθώς δεν υφίσταται αντίστοιχη απαίτηση από τον επιχειρησιακό φορέα (ΓΕΣ). Έτσι τους είχαν συνηθίσει οι κυβερνήσεις του ΠΑ.ΣΟ.Κ, γι’ αυτό και η εταιρεία βούλιαζε συνεχώς.
     Η ΕΑΒ -κακώς- υπέγραψε σύμβαση και κατέβαλε στην BELL το ποσό των 3.419.982,32 δολλαρίων ΗΠΑ των 31/12/2003 για την προμήθεια 2 KITS, για να αποδειχθεί για άλλη μία φορά η κατασπατάληση του δημοσίου χρήματος και η συστηματική παραβίαση της νομιμότητας από τις προηγούμενες ηγεσίες.
     Για το όλο θέμα της υπογραφής της σύμβασης ΕΑΒ - BELL, των όρων αυτής και της καταβολής του ως άνω ποσού μετά από διενεργηθείσα Διοικητική Εξέταση, προέκυψαν «διοικητικές παραλήψεις-υπερβάσεις κατά την εκτέλεση του καθήκοντος».
     Την 15η Μαρτίου 2005 ελήφθη απόφαση από το Δ.Σ. για την υποβολή μηνυτήριας αναφοράς, προκειμένου να διερευνηθεί η τυχόν διάπραξη αξιόποινων πράξεων. Η ως άνω μηνυτήρια αναφορά θα κατατεθεί εντός των προσεχών ημερών.
     Επισημαίνεται για άλλη μία φορά ότι η σημερινή ηγεσία υπηρετεί αποκλειστικά και μόνο τα συμφέροντα του δημοσίου σε καθεστώς διαφάνειας και νομιμότητας.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     3. Στην με αριθμό 8582/8-3-05 ερώτηση της Βουλευτού κ. Έλενας Ράπτη δόθηκε με το υπ’ αριθμ. 7017/4/4959/30-3-05 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε η Βουλευτής κ. Ε. Ράπτη, σας γνωρίζουμε ότι, για το θέμα της ενίσχυσης των Πυροσβεστικών Υπηρεσιών με προσωπικό, προς κάλυψη των κενών οργανικών θέσεων, ενημερώθηκε η Εθνική Αντιπροσωπεία την 21-3-2005, κατά τη συζήτηση της 744/15-3-2005 επίκαιρης ερώτησης, που κατέθεσε η Βουλευτής κ. Ε. Παντελάκη. Για την ενημέρωσή σας, σας καταθέτουμε σε φωτοτυπία τα πρακτικά της ανωτέρω συζήτησης.
     Αναφορικά με τη πλήρη καταβολή των δεδουλευμένων ωρών νυχτερινής απασχόλησης του πυροσβεστικού προσωπικού, σας πληροφορούμε ότι, από το Υπουργείο μας, προωθείται νομοθετική ρύθμιση για αύξηση του ισχύοντος ορίου των 48 ωρών σε 64. Επειδή όμως η τροποποίηση αυτή θα επιφέρει οικονομική επιβάρυνση στον εγκεκριμένο προϋπολογισμό του Πυροσβεστικού Σώματος, καταβάλλεται κάθε δυνατή προσπάθεια για την εξεύρεση των απαραίτητων πιστώσεων.
     Τέλος, σχετικά με την αναγνώριση του πυροσβεστικού επαγγέλματος ως επικίνδυνου, σας πληροφορούμε ότι η Κυβέρνηση, πιστή στις εξαγγελίες και δεσμεύσεις της για το ένστολο προσωπικό των Σωμάτων Ασφαλείας, αποφάσισε την αναγνώριση του επαγγέλματός του ως επικίνδυνου και τη χορήγηση, από 1-9-2005 και για 4 έτη, 2% κατ' έτος στο βασικό μισθό του ανθυπολοχαγού, πλέον της εισοδηματικής πολιτικής, επιλύοντας έτσι το χρονίζον αυτό πρόβλημα και ικανοποιώντας ένα πάγιο αίτημα του προσωπικού αυτού, το οποίο οι προηγούμενες Κυβερνήσεις του ΠΑ.ΣΟ.Κ αρνήθηκαν να ικανοποιήσουν, παρά τις κατά καιρούς δεσμεύσεις τους. Επίσης, αποφασίσθηκε η ικανοποίηση του αιτήματος για την επέκταση των διατάξεων που αφορούν τη μάχιμη πενταετία σε όλο το ένστολο προσωπικό, ανεξαρτήτως του χρόνου κατάταξής του, ώστε αυτή να λογίζεται ως χρόνος πραγματικής συντάξιμης υπηρεσίας αυξημένος στο διπλάσιο. Για τη ρύθμιση των θεμάτων αυτών συνεργαζόμαστε με τα συναρμόδια Υπουργεία.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 8558/8-3-05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 2164/30-3-05 έγγραφο από τον Υπουργό Μακεδονίας και Θράκης η ακόλουθη απάντηση:
     «Απαντώντας στην με αριθμό 8558/8-3-2005 ερώτηση, που κατέθεσε στη Βουλή ο Βουλευτής κ. Γιάννης Μαγκριώτης, με θέμα «Διάσωση του βιομηχανικού συγκροτήματος ΦΙΞ στη Θεσσαλονίκη», σας πληροφορούμε τα εξής:
     ΤΟ ΥΜΑΘ είναι ενήμερο όλων των εξελίξεων που αφορούν το θέμα. Δυστυχώς το υπόψη συγκρότημα δεν είναι χαρακτηρισμένο από το Υπουργείο μας και τούτο διότι είχε ήδη χαρακτηρισθεί ως ιστορικό μνημείο από το Υπουργείο Πολιτισμού. Μετά την προσπάθεια του Υπουργείου Πολιτισμού επί Υπουργείας Βενιζέλου να αποχαρακτηρισθεί μερικώς το συγκρότημα, η οποία ακυρώθηκε από το Συμβούλιο της Επικρατείας, το συγκρότημα εξακολουθεί να προστατεύεται από την παλιά απόφαση του Υπουργείου Πολιτισμού, το οποίο είναι και αρμόδιο να εγκρίνει κάθε ενέργεια επέμβασης στο συγκρότημα.
     Το ΥΜΑΘ συμμετείχε ενεργά στην ημερίδα για το θέμα του ΦΙΞ με εκπρόσωπό του τον αρμόδιο Διευθυντή της Διεύθυνσης Κοινωνικής, Πολιτιστικής Aνάπτυξης και Επικοινωνίας, ο οποίος και συμμετείχε στο στρογγυλό τραπέζι και γνωρίζει όλες τις προτάσεις που έχουν κατατεθεί και τις ενέργειες που πρόκειται να δρομολογηθούν από το ΤΕΕ. Είναι δε διατεθειμένο να βοηθήσει προς κάθε κατεύθυνση ώστε να αξιοποιηθεί το συγκρότημα με οποιοδήποτε σχήμα είτε αυτό θα είναι πρωτοβουλία του Δημόσιου είτε του ιδιωτικού Τομέα ή ακόμα και συνεργασία και των δυο (ΣΔΙΤ ή ΡΡΡ). Στόχος είναι πάντα η διάσωση μέσω της επανάχρησης του συγκροτήματος χωρίς να αλλοιώνεται η αρχιτεκτονική του φυσιογνωμία.
     Όπως γνωρίζετε ο προϋπολογισμός του ΥΜΑθ είναι πολύ μικρός και δεν είναι σε θέση να βοηθήσει οικονομικά στην προσπάθεια διάσωσης του υπόψη συγκροτήματος. Τούτο μπορεί να γίνει μόνο μέσω του αρμοδίου Υπουργείου Πολιτισμού, με το οποίο βρισκόμαστε σε συνεργασία, δεδομένου ότι ανήκει στην αρμοδιότητα και ευθύνη αυτού.
     Ο Υπουργός
     ΝΙΚΟΛΑΟΣ ΤΣΙΑΡΤΣΙΩΝΗΣ»
    5. Στην με αριθμό 8325/1-3-05 ερώτηση του Βουλευτή κ. Νικολάου Γεωργιάδη δόθηκε με το υπ’ αριθμ. 125/24-3-05 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 8325/01-03-2005 εγγράφου σας, με το οποίο μας διαβιβάστηκε ερώτηση του Βουλευτή κ. Ν. Γεωργιάδη, που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Οι ρυθμίσεις του Γενικού Κανονισμού Λιμένα (Γ.Κ.Λ.) με αριθμό 20 (Φ.Ε.Κ. 444 Β/26-04-99) είναι διάφορες αυτών του Γ.Κ.Λ. με αριθμό 38 (Φ.Ε.Κ. 748 Β/19-05-04), καθότι με τον μεν πρώτο επιτρέπεται η εκμίσθωση όλων των θαλάσσιων μέσων αναψυχής που αναφέρονται σ' αυτόν, ενώ με τον αριθ. 38 επιτρέπεται η εκμίσθωση μόνον μηχανοκίνητων λέμβων και ταχύπλοων μικρών σκαφών.
     Τα θαλάσσια μέσα αναψυχής του αριθ. 20 Γ.Κ.Λ. εκμισθώνονται για την ολιγόωρη αναψυχή των χρηστών τους, κατά τη διάρκεια της ημέρας και πλησίον του σημείου εκμίσθωσής τους, ενώ οι μηχανοκίνητες λέμβοι και τα ταχύπλοα μικρά σκάφη του αριθ. 38 Γ.Κ.Λ. εκμισθώνονται για την πολυήμερη και σε οποιοδήποτε θαλάσσιο χώρο, αναψυχή των προσώπων που τα εκμισθώνουν.
     2. Ειδικότερα, με τον αριθ. 20 Γ.Κ.Λ. επιτρέπεται η εκμίσθωση θαλάσσιων μέσων αναψυχής μόνον κατά τη διάρκεια της ημέρας, ενώ με τον αριθ. 38 δεν υφίσταται τέτοιος περιορισμός και μάλιστα η μίσθωση απαγορεύεται για χρονικό διάστημα μικρότερου του 24ώρου. Επίσης, με τον αριθ. 20 Γ.Κ.Λ. επιβάλλεται η εκμίσθωση των θαλάσσιων μέσων αναψυχής από συγκεκριμένο σημείο (πόστο) επί του αιγιαλού, η επιτήρησή τους από τον εκμισθωτή και απαγορεύεται η απομάκρυνσή τους σε μεγάλη απόσταση από το χώρο εκμίσθωσης, ενώ με τον αριθ. 38 Γ.Κ.Λ. δεν απαιτείται η εκμίσθωση των μηχανοκίνητων λέμβων και των ταχύπλοων μικρών σκαφών από συγκεκριμένο σημείο (πόστο), καθόσον δύνανται να εκμισθώνονται από οποιοδήποτε σημείο της επικράτειας (από ιδιωτικό χώρο, λιμένα κλπ.) και να εκτελούν τους καθορισμένους στην άδεια κυκλοφορίας τους πλόες χωρίς περιορισμούς, διαθέτοντας πρόσθετο εξοπλισμό (εφεδρικό κινητήρα, χάρτες, σωστικά μέσα κλπ.), ανάλογο των πλόων που εκτελούν.
     3. Πέραν των ανωτέρω, δεν απαγορεύεται σε εκμισθωτή θαλάσσιων μέσων αναψυχής του αριθ. 20 ΓΚ.Λ. να εκμισθώνει μηχανοκίνητες λέμβους και ταχύπλοα μικρά σκάφη, τηρώντας τις διατάξεις του αριθ. 38 Γ.Κ.Λ.
     Ο Υπουργός
     ΜΑΝΩΛΗΣ ΚΕΦΑΛΟΓΙΑΝΝΗΣ»
    6. Στην με αριθμό 8354/1-3-05 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 126/24-3-05 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθμό πρωτ. 8354/01-03-2005 εγγράφου σας, με το οποίο μας διαβιβάστηκε ερώτηση της Βουλευτού κ. Ρ. Ζήση, που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Οι διενεργούμενες έκτακτες - τακτικές μεταθέσεις/τοποθετήσεις εσωτερικού καθώς και οι αποσπάσεις στρατιωτικού προσωπικού του Λιμενικού Σώματος πραγματοποιούνται κατ' εφαρμογή των διατάξεων του π.δ. 190/2003 (Α 145), λαμβάνοντας υπόψη πάντοτε τις υφιστάμενες υπηρεσιακές ανάγκες.
     2. Η εμπλοκή του Λ.Σ. στην προετοιμασία και τη διεξαγωγή των Ολυμπιακών Αγώνων 2004 δημιούργησε ανάγκες για ενίσχυση των Λιμενικών Αρχών στις Ολυμπιακές Πόλεις (Πειραιά-Θεσσαλovίκη-Πάτρα-Hράκλειo-Bόλo) με προσωπικό Λ.Σ. Αυτό είχε ως αποτέλεσμα να αποδυναμωθούν μερικώς ορισμένες από τις λοιπές Λιμενικές Αρχές και περιπολικά σκάφη του Λ.Σ. όπως άλλωστε φαίνεται και στα σχετικά έγγραφα τοπικών ενώσεων προσωπικού Λ.Σ. που επισυνάπτονται.
     Μετά το πέρας των Ολυμπιακών Αγώνων, το ΥΕΝ, προέβη στην εκ νέου ανακατανομή του προσωπικού Λ.Σ., προκειμένου να καλυφθούν σύμφωνα με τις διατάξεις του π.δ. 190/2003, οι παραπάνω κενές θέσεις.
     3. Ο κανονισμός 65 του Λ.Σ. «Κατανομή Προσωπικού Λ.Σ.» με τον οποίο κυρώθηκε η Υπουργική Απόφαση 1118.8/49/2002 (Β'344) προβλέπει 10.156 οργανικές θέσεις, ενώ η πραγματική δύναμη του Λ.Σ. σήμερα αποτελείται από 7.400 άτομα. Ως εκ τούτου, ο υπολογισμός της προβλεπόμενης οργανικής δύναμης εκάστης μονάδας γίνεται με βάση το 75% της τελικής οργανικής δύναμης των 10.156 ατόμων.
     4. Η προβλεπόμενη οργανική σύνθεση του Κ.Λ. Βόλου αποτελείται από 75 άτομα η οποία υπολογιζόμενη στο 75% της οργανικής σύνθεσης ανέρχεται στα 56 άτομα. Σήμερα στην εν λόγω Λιμενική Αρχή υπηρετούν 150 άτομα. Επίσης και στις λοιπές Ολυμπιακές Πόλεις ο αριθμός του προσωπικού που υπηρετεί σήμερα υπερβαίνει το 75% της προβλεπόμενης οργανικής σύνθεσης. Ειδικότερα, στο Κ.Λ. Πειραιά υπηρετούν 754 άτομα αντί 511, στο Κ.Λ. Θεσ/νίκης 291 αντί 125, στο Κ.Λ. Πάτρας 229 αντί 121 και στο Κ.Λ. Ηρακλείου 144 αντί 81.
     5. Με σκοπό την εύρυθμη λειτουργία των περιφερειακών Υπηρεσιών και την περαιτέρω ενίσχυσή τους, προς κάλυψη των υφιστάμενων αναγκών και κενών οργανικών θέσεων, το Συμβούλιο Μεταθέσεων προγραμμάτισε την ανακατανομή του προσωπικού αφού έλαβε υπόψη του τα ανωτέρω, όπως επίσης την πρόσφατη και προσωρινή τοποθέτηση των στελεχών Λ.Σ. στις Ολυμπιακές Πόλεις για την κάλυψη αναγκών που σχετίζονταν με την ασφάλεια των Ο.Α. 2004 και την οικογενειακή κατάσταση των μετατιθεμένων.
     6. Σημειώνεται ότι κατά την υλοποίηση των μετακινήσεων (μετά το πέρας των Ολυμπιακών Αγώνων) υποβλήθηκε μικρός αριθμός ενστάσεων-προσφυγών, κάποιες από τις οποίες ικανοποιήθηκαν αφού αξιολογήθηκαν από το Συμβούλιο Εξέτασης Προσφυγών το οποίο είναι το αρμόδιο όργανο για την εξέταση των αιτήσεων ακύρωσης, αναστολής, τροποποίησης των τοποθετήσεων και μεταθέσεων που αποφασίζονται από το Συμβούλιο Μεταθέσεων. Επίσης, χαρακτηριστικό είναι ότι η πλειονότητα των μεταθέσεων αφορούσε την ενίσχυση παραμεθόριων και ακριτικών Λιμενικών Αρχών η ενίσχυση των οποίων, λόγω της ειδικής τους θέσης, αποτελεί προτεραιότητα του ΥΕΝ.
     Ο Υπουργός
     ΜΑΝΩΛΗΣ ΚΕΦΑΛΟΓΙΑΝΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    7. Στην με αριθμό 8370/1-3-05 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 127/24-3-05 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 8370/01-03-2005 εγγράφου σας, με το οποίο μας διαβιβάστηκε ερώτηση των Βουλευτών κ. Ν. Γκατζή και κ. Τ. Τσιόγκα, που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Με την αριθ. 3321.1.1/01/04/16-07-2004 κοινή απόφαση των Υπουργών Εμπορικής Ναυτιλίας και Αιγαίου και Νησιωτικής Πολιτικής (Β' 1084) προβλέπονται οι ανώτατες επιτρεπόμενες τιμές καθαρών ναύλων οικονομικής ή ενιαίας θέσης επιβατών και οχημάτων των ακτοπλοϊκών πλοίων κατά σύνδεση και κατά κατηγορία πλοίου. Με την ίδια απόφαση προβλέπεται ότι τα πλοία που χαρακτηρίζονται ως ταχύπλοα / δυναμικώς υποστηριζόμενα, σύμφωνα με το εν ισχύει πιστοποιητικό αξιοπλοιας τους, δικαιούνται να εισπράττουν ναύλο επιβατών αυξημένο σε σχέση με τα συμβατικά πλοία ηλικίας άνω των δέκα (10) ετών.
     2. Επίσης, με την ανωτέρω απόφαση παρέχεται το δικαίωμα στις πλοιοκτήτριες εταιρείες κάθε κατηγορίας πλοίων (μεταξύ των οποίων και τα ταχύπλοα) να χορηγούν πάσης φύσεως εμπορικές εκπτώσεις επί του ναύλου επιβατών, οχημάτων και εμπορευμάτων, στο πλαίσιο του ελεύθερου και θεμιτού ανταγωνισμού.
     Μετά από παρέμβαση του ΥΕΝ, η «G. Α. FERRIES» πλοιοκτήτρια εταιρεία του «JEΤ FERRY 1», εφαρμόζει από 28-02-2005 έκπτωση 25% σε όλες τις κατηγορίες επιβατών επί των τιμών που ισχύουν σήμερα και 20% σε όλες τις κατηγορίες οχημάτων (Ι.Χ.Ε. και φορτηγών), επί των τιμών που ισχύουν σήμερα.
     3. Ο περιορισμός της ταχύτητας του «JET FERRY 1» επιβάλλεται με απόφαση των Λιμενικών Αρχών, όχι για λόγους ασφάλειας του πλοίου και των επιβαινόντων, αλλά για την αποφυγή οχλήσεων στις παράκτιες δραστηριότητες των περιοχών που βρίσκονται κοντά στη διαδρομή του πλού του πλοίου.
     Ο Υπουργός
     ΜΑΝΩΛΗΣ ΚΕΦΑΛΟΓΙΑΝΝΗΣ»
    8. Στην με αριθμό 8500/4-3-05 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. Κ. 958/10/Α0018/22-3-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην υπ’ αριθμ. 8500/4-3-05 ερώτηση, που κατατέθηκε από το Βουλευτή κ. Μιχ. Β. Μπεκίρη σχετικά με αιτήματα για την τροποποίηση των διατάξεων ατελείας των αναπήρων Ελλήνων πολιτών και ειδικότερα ως προς τα θέματα του χρονικού διαστήματος για την ατελή αντικατάσταση των αυτοκινήτων, του κυβισμού των αυτοκινήτων και της αντικατάστασης τους λόγω κλοπής, σας γνωρίζουμε τα ακόλουθα:
     1. Με βάση τις ισχύουσες διατάξεις, οι δικαιούχοι ανάπηροι πολίτες μετά την πάροδο δεκαετίας από την παραλαβή επιβατικού αυτοκινήτου με απαλλαγή από το τέλος ταξινόμησης, μπορούν να το μεταβιβάσουν ελεύθερα, διατηρώντας το δικαίωμα ατελούς παραλαβής άλλου επιβατικού αυτοκινήτου.
     Επιπλέον, έχουν τη δυνατότητα ατελούς αντικατάστασης του παραληφθέντος με ατέλεια αυτοκινήτου, οποτεδήποτε πριν τη δεκαετία, εφόσον προβούν σε τελωνειακή τακτοποίησή του (καταβολή των οφειλόμενων επιβαρύνσεων ή μεταβίβαση σε άλλο δικαιούχο ατελείας πρόσωπο ή εγκατάλειψη υπέρ του Δημοσίου), δικαίωμα που δεν έχει χορηγηθεί σε καμία άλλη κατηγορία δικαιούχων ατελείας προσώπων, όπως αυτή των πολυτέκνων.
     Η ενδεχόμενη μείωση του προβλεπόμενου χρόνου της δεκαετίας, με βάση την οποία μεταβιβάζονται ελεύθερα από το τέλος ταξινόμησης τα αυτοκίνητα που έχουν παραληφθεί με τις διατάξεις ατελείας των αναπήρων και αντικαθίστανται ατελώς και η οποία έχει θεσπιστεί διακριτικά προς ορισμένη κατηγορία πολιτών, θα ήταν αντίθετη προς την αρχή της χρηστής διοίκησης που σε κάθε περίπτωση πρέπει να διέπει τη λειτουργία της Δημόσιας Διοίκησης.
     Έχοντας υπόψη τα παραπάνω και την ιδιαιτερότητα που διέπει τα αυτοκίνητα των αναπήρων κατά την ατελή παραλαβή τους, η υπηρεσία μας δεν προτίθεται προς το παρόν να προβεί σε τροποποίηση των σχετικών διατάξεων για μείωση του χρόνου της ελεύθερης μεταβίβασης των αυτοκινήτων που προτείνετε.
     2. Όσον άφορά το δεύτερο αίτημα για τη δυνατότητα αγοράς επιβατικού αυτοκινήτου, με απαλλαγή από το προβλεπόμενο τέλος ταξινόμησης, κυλινδρισμoύ κινητήρα άνω των 2000 κυβικών εκατοστών από τους ανάπηρους δικαιούχους με ποσοστό αναπηρίας άνω του 80%, σας γνωρίζουμε, ότι με το ν.2753/99 δόθηκε η δυνατότητα σε όλους τους ανάπηρους Έλληνες πολίτες, που δικαιούνται ατελώς επιβατικό αυτοκίνητο, να μπορούν να παραλάβουν επιβατικό αυτοκίνητο κυβισμού μεγαλύτερου των 1650 κυβικών εκατοστών, με την καταβολή ποσοστού 30% για τα πάνω από 1650 κυβικά εκατοστά και μέχρι 2000 κυβικά εκατοστά και 58% για τα πάνω από 2000 κυβικά εκατοστά αυτοκίνητα, του αναλογούντος στα αυτοκίνητα αυτά ακέραιου συντελεστή τέλους ταξινόμησης.
     Η ικανοποίηση του εν λόγω αιτήματος δεν εξετάζεται, στην παρούσα φάση, για δημοσιονομικούς λόγους.
     3. Όσον αφορά το τρίτο αίτημα για τη δυνατότητα ατελούς αντικατάστασης του κλαπέντος αυτοκινήτου, που είχε παραληφθεί με τις περί αναπήρων διατάξεις, σας γνωρίζουμε ότι για λόγους διασφάλισης των συμφερόντων του Δημοσίου, απαιτείται τελωνειακή τακτοποίηση του αυτοκινήτου που είχε παραληφθεί ατελώς, προκειμένου να ασκηθεί για δεύτερη φορά το ίδιο δικαίωμα, πράγμα που δεν μπορεί να συμβεί στην περίπτωση της κλοπής, δεδομένου ότι δεν υπάρχει αντικείμενο προς τελωνειακή τακτοποίηση (τελωνισμό, μεταβίβαση, εγκατάλειψη υπέρ του Δημοσίου).
     Ο Υφυπουργός
     Α. ΡΕΓΚΟΥΖΑΣ»
    9. Στις με αριθμό 8243/28-2-05 και 8587/8-3-05 ερωτήσεις των Βουλευτών κυρίων Εύης Χριστοφιλοπούλου και Βασιλείου Οικονόμου δόθηκε με το υπ’ αριθμ. Β-498/24-3-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση των ερωτήσεων με αριθμ. πρωτ. 8243/28-02-05 και 8587/08-03-05 που κατέθεσαν στη Βουλή οι Βουλευτές κα Εύη Χριστοφιλοπούλου και ο κ. Βασ. Οικονόμου, θέτουμε υπόψη σας τα εξής:
     1. Με το ν. 2167/1993, αναμορφώθηκε το καταστατικό του Ο.Τ.Ε. και αυτός υπήχθη στις διατάξεις του ν. 2190/1920, χωρίς να μεταβληθεί η νομική του προσωπικότητα και χωρίς να αλλοιώνεται ο χαρακτήρας του ως ανώνυμης εταιρίας, που ασκεί επιχείρηση δημόσιας ωφέλειας.
     Σύμφωνα με το άρθρο δεύτερο παρ. 3γ αυτού, από τη δημοσίευση του νόμου ο Ο.Τ.Ε. εξέρχεται ολικώς από τις διατάξεις, που αφορούν στο δημόσιο τομέα (με διατήρηση των δικαιωμάτων του Δημοσίου ως μετόχου και άσκησή τους από τον Υπουργό Οικονομικών).
     Ομοίως, με το ν.2257/1994 αναμορφώνεται το καταστατικό του Ο.Τ.Ε. χωρίς όμως να μεταβάλλεται η νομική του προσωπικότητα και να αλλοιώνεται ο χαρακτήρας του.
     Επίσης, η αποκρατικοποίηση, κατά το ν. 2000/1991 και άρθρο 22 ν. 2733/1999, δεν αποκόπτει το δεσμό των δημοσίων επιχειρήσεων κοινής ωφέλειας από την εποπτεία του κράτους, λόγω της αρχής της συνέχειας της λειτουργίας τους (βλ. και Α. Τάχου, Διοικ. Δίκ., 2000, παρ. 68, αριθμ. 10, όπου και νομολογία - Πρακτικά Επεξεργασίας Συμβουλίου Επικρατείας).
     Περαιτέρω, με τους νόμους 2246/1994 και 2867/2000, ρυθμίζεται η οργάνωση και λειτουργία στον τομέα των τηλεπικοινωνιών. Στους νόμους αυτούς υπάγεται, ως οργανισμός τηλεπικοινωνιών, και ο Ο.Τ.Ε., στον οποίο ανήκει η λειτουργία του δημόσιου τηλεπικοινωνιακού δικτύου.
     Οι τηλεπικοινωνιακές δραστηριότητες υπάγονται στην εποπτεία του Κράτους, η οποία ασκείτο αρχικά από τον Υπουργό Μεταφορών και Επικοινωνιών (ΥΜΕ) (άρθρο πρώτο, παρ. 4., άρθρο δεύτερο παρ. 1., ν. 2246/1994) και στη συνέχεια από την Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.) Η αυτοτέλεια της αρχής αυτής δεν αποκλείει την εποπτεία του Υπουργού (πρβλ άρθρο δωδέκατο παρ. 2 ν. 2932/2001 για την Ρ.Α.Θ.Ε. και άρθρο 4 παρ. 2 ν. 2773/1999 για την Ρ.Α.Ε.).
     Επίσης, με το άρθρο 1 του ν. 2867/2000 ορίζεται, ότι το Υ.Μ.Ε χαράζει τις κατευθυντήριες γραμμές της πολιτικής των τηλεπικοινωνιών και λαμβάνει τις απαιτούμενες νομοθετικές πρωτοβουλίες στον τομέα των τηλεπικοινωνιών (παρ. 5), ασκώντας εποπτεία και διοικητικό έλεγχο στους κρατικούς τηλεπικοινωνιακούς οργανισμούς, όπως ο ΟΤΕ, και ότι το Κράτος δια των νομίμων οργάνων του και η Ε.Ε.Τ.Τ. φροντίζουν ώστε η άσκηση των τηλεπικοινωνιακών δραστηριοτήτων να γίνεται με βάση τις αρχές της αντικειμενικότητας, της διαφάνειας, της ίσης μεταχείρισης και της αποφυγής διακρίσεων μεταξύ τηλεπικοινωνιακών επιχειρήσεων.
     Εκ των παραπάνω, καθίσταται προφανής η αρμοδιότητα του Υ.Μ.Ε., ως εποπτεύοντος Υπουργού, να παρέχει οδηγίες και κατευθύνσεις και να παρακολουθεί τη λειτουργία του Ο.Τ.Ε., είτε ως επιχειρήσεως δημόσιας ωφέλειας με το αποκλειστικό προνόμιο της εγκατάστασης, λειτουργίας και εκμετάλλευσης του δημόσιου τηλεπικοινωνιακού δικτύου (βλ. και Πρακτικό Επεξεργασίας Σ.Ε. 385/1995, «το Σύνταγμα» 1996, σελ. 285), είτε ως τηλεπικοινωνιακού οργανισμού, στο πλαίσιο του ν. 2867/2000 με μέτοχο και το Κράτος.
     Η εποπτεία αυτή που αφορά τον Ο.Τ.Ε είναι ανεξάρτητη από την εσωτερική του λειτουργία ως ανώνυμης εταιρείας με βάση τις διατάξεις του ν. 2190/1920 και τη συμμετοχή του Δημοσίου ως μετόχου δια του Υπουργού Οικονομικών στη λειτουργία αυτή (βλ. και άρθρο 22 παρ. 2 ν. 2733/1999).
     2. Σχετικά με το θιγόμενο, δια των Ερωτήσεων θέμα, σας πληροφορούμε τα πιο κάτω:
     Σύμφωνα με τον νόμο 1512/85, απαγορεύεται η σύνδεση αυθαιρέτων με κάθε είδους δίκτυα ύδρευσης, αποχέτευσης, τηλεπικοινωνιών, παροχής ηλεκτρικού ρεύματος και φυσικού αερίου.
     Με τον νόμο 3212/03 « Άδεια δόμησης, πολεοδομικές και άλλες διατάξεις θεμάτων αρμοδιότητας Υπουργείου Περιβάλλοντος, Χωροταξίας και Δημοσίων Έργων» άρθρο 9 παρ. 6, κατ' εξαίρεση της παραπάνω διάταξης, επιτρέπεται, υπό προϋποθέσεις, η σύνδεση των αυθαίρετων κτισμάτων με τα δίκτυα παροχής ηλεκτρικού ρεύματος και ύδρευσης.
     Στην εν λόγω διάταξη του νόμου 3212/03, δεν συμπεριλαμβάνεται και η κατ' εξαίρεση σύνδεση με τα τηλεπ/κά δίκτυα, και συνεπώς, οι υπάλληλοι του ΟΤΕ, οι οποίοι τυχόν θα την πραγματοποιούσαν, θα παρέβαιναν τις διατάξεις του ν.1512/85 (όπως τροποποιήθηκε με τον ν.3212/03).
     3. Είναι, λοιπόν, προφανές, ότι η σύνδεση των αυθαιρέτων κτισμάτων με τα δίκτυα τηλεπικοινωνίας σταθερής (διότι, δια της κινητής εξυπηρετούνται, σήμερα, όλα σχεδόν τ' αυθαίρετα), δεν είναι δυνατή, παρά μόνο με νέα νομοθετική ρύθμιση, την οποία θα εισηγηθεί το κατά νόμον, αρμόδιο Υπουργείο (ΠΕΧΩΔΕ).
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
    10. Στην με αριθμό 8724/11-3-05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 27852/8-4-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αριθμό 8724/11-3-2005 ερώτηση που κατατέθηκε στη Βουλή από το Βουλευτή κ. Άγγελο Μανωλάκη σχετικά με την αναβάθμιση του Σταθμού Αιμοδοσίας του Γ.Ν. Κορίνθου σε Κέντρο Αιμοδοσίας, καθώς και τη δομή των Κέντρων Αιμοδοσίας της χώρας, σας επισημαίνουμε τα παρακάτω:
     Η αναδιοργάνωση των υπηρεσιών αιμοδοσίας της χώρας θα γίνει στο πλαίσιο της εναρμόνισης της Εθνικής Νομοθεσίας με την Οδηγία 2002/98/ΕΚ του Ευρωπαϊκού Κοινοβουλίου και του Συμβουλίου της 27ης Ιανουαρίου 2003 «Θέσπιση προτύπων ποιότητας και ασφάλειας για τη συλλογή, τον έλεγχο, την επεξεργασία, την αποθήκευση και τη διανομή ανθρώπινου αίματος και συστατικών του αίματος», σύμφωνα με τις εθνικές μας ανάγκες και αφού εξεταστούν οι σχετικές προτάσεις των εμπλεκομένων με την αιμοδοσία φορέων, με σκοπό την ασφάλεια του αίματος και των παραγώγων του, καθώς και την αυτάρκεια της χώρας από εθελοντικά προσφερόμενο αίμα.
     Σχετικό νομοθετικό πλαίσιο επεξεργάζονται οι αρμόδιες υπηρεσίες του Υπουργείου Υγείας και Κοινωνικής Αλληλεγγύης.
     Ο Υπουργός
     Ν. ΚΑΚΛΑΜΑΝΗΣ»
      11. Στην με αριθμό 8795/15.3.05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 151/31.3.05 έγγραφο από τον Υπουργό Αιγαίου και Νησιώτικης Πολιτικής η ακόλουθη απάντηση:
      «Σε απάντηση της ερώτησης του Βουλευτή κ. Φ. Κουβέλη προς τον κ. Υπουργό Αιγαίου και Νησιωτικής Πολιτικής που αφορά «Υποδομές και συνθήκες διαμονής λαθρομεταναστών στη Μήλο», σας γνωρίζουμε ότι το Υπουργείο Αιγαίου και Νησιωτικής Πολιτικής, παρά το ότι δεν έχει άμεση αρμοδιότητα, παρενέβη ευθύς ως έγινε γνωστή η παρουσία των λαθρομεταναστών στη Μήλο ώστε να επισπευσθούν οι διαδικασίες μετακινήσεως των.
      Για θέματα «φιλοξενίας» των λαθρομεταναστών το Υπουργείο ήδη έκαμε πρόταση για βελτίωση εγκαταστάσεων δια του προγράμματος ARGO της Ε.Ε.
      Ο Υπουργός
      ΑΡΙΣΤΟΤΕΛΗΣ Α. ΠΑΥΛΙΔΗΣ»
      12. Στην με αριθμό 8728/11.3.05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. Β-558/30.3.05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 8728Ι11-03-05 που κατέθεσε στη Βουλή ο Βουλευτής κ. Άγγελος Μανωλάκης , σύμφωνα και με το με αριθ. πρωτ. 73169 Ι 22-03-05 έγγραφο Oργανισμoύ Σιδηροδρόμων Ελλάδος, σας πληροφορούμε ότι όσον αφορά στην παραχώρηση στη Νομαρχιακή Αυτοδιοίκηση της έκτασης της υπάρχουσας σιδηροδρομικής γραμμής Αθηνών - Κορίνθου - Δερβενίου ή άλλων χώρων ιδιοκτησίας ΟΣΕ, σύμφωνα με τον Ν.2671/98 (άρθρο 6 παρ.1), ο ΟΣΕ δεν δύναται να παραχωρεί ιδιοκτησία του άνευ ανταλλάγματος (αντιπαροχή, ανταλλαγή, αυτοχρηματοδότηση ή με οποιοδήποτε άλλο πρόσφορο τρόπο).
      Στο πλαίσιο αυτό, ο ΟΣΕ θα συζητήσει με τη οικεία Νομαρχιακή Αυτοδιοίκηση την τύχη της παλαιάς σιδηροδρομικής γραμμής, όταν αυτή πάψει να λειτουργεί.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      13. Στην με αριθμό 8632/9.3.05 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ Β-566/30.3.05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 8632/9-3-2005, που κατέθεσε στη Βουλή ο Βουλευτής κ. Γιώργος Κοντογιάννης, σύμφωνα και με το έγγραφο με αριθμ. 73140/23-3-05 του Οργανισμού Σιδηροδρόμων Ελλάδος (Ο.Σ.Ε.), σας πληροφορούμε τα παρακάτω:
      1. Ο ΟΣΕ έχει ήδη δημοπρατήσει τα έργα συντήρησης της εν λειτουργία γραμμής για τα τμήματα Πάτρα - Πύργος, Πύργος - Κυπαρισσία και Ζευγολατιό - Καλόνερο με τα οποία θα βελτιωθεί η υπάρχουσα υποδομή, θα αυξηθεί η ταχύτητα κυκλοφορίας των συρμών και θα βελτιωθεί η ποιότητα των παρεχομένων υπηρεσιών προς τους επιβάτες και συγκεκριμένα:
      α. Το έργο «Συντήρηση της σε λειτουργία γραμμής Πάτρας - Πύργου», το οποίο δημοπρατήθηκε την 26.05.04 και την 14.07.04 υπογράφηκε η Σύμβαση του έργου με προϋπολογισμό 2.713.254,86 € χωρίς τον Φ.Π.Α.
      β. Το έργο «Συντήρηση της σε λειτουργία γραμμής Πύργου Κυπαρισσίας», το οποίο δημοπρατήθηκε την 8.07.04 και την 31.08.04 υπογράφηκε η Σύμβαση του έργου με προϋπολογισμό 2.663.134,54 € χωρίς τον Φ.Π.Α.
      γ. Το έργο «Συντήρηση των υφιστάμενων γραμμών Ανδρίτσας - Καλαμάτας, Ζευγολατιού - Καλόνερο και Λεύκτρου - Μεγαλόπολης υπό Κυκλοφορία» , το οποίο δημοπρατήθηκε την 22.05.02 και την 11.09.03 υπογράφηκε η Σύμβαση του έργου με προϋπολογισμό 36.321.217,24 € χωρίς τον Φ.Π.Α.
      2. Στα πλαίσια του Δυτικού Σιδηροδρομικού Άξονα προγραμματίζεται από τον ΟΣΕ η προκήρυξη μελετών για το τμήμα Πάτρα - Πύργος - Καλαμάτα όπου προβλέπεται μονή κανονική ηλεκτροκινούμενη και σηματοδοτούμενη γραμμή με ελάχιστη ταχύτητα 160 χλμ/ώρα . Σε κάποια τμήματα της θα γίνει βελτίωση της υπάρχουσας χάραξης και σε άλλα θα γίνει νέα χάραξη με τα παραπάνω χαρακτηριστικά.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      14. Στην με αριθμό 8653/9.3.05 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. Φ900α/4513/7861/29.3.05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8653/9.3.2005 ερώτησης, που κατέθεσε ο Βουλευτής κ. Μάνος Φραγκιαδουλάκης, με θέμα την προμήθεια στρατιωτικού υλικού από τη Γερμανία, σας γνωρίζουμε τα ακόλουθα:
      Οι μέχρι σήμερα ενέργειες των φορέων του ΓΕΣ για την προμήθεια 169 Α/Κ πυροβόλων Μ109 Α3 αμερικανικής κατασκευής από το Γερμανικό Στρατό είναι σύμφωνες με τις ισχύουσες διατάξεις του Eθνικού Αμυντικού Σχεδιασμού.
      Με το υπ' αριθμ. Φ.184.3/115065/Σ.13 έγγραφο από 13 Ιανουαρίου 2004 διαβιβάστηκαν από την ΓΓΟΣΑΕ/ΔΔΔΣ στον ΑΚΑΜ Βερολίνου /ΓΠΣΞ, τα πιστοποιητικά τελικού χρήστη για τα εν λόγω συστήματα.
      Με το υπ' αριθμ. Φ.630/3/47/Σ.27 έγγραφο από 20 Ιανουαρίου 2004 του ΑΚΑΜ Βερολίνου /ΓΠΣΞ υπήρξε ενημέρωση ότι το Ομοσπονδιακό Υπουργείο Άμυνας παρέδωσε, μέσω του US-ODC στο Βερολίνο, στις αρχές των ΗΠΑ (U.S. Department of States) τα εν λόγω πιστοποιητικά τελικού χρήστη.
      Απάντηση ακόμη δεν έχει δοθεί.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      15. Στην με αριθμό 8672/10.3.05 ερώτηση του Βουλευτή κ. Μιχάλη Γιαννάκη δόθηκε με το υπ’ αριθμ. 7017/4/4968/30.3.05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. Γιαννάκης, σας γνωρίζουμε ότι, για την αποτελεσματικότερη αντιμετώπιση των αστυνομικών προβλημάτων και την παροχή καλύτερων υπηρεσιών στον πολίτη, από το Υπουργείο μας, προωθείται το θέμα της αναδιάρθρωσης-αναδιοργάνωσης (ίδρυση, κατάργηση, προαγωγή κ.λπ.) των περιφερειακών αστυνομικών Υπηρεσιών, με βάση τη χωροταξική κατανομή των Δήμων, τις σύγχρονες ανάγκες και τα νέα αστυνομικά δεδομένα.
      Η συγκεκριμένη διαδικασία, λόγω της ευρύτητας του αντικειμένου της, απαιτεί, όπως είναι φυσικό, την προσεκτική, μεθοδική και υπεύθυνη αξιολόγηση όλων εκείνων των στοιχείων και δεδομένων, που κρίνονται απαραίτητα για τη μόρφωση της πληρέστερης δυνατής εικόνας των αστυνομικών προβλημάτων κάθε περιοχής, προκειμένου να προκριθούν οι πλέον ορθολογικές, αποτελεσματικές και με μακρόχρονη προοπτική καινοτόμες βελτιωτικές παρεμβάσεις, ενώ οι όποιες αποφάσεις ληφθούν θα επιδιωχθεί να συγκεντρώσουν την ευρύτερη δυνατή συναίνεση όλων των ενδιαφερομένων. Στα πλαίσια δε αυτά θα αντιμετωπισθεί και το θέμα της αναδιάρθρωσης των Υπηρεσιών της Αστυνομικής Διεύθυνσης Βοιωτίας.
      Σχετικά με τη στελέχωση του Αστυνομικού Τμήματος Σχηματαρίου, σας πληροφορούμε ότι το θέμα γενικότερα της στελέχωσης των αστυνομικών Υπηρεσιών, σήμερα, αντιμετωπίζεται μέσα από τις δυνατότητες που παρέχει η δύναμη του Σώματος, με ορθολογική κατανομή αυτής. Στο πλαίσιο δε αυτό έχει στελεχωθεί και το αναφερόμενο Τμήμα με δύναμη, η οποία παρουσιάζει μικρό έλλειμμα έναντι της οργανικής του, όπως συμβαίνει με τις περισσότερες αστυνομικές Υπηρεσίες, που αντιμετωπίζουν τα ίδια ή και περισσότερα αστυνομικά προβλήματα. Πάντως, για την κάλυψη των 12 κενών οργανικών θέσεων προσωπικού, που εμφανίζει η Αστυνομική Διεύθυνση Βοιωτίας, προκηρύχθηκαν προς κάλυψη, κατά τις τακτικές μεταθέσεις του τρέχοντος έτους, 10 θέσεις αστυνομικών, διαφόρων βαθμών. Μετά την πραγματοποίηση των μεταθέσεων αυτών θα καταβληθεί προσπάθεια για την ενίσχυση και του εν λόγω Τμήματος.
      Σε ό,τι αφορά την αστυνόμευση των περιοχών των αναφερόμενων Δήμων, σας πληροφορούμε ότι, από το Αστυνομικό Τμήμα Σχηματαρίου, διενεργούνται σε καθημερινή βάση πεζές και εποχούμενες περιπολίες, καθώς και έλεγχοι από ειδικά συνεργεία που συγκροτούνται σε τοπικό, νομαρχιακό και διανομαρχιακό επίπεδο, για το σκοπό αυτό, σύμφωνα με τα σχέδια αστυνόμευσης που έχουν εκπονηθεί από την Αστυνομική Διεύθυνση, ενώ στις περιοχές αυτές κατά τακτά διαστήματα δραστηριοποιούνται, σύμφωνα με εβδομαδιαίο πρόγραμμα και οι δύο ομάδες πρόληψης και καταστολής της εγκληματικότητας, που έχουν συγκροτηθεί από την Αστυνομική Διεύθυνση. Πάντως πρέπει να επισημάνουμε ότι, σύμφωνα με τα υφιστάμενα στατιστικά στοιχεία, κατά το παρελθόν έτος παρατηρήθηκε σαφής μείωση των κλοπών, έναντι των ετών 2002 και 2003.
      Τέλος, στην Αστυνομική Διεύθυνση Βοιωτίας, δόθηκαν πρόσθετες εντολές και οδηγίες για περαιτέρω δραστηριοποίηση του προσωπικού της και λήψη κάθε αναγκαίου μέτρου στην ευρύτερη περιοχή των αναφερόμενων Δήμων, με στόχο την αποτελεσματικότερη αντιμετώπιση της εγκληματικότητας και την παγίωση του αισθήματος ασφαλείας των κατοίκων.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      16. Στην με αριθμό 8680/10-3-05 ερώτηση των Βουλευτών κυρίων Μιχάλη Καρχιμάκη και Στυλιανού Ματζαπετάκη δόθηκε με το υπ’ αριθμ. Φ900α/4506/7852/29-3-05  έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8680/10-3-2005 ερώτησης, που κατέθεσαν οι Βουλευτές κ.κ. Μιχάλης Καρχιμάκης και Στέλιος Ματζαπετάκης, με θέμα την τουρκική δραστηριότητα στο Αιγαίο, σας γνωρίζουμε τα ακόλουθα:
      Για τα γεγονότα που έλαβαν χώρα την 8η Μαρτίου 2005, στη θαλάσσια περιοχή Β. ΑΙΓΑΙΟΥ, έχει εκδοθεί επίσημη ανακοίνωση τύπου από το ΓΕΕΘΑ και η αντίδραση των Ενόπλων Δυνάμεων υπήρξε ακαριαία και αποτελεσματική.
      Επισημαίνεται ότι, πλην του συμβάντος που περιλαμβάνεται στην ανακοίνωση τύπου, η τουρκική δραστηριότητα κινήθηκε στα συνήθη πλαίσια αντιστοίχων ασκήσεων και αντιμετωπίσθηκε από τις Ένοπλες Δυνάμεις με την πάγια τακτική που ακολουθείται στις περιπτώσεις αυτές.
      Η Κυβέρνηση δεν αποκρύπτει το παραμικρό από τον Ελληνικό Λαό ενώ με ισχυρό βραχίονα τις Ένοπλες Δυνάμεις, προασπίζεται τα Εθνικά μας συμφέροντα με τρόπο άμεσο και αποτελεσματικό.
      Τέλος, λόγοι πολιτικής δεοντολογίας επιβάλλουν την μη υιοθέτηση ακρίτως δημοσιευμάτων από τους αντιπροσώπους του ελληνικού λαού, ιδιαίτερα σε τόσο σοβαρά θέματα, μόνο και μόνο για μικροπολιτικούς αντιπολιτευτικούς σκοπούς.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      17. Στην με αριθμό 8664/9-3-05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 16189/29-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση, που κατέθεσε ο Βουλευτής κ. Ανδρέας Mακρυπίδης, η οποία αναφέρεται στο αντικείμενο του θέματος, σας γνωρίζουμε τα εξής:
      Για την πρόσληψη του ειδικού ένστολου προσωπικού της Δημοτικής Αστυνομίας εφαρμόζεται ειδική διαδικασία αντικειμενικών κριτηρίων, όπως αυτή καθορίζεται από τις ειδικές διατάξεις του π.δ. 23/2002.
      Σύμφωνα με τις διατάξεις του ανωτέρω προεδρικού διατάγματος, αρμόδια για την εξέταση των αντικειμενικών κριτηρίων των υποψηφίων και για την κατάρτιση των πινάκων κατάταξης, είναι η επιτροπή του άρθρου 9 του π.δ.23/2002.
      Όσον αφορά το ζήτημα που θίγεται στην ερώτηση, αναφορικά με δημοσιεύματα που κάνουν λόγο για πλαστογραφίες δικαιολογητικών στον διαγωνισμό για την πρόσληψη δημοτικών αστυνομικών που διενεργήθηκε από την Περιφέρεια Δυτικής Ελλάδας για το Δήμο Ι.Π. Μεσολογγίου, σας γνωρίζουμε ότι η ανωτέρω υπηρεσία με το 1370ΓΓ/17-3-2005 έγγραφό της, μας ενημέρωσε ότι το θέμα προέκυψε μετά την κατάρτιση και ανάρτηση του προσωρινού πίνακα υποψηφίων κατηγορίας δευτερoβάθμιας εκπαίδευσης.
      Σύμφωνα με τις διατάξεις του π.δ.23/2002 μετά την ανάρτηση του προσωρινού πίνακα ακολουθεί η εξέταση των σωματικών προσόντων και οι αθλητικές δοκιμασίες, προκειμένου να καταρτισθεί ο τελικός πίνακας επιτυχόντων. Η ως άνω υπηρεσία με το ίδιο έγγραφο επισημαίνει ότι η επιτροπή του άρθρου 9 του π.δ. 23/2002 θα καταρτίσει τον τελικό πίνακα, αφού προηγουμένως πρoβεί σε έλεγχο των τίτλων σπουδών των υποψηφίων, αντιπαραβάλλoντας κάθε τίτλο με το πρωτότυπο, και επομένως δεν συντρέχει λόγος ακύρωσης του διαγωνισμού.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      18. Στην με αριθμό 8605/8-3-05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 16178/30-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με τη βελτίωση του δρόμου Μοίρα -Βετέικα στο Δήμο Φαρρών Ν. Αχαΐας, σας πληροφορούμε ότι ο εν λόγω δρόμος είναι χαρακτηρισμένος επαρχιακός και συντηρείται στο πλαίσιο των οικονομικών δυνατοτήτων και της ιεράρχησης των αναγκών της Ν.Α. Αχαΐας.
      Επιπλέον, σας γνωρίζουμε ότι η Ν.Α. Αχαΐας έχει ξεκινήσει την εκπόνηση της σχετικής μελέτης και την έκδοση των αντίστοιχων αδειοδοτήσεων, προκειμένου να υποβάλει το Τεχνικό Δελτίο του έργου προς αξιολόγηση και ένταξη στο Γ΄ ΠΕΠ Δυτικής Ελλάδας.
      Ο Υφυπουργός
      Α. ΝΑΚΟΣ»
      19. Στην με αριθμό 8684/10-3-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 16187/30-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε συνέχεια της παραπάνω ερώτησης, που κατατέθηκε στη Βουλή των Ελλήνων από το Βουλευτή κ. Γεώργιο Παπαγεωργίου και αφορά σε καταγγελία του Βουλευτή για απόσυρση, εκ μέρους του οικείου Γεvικού Γραμματέα Περιφέρειας, υποβαλλόμενης από το Δήμο Νέας Αρτάκης πρότασης για ένταξη στο μέτρο 2.1 (Υδατικό Περιβάλλον - Στερεά Απόβλητα - Υγρά Απόβλητα) του Επιχειρησιακού Προγράμματος Στερεάς Ελλάδας 2000 - 2006, σας γνωρίζουμε ότι:
      Σύμφωνα με όσα μας πληροφόρησε η Περιφέρεια Στερεάς Ελλάδας, η συγκεκριμένη πρόταση υποβλήθηκε στην Ειδική Υπηρεσία Διαχείρισης Επιχειρησιακού Προγράμματος Στερεάς Ελλάδας από τη ΔΕΥΑ Νέας Αρτάκης, με τίτλο Εξωτερικό Υδραγωγείο Νέας Αρτάκης, στο πλαίσιο της τρίτης πρόσκλησης για υποβολή προτάσεων στο Επιχειρησιακό Πρόγραμμα Στερεάς Ελλάδας 2000 - 2006.
      Η διαδικασία, που τηρείται για την ένταξη πράξεων στο επιχειρησιακό πρόγραμμα, με βάση την εν λόγω πρόσκληση, ακολουθεί τα παρακάτω βήματα:
      α) υποβολή της πρότασης στην Ειδική Υπηρεσία Διαχείρισης Επιχειρησιακού Προγράμματος Στερεάς Ελλάδας,
      β) αξιολόγηση από την Ειδική Υπηρεσία Διαχείρισης Επιχειρησιακού Προγράμματος Στερεάς Ελλάδας, με βάση τα καθοριζόμενα στην πρόσκληση κριτήρια αξιολόγησης, 
      γ) γνωμοδότηση από τη Διαχειριστική Αρχή του Κ.Π.Σ. και το Υ.ΠΕ.ΧΩ.Δ.Ε. και 
      δ) έκδοση απόφασης ένταξης της πράξης από τον οικείο Γενικό Γραμματέα Περιφέρειας.
      Ο φάκελος έργου, που κατατέθηκε στην Ειδική Υπηρεσία Διαχείρισης Επιχειρησιακού Προγράμματος Στερεάς Ελλάδας, περιελάμβανε:
      - Οριζοντιογραφίες και κατά μήκος τομές του προς κατασκευή δικτύου.
      - Τεύχος υπολογισμού των απαιτούμενων εκσκαφών.
      - Μελέτη των έργων H/M για τις δύο γεωτρήσεις.
      - Απόφαση του Διοικητικού Συμβουλίου της ΔΕΥΑ Νέας Αρτάκης για την υποβολή της πρότασης στο μέτρο 2.1 του ΠΕΠ Στερεάς Ελλάδας.
      - Τεχνικό Δελτίο Έργου/Υποέργων.
      Από την εξέταση των στοιχείων, που υπέβαλε ο φορέας, σε σχέση με τα απαιτούμενα στοιχεία, όπως αυτά αναλυτικά αναφέρονται στην τρίτη πρόσκληση του μέτρου 2.1, διαπιστώθηκαν οι παρακάτω ελλείψεις:
      -Περιβαλλοντικές αδειοδοτήσεις για την κατασκευή του έργου.
      -Θεώρηση μελέτης.
      -Εγκριτική απόφαση μελέτης.
      -Τεχνική περιγραφή έργου, προϋπολογισμός έργου, τιμολόγιο εργασιών, συγγραφές υποχρεώσεων.
      -Στατική μελέτη για την κατασκευή της δεξαμενής φόρτισης.
      -Μελέτη παραγωγής ή μη εσόδων για το προτεινόμενο έργο.
      Σύμφωνα με τις ελλείψεις της πρότασης και τα κριτήρια αξιολόγησης των προτεινόμενων πράξεων, η συγκεκριμένη πρόταση δεν εκπληρώνει τις απαιτήσεις των κριτηρίων:
      -Β Συμβατότητα (υποκριτήριο Β.3).
      - Γ Πληρότητα (υποκριτήριο Γ.3).
      - Δ Ωριμότητα (υποκριτήριο Δ.2).
      - Ε Σκοπιμότητα (υποκριτήριο Ε.7).
      - ΣΤ Λοιπά κριτήρια (υποκριτήριο ΣΤ.1).
      Για το λόγο αυτό, το συγκεκριμένο έργο δεν στάλθηκε για θετική γνωμοδότηση στο Περιφερειακό Συμβούλιο, από την οικεία διαχειριστική αρχή.
      Επιπλέον, διευκρινίζεται ότι το Περιφερειακό Συμβούλιο δεν εντάσσει έργα, αλλά γνωμοδοτεί και ότι ο Γενικός Γραμματέας Περιφέρειας Στερεάς Ελλάδας δεν απέσυρε την εν λόγω πρόταση από τις προς ένταξη προτάσεις έργων από το Περιφερειακό Συμβούλιο, διότι ποτέ δεν απεστάλη η πρόταση αυτή στο Περιφερειακό Συμβούλιο. Επίσης, σημειώνεται ότι οι προτάσεις αποσύρονται μόνο μετά από σχετικό αίτημα του φορέα (τελικός δικαιούχος).
      Παράλληλα, επισημαίνεται ότι:
      α) κανένας τοπικός παράγοντας της Νέας Δημοκρατίας, ούτε κανένας άλλος, αξίωσε την απόσυρση του εν λόγω έργου,
      β) όλες οι προτάσεις των προς ένταξη έργων ψηφίστηκαν ομόφωνα από το Περιφερειακό  Συμβούλιο,
      γ) οι εισηγήσεις, θετικές ή αρνητικές, για θετική γνωμοδότηση των προτάσεων από το Περιφερειακό Συμβούλιο διενεργούνται από την αρμόδια Διαχειριστική Αρχή, έπειτα από αξιολόγηση των προτάσεων και
      δ) η στελέχωση της εν λόγω Διαχειριστικής Αρχής, από τη σύστασή της, δεν έχει αλλάξει στο σύνολό της.
      Τέλος, διασαφηνίζεται ότι μέχρι σήμερα δεν έχει ολοκληρωθεί η αξιολόγηση των προτάσεων.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      20. Στην με αριθμό 8635/9-3-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 13015/30-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φώτης Κουβέλης και αναφέρεται σε παράνομη εγκατάσταση κεραίας κινητής τηλεφωνίας της COSMOTE στην οροφή ιδιόκτητου κτηρίου επί της οδού Μικράς Ασίας 13, είκοσι περίπου μέτρα από το σχολικό συγκρότημα που στεγάζει το 14ο νηπιαγωγείο και το 5ο δημοτικό σχολείο Κάστρου Μυτιλήνης, σας γνωρίζουμε ότι αρμόδια να ενημερώσουν για το θέμα αυτό την Εθνική Αντιπροσωπεία, είναι τα συνερωτώμενα Υπουργεία Μεταφορών και Επικοινωνιών και Υγείας και Κοινωνικής Αλληλεγγύης.
      Ο Υφυπουργός
      ΑΘ. ΝΑΚΟΣ»
      21. Στην με αριθμό 8713/11-3-05 ερώτηση του Βουλευτή και Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου δόθηκε με το υπ’ αριθμ. 27297/ΙΗ/30-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8713/11.3.05 την οποία κατέθεσε ο Βουλευτής κ. Aλεξ. Αλαβάνoς σχετικά με την ενίσχυση του έργου της οργάνωσης «Κιβωτός» σας γνωρίζουμε τα ακόλουθα.
      1. Η παραχώρηση στέγης στην οργάνωση «Κιβωτός» δεν εμπίπτει στην αρμοδιότητα του ΥΠΕΠΘ. Η Ειδική Γραμματεία Ομογενών και Διαπολιτισμικής Εκπαίδευσης έχει μόνο τη δυνατότητα χρηματοδότησης ακαδημαϊκών δραστηριοτήτων που λαμβάνουν χώρα στο εξωτερικό και αφορούν στη διδασκαλία και προβολής της Ελληνικής γλώσσας και του Ελληνικού Πολιτισμού.
      2. Το ΥΠΕΠΘ προτίθεται να παράσχει στην οργάνωση «Κιβωτός» εκπαιδευτικό προσωπικό για την κάλυψη των διδακτικών αναγκών, εφόσον κάτι τέτοιο ζητηθεί.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      22. Στην με αριθμό 8645/9-3-05 ερώτηση της Βουλευτού κ. Ευαγγελίας Σχοιναράκη -Ηλιάκη δόθηκε με το υπ’ αριθμ. Β1/10021/7419/1443/30-3-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της υπ’ αριθ.8645/09-03-2005 ερώτησης που κατατέθηκε στη Βουλή των Ελλήνων από τη Βουλευτή κα. Ευαγγελία Σχοιναράκη-Ηλιάκη, σχετικά με τη μη δημοπράτηση και εκκίνηση των εργασιών κατασκευής κτιρίου Διοικητικών και Υγειονομικών υπηρεσιών του ΙΚΑ-ΕΤΑΜ Χερσονήσου, σας γνωρίζουμε κατόπιν ενημέρωσης από το Ίδρυμα, τα εξής:
      Το θέμα της ανέγερσης του εν λόγω κτιρίου θα πρέπει να εισαχθεί ξανά στο Τεχνικό Συμβούλιο του ΙΚΑ-ΕΤΑΜ για να γνωμοδοτήσει και εν συνεχεία στο Διοικητικό Συμβούλιό του για να αποφασίσει για την κατασκευή του, με μελέτη η οποία απαιτείται να συνταχθεί.
      Το έργο αυτό είχε προγραμματιστεί να δημοπρατηθεί με το σύστημα «μελέτη -κατασκευή», όμως με το νέο Νόμο 3316/22-02-05, περί «Ανάθεσης και εκτέλεσης δημοσίων συμβάσεων και εκπόνησης μελετών και παροχής συναφών υπηρεσιών και άλλων διατάξεων» (άρθ.42, παρ.11), το σύστημα αυτό δεν εφαρμόζεται πλέον στην κατασκευή δημοσίων έργων, παρά μόνον μετά από προηγούμενη απόφαση του Υπουργού ΠΕ.ΧΩ.Δ.Ε.
      Ο Υφυπουργός
      ΝΙΚΟΣ ΑΓΓΕΛΟΠΟΥΛΟΣ»
      23. Στην με αριθμό 8675/10-3-05 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. Φ.10041/7067/315/30-3-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Aπαντώντας στην ερώτηση με αριθμό 8675/10-3-2005, που κατατέθηκε στη Βουλή από τη Βουλευτή κ. Αθανασία Mερεντίτη, σχετικά με την ασφάλιση των ασκούμενων δικηγόρων, σας γνωρίζουμε ότι σύμφωνα με την νομοθεσία του Ταμείου Νομικών, άρθρο 14 του ν.1090/1980, οι ασκούμενοι δικηγόροι από της εγγραφής τους στον οικείο δικηγορικό σύλλογο, δύνανται να ασφαλίζoνται στο Ταμείο Νομικών στον κλάδο Επικουρικής Ασφάλισης δικηγόρων και στα Ταμεία Προνοίας και Υγείας δικηγόρων, καταβάλλοντας τις εκάστοτε προβλεπόμενες εισφορές μειωμένες κατά 50%.
      Ο Υπουργός
      Π. ΠΑΝΑΓΙΩΤΟΠΟΥΛΟΣ»
      24. Στην με αριθμό 8670/10-3-05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 16236/31-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι ο Δήμος Ιεράπετρας έχει χρηματοδοτηθεί από το ΥΠΕΣΔΔΑ για την αντιμετώπιση εκτάκτων αναγκών, στις οποίες περιλαμβάνεται και η ανάγκη καθαρισμού της παραλίας Παχιάς Άμμου, με το ποσό των 150.000 ευρώ το έτος 2004 και με το ποσό των 50.000 ευρώ το τρέχον έτος.
      Επειδή το πρόβλημα της συσσώρευσης σκουπιδιών στην παραλία του Δημοτικού Διαμερίσματος της Παχιάς Άμμου είναι πράγματι σημαντικό και προκειμένου να μην στερηθεί ο Δήμος πόρους για άλλες ανάγκες, το ΥΠΕΣΔΔΑ προτίθεται να χρηματοδοτήσει το Δήμο Ιεράπετρας, επιπλέον των αναφερόμενων ποσών, εντός του Απριλίου, με το ποσό των 50.000 ευρώ.
      Ο Υφυπουργός
      Α. ΝΑΚΟΣ»
     25. Στην με αριθμό 7997/22-2-05 ερώτηση του Βουλευτή κ. Μάξιμου Χαρακόπουλου δόθηκε με το υπ’ αριθμ. 19420/ΙΗ/30-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7997/22-2-05 που κατέθεσε ο Βουλευτής κ. Μάξιμος Χαρακόπουλος σχετικά με τη χρήση κινητών τηλεφώνων στις σχολικές Μονάδες της χώρας και στα θέματα της αρμοδιότητάς μας, σας γνωρίζουμε τα ακόλουθα:
     Το ΥΠΕΠΘ με σχετικές εγκυκλίους του, έχει απαγορεύσει τη χρήση των κινητών τηλεφώνων στις αίθουσες διδασκαλίας κατά τη διάρκεια των διδακτικών ωρών σε όλα τα σχολεία της Α/θμιας και Β/θμιας Εκπ/σης.
     Όσον αφορά στη χρήση γενικά των κινητών τηλεφώνων στο σχολικό χώρο, δηλαδή εκτός των αιθουσών διδασκαλίας και εκτός διδακτικού ωραρίου, σας γνωρίζουμε ότι το θέμα απασχολεί το ΥΠΕΠΘ, το οποίο προτίθεται να κάνει τις παρεμβάσεις του μέσω του κανονισμού λειτουργίας των σχολικών μονάδων.
     Τέλος, για τα λοιπά θέματα αρμόδιο ν' απαντήσει είναι το Υπουργείο Υγείας και Κοινωνικής Αλληλεγγύης, προς το οποίο διαβιβάζουμε αντίγραφο της ερώτησης.
     Ο Υφυπουργός
     ΓΕΩΡΓΙΟΣ ΚΑΛΟΣ»
     26. Στην με αριθμό 8091/23-2-05 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 20271/ΙΗ/4-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8091/23-2-05 την οποία κατέθεσε ο Βουλευτής κ. Μαν. Όθωνας και αφορά στη λειτουργία των ενταγμένων τάξεων του Augsbourg της Γερμανίας, σας γνωρίζουμε τα ακόλουθα:
     Οι Γερμανικές αρχές έχουν θέσει ως προτεραιότητα της εκπαιδευτικής πολιτικής τους την ενίσχυση της γερμανομάθειας όλων των μαθητών. Η προσπάθειά τους να εξασφαλίσουν περισσότερες διδακτικές ώρες για τη διδασκαλία της Γερμανικής Γλώσσας πλήττει τη λειτουργία των ενταγμένων στο πρόγραμμα των Γερμανικών σχολείων Ελληνικών τάξεων. Για να αποτραπεί η εξέλιξη αυτή θέσαμε το θέμα στην ομόλογο Υπουργό του κρατιδίου της Βαυαρίας και προτείναμε να καλυφθεί η μισθοδοσία των εκπαιδευτικών του Ελληνόγλωσσου προγράμματος από το Ελληνικό Κράτος. Η Γερμανική πλευρά δεσμεύτηκε να απαντήσει έως τα τέλη Μαρτίου, αφού εξετάσει τη νομική διάσταση του ζητήματος.
     Ο Υφυπουργός
     ΓΕΩΡΓΙΟΣ ΚΑΛΟΣ»
     27. Στην με αριθμό 7473/7-2-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 13301/ΙΗ/4-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7473/7-2-05 την οποία κατέθεσε ο Βουλευτής κ. Βασ. Kεγκέρoγλου, σας γνωρίζουμε τα ακόλουθα:
     Η χρηματοδότηση των σχολείων για την αντιμετώπιση των λειτουργικών τους δαπανών γίνεται από πιστώσεις του Υπουργείου Εσωτερικών Δημόσιας Διοίκησης και Αποκέντρωσης και με τη φροντίδα του Υπουργείου αυτού, σύμφωνα με τις διατάξεις της παρ. 3α του άρθρου 25 του Ν.1828/89 όπως τροποποιήθηκαν και συμπληρώθηκαν μεταγενέστερα με τις διατάξεις του άρθρου 55 του Ν.1946/91 και του άρθρου 23 του Ν.3274/2004 και ως εκ τούτου το ΥΠ.Ε.Π.Θ. δεν έχει τη νομική κάλυψη, αλλά ούτε και πιστώσεις για το σκοπό αυτό.
     Οι πιστώσεις που θα διατεθούν για τις λειτουργικές δαπάνες των σχολείων το 2005 θα είναι 179.619.888 ευρώ συνολικά έναντι 149.880.000 ευρώ που δόθηκαν το 2004.
     Ο Υφυπουργός
     ΓΕΩΡΓΙΟΣ ΚΑΛΟΣ»
     28. Στην με αριθμό 6769/19-1-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 6481/ΙΗ/4-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 6769/19-1-2005, που κατέθεσε ο Βουλευτής κ. Στέλιος Ε. Ματζαπετάκης σχετικά με το ύψος των πιστώσεων που θα διατεθούν για τη μεταφορά μαθητών του Νομού Ηρακλείου, σας γνωρίζουμε τα ακόλουθα:
     Η μεταφορά μαθητών Π/θμιας και Δ/θμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με την αριθμ. IΒ/6071/98 Κ.Υ.Α. (ΦΕΚ 932/98 τ.Β΄.).
     Με το Π.Δ. 161/2000 (ΦΕΚ 145 Α') η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
     Σύμφωνα με τη διάταξη της παραγράφου 24 του άρθρου 2 του Ν. 2621/98 οι πιστώσεις για τη μεταφορά μαθητών εγγράφονται στους προϋπολογισμούς εξόδων κάθε περιφέρειας και με απόφαση του Γραμματέα της Περιφέρειας επιχορηγούνται οι Ν, Α, για την αντιμετώπιση των δαπανών μεταφοράς μαθητών.
     Στον προϋπολογισμό του ΥΠΕΠΘ δεν εγγράφονται πιστώσεις για μεταφορά μαθητών.
     Για το οικονομικό έτος 2005 εγγράφηκαν στην εν λόγω περιφέρεια πιστώσεις ύψους 4.780.000 ευρώ για την κάλυψη των δαπανών για μεταφορά μαθητών.
     Ο Υφυπουργός
     ΓΕΩΡΓΙΟΣ ΚΑΛΟΣ»
     29. Στην με αριθμό 8267/28-2-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 21583-ΙΗ/30-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8267/28.2.05 την οποία κατέθεσε ο Βουλευτής κ. Μαν. Στρατάκης, σας γνωρίζουμε ότι η εποπτεία της διενέργειας των εξετάσεων πιστοποίησης γλωσσομάθειας από ξένα Ινστιτούτα και Οργανισμούς δεν ανήκει στην αρμοδιότητα του ΥΠ.Ε.Π.Θ. Η αναφερόμενη διαρροή των θεμάτων κατά την εξεταστική περίοδο του Δεκεμβρίου 2004 είναι ένα θέμα που απασχολεί το ΥΠ.Ε.Π.Θ. ως προς τον τομέα αρμοδιότητάς του, δηλαδή τη χορήγηση επάρκειας διδασκαλίας ξένης γλώσσας με βάση τους τίτλους που χορηγήθηκαν κατά τη συγκεκριμένη εξεταστική περίοδο. Όπως μας ενημέρωσαν οι υπεύθυνοι του Cambridge ESOL το πρόβλημα εξετάζεται από την Δικαιοσύνη και σύντομα να βρεθούν οι ένοχοι της διαρροής.
     Ο Υφυπουργός
     ΓΕΩΡΓΙΟΣ ΚΑΛΟΣ»
     30. Στην με αριθμό 8170/25-1-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 21058-ΙΗ/30-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8170/25.1.05 την οποία κατέθεσε ο Βουλευτής κ. Στέλιος Ματζαπετάκης και αφορά στην συντήρηση σχολείων, σας γνωρίζουμε τα ακόλουθα:
     Σύμφωνα με τις διατάξεις του άρθρου 13 του Ν.2880/01 οι ΟΤΑ χρηματοδοτούνται από το ΥΠΕΣΔΔΑ για τις επισκευές - συντηρήσεις των σχολικών μονάδων.
     Το ΥΠΕΠΘ δεν διαθέτει σχετικό κωδικό στο Π.Δ.Ε για χρηματοδότηση.
     Ειδικότερα η Δ/νση Τεχνικών Υπηρεσιών της 2ης Γενικής Δ/νσης της Νομικής Αυτ/σης Ηρακλείου μας πληροφόρησε ότι με το με αρ. 1891/21.12.2001 έγγραφό της η Περιφέρεια Κρήτης έκανε πρόσκληση εκδήλωσης ενδιαφέροντος για την υποβολή προτάσεων για την αναβάθμιση σχολικών κτιρίων.
     Η Δ/νση Τεχνικών Υπηρεσιών Ν. Α Ηρακλείου υπέβαλε δελτία και μελέτες για οκτώ(8) υποέργα που αφορούσαν διάφορα σχολεία στο Νομό Ηρακλείου. Από αυτά τα οκτώ (8) έργα εντάχθηκαν τα τέσσερα (4) υποέργα.
     Το υποέργο που αφορούσε στην "Αναβάθμιση του Γυμνασίου-Λυκείου Μοιρών και Γυμνάσιο Πόμπιας" δεν εντάχθηκε.
     Ο Υφυπουργός
     ΓΕΩΡΓΙΟΣ ΚΑΛΟΣ»
     31. Στην με αριθμό 8669/10-3-05 ερώτηση του Βουλευτή κ. Αχμέτ Ιλχάν δόθηκε με το υπ’ αριθμ. 26938-ΙΗ/4-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8669/10.3.2005, την οποία κατέθεσε ο Βουλευτής κ. Αχμέτ Ιλχάν, σχετικά με την ίδρυση Διαπολιτισμικών Νηπιαγωγείων, σας γνωρίζουμε ότι μέχρι σήμερα δεν έχουν ενεργοποιηθεί οι διατάξεις του Ν.2413/1996 για την ίδρυση Διαπολιτισμικών Νηπιαγωγείων στη χώρα μας.
     Στο πλαίσιο της μελλοντικής ενεργοποίησης των διατάξεων αυτών θα εξεταστεί και το συγκεκριμένο αίτημα που τίθεται.
     Τέλος, σας γνωρίζουμε ότι λειτουργούν δέκα τρία (13) Διαπολιτισμικά Δημοτικά Σχολεία σε όλη τη χώρα.
     Ο Υφυπουργός
     ΓΕΩΡΓΙΟΣ ΚΑΛΟΣ»
     32. Στην με αριθμό 8477/3-3-05 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ/Κ.Ε./704/16-3-05 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 8477/3-3-2005 ερώτηση του Βουλευτή κ. Ηλία Καλλιώρα, σας γνωρίζουμε τα εξής:
     Η Κυβέρνηση έχει ήδη σχεδιάσει τη μεταολυμπιακή αξιοποίηση των Ολυμπιακών εγκαταστάσεων, προκειμένου η χρήση τους να αποτελέσει σημείο εκκίνησης νέων αθλητικών, πολιτιστικών και κοινωνικά επωφελών δραστηριοτήτων.
     Έτσι οι χρήσεις τους δίνουν προτεραιότητα στην ανάπτυξη του πολιτισμού, του αθλητισμού, του τουρισμού, της υψηλού επιπέδου αναψυχής και των δημοσίων χρήσεων. Οι τελευταίες θα διαμορφώσουν τις κατάλληλες συνθήκες για την επωφελέστερη ανάδειξη των Ολυμπιακών εγκαταστάσεων και θα συμβάλλουν αποφασιστικά στην αναβάθμιση των περιοχών, όπου αυτές βρίσκονται.
     Το «Ελλάδα 2004» έχει επινοηθεί ως ένα πρόγραμμα αντισταθμιστικών έργων για το σύνολο της ελληνικής περιφέρειας σε σχέση με τις Ολυμπιακές πόλεις, το οποίο θα έπρεπε να έχει ολοκληρωθεί μέχρι τους Ολυμπιακούς Αγώνες. Αντιθέτως, σας επισημαίνουμε ότι όχι μόνο δεν ολοκληρώθηκαν τα έργα αυτά, αλλά, επιπλέον, έχουν μείνει στην αναμονή για τη δημοπράτηση και την εκτέλεσή τους. Έχουμε, όμως, θέσει χρονικό ορίζοντα αποπεράτωσης αυτών των έργων και πιστεύουμε ότι μέχρι το 2007 θα βαίνουν προς ολοκλήρωση. Η Ελληνική Κυβέρνηση προσπαθεί με κάθε τρόπο να θέσει ως προτεραιότητά της τους περιφερειακούς στόχους, ώστε να επιτευχθεί η σύγκλιση περιφέρειας και κέντρου.
     Ειδικότερα, ως προς την Ερώτηση του κ. Βουλευτή, που αποτελεί αρμοδιότητα του Υπουργείου Πολιτισμού επισυνάπτεται σχετικός πίνακας.
     Η Αναπληρωτής Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     33. Στην με αριθμό 8483/3-3-05 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ/Κ.Ε./705/16-3-05 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 8483/03.03.2005 ερώτηση του Βουλευτή κ. Γιώργου Κοντογιάννη, σας γνωρίζουμε τα εξής:
     Όσον αφορά τα αντικείμενα που χρησιμοποιήθηκαν στο αγώνισμα της Σφαιροβολίας στην Ολυμπία, δηλαδή τις δύο βαλβίδες και τις τρεις συλλεκτικές σφαίρες, σας ενημερώνουμε ότι η μία βαλβίδα παραχωρήθηκε στη Δ.Ο.Ε., μετά από αίτημα του Προέδρου της κ. Ζακ Ρογκ.
     Η άλλη βαλβίδα και οι τρεις σφαίρες φυλάσσονται στις εγκαταστάσεις του Ο.Α.Κ.Α. μαζί με όλο τον υπόλοιπο αθλητικό εξοπλισμό της Ολυμπίας, μέχρι το Υπουργείο Πολιτισμού, έχοντας πλέον υπόψη και την ενδιαφέρουσα πρόταση που περικλείεται στην ερώτηση του κ. Βουλευτή, να αποφασίσει για την αξιοποίησή τους, δεδομένου ότι μέρος όλου αυτού του επετειακού αθλητικού εξοπλισμού θα εκτεθεί στο Μουσείο των Ελληνικών Ολυμπιακών Αγώνων.
     Η Αναπληρωτής Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
     34. Στην με αριθμό 8484/4-3-05 ερώτηση του Βουλευτή κ. Νάσου Αλευρά δόθηκε με το υπ’ αριθμ. ΥΠΠΟ/ΓΡ.ΥΦΥΠ/Κ.Ε./706/21-3-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της υπ΄ αριθμ. πρωτοκόλλου 8484/4-3-2005 ερώτησης του Βουλευτή κ. Ν. Αλευρά, σας πληροφορούμε τα εξής:
     1. Η καταβολή στους δικαιούχους της επιδικασθείσας αποζημίωσης για την απαλλοτρίωση, ο χρόνος καταβολής της, η κατά συνέπεια έναρξη των έργων στην Κορεάτικη Αγορά και η ολοκλήρωσή τους, εξαρτώνται από τη σχετική χρηματοδότηση του ΥΠΕΧΩΔΕ προς την ΕΝΟΠΟΙΗΣΗ ΑΡΧΑΙΟΛΟΓΙΚΩΝ ΧΩΡΩΝ ΑΘΗΝΑΣ ΑΕ.
     2. Η υλοποίηση των Έργων της ΕΝΟΠΟΙΗΣΗΣ ΑΡΧΑΙΟΛΟΓΙΚΩΝ ΧΩΡΩΝ ΑΘΗΝΑΣ ΑΕ εξελίσσεται σταδιακά και σύμφωνα με την ιεράρχηση χρηματοδότησης από τα αρμόδια Υπουργεία.
     3. Όσον αφορά στην απομάκρυνση του αμαξοστασίου του ΗΛΠΑΠ στην περιοχή Πειραιώς, η πραγματοποίηση της είναι θέμα προγραμματισμού της ίδιας της Επιχείρησης.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     35. Στην με αριθμό 8551/8-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 172/11-3-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 8-3-2005 ερώτησης του Βουλευτή κ. Στυλιανού Ματζαπετάκη, σας γνωρίζουμε ότι τα λειτουργούντα με τη μορφή Ν.Π.Δ.Δ. Εθνικά Αθλητικά Κέντρα, Στάδια και Κολυμβητήρια με την υπ' αριθμ. 19750/7-09-199 Κ.Υ.Α. (Φ.Ε.Κ. 1042/β/6.10.1998) κατετάγησαν ως Εθνικής, Περιφερειακής, Δημοτικής και Κοινοτικής σημασίας, εκ των οποίων σύμφωνα με τον Ν. 2880/2001 στην αρμοδιότητα της Γ.Γ.Α. παρέμειναν μόνο τα εθνικής σημασίας .
     Το υπόψη κολυμβητήριο των Γουρνών δεν περιλαμβάνεται στα εθνικής σημασίας και ως εκ τούτου ικανοποίηση του αιτήματος επιχορήγησης από τη Γ.Γ.Α. , δεν μπορεί να υπάρξει.
     Πρέπει δε να γίνει κατανοητό και από τους φορείς της Τοπικής Αυτοδιοίκησης, ότι από τη στιγμή που τους μεταβιβάστηκε η κυριότης και αποκλειστική χρήση των ανωτέρω αθλητικών εγκαταστάσεων, είναι υπεύθυνοι για τη συντήρησή τους.
     Ως εκ τούτου, σχετικά με το πρώτο ερώτημα του ερωτώντος Βουλευτή η απάντηση είναι αρνητική, ενώ για το δεύτερο ερώτημα, όπως προκύπτει από τα παραπάνω, η μίσθωση του αναψυκτηρίου, για το οποίο γίνεται λόγος, αποτελεί αρμοδιότητα του αρμόδιου φορέα Τοπικής Αυτοδιοίκησης.
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
     
    
	ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην 
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
	Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου του Πανελλήνιου Σοσιαλιστικού Κινήματος κ. Γεωργίου Παπανδρέου, σε επίπεδο Αρχηγών κομμάτων, με θέμα την πολιτική της Κυβέρνησης στο χώρο της Δημόσιας Διοίκησης.
	Σύμφωνα με το άρθρο 143, παράγραφος 4 του Κανονισμού της Βουλής, η διάρκεια της αγόρευσης του Πρωθυπουργού είναι τριάντα λεπτά της ώρας, του Προέδρου του Πανελλήνιου Σοσιαλιστικού Κινήματος, με πρωτοβουλία του οποίου πραγματοποιείται η σημερινή συζήτηση, επίσης τριάντα λεπτά της ώρας, των Προέδρων των δύο άλλων Κοινοβουλευτικών Ομάδων είκοσι πέντε λεπτά της ώρας και των Υπουργών δεκαπέντε λεπτά της ώρας. Δικαίωμα δευτερολογίας έχουν για δεκαπέντε λεπτά της ώρας ο Πρωθυπουργός και για δέκα λεπτά της ώρας οι Πρόεδροι των Κοινοβουλευτικών Ομάδων και οι Υπουργοί. Ο Πρωθυπουργός μπορεί να τριτολογήσει για πέντε λεπτά της ώρας. Ο χρόνος αγόρευσης του Υπουργού που παρεμβαίνει στο στάδιο των κυρίων αγορεύσεων ή των δευτερολογιών πριν ολοκληρωθούν οι αγορεύσεις ή οι δευτερολογίες των Προέδρων των Κοινοβουλευτικών Ομάδων περιορίζεται στο ήμισυ του χρόνου που δικαιούται.
	Ο Πρόεδρος της Κυβερνήσεως κ. Κωνσταντίνος Καραμανλής έχει το λόγο.
(Χειροκροτήματα από την πτέρυγα της Νέας Δημοκρατίας)
	ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, «Δυστυχώς, το Ελληνικό Κράτος δημιουργήθηκε με νοοτροπία φέουδου και με έλλειψη οργάνωσης».
    «Ο πολίτης κουράστηκε από τη γραφειοκρατία… Αηδιάζει από την έκταση της διαφθοράς…Αρνείται να καθυστερεί ολόκληρη η κοινωνία από τα μικροσυμφέροντα συντεχνιών ή τα μεγαλύτερα συμφέροντα, που θέλουν να κηδεμονεύουν την πολιτική ζωή». «Χρειάζονται πολύ μεγαλύτερες μεταρρυθμίσεις». Είναι ξεκάθαρες αυτές οι τοποθετήσεις: νοοτροπία φέουδου, γραφειοκρατία, διαφθορά, μικροσυμφέροντα συντεχνιών, μεγαλύτερα συμφέροντα. Και όλα αυτά δεν εντοπίζονται τώρα! Δεν καταγγέλλονται μόνον από εμάς. Λέγονταν δημόσια, το χειμώνα του 2003, από τον τότε Υπουργό Εξωτερικών και σημερινό Αρχηγό του ΠΑΣΟΚ! Τα θυμάστε ή τα ξεχάσατε κι αυτά; Είναι ή δεν είναι έτσι; 
    Δεν είναι, όμως, μόνον αυτά. Στελέχη του ΠΑΣΟΚ μιλούσαν για «μίζες 10%, προκειμένου να εγκριθούν επενδυτικά προγράμματα», για «πωλήσεις θέσεων στο Δημόσιο», για «πιράνχας που τρώνε το Σώμα της Δημόσιας Διοίκησης». Κορυφαίοι υπουργοί των τότε Κυβερνήσεων μιλούσαν -και μεταφέρω κατά λέξη τις φράσεις τους- για «Κράτος Β΄ Εθνικής», για «παθολογικά συμπτώματα της Διοίκησης», για «χαμηλή παραγωγικότητα», για «διαπλοκή που αλλοιώνει  την ποιότητα των θεσμών», για «εκμετάλλευση του Κράτους προς όφελος των κρατούντων», για «κομματισμό», «αναξιοκρατία», «κατεστημένο». «Πολλοί πολίτες», ανακεφαλαίωνε ο σημερινός Αρχηγός του, «θεωρούν πως το ΠΑΣΟΚ έχει γίνει μέρος του κατεστημένου». Και το κατεστημένο αυτό ήταν προϊόν διώξεων και ευνοιοκρατίας. Το ομολογούσαν και αυτό κορυφαία στελέχη του ΠΑΣΟΚ! Θυμίζω κατά λέξη: «Προκειμένου να χτυπηθεί το Κράτος της Δεξιάς», λέει πρώην Υφυπουργός, «περάσαμε σε λύσεις που οδήγησαν σε ισοπέδωση». «Περάσαμε», πρόσθετε, «σε ανθρώπους που κρίνονταν με τον ίδιο, αναξιόπιστο τρόπο. Κανείς δεν είχε κίνητρο να δουλεύει, απλά έπρεπε να τα έχει καλά με την πολιτική ηγεσία για να παίρνει θέσεις διευθυντή». Έτσι παραμερίζονταν όσοι δεν δήλωναν «ΠΑΣΟΚ»: δημόσιοι υπάλληλοι, στρατιωτικοί, αστυνομικοί. Έτσι κομματικοποιήθηκε το Κράτος. Έτσι μοιράζονταν οι θέσεις των διευθυντών: Χωρίς -λένε οι ίδιοι- κανένα κίνητρο για δουλειά! Σε όποιους -επεξηγούν οι ίδιοι- «τα πήγαιναν καλά με την πολιτική ηγεσία»! 
    Αυτά κάνατε και αυτά λέγατε. Και αφού τα κάνατε και τα λέγατε τώρα ποιες είναι οι θέσεις σας; Τι υπερασπίζεστε; Εκείνα που καταγγέλλατε και αποκηρύσσατε; Ποιες είναι οι πολιτικές σας; Ποιες οι επιδιώξεις σας; Να μην αλλάξει τίποτε; Να παραμείνουν όλα καθηλωμένα στο χθες; Ε, όχι, λοιπόν, κυρίες και κύριοι συνάδελφοι, η Ελλάδα δεν θα μείνει στο χθες, η Ελλάδα δεν μένει στο χθες. 
      (Χειροκροτήματα από την πτέρυγα της Νέας Δημοκρατίας)
    Κυρίες και κύριοι συνάδελφοι, μετά από είκοσι χρόνια στην εξουσία, το ΠΑΣΟΚ αναγκαζόταν να ομολογεί και να αποκηρύσσει τα δημιουργήματά του. 
    Οργανισμοί και επιχειρήσεις του Δημοσίου, χωρίς να παρέχουν ποιοτικές και ανταγωνιστικές υπηρεσίες, δημιουργούσαν τεράστια ελλείμματα. Δρούσαν και ως μηχανισμοί διευκόλυνσης στο έγκλημα του Χρηματιστηρίου. 
    Σχέδια «εξυγίανσης» αποτύγχαναν, φορτώνοντας δεκάδες δισεκατομμύρια στους φορολογούμενους πολίτες. 
    Προγράμματα εθελουσίας εξόδου, με τεράστιο οικονομικό κόστος, εφαρμόζονταν το ένα μετά το άλλο, αλλά την ίδια στιγμή ξεκινούσαν νέες στρατιές συμβασιούχων. 
    Υπηρεσίες και οργανισμοί φορτώνονταν προσωπικό που δεν χρειαζόταν, αλλά δεν είχαν εξειδικευμένα στελέχη, αναγκαία στο νέο περιβάλλον της Τεχνολογίας. 
    Κρίσιμοι τομείς, όπως ο χώρος της Υγείας, στοίβαζαν προμήθειες υλικού στις αποθήκες, αλλά δεν είχαν το απόλυτα αναγκαίο ιατρικό και νοσηλευτικό προσωπικό. Υπάλληλοι με επιδόματα, υπάλληλοι χωρίς επιδόματα, υπάλληλοι έκτακτοι από τα παράθυρα. 
    Από το 1996 ως το 2004, οι εγκρίσεις εκτάκτων βρίσκονταν, περίπου, στο 85% των προσλήψεων. Παραγκωνισμός του ΑΣΕΠ, πελατειακές σχέσεις και ομηρία. 
    Είναι γνωστές οι επισημάνσεις του ΑΣΕΠ, του Σώματος Επιθεωρητών- Ελεγκτών Δημόσιας Διοίκησης, του Ελεγκτικού Συνεδρίου, του Συνηγόρου του Πολίτη. Είναι γνωστά τα αλλεπάλληλα κοινοτικά πρόστιμα για κακοτεχνίες, παρατυπίες και υπερβάσεις των προϋπολογισμών στα δημόσια έργα, η μόλις πρόσφατη επιβολή προστίμου των 518.00.000 ευρώ στη Χώρα μας για έργα της περιόδου 2001-2003, η συνεχής υποβάθμιση στη διεθνή κατάταξη για τη διαφθορά.
    Υπενθυμίζω, ακόμη, ότι στα προξενεία της Χώρας «πωλούνταν» βίζες και πιστοποιητικά για ελληνοποιήσεις. Εξωθεσμικά κυκλώματα επέβαλλαν λίστες ελληνοποιήσεων στις αρμόδιες Αρχές. «Επωλείτο» ακόμη και η ελληνική ιθαγένεια, με την ανοχή και τη συγκάλυψη των συναρμόδιων Υπουργείων.
    Αυτές ήταν οι πρακτικές σας! Αυτό το Κράτος δημιουργήσατε!
    Αυτό το Κράτος παραλάβαμε στις 7 του Μάρτη, ένα τεράστιο πρόβλημα από το οποίο παράγονταν όλα τ΄ άλλα; ένα Κράτος με συσσωρευμένα μεγάλα προβλήματα: Αγκάθια στην επιχειρηματικότητα, εμπόδια στην αναπτυξιακή διαδικασία, κοινωνικές υπηρεσίες προβληματικές, νοσοκομεία που δεν ήξεραν ούτε καν τι χρωστούν, ταλαιπωρία του πολίτη, σε κάθε συναλλαγή με το Δημόσιο, κομματισμό, γραφειοκρατία, διαφθορά! 
    Αυτά καλούμαστε να αντιμετωπίσουμε. Αυτά που και εσείς παραδεχόσασταν. Τα ξέρετε, γιατί εσείς τα δημιουργήσατε. Τα λέγατε, αλλά στο «δια ταύτα» τα μπερδεύετε! Μετράτε ανάποδα, κύριοι συνάδελφοι του ΠΑΣΟΚ. Πάτε προς το παρελθόν γυρνάτε προς τα πίσω.
      (Χειροκροτήματα από την πτέρυγα της Νέας Δημοκρατίας)
     Κυρίες και κύριοι συνάδελφοι, στην αίτηση για τη σημερινή συζήτηση ο Αρχηγός της Αξιωματικής Αντιπολίτευσης επαναλαμβάνει ότι η Δημόσια Διοίκηση «δεν μπορεί να ανταποκριθεί στο ρόλο της!». Αναγνωρίζει όμως –και το λέει ευθέως- ότι είναι «χρόνια» τα προβλήματά της, ότι δηλαδή διαιωνίζονταν ανέγγιχτα από τις κυβερνήσεις του κόμματός του, στις οποίες και ο ίδιος συμμετείχε. Μιλάει για «χρόνια» προβλήματα, αλλά καταγγέλλει τη σημερινή Κυβέρνηση! Ομολογεί ότι η οργάνωση της Διοίκησης δεν πρέπει να γίνει «με το βλέμμα στο παρελθόν». Αποδοκιμάζει το παρελθόν, αλλά…επιδιώκει τη συντήρησή του! Σύγχυση και αντιφατικότητα, στείρα αντίδραση, πρόταση καμιά, απόλυτο κενό.
    Αρκεί να υπενθυμίζετε τα λάθη σας; Τα ξέρουμε κι εμείς, όπως τα ξέρουν και όλοι οι πολίτες. Θέσεις έχετε; Και ποιες είναι αυτές οι θέσεις;
    Κυρίες και κύριοι συνάδελφοι, αμέσως μόλις αναλάβαμε την ευθύνη για τη διακυβέρνηση του τόπου, βάλαμε στόχο την επιτυχή διοργάνωση των Ολυμπιακών και Παραολυμπιακών Αγώνων. Λίγους μήνες πριν από την ημέρα του μεγάλου εθνικού εγχειρήματος, δράσεις, προετοιμασίες και έργα, που έπρεπε να είχαν ολοκληρωθεί προ πολλού, βρίσκονταν σε εκκρεμότητα και δεν άφηναν περιθώρια επιλογών. Ολόκληρη η Δημόσια Διοίκηση στράφηκε στο μεγάλο εθνικό εγχείρημα. Ενώσαμε τις δυνάμεις μας και τα καταφέραμε. Στείλαμε ένα ισχυρό μήνυμα στην Παγκόσμια Κοινότητα: ότι όλοι μαζί μπορούμε να πετυχαίνουμε υψηλούς στόχους. Μπορούμε να πετύχουμε και στους στόχους μας για το Κράτος που θέλουμε!
    Κυρίες και κύριοι συνάδελφοι, ξεκινήσαμε, με αυτοπεποίθηση, τη μεγάλη προσπάθεια για την επανίδρυση του Κράτους. Στόχος: η μετάβαση σε ένα Κράτος αυξημένων δυνατοτήτων, Κεντρική Διοίκηση με ενισχυμένο επιτελικό και στρατηγικό ρόλο. Αποκέντρωση, που φέρνει το Κράτος πιο κοντά στον πολίτη. Αυτοδιοίκηση που λειτουργεί με οικονομική αυτοτέλεια και επάρκεια. Στόχος: ο περιορισμός της γραφειοκρατίας, η ηλεκτρονική διακυβέρνηση, η αναβάθμιση των υπηρεσιών προς τους πολίτες. Στόχος: η ενίσχυση της αποτελεσματικότητας και της διαφάνειας στη λειτουργία των ελεγκτικών μηχανισμών, απέναντι στα φαινόμενα της διαφθοράς, της φοροδιαφυγής, του λαθρεμπορίου, της αισχροκέρδειας. Στόχος: ένα Κράτος με μικρότερη παρέμβαση στην Οικονομία και μεγαλύτερη αποτελεσματικότητα στις υποχρεώσεις του προς την κοινωνία.
Ένα πραγματικά κοινωνικό Κράτος, που μεριμνά για τους οικονομικά ασθενέστερους, δίνει λύσεις στα καθημερινά προβλήματα, παρέχει καλύτερες υπηρεσίες Υγείας, διασφαλίζει υψηλού επιπέδου εκπαίδευση, εγγυάται αυξημένη ασφάλεια για τη ζωή και την περιουσία του πολίτη. Αυτό το Κράτος οραματιζόμαστε και γι’ αυτό εργαζόμαστε, για ένα κράτος δίπλα στον πολίτη, όπου κι αν ζει.
      Κυρίες και κύριοι συνάδελφοι, αναμφισβήτητα ξέρουμε ότι είναι πολυδιάστατο και δύσκολο το πρόβλημα. Η μετάβαση στο Κράτος που θέλουμε είναι μία διαρκής διαδικασία, που απαιτεί βούληση, πολλή και επίμονη δουλειά. Δεν αλλάζει ένα Κράτος από τη μια μέρα στην άλλη όμως, έχουμε ξεκινήσει με αποφασιστικότητα. 
      Από την πρώτη στιγμή, δώσαμε έμφαση στον περιορισμό της δραματικής γραφειοκρατίας. Δώσαμε προτεραιότητα σε παρεμβάσεις για την απλούστευση και την επιτάχυνση των διοικητικών διαδικασιών, για την απλοποίηση των διαδικασιών που απαιτούνται για την ανάπτυξη της οικονομικής δραστηριότητας, για την προώθηση της Ηλεκτρονικής Διακυβέρνησης, με σεβασμό στα δικαιώματα του πολίτη, για την ταχύτερη εξυπηρέτηση των πολιτών στις συναλλαγές τους με όλες τις δημόσιες υπηρεσίες. 
      Εργαζόμαστε για να δημιουργηθεί, σταδιακά, μια νέα σχέση εμπιστοσύνης μεταξύ Κράτους και πολίτη. Συστάθηκε, για το σκοπό αυτό «Κεντρική Επιτροπή Απλούστευσης των Διαδικασιών», που λειτουργεί με εντατικούς ρυθμούς, προετοιμάζοντας νέες παρεμβάσεις για την καταπολέμηση της γραφειοκρατίας. Εφαρμόζεται, ήδη, σειρά μέτρων που αφορούν τον περιορισμό των συναρμοδιοτήτων μεταξύ Υπουργείων, κατά την έκδοση διοικητικών πράξεων, την υποχρεωτική αναζήτηση από τις Δημόσιες Υπηρεσίες μιας σειράς δικαιολογητικών για λογαριασμό του πολίτη, την ανασύσταση του φακέλου από την υπηρεσία, όταν αυτός απολεσθεί από υπαιτιότητά της, τον ορισμό προθεσμίας πενήντα ημερών για τη διεκπεραίωση των υποθέσεων των πολιτών και την καταβολή αποζημίωσης, σε περίπτωση καθυστέρησης, την καθιέρωση αστικής ευθύνης για υπαλλήλους που δεν συμμορφώνονται με τελεσίδικες δικαστικές αποφάσεις. Παράλληλα, προετοιμάζεται θεσμικό πλαίσιο για τον προληπτικό έλεγχο της ποιότητας των κανονιστικών ρυθμίσεων, την αντιμετώπιση του προβλήματος της πολυνομίας, την αξιολόγηση των επιπτώσεων των νόμων στην ανταγωνιστικότητα και στην εφαρμογή της αρχής της ισότητας γυναικών και ανδρών. 
      Οι αλλαγές, κυρίες και κύριοι συνάδελφοι, άρχισαν, οι αλλαγές συνεχίζονται, οι αλλαγές δεν σταματούν. Προχωρούμε, με σταθερά βήματα, στο Κράτος που οραματίζονται όλοι οι πολίτες.
      (Χειροκροτήματα από την πτέρυγα της Νέας Δημοκρατίας)
       Κυρίες και κύριοι συνάδελφοι, σε όλα τα Υπουργεία έγιναν, γίνονται και εντείνονται αποφασιστικές παρεμβάσεις για τη βελτίωση των υπηρεσιών που παρέχονται στον πολίτη: στον εργαζόμενο, στον επενδυτή, στον αγρότη, στο φοιτητή, στο συνταξιούχο. Ιδιαίτερη έμφαση δίδεται στην εξασφάλιση δυνατοτήτων πρόσβασης των Ατόμων με Αναπηρία σε όλες τις Δημόσιες Υπηρεσίες (και όχι μόνο), όπως επίσης και στην έγκαιρη παρουσία της Πολιτείας κοντά στους πολίτες που αντιμετωπίζουν έκτακτες καταστάσεις. Ενισχύθηκε αποτελεσματικά και λειτούργησε υποδειγματικά, τον περασμένο χειμώνα, η «Πολιτική Προστασία». Εφαρμόζεται από το Υπουργείο Εσωτερικών σχέδιο ύψους περίπου 14,5 εκατομμυρίων ευρώ για την ενίσχυση τριών χιλιάδων, περίπου, μικρομεσαίων επιχειρήσεων σε κάθε περιφέρεια, προκειμένου να αποκτήσουν εξοπλισμό πληροφορικής και πρόσβαση στην Κοινωνία της Πληροφορίας. Αναδιοργανώθηκαν οι κεντρικές υπηρεσίες, βελτιώθηκαν οι ελεγκτικές διαδικασίες, διευρύνθηκε ο κύκλος των δικαιούχων πολιτών και αυξήθηκε, σημαντικά, η απορροφητικότητα κοινοτικών πόρων. Θεσπίστηκε νέο πλαίσιο αδειοδότησης των μεταποιητικών επιχειρήσεων. Καταργήθηκαν μια σειρά άδειες και δικαιολογητικά, γεγονός που σημαίνει μικρότερο κόστος και λιγότερο χρόνο. Ιδρύονται, σε όλες τις Νομαρχίες, «Διευθύνσεις Ανάπτυξης», ως υπηρεσίες «μιας στάσης» για τους επενδυτές. Προκηρύσσονται μελέτες για να καταρτιστούν ειδικά χωροταξικά σχέδια για τις Ανανεώσιμες Πηγές Ενέργειας, τον Τουρισμό, τη Βιομηχανία, για να ξέρουν οι επενδυτές πού και τι ακριβώς μπορούν να δημιουργήσουν, χωρίς να συνθλίβονται στα «γρανάζια» της γραφειοκρατίας και της διαφθοράς.
Προωθείται νομοσχέδιο με το οποίο απλοποιούνται οι διαδικασίες ένταξης στα σχέδια πόλης, όπως και οι διαδικασίες έκδοσης οικοδομικών αδειών. Ανασυγκροτήθηκε το Υπουργείο Τουριστικής Ανάπτυξης και δημιουργούνται νέες διευθύνσεις, σύμφωνα με τις σύγχρονες ανάγκες και τη νέα πολιτική. 
      Κυρίες και κύριοι συνάδελφοι, στους μήνες που πέρασαν, δώσαμε έμφαση στις υπηρεσίες που οφείλει το Κράτος προς τους πολίτες. Σχεδιάστηκαν και εφαρμόζονται ολοκληρωμένα συστήματα αστυνόμευσης σε όλη τη Χώρα. Δημιουργήθηκε Υπηρεσία Τροχαίας Αυτοκινητοδρόμων. Απλουστεύθηκαν οι διαδικασίες που αφορούν συναλλαγές του πολίτη με τις αστυνομικές υπηρεσίες. Καταρτίζεται σχέδιο νόμου για την ίδρυση Σώματος Αγροτικής Ασφάλειας.
      (Χειροκροτήματα από την πτέρυγα της Νέας Δημοκρατίας)
      Εφαρμόζεται νέο σύστημα εφημεριών στα δημόσια νοσοκομεία, που «σηκώνει», επιτέλους, τα ράντζα από τους διαδρόμους τους. Δημιουργούνται νέα Κέντρα Υγείας Αστικού Τύπου, για να υπάρξει αποσυμφόρηση των νοσοκομείων και έγκαιρη περίθαλψη του πολίτη που έχει ανάγκη. Μειώθηκε ο χρόνος διεκπεραίωσης των συντάξεων, για τους ασφαλισμένους στο ΙΚΑ-ΕΤΑΜ, σε ενάμισι έως τρεις μήνες, για τις περιπτώσεις γήρατος ή θανάτου, και σε τρεις έως πέντε μήνες, για αναπηρία. Ο ΟΑΕΔ μεταβάλλεται, σταδιακά, σε υπηρεσία «μιας στάσης». Ρυθμίστηκε το θέμα των μετεγγραφών στα ΑΕΙ και θεσμοθετήθηκαν ευνοϊκές ρυθμίσεις για το διορισμό πολύτεκνων εκπαιδευτικών. Ψηφίστηκε νόμος για την κατάργηση του ΔΙΚΑΤΣΑ και τη θέσπιση νέου συστήματος αναγνώρισης των πτυχίων του εξωτερικού. Καταβάλλονται, σε ένα τρίμηνο από το χρόνο συγκομιδής, οι αποζημιώσεις του ΕΛΓΑ και επισπεύδεται η καταβολή των επιδοτήσεων και των ενισχύσεων στους αγρότες. Ιδρύονται Τοπικά Κέντρα Αγροτικής Ανάπτυξης, για να έχει ο αγρότης δίπλα του, πλάι του, στο χωράφι τις υπηρεσίες που υποχρεούται να του παρέχει το Κράτος.
      Καταρτίστηκαν νέοι συγκοινωνιακοί χάρτες για την Αθήνα και τη Θεσσαλονίκη και προετοιμάζεται η δημιουργία Ενιαίου Φορέα Αστικών Συγκοινωνιών. Δημιουργήθηκε μηχανογραφικό σύστημα για την εξέταση των νέων υποψήφιων οδηγών. Ξεκίνησαν νέες δράσεις για τον Πολιτισμό και έργα που αφορούν ειδικές ομάδες πληθυσμού. Προετοιμάζεται η δημιουργία Ακαδημίας Τεχνών. Προχωρούν οι διαδικασίες για τη δημιουργία Εθνικού Μουσείου Σύγχρονης Τέχνης. Τα ΚΕΠ μετατρέπονται, σταδιακά, σε Κέντρα Ολοκληρωμένων Συναλλαγών. Εξασφαλίστηκαν οι πόροι που εγγυώνται τη βιωσιμότητά τους. Ψηφίστηκαν διατάξεις που τους επιτρέπουν να αποκτήσουν σταθερό και εξειδικευμένο προσωπικό. Προετοιμάζεται η ένταξη νέων υπηρεσιών, όπως η πληρωμή με πιστωτικές κάρτες διαφόρων τελών και λογαριασμών. Λειτουργεί ΚΕΠ στο Υπουργείο Οικονομίας για θέματα οικονομικής πολιτικής, που ενδιαφέρουν άμεσα τους πολίτες. Δημιουργείται ΚΕΠ στο Υπουργείο Εξωτερικών για την εξυπηρέτηση των αποδήμων. Μέσα σε ένα χρόνο, οι διαδικασίες που διεκπεραιώνονται από τα ΚΕΠ αυξήθηκαν κατά 250% και οι επισκέψεις σε αυτά τετραπλασιάστηκαν. Εκεί όπου υπήρξαν σωστές επιλογές, δίνουμε συνέχεια. Προσθέτουμε, χτίζουμε, δημιουργούμε, ασκούμε Κυβέρνηση και διακυβέρνηση ευθύνης.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, μείζονος σημασίας ζήτημα είναι η αποκατάσταση της διαφάνειας και της χρηστής διοίκησης. Με ένα από τα πρώτα νομοθετήματα της Κυβέρνησης, η απιστία περί την υπηρεσία μετατράπηκε από πλημμέλημα σε κακούργημα. Με σειρά ολοκληρωμένων ρυθμίσεων, θωρακίστηκε θεσμικά ο ρόλος του Γενικού Επιθεωρητή Δημόσιας Διοίκησης και του Σώματος Επιθεωρητών -Ελεγκτών Δημόσιας Διοίκησης. Αρχίζει προληπτικός έλεγχος των Δήμων άνω των 5.000 κατοίκων από υπηρεσίες του Ελεγκτικού Συνεδρίου, οι οποίες ενισχύθηκαν, για το σκοπό αυτό, με εξειδικευμένο προσωπικό. Εφαρμόζεται από το ΥΠΕΧΩΔΕ νέο, διαφανές σύστημα για τις μελέτες και τις αναθέσεις δημοσίων έργων. Προετοιμάζεται από το Υπουργείο Υγείας νέο σύστημα προμηθειών για το ΕΣΥ με τη δημιουργία Ενιαίου Φορέα και Κεντρικής Επιτροπής για το σκοπό αυτό.
      Σταμάτησαν οι διαδικασίες απευθείας αναθέσεων στρατιωτικού υλικού, ψηφίστηκε νέο πλαίσιο και υιοθετείται σύστημα ανοικτών, δημόσιων διαγωνισμών για τις προμήθειες και τα έργα των Ενόπλων Δυνάμεων. Εντατικοποιήθηκαν οι έλεγχοι για την απόδοση των κοινοτικών επιδοτήσεων στον αγροτικό τομέα.
      Και για να μην ξεχνάμε ποια κατάσταση επικρατούσε, αναφέρω ένα μόνο παράδειγμα: Από τους ελέγχους αυτούς, εντοπίστηκαν περισσότερες από δύο χιλιάδες οκτακόσιες περιπτώσεις αποθανόντων ελαιοπαραγωγών, που… έπαιρναν οικονομικές ενισχύσεις! Αυτή ήταν η πραγματικότητα!
      (Χειροκροτήματα από την πτέρυγα της Νέας Δημοκρατίας)
      Προχωρήσαμε στη θέσπιση σειράς αυστηρών νομοθετικών μέτρων, για να χτυπηθούν, στη ρίζα τους, τα φαινόμενα διαφθοράς στο χώρο της Δικαιοσύνης, να κλείσουν οι κερκόπορτες της δικαστικής και παραδικαστικής συναλλαγής, να υπάρξει ουσιαστική επιτάχυνση του έργου της Δικαιοσύνης. Δεν μπορεί να χρειάζονται επτάμισι χρόνια για να τελεσιδικήσει μία δικαστική απόφαση. Δεν αρκεί να υπάρχουν νόμοι. Η πολιτεία υποχρεούται να μεριμνά για την εφαρμογή τους. Υποχρεούται να μεριμνά για τα δικαιώματα κάθε πολίτη.
      Σημειώνω, ακόμη, ότι, με σχέδιο νόμου που συζητείται από αύριο στην αρμόδια Κοινοβουλευτική Επιτροπή, διαμορφώνεται, για πρώτη φορά, συγκροτημένη μεταναστευτική πολιτική, για να διασφαλιστεί, για κάθε αλλοδαπό, η ακώλυτη άσκηση των δικαιωμάτων του και η πλήρης ένταξή του στην κοινωνία, αλλά και για να μπει τέλος στην ανεξέλεγκτη είσοδο, τη μαύρη αγορά εργασίας, τις παράνομες οικονομικές δραστηριότητες. Η Ελλάδα δεν θα είναι «ξέφραγο αμπέλι». Οι αλλοδαποί θα εργάζονται νόμιμα με όλες τις υποχρεώσεις και όλα τα δικαιώματα, όπως κάθε μέλος της κοινωνίας μας.
      Κυρίες και κύριοι συνάδελφοι, απαραίτητη προϋπόθεση για την αύξηση των δυνατοτήτων του Κράτους, για την καλύτερη εξυπηρέτηση του πολίτη είναι η αξιοποίηση των νέων τεχνολογιών και η προώθηση της λεγόμενης «Ηλεκτρονικής Διακυβέρνησης». 
      Από το έργο που γίνεται, ενδεικτικά και μόνον υπενθυμίζω τη διαμόρφωση του «Ολοκληρωμένου Πληροφοριακού Συστήματος του Ειδικού Ληξιαρχείου», τη λειτουργία του δικτύου «Σύζευξις», που διασυνδέει χίλιους οκτακόσιους φορείς της Δημόσιας Διοίκησης, για την καλύτερη επικοινωνία της Περιφέρειας με το Κέντρο, την ένταξη νέων έργων Ηλεκτρονικής Διακυβέρνησης στο Πρόγραμμα «Κοινωνίας της Πληροφορίας», την προώθηση Ολοκληρωμένου Πληροφοριακού Συστήματος Περιφερειών, την προώθηση ανάλογων συστημάτων για το ΕΣΥ, το ΙΚΑ, τον ΟΓΑ, την επιτάχυνση, μέσω του Διαδικτύου, των συναλλαγών του εμπορικού κόσμου με τις Τελωνειακές Υπηρεσίες, την προετοιμασία Εθνικού Στρατηγικού Σχεδίου Ανάπτυξης για το επόμενο Κοινοτικό Πλαίσιο, την εφαρμογή του Προγράμματος «Πολιτεία- Επανίδρυση της Δημόσιας Διοίκησης», που καλύπτει όλα τα Υπουργεία και όλες τις Περιφέρειες, με μέτρα και δράσεις για την άμεση εξυπηρέτηση πολιτών και επιχειρήσεων, αλλά και τη διαχείριση φυσικών καταστροφών.
      Θυμίζω ότι η εκτέλεση αυτού του Προγράμματος, στα προηγούμενα χρόνια, ήταν προβληματική και χαρακτηριζόταν από παρανομίες, που ήδη ελέγχονται από το Σώμα Επιθεωρητών Ελεγκτών Δημόσιας Διοίκησης. 
      Κυρίες και κύριοι συνάδελφοι, μείζονος σημασίας ζήτημα για την αποδοτική λειτουργία της Δημόσιας Διοίκησης είναι η κατάλληλη αξιοποίηση του ανθρώπινου δυναμικού. Τα ζητήματα που μας κληροδότησε το παρελθόν είναι πολλά και χρειάζεται μεγάλη προσπάθεια από όλους.
      Ανάμεσα στα πιο δύσκολα που κληθήκαμε να αντιμετωπίσουμε ήταν το πρόβλημα των συμβασιούχων, εξαιτίας, άλλωστε, του οποίου είχε ήδη δρομολογηθεί η παραπομπή της Χώρας μας στο Ευρωπαϊκό Δικαστήριο. Η λύση γινόταν πιο δύσκολη εξαιτίας του βεβαρημένου δημοσιονομικού περιβάλλοντος, που ξεπερνούσε, κατά πολύ, ακόμη και τις πιο απαισιόδοξες προβλέψεις. 
      Παρ΄όλα αυτά, με σεβασμό στο Σύνταγμα, με σεβασμό στο Κοινοτικό Δίκαιο και πάντα κάτω από τον έλεγχο του ΑΣΕΠ, τακτοποιούμε σήμερα το μεγαλύτερο δυνατό αριθμό συμβασιούχων, καθιερώνοντας σειρά αντικειμενικών κριτηρίων, και, επιπλέον, θεσπίζουμε αυξημένη μοριοδότηση για όσους δεν καλύπτονται από το σχετικό Προεδρικό Διάταγμα.
      Προχωρήσαμε, παράλληλα, σε επιμέρους ρυθμίσεις για την αντιμετώπιση δυσλειτουργιών στο σύστημα προσλήψεων. Υιοθετήσαμε, για το σκοπό αυτό, σ΄ ένα πολύ μεγάλο βαθμό τις εισηγήσεις του ΑΣΕΠ, που, από το 2003, εξέφραζε αγωνία για την ουσιαστική αποδυνάμωσή του. 
     Εξασφαλίσαμε στο ΑΣΕΠ το ανθρώπινο δυναμικό και την υποδομή που χρειαζόταν. Συστάθηκαν σε όλα τα Υπουργεία Διευθύνσεις Ποιότητας και Αποδοτικότητας. Προωθούνται προγράμματα επιμόρφωσης και βελτίωσης του συστήματος αξιολόγησης των δημοσίων υπαλλήλων. 
     Υπογράφηκε και κυρώθηκε νομοθετικά η πρώτη προγραμματική συμφωνία Πολιτείας και ΑΔΕΔΥ για την επιμόρφωση δημοσίων υπαλλήλων. 
     Εκσυγχρονίζεται και λειτουργεί πλήρως το Εθνικό Κέντρο Δημόσιας Διοίκησης και Αυτοδιοίκησης. Ολοκληρώνεται η αναθεώρηση του Υπαλληλικού Κώδικα, ώστε να καθιερωθούν διαδικασίες αντικειμενικής αξιολόγησης και κίνητρα αποδοτικότητας. Καταρτίζεται Κώδικα Δεοντολογίας.
     Αρχίζει ο διάλογος, η συλλογική διαπραγμάτευση με την ΑΔΕΔΥ για το μισθολόγιο των δημοσίων υπαλλήλων και το θέμα των βαρέων και ανθυγιεινών. Αναζητούμε ρεαλιστικές λύσεις, στο πλαίσιο των δημοσιονομικών δυνατοτήτων, ώστε στο μέλλον να εργάζονται όλοι, χωρίς τις διακρίσεις και τις ανασφάλειες του σήμερα. Οι υπάλληλοι που προσφέρουν ίδιες υπηρεσίες και ίδιας ποιότητας εργασία να έχουν την ίδια μισθολογική μεταχείριση. 
     Κυρίες και κύριοι συνάδελφοι, η ανάπτυξη του Τόπου και η βελτίωση της ποιότητας ζωής, ανάμεσα στα άλλα, απαιτεί και την ενεργοποίηση των τοπικών κοινωνιών. Σ’ αυτήν την κατεύθυνση, σε συνεργασία με την ΚΕΔΚΕ και την ΕΝΑΕ, δίνουμε λύσεις σε εκκρεμότητες του χθες και ενισχύουμε το ρόλο της Αυτοδιοίκησης. 
     Θεσπίστηκαν, ήδη, ρυθμίσεις άμεσης προτεραιότητας για την εύρυθμη λειτουργία των Οργανισμών Τοπικής Αυτοδιοίκησης Α’ βαθμού. Καταρτίστηκε νέο πενταετές Αναπτυξιακό Πρόγραμμα Τοπικής Αυτοδιοίκησης με την επωνυμία «ΘΗΣΕΑΣ» και προϋπολογισμό περίπου 3,5 δισεκατομμύρια ευρώ, που ενισχύει έργα βελτίωσης της ζωής, ενθαρρύνει τις διαδημοτικές συνεργασίες και στηρίζει συμπράξεις αναπτυξιακού χαρακτήρα μεταξύ ΟΤΑ και ιδιωτικού τομέα.
     Προωθήθηκαν θεσμικά ζητήματα της Νομαρχιακής Αυτοδιοίκησης, όπως η σύσταση θέσης μετακλητού Γενικού Γραμματέα, η ανασύσταση των Νομαρχιακών Επιτροπών και η θεσμοθέτηση Αντινομαρχών. Καταργήθηκε ο περιορισμός των δύο θητειών στην επανεκλογή των Νομαρχών. Επιταχύνθηκε η διαδικασία πλήρωσης κενών οργανικών θέσεων στις Νομαρχιακές Αυτοδιοικήσεις. Λύθηκε, με πρόσφατο νόμο, το χρόνιο πρόβλημα της οικονομικής τους αυτοτέλειας και διαγράφηκαν τα χρέη των Νομαρχιακών Ταμείων προς το Δημόσιο. 
     Καταρτίζονται, με τη συμμετοχή εκπροσώπων της ΚΕΔΚΕ και της ΕΝΑΕ, νέος Δημοτικός Κοινοτικός Κώδικας και νέος Κώδικας Νομαρχιακής Αυτοδιοίκησης και προετοιμάζονται διαρθρωτικές αλλαγές για την αναμόρφωση του θεσμικού πλαισίου οργάνωσης των Περιφερειών της Χώρας. Στόχος μας: να ενισχυθούν ως αποκεντρωμένες μονάδες του κράτους και να προωθηθούν, με τον καλύτερο τρόπο, οι στόχοι μας για το επόμενο Κοινοτικό Πλαίσιο Στήριξης. 
     Κυρίες και κύριοι συνάδελφοι, άμεσης προτεραιότητας είναι οι αλλαγές και οι μεταρρυθμίσεις στον ευρύτερο δημόσιο τομέα, είναι ύψιστης σημασίας και είναι δρόμος ευθύνης. Δεν μπορεί να φορτώνονται άλλα χρέη στις πλάτες των φορολογούμενων. Υποχρεούμαστε να απελευθερώσουμε τις αγορές και να βάλουμε τέλος στα κρατικά μονοπώλια. 
     Είναι ανάγκη να αξιοποιήσουμε σε συνθήκες πλήρους διαφάνειας, τη Δημόσια περιουσία, ώστε να επωφεληθούν όλοι οι πολίτες. Προωθούμε μια νέα γενιά μετοχοποιήσεων, αποκρατικοποιήσεων και ιδιωτικοποιήσεων.   Προχωρούμε στην εξυγίανση επιχειρήσεων και οργανισμών, που ελέγχονται από το Κράτος.  Καταρτίζουμε νέο θεσμικό πλαίσιο για τη λειτουργία των ΔΕΚΟ.
     Επιδιώκουμε, για όλα αυτά, τη συνεργασία, τη συνεννόηση, τη σύνθεση. Δεν μπορεί, όμως, να επιστρατεύονται προσχήματα, για να διαιωνίζεται το χρεοκοπημένο παρελθόν. Δεν κερδίζεται το αύριο μ΄ ένα δημόσιο τομέα που σπαταλά, χρεώνει και δεν παράγει. Δεν μπορεί να καθορίζεται το μέλλον του Τόπου από τα «κλαμπ» των προνομιούχων. Δεν συμβιβαζόμαστε με τα προβλήματα και δεν συμβιβαζόμαστε με τα συμφέροντα, που θέλουν να κρατούν τον Τόπο στο χθες. Τηρούμε τις δεσμεύσεις μας απέναντι στους πολίτες. Αυτό κάνουμε τώρα, αυτό θα συνεχίσουμε  να κάνουμε αύριο. Η αρχή είναι μία: η Ελλάδα δεν γυρίζει πίσω!
     (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, η κατάσταση που διαμορφώθηκε στα χρόνια που πέρασαν, τόσο στη Δημόσια Διοίκηση, όσο και στον ευρύτερο δημόσιο τομέα, δεν μπορεί να συνεχίζεται. Οι αλλαγές άρχισαν, οι μεταρρυθμίσεις προχωρούν. Η μετάβαση σ΄ ένα Κράτος αυξημένων δυνατοτήτων ξεκίνησε, απαιτεί, όμως, διαρκείς προσπάθειες. Απαιτεί επιμονή, συνέχεια, συνέπεια. Απαιτεί συστράτευση. Όλοι μαζί να χτίσουμε ένα Κράτος υπεύθυνο, αξιόπιστο και αποτελεσματικό, πραγματικά Κοινωνικό, ένα Κράτος Δικαίου, που προσφέρει, σέβεται τον πολίτη και που το σέβεται ο πολίτης. Αυτήν τη δέσμευση αναλάβαμε και αυτό το έργο προωθούμε.
      Η πρόκληση για το παρόν και το μέλλον του Τόπου είναι μπροστά μας. Είναι πρόκληση για ρήξεις με τα προβλήματα, είναι πρόκληση για αλλαγές και μεταρρυθμίσεις, μακριά από προκαταλήψεις, μακριά από ιδεοληψίες και δογματισμούς με ρεαλισμό, με σύνεση, με προσήλωση στο κοινωνικό αποτέλεσμα, με πρόγραμμα και σχέδιο για την εφαρμογή του μαζί με την κοινωνία, μαζί με όλους εκείνους που οραματίζονται και εργάζονται για ένα καλύτερο αύριο, για όλους τους πολίτες και όχι μόνο για τους λίγους για τις σημερινές γενιές, αλλά και για τις επόμενες γενιές. Με μια λέξη, για την Ελλάδα του 21ου αιώνα.
      (Όρθιοι οι Βουλευτές της Νέας Δημοκρατίας χειροκροτούν)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑΣΟΚ, κ. Γιώργος Παπανδρέου.
      (Όρθιοι οι Βουλευτές του ΠΑΣΟΚ χειροκροτούν)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, κύριε Καραμανλή, μπορείτε να ξαναγράψετε ίσως την ιστορία, όπως εσείς τη θέλετε, για να ικανοποιήσετε τους πιο φανατικούς οπαδούς σας. Δεν μπορείτε όμως να διαγράψετε την ιστορία.
      Το κράτος μας έχει δύο αιώνες ζωής. Μόνο στα τελευταία είκοσι χρόνια, στα οποία συνεχώς αναφέρεσθε, λειτούργησε ένα κοινωνικό σύστημα πρόνοιας, ένα σύστημα αντικειμενικών προσλήψεων.
      (Γέλια από την πλευρά της Νέας Δημοκρατίας)
      (Κωδωνοκρουσίες)
      Μόνο στα τελευταία είκοσι χρόνια μπορούμε να μιλήσουμε για ένα ευνομούμενο κράτος με πραγματική δημοκρατία.
      Σ’ αυτά τα είκοσι χρόνια, με εξαίρεση τα τρία χρόνια της δικής σας κυβέρνησης, η Ελλάδα έκανε πολλά σημαντικά βήματα σύγκλισης προς άλλες χώρες της Ευρωπαϊκής Ένωσης. Χωρίς τους αγώνες του Κινήματός μας που εσείς λοιδορείτε, χωρίς τους αγώνες πολλών απλών ανθρώπων της δημοκρατικής παράταξης, της Αριστεράς, που κυνηγήθηκαν όλη τους τη ζωή λόγω των κοινωνικών φρονημάτων τους, που υπέστησαν εξορίες και φυλακές από τη δική σας παράταξη, χωρίς τις γενιές της Εθνικής Αντίστασης, του Ανένδοτου, των Λαμπράκηδων, του 114…
      (Χειροκροτήματα από την πτέρυγα του ΠΑΣΟΚ)
      …χωρίς την αυτοθυσία και την παρουσία ανθρώπων σαν τη Μελίνα Μερκούρη, το Γιάννη Αλευρά, το Γιώργο Γεννηματά…
      (Χειροκροτήματα από την πτέρυγα του ΠΑΣΟΚ)
      …το Σάκη Πεπονή, το Γιάννη Χαραλαμπόπουλο…
      (Χειροκροτήματα από την πτέρυγα του ΠΑΣΟΚ)
      …το σημερινό Πρόεδρο της Δημοκρατίας, Κάρολο Παπούλια, τον Κώστα Σημίτη, τον Γεώργιο, αλλά και τον Ανδρέα Παπανδρέου…
      (Χειροκροτήματα από την πτέρυγα του ΠΑΣΟΚ)
      …χωρίς αυτούς, η νέα γενιά των Ελλήνων θα μεγάλωνε μέσα στις διαχωριστικές γραμμές, η Αντίσταση θα είχε ακόμα μείνει στο περιθώριο και οι πληγές του παρελθόντος θα ήταν ακόμη ανοικτές. 
      Αυτό ήταν το χθες, κύριε Καραμανλή. Εσείς θέλετε να μας πάτε στο προχθές. Η ενότητα για την οποία μιλάτε, χτίζεται στην πράξη και όχι στα λόγια, χτίζεται στις αρχές και όχι με συνθήματα, χτίζεται με δημοκρατικό πολιτισμό και όχι με νεοδημοκρατικό αυταρχισμό.
      Μιλούμε σήμερα για τη Δημόσια Διοίκηση. Έχουν γίνει μεγάλες και σημαντικές αλλαγές. Έγιναν όλα καλά; Σαφώς όχι. Παρά τις φιλότιμες προσπάθειες πολλών έχουμε ακόμη φαινόμενα γραφειοκρατίας, διαφθοράς, αδιαφάνειας, το πολυεπίπεδο των αποφάσεων, την έλλειψη του συντονισμού, το συγκεντρωτισμό, που ταλαιπωρούν ακόμη τον πολίτη.
      Εμείς έχουμε το θάρρος να αναγνωρίζουμε προβλήματα, να αντιτασσόμαστε και να αλλάζουμε. Δεν έχουμε κανένα πρόβλημα να αναμετρηθούμε με τις αλήθειες, γιατί μας κάνουν ισχυρότερους. Θέτω και θέτουμε συλλογικά, τις βάσεις μιας νέας πολιτικής στη ζωή του τόπου και στο ίδιο μας το κόμμα.
      Αυτό σας φοβίζει, γιατί νομίζετε ότι μπορείτε να κρύψετε τη δική σας πολιτική, βιώνοντας λάθρα στο παρελθόν. Σας φοβίζει και γι’ αυτό μετατρέπετε κάθε φορά τη συζήτηση για το παρόν και το μέλλον, σε μια επερώτηση για το χθες του ΠΑΣΟΚ Την ενασχόλησή σας με το παρελθόν, εμείς σας τη χαρίζουμε. Σήμερα, θα μιλήσουμε για το δικό σας παρόν και για το μέλλον της χώρας.
      Κύριε Καραμανλή, ακόμα ηχούν στα αυτιά μας οι προεκλογικές σας κορώνες και οι μεγαλοστομίες σας, για την επανίδρυση του κράτους, που διέλυσε το ΠΑΣΟΚ για την αξιοκρατία, για την αξιολόγηση παντού, για τη Δημόσια Διοίκηση, για την πάταξη της σπάταλης γραφειοκρατίας, των 10 δισεκατομμυρίων που εσείς θα βρίσκατε και θα εξοικονομούσατε, για την αποκατάσταση των διακοσίων πενήντα χιλιάδων συμβασιούχων που ήταν όμηροι του ΠΑΣΟΚ. Τι βλέπουμε, όμως, σ’ αυτούς τους δεκαπέντε μήνες;
      Πρώτα απ’ όλα κοιτάζω την Κυβέρνησή σας, κύριε Καραμανλή. Νομίζω ότι είστε καμιά πενηνταριά, να μη βασκαθείτε. 
      (Χειροκροτήματα από την πτέρυγα του ΠΑΣΟΚ)
     Αναρωτιέμαι πού είναι αυτό το μικρό και ευέλικτο σχήμα για το οποίο μιλούσατε. Τώρα μας λέτε ότι χρειάζεται βαθιά μελέτη. Αλήθεια, τι μελετούσατε τόσα και τόσα χρόνια στην Αντιπολίτευση; Μήπως χρειάζεται να πάτε και πάλι να μελετήσετε;
     (Χειροκροτήματα από την πτέρυγα του ΠΑΣΟΚ)
     Σε όλη τη διάρκεια του μεταπολιτευτικού χρόνου έγιναν μεταρρυθμίσεις στο κράτος, αλλά μόνο η κυβέρνηση του ΠΑΣΟΚ έκανε τομές στο κράτος. Πού ήσασταν, πράγματι, στους πρώτους θεσμούς αποκέντρωσης και λαϊκής συμμετοχής που φτιάξαμε στις αρχές της 10ετίας του ’80; Πού ήσασταν όταν κατοχυρώναμε τη διοικητική και περιφερειακή ανασυγκρότηση της χώρας; Πού ήσασταν όταν οπλίζαμε με πόρους την Τοπική Αυτοδιοίκηση; Πού ήσασταν όταν θεσμοθετούσαμε τη Νομαρχιακή Αυτοδιοίκηση και εκλέγαμε για πρώτη φορά νομάρχες;
     ( Χειροκροτήματα από την πτέρυγα του ΠΑΣΟΚ  )
     Πού ήσασταν στη μεγάλη τομή του «Καποδίστρια» που γέννησε βιώσιμους δήμους; Πού ήσασταν όταν κατοχυρώναμε τις ανεξάρτητες αρχές, το ΑΣΕΠ, το Συνήγορο του Πολίτη και όλες τις άλλες; Πού ήσασταν όταν εμείς διαμορφώναμε τους ελεγκτικούς μηχανισμούς στη διοίκηση, τον γενικό επιθεωρητή, στο ΣΔΟΕ; Ξέρετε τι έχουν ως κοινό παρονομαστή αυτοί οι θεσμοί; Αποδυναμώνουν την αυθαιρεσία του κράτους. Ελέγχουν υπέρ του πολίτη. Εμβαθύνουν τη δημοκρατία. Σπάνε την πελατειακή λογική και τον κομματισμό. Εμπεδώνουν λειτουργίες βασισμένες σε αρχές και αξίες. Σεις πού ήσασταν; Ήσασταν απέναντι και πολεμούσατε λυσσαλέα κάθε μεταρρύθμιση.
     ( Χειροκροτήματα από την πτέρυγα του ΠΑΣΟΚ  )
     Όταν εμείς ψηφίζαμε αυτές τις μεταρρυθμίσεις, εσείς καταγγέλλατε και φεύγατε από τη Βουλή. Το λέω για να το ξέρει ο ελληνικός λαός. Είστε ταυτισμένοι μ’ έναν κρατισμό της αυθαιρεσίας και της πελατειακής αντίληψης. Αυτή είναι η αντίδραση. Είναι συνώνυμη της δικής σας πολιτικής.
     Σήμερα τι κάνετε; Η χώρα έχει ανάγκη από μια νέα αναπτυξιακή περιφερειακή συγκρότηση σε μια διευρυμένη Ευρώπη. Αυτή είναι η δική μας πρόταση. Εσείς δηλώσατε ότι δεν θα αλλάξετε τίποτα. Παρακολουθείτε, ανήμποροι θεατές, μπροστά στις εξελίξεις. Η χώρα μας έχει ανάγκη από ένα νέο κύμα αποκέντρωσης και πόρων προς την Τοπική Αυτοδιοίκηση. Αυτή είναι η δική μας πρόταση. Εσείς κάνετε μερεμέτια. Και, κύριε Καραμανλή, πού είναι αυτά τα «υπεξαιρεθέντα από το ΠΑΣΟΚ» που τα υποσχεθήκατε προς την Τοπική Αυτοδιοίκηση; Η χώρα έχει ανάγκη από έναν νέο «Καποδίστρια» για ακόμη ισχυρότερους δήμους. Αυτή είναι η δική μας πρόταση. Εσείς, ακόμα στο πρόγραμμά σας μιλάτε για δημοψηφίσματα που θα ξηλώσουν και τους υπάρχοντες καποδιστριακούς δήμους. 
     ( Χειροκροτήματα από την πτέρυγα του ΠΑΣΟΚ  )
     Η χώρα μας έχει ανάγκη από ουσιαστικό εκδημοκρατισμό και στη Δικαιοσύνη και στην Εκκλησία, από πραγματική κατοχύρωση της αυτονομίας τους και από πραγματική κοινωνική λογοδοσία. Αυτή είναι η δική μας πρόταση. Εσείς επιλέγετε τον κομματισμό και την ασφυκτική κηδεμονία τους.
    Κύριε Καραμανλή, χάσατε μία μεγάλη ευκαιρία. Η παράταξή σας έπεσε σαν πεινασμένη στη Δημόσια Διοίκηση. Έτσι είναι και το ξέρετε πολύ καλά! 
      (Χειροκροτήματα από την πτέρυγα του ΠΑΣΟΚ)
      ΙΩΑΝΝΗΣ ΚΕΦΑΛΟΓΙΑΝΝΗΣ: Είναι ντροπή! Ντροπή σας!  
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Πράγματι είναι ντροπή, διότι ήρθατε υποτίθεται για την αξιοκρατία και κάνετε κάθε άλλο παρά αξιοκρατία! Είναι ντροπή σας!
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι!
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Σας ψήφισε το 45% του ελληνικού λαού και είχε πολλές προσδοκίες, αλλά εσείς λειτουργήσατε με τον πιο πρωτόγονο τρόπο. Κάνατε αυτό που περιγράφει ο Μακρυγιάννης, όταν μιλάει για τον Ελληνισμό που σπαράσσεται από τον εσωτερικό αγώνα, δηλαδή είδατε το κράτος ως λάφυρο του νικητή και την ψήφο σαν κάτι που υπάρχει μόνο για να την εξαγοράζεις. 
      Εσείς επιμένετε σε μια στενή πελατειακή λογική, που είναι ακριβώς η αχίλλειος πτέρνα της πολιτικής ζωής της χώρας μας. Θα σας πω και παραδείγματα. Κάντε λίγο υπομονή. Έχετε λίγη υπομονή! 
      (Χειροκροτήματα από την πτέρυγα του ΠΑΣΟΚ)
      Αυτή η πελατειακή αντίληψη είναι βαθιά ριζωμένη στη συντηρητική παράταξη και έχει συνέπειες παντού. 
      Όσον αφορά την ανάπτυξη, αυτή υπάρχει μόνο όταν υπάρχει Υπουργός, ο οποίος θέλει να βοηθήσει το νομό του ή τους ψηφοφόρους του. Όσον αφορά την ποιότητα των υπηρεσιών, πώς θα προχωρήσει με αναξιοκρατία και αναξιοκρατικές επιλογές; Όσον αφορά την αποκέντρωση, μπορείτε εσείς να κάνετε αποκέντρωση, όταν θέλετε να ελέγχετε τα πάντα και συγκεντρώνετε τις εξουσίες για να μπορούν να δουλεύουν οι παράγοντες και οι κομματάρχες σας σε τοπικό επίπεδο;
      (Χειροκροτήματα από την πτέρυγα του ΠΑΣΟΚ)
      Η διαφθορά είναι μέρος της συναλλαγής, μέρος της πελατειακής λογικής. Όσον αφορά την παιδεία, την ακυρώνετε, όπως και την εκπαίδευση, και ο νέος λέει: «Τι τη χρειάζομαι την παιδεία; Διασύνδεση με το κόμμα σας χρειάζομαι για να διοριστώ!». Θα ακούσετε και παραδείγματα. 
      (Χειροκροτήματα από την πτέρυγα του ΠΑΣΟΚ)
      Ποιες είναι οι συνέπειες αυτής της αντίληψης; Με αυτόν τον τρόπο καλλιεργείτε βαθιά αντιδημοκρατική, άνιση και άδικη την κοινωνία, διότι δίνετε προνόμια σε λίγους, αντί να δίνετε δικαιώματα σε όλους. Δεν μιλάτε για πολίτες, αλλά για πελάτες. Είναι μια άδικη και άνιση ταξική πολιτική! 
      Για να δούμε τι κάνατε. Μιλήσατε για αξιοκρατία και παραμερίζετε το ΑΣΕΠ. Τι είναι το ΑΣΕΠ; Το ΑΣΕΠ ελέγχει την εξουσία. Θεσπίσατε την προφορική συνέντευξη. Για να δούμε τι κάνατε με τους επαγγελματίες οπλίτες. Έχετε δώσει στην προφορική συνέντευξη διακόσιες μονάδες. Τι σημαίνει αυτό πρακτικά; 
      (Χειροκροτήματα από την πτέρυγα του ΠΑΣΟΚ)
      Δίνετε εκατόν εξήντα μονάδες για την ξένη γλώσσα, δηλαδή η προφορική συνέντευξη είναι υπεράνω της ξένης γλώσσας. Η διαφορά μεταξύ πτυχίου ΙΕΚ και ΑΕΙ είναι διακόσιες μονάδες, δηλαδή ίση με την προφορική συνέντευξη. 
      Αξιολογείτε και βαθμολογείτε την εμφάνιση και παράσταση, όπως τη λέτε, των υποψηφίων, προκειμένου να προσληφθούν ως μάγειρες, χειριστές όλμων και τεχνίτες εξοπλισμού. Σας ρωτώ, λοιπόν, το εξής: Εγώ δεν ήξερα ότι οι μάγειρες με «γαλάζια παράσταση» φτιάχνουν, μαγειρεύουν πιο νόστιμο φαγητό! 
      (Χειροκροτήματα από την πτέρυγα του ΠΑΣΟΚ)
      Απομακρύνατε από τη Δημόσια Διοίκηση είκοσι πέντε χιλιάδες στελέχη της σε θέσεις ευθύνης. Σε δεκαπέντε μήνες, είκοσι πέντε χιλιάδες διευθυντές! Αυτή είναι η επανίδρυση την οποία κάνετε! 
      Αντικαταστήσατε όλους τους γενικούς διευθυντές και σχεδόν όλους τους διευθυντές και υπάρχει ένα τεράστιο κενό λειτουργίας στη Δημόσια Διοίκηση. Υπάρχουν περίπου είκοσι πέντε χιλιάδες προσφυγές στα δικαστήρια για αντισυνταγματικότητα. Πρόκειται για ένα διοικητικό πραξικόπημα!
      ΙΩΑΝΝΗΣ ΚΕΦΑΛΟΓΙΑΝΝΗΣ: Πείτε μας και για το νόμο του ΠΑΣΟΚ, το «νόμο Κουτσόγιωργα!». 
    ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Ακούστε –για να τα ακούει και ο ελληνικός λαός- μειώσατε τα τυπικά και ουσιαστικά προσόντα για θέσεις ευθύνης στη Δημόσια Διοίκηση.
    (Χειροκροτήματα από την πτέρυγα του ΠΑΣΟΚ)
      Δεν βάλατε καινούργια, μειώσατε τα τυπικά προσόντα. 
    (Χειροκροτήματα από την πτέρυγα του ΠΑΣΟΚ)
    Και εκεί που ήταν απαραίτητο να είναι τέσσερα χρόνια κάποιος στη θέση του διευθυντή, για να μπορεί να προαχθεί σε γενικό διευθυντή και με γνώση ξένης γλώσσας, αυτό τώρα δεν προβλέπεται, ούτε χρειάζεται διοικητική εμπειρία ή γνώση ξένης γλώσσας, για να προαχθεί κανείς στην ιεραρχία της Δημόσιας Διοίκησης. 
    Αυτή είναι η επανίδρυση του κράτους, κύριοι συνάδελφοι της Νέας Δημοκρατίας; Θα σας δώσω ένα παράδειγμα. Στις διακόσιες είκοσι διευθυντικές θέσεις του ΙΚΑ, τα εκατόν ενενήντα πέντε στελέχη είναι της ΔΑΚΕ, σύμφωνα με τα στοιχεία από τις συνδικαλιστικές εκλογές. 
    Θα σας καταθέσω χαρτιά γι’ αυτό. Επίσης έγιναν διευθυντές είκοσι πέντε υπάλληλοι, χωρίς να έχουν ασκήσει καθήκοντα ούτε μία ημέρα ως τμηματάρχες. Αυτά προκύπτουν από τα δικά σας συνδικαλιστικά χαρτιά.
    (Χειροκροτήματα από την πτέρυγα του ΠΑΣΟΚ)
    Κύριε Πρωθυπουργέ, μιλούσατε για περιορισμό της σπατάλης. 
    (Θόρυβος στην Αίθουσα)
      Κυρία Πρόεδρε, εμείς ακούσαμε με σεβασμό τον Πρωθυπουργό και Αρχηγό της παράταξής σας. Βέβαια αυτά που λέω είναι ενοχλητικά και το ξέρω, αλλά θα τα ακούσετε και θα τα ακούτε, έως ότου ξαναπάτε στην Αντιπολίτευση, για να μάθετε. 
    (Χειροκροτήματα από την πτέρυγα του ΠΑΣΟΚ)
    (Θόρυβος στην Αίθουσα)
    ΑΠΟΣΤΟΛΟΣ ΚΑΚΛΑΜΑΝΗΣ: Είναι ντροπή αυτά! 
    ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι, παρακαλώ!
    ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Μας μίλησε ο κύριος Πρωθυπουργός για το σπάταλο κράτος. Και σας ρωτώ: Γιατί αυξήσατε τις θέσεις ευθύνης στην ΕΥΔΑΠ από πενήντα σε εβδομήντα εννέα; Γιατί στις εφορίες ιδρύσατε εκατόν σαράντα τρεις νέες θέσεις, που δεν υπήρχε καμία ανάγκη και γιατί στην «ΕΒΟ ΠΥΡΚΑΛ», που έχει τα γνωστά προβλήματα, φτιάξατε νέες θέσεις τμηματαρχών και διευθυντών από διακόσιες ενενήντα τέσσερις, σε τετρακόσιες δεκαέξι χωρίς κανένα αντικείμενο εργασιών; Είναι μόνο κομματικές προσλήψεις και κομματικές εξυπηρετήσεις.
    Κύριε Πρωθυπουργέ, παίξατε προσωπικά με τον πόνο διακοσίων πενήντα χιλιάδων οικογενειών συμβασιούχων. Γνωρίζατε ποιες ήταν οι δυνατότητες οι νομικές και της Ευρωπαϊκής Ένωσης. Βέβαια, ίσως της Ευρωπαϊκής Ένωσης να μην τις γνωρίζετε, γιατί ακόμα δεν έχετε μάθει τι είναι η Ευρωπαϊκή Ένωση.
    (Χειροκροτήματα από την πτέρυγα του ΠΑΣΟΚ)
    Εμείς θελήσαμε να σας διευκολύνουμε καταθέτοντας μαζί με το Συνασπισμό πρόταση νόμου συμβατή με το Σύνταγμα και τις ευρωπαϊκές οδηγίες. Όμως κωφεύσατε. Την ίδια ώρα που εσείς δεν προκηρύσσετε καμία νέα θέση για εργαζόμενους στα νοσοκομεία μας, που υπάρχουν ανάγκες. Και όμως, δημιουργείται μια νέα μεγάλη γενιά συμβασιούχων, προσλαμβάνοντας χωρίς διαδικασίες και χωρίς αντικειμενικά κριτήρια. Είναι αυτή η απίστευτη βιομηχανία προσλήψεων, μέσω των εταιρειών ενοικίασης εργαζομένων, σε μια περίοδο μεγάλων δημοσιονομικών ελλειμμάτων. Υπολογίζουμε πάνω από εκατό χιλιάδες προσλήψεις. Αυτά είναι τα λεγόμενα φαινόμενα «τύπου Χούπη», για τα οποία βεβαίως κανένας από την Κυβέρνηση δεν αναλαμβάνει την ευθύνη.
    Πήρατε πολύ χρόνο για να κατανοήσετε τι σημαίνουν τα περίπου χίλια ΚΕΠ που σας παραδώσαμε. Στην αρχή θα τα καταργούσατε. Σε αυτό οδηγούσαν οι πεντακόσιες χιλιάδες επισκέπτες το μήνα, που διεκπεραίωναν  πάνω από οκτακόσιες πενήντα διαδικασίες. Μπορούσαν να ελέγχουν την αυθαιρεσία της κεντρικής διοίκησης. Ίσως γι’ αυτό δεν τα θέλατε. Καταργούν την «κατόπιν ενεργειών μου» πρακτική των κομματαρχών σας. Αλλά μας είπατε τώρα, ότι έχουν γίνει Κέντρα Ολοκληρωμένων Συναλλαγών.
      Μα, κύριε Καραμανλή, πάλι σας παραπλανούν. Αυτά τα οποία εσείς αναφέρετε, όπως και το «Σύζευξις», όπως και την «Πολιτεία», αυτά ήταν προγράμματα τα οποία είχαν ήδη προχωρήσει επί δικών μας ημερών.
      (Χειροκροτήματα από την πτέρυγα του ΠΑΣΟΚ)
      Απλώς τα επαναβαφτίζετε, και όχι μόνο αυτό, αλλά και τα καθυστερείτε. Έχετε βάλει στον προϋπολογισμό χρήματα για τη λεγόμενη επανίδρυση του προγράμματος «Πολιτεία»; Για να δούμε τι έχετε βάλει για τον προϋπολογισμό του 2005!
      Μιλήσατε για ανεξάρτητες αρχές. Με το νόμο που φέρατε, μετατρέψατε την Ανεξάρτητη Αρχή Τηλεπικοινωνιών και Ταχυδρομείων σε κομματικό φέουδο. Φοβάστε την ανεξάρτητη αρχή, διότι ελέγχει τη δική σας αυθαιρεσία. 
      Και με το χτύπημα της «διαπλοκής», όπως τη λέτε, τι κάνατε; Προωθήσατε το νόμο για τον «Βασικό Μέτοχο». Μιλήσατε για μεσάζοντες στην πολιτική ζωή, χωρίς να τους κατονομάσετε. Αφήσατε να πλανώνται διάφορα ονόματα. Σηκώσατε τη σημαία του Συντάγματος απέναντι στην Ευρωπαϊκή Ένωση. Στο τέλος τι έμεινε; Μια τρύπα στο νερό. Δεν τολμήσατε να τους κατονομάσετε. Αλλά θα σας ρωτήσω εγώ, διότι εγώ δεν θα μασάω τα λόγια μου εδώ μέσα στη Βουλή. Ακούω ότι δίνετε στους ίδιους σημαντικά έργα και προμήθειες, στον κ. Μπόμπολα για παράδειγμα ή στον κ. Κόκκαλη, με τις χθεσινές ανακοινώσεις του ΟΠΑΠ. 
      (Χειροκροτήματα από την πτέρυγα του ΠΑΣΟΚ)
      Ξεχάσατε τις μηνυτήριες αναφορές, με τις οποίες εσείς μας απειλούσατε; Έχουμε δύο επιλογές για να εξηγήσουμε τη στάση σας: Είτε είχατε κάνει λάθος ή και σκόπιμα διασύρατε πρόσωπα και κόμματα για την πολιτική τους, οπότε οφείλετε να ζητήσετε δημοσίως συγγνώμη –συγγνώμη και από το ΠΑΣΟΚ- είτε δεν είχατε κάνει λάθος και υπήρχε η «διαπλοκή», όπως την περιγράφατε, αλλά έχετε εσείς πλήρως συμβιβαστεί με αυτήν, έχετε γίνει μέρος της. Διαλέξτε και πάρτε, κύριε Καραμανλή, αλλά πάψτε να υποκρίνεστε, πάψτε να ηθικολογείτε, πάψτε να συκοφαντείτε!
      (Χειροκροτήματα από την πτέρυγα του ΠΑΣΟΚ)
      Η διαφάνεια είναι υπόθεση που θα έπρεπε να είναι υπεράνω κομμάτων. Εμείς καταθέσαμε οκτώ σημεία για να βρεθούν λύσεις, αλλά και πάλι κάνατε σ’ αυτό το θέμα ότι δεν ακούγατε. Χάσατε την ευκαιρία, κύριε Καραμανλή. Ποια ήταν η κορυφαία στιγμή για τη Δημόσια Διοίκηση, που απέδειξε ότι μπορούμε να συγκαταλεγόμαστε στις πιο σύγχρονες χώρες του κόσμου; Ήταν οι Ολυμπιακοί Αγώνες του 2004. Εκεί υπήρξε ένας πυρήνας τεχνογνωσίας και ανθρώπινου δυναμικού, που μπορούσαν να μπολιάσουν τη σημερινή Δημόσια Διοίκηση. Αλλά και εδώ σκορπίσατε αυτήν τη γνώση και αυτό το ανθρώπινο δυναμικό. Χάσατε και πάλι αυτήν τη μεγάλη ιστορική ευκαιρία. 
      Και τώρα έρχομαι στην παράταξή μας, στο Κίνημά μας. Κράτος που μπορεί να ανταποκριθεί στις σημερινές ανάγκες των πολιτών πρέπει να είναι επιτελικό, πλοηγός της ανάπτυξης, να συμβάλει στην αύξηση του παραγόμενου πλούτου, να εγγυάται τη δικαιότερη διανομή του. Να είναι αποκεντρωμένο με δομή απλή και ευδιάκριτη. Λίγα Υπουργεία, με κύρια αποστολή την παραγωγή και παρακολούθηση των δημοσίων πολιτικών της χώρας, απαλλαγμένα από τοπικές και περιφερειακές αρμοδιότητες. Η υλοποίηση της πολιτικής και η εκτέλεση των κυβερνητικών αποφάσεων, ανήκει κατά βάση στις περιφέρειες, μέσω των αποκεντρωμένων δημόσιων υπηρεσιών και των αυτοδιοικητικών θεσμών. Πρέπει να εμπιστευτούμε την Αυτοδιοίκηση. Υποστηρίζουμε την αυτορύθμιση με κοινωνική λογοδοσία. Τα ειδικά θέματα πρέπει να πάνε στην τοπική κοινωνία, να της δώσουμε την ευθύνη, τους πόρους, να καταστήσουμε τους ελεγκτικούς μηχανισμούς του κράτους αξιόπιστους και αποτελεσματικούς. Δεν υπάρχει άλλος δρόμος. 
      Θέλω να είμαι και καθαρός για το τι σημαίνει διασφάλιση του δημόσιου συμφέροντος. Δεν διασφαλίζουν το δημόσιο συμφέρον ούτε η δογματική εμμονή στη δημόσια ιδιοκτησία αναποτελεσματικών φορέων που υλοποιούν κακής ποιότητας πολιτικές στο πλαίσιο του στείρου κρατισμού ούτε όμως και το ξεπούλημα της δημόσιας περιουσίας στο ιδιωτικό συμφέρον. Κριτήριο για το ποιος μπορεί να είναι φορέας υλοποίησης δημόσιων πολιτικών, είναι η καλύτερη δυνατή ποιότητα των υπηρεσιών με την ελάχιστη δαπάνη κοινωνικών πόρων.
    Χρειαζόμαστε στο δημόσιο και ένα εσωτερικό ΑΣΕΠ, όπως έχει η Μεγάλη Βρετανία, που διαρκώς θα αξιολογεί, θα επιμορφώνει και θα προωθεί αλλαγές στο δημόσιο τομέα. 
    Χρειάζεται, επίσης, αξιολόγηση, όχι μόνο του δυναμικού, αλλά και όλων των μονάδων, με συγκεκριμένους δείκτες και μετρήσιμα αποτελέσματα. 
    Χρειάζεται να αξιολογούμε κάθε ρύθμιση, που έρχεται στη Βουλή, κατά πόσο δηλαδή συμβάλλει στον εκσυγχρονισμό και στη μεταρρύθμιση στη Δημόσια Διοίκηση. 
    Ένα αξιοκρατικό σύστημα πρόσληψης, ως μοναδικός τρόπος εισόδου στο δημόσιο, στους ΟΤΑ και στα νομικά πρόσωπα δημοσίου δικαίου, πρέπει να εφαρμόζεται με ισονομία, αξιοκρατία και διαφάνεια. Στον πυρήνα της πολιτικής μας τα «δικά σας παιδιά» είναι και δικά μας παιδιά. Εμείς δεν χωρίζουμε τους Έλληνες. Τους θέλουμε ενωμένους! 
    (Χειροκροτήματα από την πτέρυγα του ΠΑΣΟΚ)
    Η ηλεκτρονική διακυβέρνηση είναι η επανάσταση που θα φέρει την ταχύτητα και την ποιότητα στη Δημόσια Διοίκηση. Αυτή πρέπει να μετεξελιχθεί. Θα χτυπήσει τη διαφθορά και θα βοηθήσει –αν θέλετε- στη δημοκρατία της καθημερινότητας. 
    Η αντιμετώπιση της διαφθοράς βρίσκεται στη ριζική αποκέντρωση της εξουσίας, που καθιστά τη λογοδοσία προς τον πολίτη εφικτή. Βρίσκεται στη σαρωτική χρήση των νέων τεχνολογιών, που καθιστούν τη διοίκηση διάφανη σε όλους και βρίσκεται σ’ ένα απλούστερο, πιο ευέλικτο, απλουστευμένο, ελεγχόμενο διοικητικό σύστημα. Δυστυχώς, εσείς, με την πελατειακή σας λογική, η ελπίδα που είχατε πράγματι καλλιεργήσει στον ελληνικό λαό, έγινε ερωτηματικό. Αργότερα έγινε υποψία. Αργότερα έγινε διαπίστωση και τέλος, επιβεβαίωση της υποψίας τους. Όμως, τώρα, έχει έρθει και η πλήρης αποκάλυψη. Όχι μόνο είστε «συντήρηση», αλλά προσπαθείτε να δημιουργήσετε ένα σύστημα καθεστωτικό με την ονομασία «επανίδρυση του κράτους».
    Στο χώρο της Δικαιοσύνης, η μόνη σταθερή πολιτική σας είναι η ασφυκτική κηδεμονία του χώρου. Αν ονειρεύεστε το 1989, ξεχάστε το!
    (Χειροκροτήματα από την πτέρυγα του ΠΑΣΟΚ)
    Γι’ αυτό, πρώτο σας μέλημα ήταν η αύξηση των θέσεων των αντιπροέδρων των ανωτάτων δικαστηρίων της χώρας και στη συνέχεια η επιλογή τους από το στενά κομματικό σας χώρο. Τώρα, είναι διάχυτη η εκτίμηση ότι θα ακολουθήσετε αυτήν τη λογική και στις επικείμενες προαγωγές για τις θέσεις των προέδρων των ανωτάτων δικαστηρίων. 
    Θέλω να τονίσω ότι, σε ό,τι αφορά τη διαφθορά στη Δικαιοσύνη, χρειάζεται να πούμε τα συγχαρητήριά μας στη σημερινή διοίκηση, που κάνει προσπάθεια. Θα έπρεπε να υποστηρίξετε τη σημερινή διοίκηση της Δικαιοσύνης.
    Η κλοπή μιας έδρας από το ΠΑΣΟΚ ήταν μία πρωτοφανής διαδικασία, που σας αφορά προσωπικά, κύριε Πρωθυπουργέ.  Για το μεγάλο αυτό θέμα, σας έχω καλέσει να πάρετε σαφή και ξεκάθαρη θέση. 
    Στον ευαίσθητο χώρο των Ενόπλων Δυνάμεων εφαρμόζετε πολιτική κομματικών εκκαθαρίσεων. Αποστρατεύσατε το σύνολο σχεδόν των ανωτέρων και ανωτάτων στελεχών, που θεωρήσατε ότι ήταν προσκείμενοι σε κάποια άλλη παράταξη από τη Νέα Δημοκρατία.
    Στην Πολεμική Αεροπορία αποστρατεύσατε στις κρίσεις του Μαρτίου περισσότερους αξιωματικούς από όσους αποστρατεύτηκαν τα τελευταία τέσσερα έτη. Αποστρατεύσατε άριστους, εμπειρότατους, ικανότατους επιχειρησιακούς αξιωματικούς. 
    (Χειροκροτήματα από την πτέρυγα του ΠΑΣΟΚ)
    Κύριε Πρωθυπουργέ, αυτό έχει σχέση με τις σημερινές ανάγκες της άμυνάς μας; Επαναφέρετε συνεχώς αποστράτους –πάνω από πεντακόσιους- ακόμη και όσους αποστρατεύτηκαν το 1982. Εκεί είναι το χθες, όπου θέλετε να μας πάτε, κύριε Πρωθυπουργέ!
    (Χειροκροτήματα από την πτέρυγα του ΠΑΣΟΚ)
    Με μόνο προσόν την κομματική τους ιδιότητα, τους επαναφέρατε. Έχει σχέση αυτό με το πώς θα αντιμετωπίσουμε τις παραβιάσεις και παραβάσεις στο Αιγαίο; 
    Ψηφίσατε νομοσχέδιο σύστασης σώματος εφέδρων υψηλής ετοιμότητας, παραβιάζοντας αντικειμενικά συστήματα πρόσληψης. Δημιουργείτε στην ουσία δυνάμεις πραιτοριανών, που θα τους χρησιμοποιήσετε μόνο για κομματικούς λόγους. 
    Η τελευταία δε εκσυγχρονιστική σας εφεύρεση, για να βοηθήσετε στην ανάπτυξη και ανασυγκρότηση της υπαίθρου και στην περιφερειακή αποκέντρωση, είναι η επανασύσταση της Αγροφυλακής. Ναι, δεν μπορείτε εσείς να προσλάβετε γιατρούς για τα νοσοκομεία. Μπορείτε, όμως, να προσλάβετε χίλιους διακόσιους αγροφύλακες, που τι θα είναι; 
    (Χειροκροτήματα ζωηρά και παρατεταμένα από την πτέρυγα του ΠΑΣΟΚ)
      Οι περισσότεροι από αυτούς είχαν επιλεγεί από ένα διαβλητό διαγωνισμό το 1993, εκτός διαδικασιών ΑΣΕΠ. Τι θα είναι αυτοί; Αντί να βοηθήσετε τη Δημοτική Αστυνομία –γιατί υπάρχει Δημοτική Αστυνομία, αν και μπορεί να το ξεχάσατε κι αυτό- θα υπάρχουν οι διορισμένοι αργόσχολοι κομματάρχες σε κάθε χωριό. Αυτοί θα είναι η Αγροφυλακή και εσείς τους προσλαμβάνετε.
      Απέναντι σε όλα αυτά, εσείς δείχνετε κάθε μέρα τον πραγματικό σας εαυτό, την προσπάθεια ασφυκτικού ελέγχου των πάντων. Μας κατηγορούσατε εμάς για καθεστώς, αλλά αποκαλύπτεστε εσείς κάθε μέρα. Μόνο μέλημά σας είναι η εξουσία για την εξουσία.
      Η Κυβέρνηση και ο Πρωθυπουργός επιχειρούν να μας πείσουν για τη γενναιότητα και την αποφασιστικότητά τους να κάνουν τομές, ρήξεις, αλλαγές. Μιλήσατε και μιλάτε για ένα νέο πολιτικό πολιτισμό, για συνεννόηση, συναίνεση, διάλογο. Διάλογο, όμως, κάνετε μόνο με τον εαυτό σας και φαίνεται ότι ούτε κι εκεί τα καταφέρνετε και πολύ καλά.
      (Χειροκροτήματα από την πτέρυγα του ΠΑΣΟΚ)
      Γενναιότητα, αγαπητοί συνάδελφοι, σημαίνει να μπορείς να θέσεις τις προτάσεις σου, τις θέσεις σου σε δημόσιο διάλογο. Να μη φοβηθείς την κριτική, να μη φοβηθείς τη διαφορετική άποψη, να μάθεις από τη διαβούλευση.
      Πάρτε το απόφαση, κύριε Καραμανλή, το κράτος δεν σας ανήκει. Δεν θα αφήσουμε να γίνει φέουδο κανενός. Τέρμα τα φέουδα, τέρμα οι πελατειακές λογικές!
      (Χειροκροτήματα από την πτέρυγα του ΠΑΣΟΚ)
      Αλλά θα ήθελα από το Βήμα της Βουλής να απευθυνθώ κι εγώ στα «γαλάζια παιδιά», σ’ αυτά που σίγουρα αισθάνονται αδικημένα –θα το ξέρει και ο κ. Μεϊμαράκης- διότι δεν μπορούν, βεβαίως, όλοι να διοριστούν.
      (Διαμαρτυρίες από την πτέρυγα της Νέας Δημοκρατίας- Κωδωνοκρουσίες)
      Εγώ θα σας πω κάτι: Πρώτα απ’ όλα, ποτέ εγώ δεν θα τάξω θέση στο δημόσιο. Όπως δεν θα το κάνω…
      (Διαμαρτυρίες από την πτέρυγα της Νέας Δημοκρατίας- Κωδωνοκρουσίες)
      … όπως δεν θα το κάνω για κανένα, καμίας παράταξης.
      (Διαμαρτυρίες από την πτέρυγα της Νέας Δημοκρατίας- Κωδωνοκρουσίες)
      Μπορώ, όμως, να υποσχεθώ κάτι άλλο. Θα σας υποσχεθώ αξιοκρατία, θα σας υποσχεθώ παιδεία, κατάρτιση, επανακατάρτιση, ώστε να μπορείτε περήφανα να ανταγωνιστείτε σε μια παγκόσμια οικονομία.
      (Παρατεταμένα χειροκροτήματα από την πτέρυγα του ΠΑΣΟΚ)
      Και καλώ αυτά τα νέα παιδιά, τα «γαλάζια παιδιά», που σας πίστεψαν, να δώσουμε μαζί τη μάχη για μια άλλη πολιτική κουλτούρα, που θα ξεπερνά τα κόμματα. Να αντισταθείτε στον εξευτελισμό, στον οποίο θέλουν να σας υποβάλουν διάφοροι παραγοντίσκοι του κόμματός σας.
      (Παρατεταμένα χειροκροτήματα από την πτέρυγα του ΠΑΣΟΚ)
      Κλείνοντας, κυρία Πρόεδρε…
      (Διαμαρτυρίες από την πτέρυγα της Νέας Δημοκρατίας- Κωδωνοκρουσίες)
      Κλείνοντας, κυρία Πρόεδρε, θέλω να πω ότι είναι κρίμα που η σημερινή Νέα Δημοκρατία…
      ΑΠΟΣΤΟΛΟΣ ΚΑΚΛΑΜΑΝΗΣ: Επιτέλους, είναι ντροπή αυτό το πράγμα! Ακούσαμε με σεβασμό τον Πρωθυπουργό όλοι. Είναι δυνατόν να αγορεύει ο Αρχηγός της Αντιπολίτευσης και να γίνεται αυτό το πράγμα;
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Δείχνουν την ενόχλησή τους με τον τρόπο τους.
      Είναι κρίμα που η σημερινή Νέα Δημοκρατία έχει υιοθετήσει τις χειρότερες και συντηρητικότερες των πρακτικών και αντιλήψεων. Είναι κρίμα που εσείς, ένας νέος ηλικιακά πολιτικός, κύριε Πρωθυπουργέ, ενσωματώσατε όλες, τις πιο αναχρονιστικές, πολιτικές της Δεξιάς.
      Αν είχατε διαλέξει ένα διαφορετικό δρόμο, σύγκρουσης με τις λογικές αυτές, θα μας βρίσκατε κοντά σας. Τώρα είμαστε απέναντί σας, γιατί είμαστε απέναντι στην πελατειακή λογική, στη «συντήρηση», στην υπονόμευση των δημοκρατικών μας θεσμών και των δικαιωμάτων των πολιτών. Είμαστε απέναντί σας, διότι είμαστε απέναντι στη στομφώδη υποκρισία, στην επιβάρυνση του απλού πολίτη με ελάφρυνση των πλουσιοτέρων, στον ακραίο κρατισμό σας, στην καλλιέργεια νέων ανισοτήτων.
      Εμείς χτυπάμε τις ρίζες των αντιλήψεων αυτών. Ήμασταν και είμαστε ριζοσπάστες. Ο δικός μας ανυποχώρητος αγώνας, είναι αγώνας για να μπει ένα οριστικό τέλος στην πελατειακή πολιτική, στον κομματισμό, στην ευνοιοκρατία, στο συγκεντρωτισμό, στα προνόμια για τους λίγους, στον αυταρχισμό στη διακυβέρνηση.
      Είναι δέσμευσή μας απέναντι στον ελληνικό λαό, δέσμευσή μας για μια δημοκρατική διακυβέρνηση της χώρας, αντάξια του Έλληνα και αποτελεσματική απέναντι στις νέες προκλήσεις του αιώνα μας.
      Ευχαριστώ.
      (Όρθιοι οι Βουλευτές του ΠΑΣΟΚ χειροκροτούν παρατεταμένα)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκα Παπαρήγα.
     ΑΛΕΞΑΝΔΡΑ ΠΑΠΑΡΗΓΑ ( Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Το θέμα της σημερινής προ ημερησίας διατάξεως συζήτησης με κέντρισε πριν λίγες μέρες να ρίξω μία ματιά –δεν μπορώ να πω ότι τα μελέτησα- στα πολυσέλιδα προγράμματα ή τις θέσεις τόσο της Νέας Δημοκρατίας όσο και του ΠΑΣΟΚ για τα θέματα της Δημόσιας Διοίκησης, του κράτους κλπ.. 
     Απ’ αυτά τα πολυσέλιδα κείμενα κατάλαβα ότι και τα δύο κόμματα –και θα έλεγα με ειλικρίνεια- θέλουν να επιφέρουν σημαντικές αλλαγές στο κράτος, στην κρατική μηχανή –εμείς τη λέμε «κρεατομηχανή σε βάρος του λαού» από την πλευρά τους τις λένε εκσυγχρονισμούς, ας τους πούμε και έτσι- γιατί το ελληνικό κράτος έχει ορισμένες καθυστερήσεις σε σχέση με τα αντίστοιχα κράτη των χωρών της Ευρωπαϊκής Ένωσης. Η ουσία των αλλαγών που θέλουν να φέρουν, κατά τη δική μας γνώμη, είναι να γίνει ένα κράτος πιο επιτελικό στην ανάπτυξη και υλοποίηση της αντιλαϊκής πολιτικής, πιο ικανό στην καταστολή -σήμερα δεν μπορεί να χρησιμοποιηθούν τα πιστοποιητικά κοινωνικών φρονημάτων- ένα κράτος το οποίο θα ανταποκρίνεται στην υλοποίηση των τρομονόμων, των σύγχρονων μέσων καταστολής, ένα κράτος που θα τα βγάζει πέρα με τους ανταγωνισμούς των επιχειρηματικών ομίλων, που πολλές φορές ξεφεύγουν από κάποια επιτρεπτά όρια και βάζουν ενδεχομένως σε κάποιο κίνδυνο το σύστημα των επιχειρηματιών, ένα κράτος πιο ικανό να προωθεί την πολιτική του ΝΑΤΟ, της Ευρωπαϊκής Ένωσης, τις ελληνοαμερικάνικες συμφωνίες, ένα κράτος πιο ικανό να επιβάλλει στο λαό τη σιωπή, προκειμένου να ανεχθεί αυτήν την αντιλαϊκή πολιτική. 
     Και στα δύο κόμματα υπάρχει ένας προβληματισμός, κατά τη γνώμη μου: Η εναλλαγή των κυβερνήσεων δημιουργεί ορισμένα προβλήματα, καθώς  φέρνει και αλλαγές στον κρατικό μηχανισμό και υπάρχει και ένας προβληματισμός. Ανάλογος προβληματισμός υπάρχει και στην Ευρώπη, ιδιαίτερα στη Δυτική Ευρώπη: Οι αλλαγές του πολιτικού προσωπικού του κράτους να μην επιφέρουν τέτοιες και τόσες αλλαγές στον κρατικό μηχανισμό ώστε να διακόπτουν τη συνέχεια σε μία πολιτική, που εμείς τη λέμε αντιλαϊκή. 
     Το θέμα είναι ότι ακόμα τα δύο κόμματα δεν έχουν καταφέρει να απελευθερωθούν από αυτό, που ως ένα βαθμό εξηγείται και δικαιολογείται για την πολιτική τους, από τη διανομή της λείας. Γιατί, εδώ που τα λέμε, ο κρατικός μηχανισμός, η κρατική υπαλληλία είναι λεία για το κάθε κόμμα, είναι το μέσο εκείνο που εξασφαλίζει ως ένα βαθμό –δεν είναι το μοναδικό μέσο- την εκλογική βάση. Έτσι, αυτές οι αντιφάσεις κατά τη γνώμη μου διαφαίνονται και στο σημερινό καυγά που αναπτύχθηκε, ο οποίος είναι έξω από το κλίμα των προγραμμάτων των δύο κομμάτων, που θέλουν αυτόν τον εκσυγχρονισμό, αλλά δεν μπορούν να απαλλαγούν από το πώς θα διανεμηθεί η λεία. Κι εδώ επιβεβαιώθηκε: διανομή και αναδιανομή της λείας. 
     Και τώρα υπάρχει ένα πρόσθετο πρόβλημα, που αντιμετωπίζουν αυτά τα δύο κόμματα: Με την αποκέντρωση που έκαναν –είναι αποκέντρωση μιας συγκεντρωτικής και αντιλαϊκής πολιτικής- μέσω της Τοπικής Αυτοδιοίκησης, αυτός ο καυγάς για τη διανομή της τοπικής λείας οξύνεται και θα ενταθεί στη μάχη των τοπικών εκλογών.
Και αυτός ο καβγάς δεν έχει καμία σχέση με τα λαϊκά συμφέροντα. Και αυτός ο καβγάς, πέρα και ανεξάρτητα από τις υποκειμενικές θελήσεις των ηγετών των κομμάτων, των ηγεσιών, συνοδεύεται και από φαινόμενα διαφθοράς. Διότι  -κοιτάξτε- ή θα πείσεις κάποιον ή θα τον διαφθείρεις. Ή θα πείσεις κάποιον να ακολουθήσει μια πολιτική, που δεν θα τον συμφέρει ή θα χρησιμοποιήσεις τη διαφθορά. Και δεν θα τη χρησιμοποιήσουν βεβαίως τα κόμματα, θα τη χρησιμοποιήσουν, όμως, οι μηχανισμοί.
      Όσο υπάρχουν φεουδάρχες, θα υπάρχουν και φέουδα. Έτσι είναι, για να μιλήσω με όρους που χρησιμοποιήθηκαν εδώ. Γιατί σήμερα ούτε φέουδα ούτε φεουδαρχία έχουμε, αλλά έχουμε πιο σύγχρονο σύστημα: το καπιταλιστικό, το αστικό. Αλλά εν πάση περιπτώσει, όταν υπάρχουν φεουδάρχες, θα υπάρχουν και φέουδα. Μην έχουμε αυταπάτες.
      Με την ευκαιρία αυτή θα ήθελα να αναφέρω στον Πρόεδρο του ΠΑΣΟΚ το εξής ζήτημα: Δεν ξέρω γιατί αρέσκεται από αυτό το Βήμα, όταν θέλει να αντιμετωπίσει τη Νέα Δημοκρατία, να επισημαίνει –με συγχωρείτε, αλλά θα το πω- προκλητικά- και δεν ξεκινάμε εμείς αυτήν την πρόκληση- και να λέει ότι η δημοκρατία στην Ελλάδα ταυτίζεται με κάποια συγκεκριμένα πρόσωπα -και η μάχη κατά της Δεξιάς, όπως λέγεται δηλαδή με το πρόσωπο του Γεωργίου Παπανδρέου, του Ανδρέα Παπανδρέου. Κατ’ αρχήν κανένας και κανένα πρόσωπο δεν φέρνει τη δημοκρατία στην Ελλάδα και σε καμία χώρα. Υποτιμά τους μακρόχρονους, γεμάτους θυσίες αγώνες του λαού. Και αυτό δεν είναι σωστό. Τουλάχιστον εμάς μας προκαλεί.
      Εμείς δεν θα μιλήσουμε για το τι κάναμε ή τι δεν κάναμε σαν κόμμα, αλλά με την ευκαιρία θα ήθελα να θυμίσω το εξής, που αφορά το κράτος: Τα πιστοποιητικά των κοινωνικών φρονημάτων δεν ήταν ένα απλό πράγμα. Στηρίχθηκαν πάνω σ’ ένα ολόκληρο οικοδόμημα του 509, του 375, της απόφασης να τεθεί εκτός νόμου το Κομμουνιστικό Κόμμα Ελλάδας. Και καλό θα ήταν να θυμηθεί ο κ. Γιώργος Παπανδρέου ότι το 1963 ή το 1964, τότε που και με τις ψήφους της ΕΔΑ αναδείχθηκε και η Ένωση Κέντρου, τέτοιο βήμα δεν έγινε. Και όχι μόνο αυτό. Επειδή εδώ, σ’ αυτήν την Αίθουσα, είμαστε και άνθρωποι που ζήσαμε εκείνη την περίοδο σαν μέλη της νεολαίας της ΕΔΑ, σαν Λαμπράκηδες, σαν μέλη της τότε νεολαίας της Ένωσης Κέντρου, φθάσαμε και στο σημείο να συζητάμε αν πρέπει να είναι νόμιμη ή όχι η νεολαία Λαμπράκη, γιατί τα Ανάκτορα άσκησαν τέτοιες πιέσεις προς την Ένωση Κέντρου.
      Κάνω Ιστορία, γιατί έκανε και ο Πρόεδρος του ΠΑΣΟΚ. Γιατί δεν μπορεί να ταυτίζει τη δημοκρατία με κάποια πρόσωπα. Εμείς δεν την ταυτίζουμε ούτε με τον εαυτό μας. Και μιλάμε σήμερα για το κράτος, ένα κράτος καταστολής με καινούργιους μηχανισμούς, πολύ σκληρότερους και πολύ χειρότερους από τα πιστοποιητικά κοινωνικών φρονημάτων. Γιατί σήμερα υπάρχουν τρόποι να υπάρχει μια πειθήνια κρατική υπαλληλία, χωρίς να έχουμε τα πιστοποιητικά της εθνικοφροσύνης. Και τα μέσα σήμερα είναι ακόμα πιο ύπουλα. 
      Ένα από τα μέσα είναι η ρουσφετολογία. Δεν είναι, όμως, μόνο αυτό. Παραδείγματος χάρη, με το νόμο «Πολιτεία» που ψηφίστηκε, δημιουργούνται προβλήματα. Οι δημόσιοι υπάλληλοι, στο όνομα –λέει- του απορρήτου, δεν μπορούν να βγάζουν τα άπλυτα της κρατικής μηχανής στη φόρα. Δεν μιλάμε τώρα για στρατιωτικά μυστικά. Και τι στρατιωτικά μυστικά υπάρχουν; Εδώ τα ξέρει όλα το ΝΑΤΟ. Βεβαίως, υπάρχουν ζητήματα και κάποιες θέσεις όπου χρειάζεται το απόρρητο. Είναι άλλο πράγμα αυτό. Ο δημόσιος υπάλληλος, επειδή είναι δημόσιος υπάλληλος, πρέπει να ράβει το στόμα του. Δεν πρέπει να καταγγέλλει τα προβλήματα λειτουργίας των Υπουργείων ή άλλα πράγματα που πέφτουν στην αντίληψή του. Και κακά τα ψέματα, είτε «πράσινοι» είτε «γαλάζιοι» είναι οι δημόσιοι υπάλληλοι, οποιαδήποτε πολιτική πεποίθηση και αν έχουν, μέσα από το χαρακτήρα και τη φύση του κράτους και την απουσία οποιουδήποτε, βεβαίως, κοινωνικού ή λαϊκού ελέγχου –που δεν υπάρχει- υποχρεώνονται να εφαρμόζουν τις κρατικές επιλογές, τις αντιλαϊκές κρατικές επιλογές και να ράβουν το στόμα τους στο όνομα του κρατικού απορρήτου και του κρατικού μυστικού.
       Οι δημόσιοι υπάλληλοι κατάκτησαν πραγματικά με τους αγώνες τους, και γενικότερα  με τους αγώνες του λαού, το δικαίωμα της απεργίας. Και τα τελευταία χρόνια μπαίνουν καινούργιοι περιορισμοί. Μπήκαν επί ΠΑΣΟΚ και βεβαίως συνεχίζονται και θα επαυξηθούν και επί Νέας Δημοκρατίας. 
      Να ξεκαθαρίσουμε το εξής πράγμα: Εμείς μιλάμε για κράτος διεφθαρμένο με την έννοια ότι είναι αντιλαϊκό. Και επί Νέας Δημοκρατίας και επί ΠΑΣΟΚ έγιναν, για παράδειγμα, κρατικοποιήσεις που ξελάσπωσαν τους ιδιώτες. Έγιναν για λόγους ιδεολογίας. Ναι, έγιναν για λόγους ιδεολογίας και προγράμματος. Εμείς δεν ανάγουμε το πρόβλημα σε ηθική προσώπων. Γίνονται ιδιωτικοποιήσεις, που προσπορίζουν τεράστια κέρδη στην ελληνική και στη διεθνή πλουτοκρατία; Γίνονται. Αυτό για μας είναι κράτος διαφθοράς. 
      Εδώ έχουν γίνει εκτεταμένες ιδιωτικοποιήσεις τομέων, που προηγουμένως ήταν στις αρμοδιότητες των Υπουργείων. Και το πιο βασικό και το πιο αντιλαϊκό –ένα από τα πιο αντιλαϊκά, γιατί είναι και ο τομέας της υγείας, η εμπορευματοποίηση της παιδείας- είναι ο τομέας της Τοπικής Αυτοδιοίκησης. Η Νέα Δημοκρατία αντιπάλεψε τον «ΚΑΠΟΔΙΣΤΡΙΑ». Πού τον αντιπάλεψε όμως; Όχι στην ουσία, όχι στο γεγονός ότι η Τοπική Αυτοδιοίκηση μετατράπηκε σε μία τοπική εφορία ή μάλλον σ’ ένα μεσιτικό γραφείο ανάθεσης κοινωνικών τομέων στους ιδιώτες για την κερδοφορία των ιδιωτών, αλλά αντιπάλεψε αυτόν το νόμο, γιατί όπως είπε, δεν ρωτήθηκαν οι κάτοικοι για το ποια θα ήταν η έδρα του δήμου κλπ. Δηλαδή, εάν θέλετε, κολάκεψε τον τοπικισμό με το παραπάνω, γιατί ήταν εύκολο να αντιπαρατεθεί εκεί στον «ΚΑΠΟΔΙΣΤΡΙΑ». 
      Εμείς όταν τον αντιπαλέψαμε, δεν αντιπαλέψαμε για το εάν θα έπρεπε ή όχι να γίνει η συνένωση. Το θέμα είναι ότι οι συνενώσεις, όταν γίνονται, θα πρέπει να εντάσσονται σε μια φιλολαϊκή πολιτική. Το κυριότερο, όμως, που αντιπαλέψαμε, είναι ότι αυτές οι συνενώσεις γίνονταν ακριβώς για να χτυπηθεί το κύτταρο, η κοινότητα, ο δήμος, να δημιουργηθεί ένας ακόμα πιο συγκεντρωτικός, αποκεντρωμένος τρόπος κρατικής διοίκησης και -πάνω από όλα- γιατί ο νέος θεσμός της Τοπικής Αυτοδιοίκησης δεν έχει καμία σχέση ούτε με λαϊκό θεσμό ούτε με αυτοδιοίκηση ούτε με τίποτα. Είναι ένας  σύγχρονος μηχανισμός του κράτους. Οποιαδήποτε στοιχεία, κάποια λαϊκά στοιχεία και αν είχε στο παρελθόν, αυτά εξανεμίστηκαν. 
      Εδώ όμως, όχι τυχαία, έμεινε απ’ έξω το ψαχνό, που ενδιαφέρεται το ΠΑΣΟΚ και η Νέα Δημοκρατία να ελέγξει. Έμειναν απ’ έξω οι δημόσιοι υπάλληλοι. Δεν ακούστηκε τίποτα γι’ αυτούς. Βεβαίως ο δημόσιος υπάλληλος στη δεκαετία του ’50 και πιο πριν ήταν συνώνυμο της φτώχιας και της πείνας. Μετά άλλαξαν τα πράγματα ακριβώς γιατί διευρύνθηκε ο κρατικός μηχανισμός και προσλήφθηκαν πάρα πολλοί, διότι οι λειτουργίες του κράτους ήταν τέτοιες, που έπρεπε να αυξηθεί το δημοσιοϋπαλληλικό προσωπικό, καταργήθηκαν τα πιστοποιητικά κοινωνικών φρονημάτων και εφευρέθηκαν άλλοι τρόποι υπόταξης των δημοσίων υπαλλήλων. Η μονιμότητα δεν τους χαρίστηκε. Τους δόθηκε ακριβώς για να υπάρχει η μονιμότητα, σ’ αυτό το πλήρωμα αυτού του πλοίου που λέγεται κράτος, για τον έλεγχο. Τους δόθηκαν πάρα πολλά επιδόματα, πάρα πολλές αμοιβές κάτω από το τραπέζι, όχι με τη μορφή του δικαιώματος, αλλά με τη μορφή της χαριστικής πράξης, ακριβώς για να μπορούν να καταργηθούν. 
      Εμείς δεν θεωρούμε «ρετιρέ» τους δημόσιους υπάλληλους, αλλά και οι ίδιοι πρέπει να προβληματιστούν, γιατί είχαν μία σχετικά καλύτερη μεταχείριση από άλλα τμήματα εργαζομένων, όχι για το καλό τους, αλλά για το καλό της κρατικής μηχανής. 
      Θέλω, λοιπόν, να θυμίσω ορισμένα ζητήματα, που αφορούν τα προβλήματα των δημοσίων υπαλλήλων. Εδώ δεν έκανε κανένα λόγο, για παράδειγμα, ο κ. Παπανδρέου για τους νόμους που έκανε η Νέα Δημοκρατία το 1990-1992. Ο κ. Καραμανλής δεν μίλησε καθόλου για τους νόμους του ΠΑΣΟΚ σε βάρος των δημοσίων υπαλλήλων. Διότι το ψαχνό είναι ο έλεγχός τους, όχι οι συνθήκες δουλειάς, αμοιβής τους ή αν θέλετε η δυνατότητά τους να ασκούν και αυτοί κάποιο ρόλο ελέγχου του κράτους. Ούτε συζήτηση γι’ αυτό. 
      Η Νέα Δημοκρατία το 1990 και το 1992, με τους νόμους 1902 και 2084, κατηγοριοποίησε συνταξιοδοτικά τους δημόσιους υπάλληλους ανάλογα με το έτος  διορισμού τους, μέχρι το 1983, από το 1983 μέχρι το 1992 και μετά το 1992. Και τότε  μάλιστα το ΠΑΣΟΚ, εάν θυμάμαι καλά, αποχώρησε από τη Βουλή, καταγγέλλοντας αυτές τις κατηγοριοποιήσεις και αυτόν το νόμο και είπε ότι θα τα καταργήσει, όταν έλθει στην κυβέρνηση. 
Η κατηγοριοποίηση ξεκίνησε καλά κρατούσε και επί ΠΑΣΟΚ και ακόμα καλύτερα τώρα. 
      Η Νέα Δημοκρατία επέβαλε πρόσφατη ασφαλιστική εισφορά για όλες τις κατηγορίες των δημοσίων υπαλλήλων επί της σύνταξης και του μισθού τους για την υγειονομική περίθαλψή τους. Επέβαλε τη συμμετοχή του δημοσίου υπαλλήλου στα φάρμακα. Θα με ρωτήσετε γιατί. Θα μου απαντήσετε ότι στον ιδιωτικό τομέα έχουν συμμετοχή στα φάρμακα. 
      Κοιτάξτε να δείτε, αυτές οι αλλαγές δεν έγιναν για κοινωνική ισότητα και δεν έπρεπε να έχουν κρατήσεις για τα φάρμακα οι εργαζόμενοι στον ιδιωτικό τομέα. Ανάποδα έπρεπε να γίνει το πράγμα. Επέβαλε αναγνώριση της στρατιωτικής θητείας στο συνταξιοδοτικό με δικαίωμα εξαγοράς των ενσήμων. Ήταν το προανάκρουσμα των μέτρων που έρχονται σήμερα, με τη διευθέτηση του χρόνου εργασίας, με τις κατηγοριοποιήσεις κλπ..
      Τι έκανε το ΠΑΣΟΚ από το 1993 έως το 2004; Έκανε περισσότερα, γιατί είχε περισσότερο χρόνο, όχι γιατί ήταν χειρότερο από τη Νέα Δημοκρατία. Διατήρησε τους νόμους της Νέας Δημοκρατίας. Με το ν. 2039/2002 μειώνει δραστικά τις συντάξεις, αφού ο υπολογισμός τους, από το 80% στον τελευταίο μισθό, γίνεται στο 70% του μέσου όρου των μισθών της τελευταίας πενταετίας. Με το νόμο του 1997 κατάργησε, για τον υπολογισμό του εφάπαξ, τον τελευταίο μισθό αυθυπηρέτησης και εν πάση περιπτώσει μειώθηκε το εφάπαξ του δημοσίου υπαλλήλου κατά δύο εκατομμύρια δραχμές. 
      Γιατί το έκανε αυτό; Για εξίσωση προς τους εργαζόμενους στον ιδιωτικό τομέα; Όχι, ήταν τα τμηματικά μέτρα που έπαιρναν για την αφαίρεση κατακτήσεων ή, αν θέλετε, για την ισοπέδωση των λαϊκών δικαιωμάτων προς τα κάτω.
      Με το λεγόμενο «μίνι ασφαλιστικό», επέβαλε πρόσθετη εισφορά 2% επί των πάσης φύσεως αποδοχών των δημοσίων υπαλλήλων υπέρ του επικουρικού. Και το νέο μισθολόγιο που έφερε ήταν «πτωχολόγιο», όπως είχε γίνει τότε η τοποθέτηση όχι μόνο από τη δική μας πλευρά, αλλά και από πολλούς άλλους. Και τελικά, με το Δημοσιοϋπαλληλικό Κώδικα, γίνεται προσπάθεια να περιοριστεί το δικαίωμα της απεργίας. 
      Έχουμε και άλλα. Έχουμε την εισαγωγή των μορφών της μερικής απασχόλησης στο δημόσιο. Έχουμε την ομηρία των εργαζομένων με την αξιολόγηση. Ενώ έγινε ολόκληρη συζήτηση για να καταργηθούν τα επιδόματα στους δημόσιους υπαλλήλους, που πραγματικά πολλά από αυτά ήταν σκάνδαλο –με την έννοια ότι δεν δίνονταν αυξήσεις στο βασικό μισθό, αλλά κάτω από το τραπέζι με τη μορφή επιδομάτων- τελικά δεν καταργήθηκε η επιδοματολογία και μάλιστα χρησιμοποιήθηκαν τα επιδόματα σαν κίνητρο για την απόδοση και όχι για τη συμπλήρωση του μισθού.
      Άρχισε συζήτηση και ξεκίνησε η υπόθεση της απογευματινής λειτουργίας. Βλέπε το σημερινό καινούργιο ωράριο, που ετοιμάζεται για τα καταστήματα, εννέα  το πρωί με εννέα το βράδυ. 
      Οι προσλήψεις με αυξημένα προσόντα στο δημόσιο αιτιολογούνται βεβαίως από τις σύγχρονες απαιτήσεις μιας σύγχρονης Δημόσιας Διοίκησης, όπως λέγεται, αλλά στην πραγματικότητα γίνεται μια προσπάθεια να διαμορφωθεί μια ελίτ μέσα στο δημοσιοϋπαλληλικό χώρο, η οποία είναι αυτή που θα γίνεται όργανο πειθαναγκασμού των δημοσίων υπαλλήλων και όργανο περιορισμού της διεκδίκησης των δικαιωμάτων τους.
      Δεν άκουσα καμία κριτική για το ζήτημα αυτό από τον Πρόεδρο του ΠΑΣΟΚ. Γιατί βεβαίως πού να ασκήσει κριτική στη Νέα Δημοκρατία; Ένα μεγάλο μέρος των μέτρων το έφερε το ΠΑΣΟΚ. 
      Ας πάμε τώρα στο ζήτημα που έθεσε. Χρειάζεται –λέει- «ΚΑΠΟΔΙΣΤΡΙΑΣ 3.» Κοιτάξτε να δείτε, για εμάς το θέμα δεν είναι εάν θα είναι χίλιοι δήμοι, εάν θα είναι  οκτακόσιοι δήμοι, εάν θα είναι πεντακόσιοι δήμοι, εάν θα είναι δύο χιλιάδες. Αν θέλετε, η τάση σε όλη την καπιταλιστική Ευρώπη είναι η μείωση των δήμων και στις χώρες με μεγάλο πληθυσμό και μεγαλύτερη έκταση από την Ελλάδα και αντίθετα. 
      Αυτό, όμως, γιατί γίνεται; Είναι συγκεντροποίηση, δεν είναι αποκέντρωση. Είναι συγκεντροποίηση της καταστολής. Είναι, εάν θέλετε, ένα ακόμα πιο στιβαρό χέρι για τις ιδιωτικοποιήσεις, για την εμπορευματοποίηση των κοινωνικών υπηρεσιών. Αν θέλετε, είναι αυτό που λέμε ακόμα μεγαλύτερη «απομάκρυνση» -ας το πω έτσι- του κράτους από το λαό με το νόημα που δίνετε εσείς. 
      Γιατί για εμάς όλοι αυτοί οι μηχανισμοί που υπάρχουν, μέχρι και τα Κέντρα Εξυπηρέτησης Πολιτών, που από μια μεριά ήταν και είναι χρήσιμα στον πολίτη, χρησιμοποιούνται σαν μηχανισμοί με το δικό τους τρόπο. Πάντως, είναι χρήσιμα. 
    Κι εμείς δεν είμαστε αντίθετοι μ’ αυτά. Αν μπορείς να βγάλεις και το πιστοποιητικό σου από το σπίτι, καλό είναι. Αλλά όλοι αυτοί οι μηχανισμοί έχουν διπλή όψη: Tην εξοικονόμηση χρόνου και προσωπικού, αλλά ταυτόχρονα είναι μηχανισμοί συγκεντρωτικοί, που έχουν τη δυνατότητα επηρεασμού της πολιτικής και της συμπεριφοράς του εργαζόμενου, του ανθρώπου του λαού. 
    Με την ευκαιρία αυτή θα θέλαμε να καταθέσουμε –δεν το κάνουμε για πρώτη φορά- τις θέσεις μας για τα προβλήματα των δημοσίων υπαλλήλων, γνωρίζοντας βέβαια ότι οι δημόσιοι υπάλληλοι πρέπει να ξέρουν ότι τους χρησιμοποιούν, ότι τους βλέπουν σαν γρανάζια στην κρατική μηχανή και ότι τους θέλουν να κάθονται πάνω και απέναντι από το λαό. Στο χέρι τους, όμως, είναι –και μέσα σ’ αυτές τις δύσκολες συνθήκες- να γίνουν αναπόσπαστο τμήμα του λαϊκού κινήματος, παίρνοντας υπόψη ότι η φύση της εργασίας τους είναι διττή. Από τη μια μεριά είναι εργαζόμενοι, αλλά από την άλλη μεριά είναι μέρος μιας κρατικής κατασταλτικής μηχανής. 
    Εμείς υποστηρίζουμε κατώτατο μισθό 1.200 ευρώ, με ανάλογη κλιμάκωση για όλες τις κατηγορίες και τα μισθολογικά κλιμάκια, σύνταξη το 80% του τελευταίου μισθού και συλλογικές συμβάσεις εργασίας. Όλα αυτά τα περί συλλογικών διαπραγματεύσεων είναι θολά. Είμαστε αντίθετοι στη σύνδεση μισθού-παραγωγικότητας, αξιολόγησης-παραγωγικότητας, διότι ακριβώς αυτός ο μηχανισμός είναι μηχανισμός πειθαναγκασμού του δημόσιου υπαλλήλου, όχι να αποδίδει στην υπηρεσία του ή να εξυπηρετεί τον πολίτη, αλλά να δουλεύει σαν ένα καλό γρανάζι σε μια αντιλαϊκή κρατική μηχανή. 
    Είμαστε υπέρ του διπλασιασμού του οικογενειακού επιδόματος και άμεση εφάπαξ απόδοση όλων των αναδρομικών του οικογενειακού επιδόματος που αυθαίρετα περικόπηκε το 1984 και το 1997. Υιοθετούμε αιτήματα τα οποία αφορούν βεβαίως όλους τους εργαζόμενους, διότι υπάρχει ζήτημα κοινών δικαιωμάτων είτε εργάζονται κάποιοι στο δημόσιο –ό,τι έχει απομείνει στο δημόσιο- είτε στον ιδιωτικό τομέα. 
    Κατάργηση της έμμεσης φορολογίας στα είδη διατροφής, ένδυσης, τα σχολικά είδη και τα φάρμακα. Κατάργηση του Φόρου Προστιθέμενης Αξίας και πάγωμα των τιμών σε είδη πλατιάς λαϊκής κατανάλωσης. Αφορολόγητο όριο για τον άγαμο φορολογούμενο στα 15.000 ευρώ το χρόνο με προσαύξηση κατά 5.000 για κάθε παιδί. Κατάργηση των νόμων της μερικής απασχόλησης, επτάωρο, πενθήμερο, τριανταπεντάωρο. 
    Εδώ πρέπει να εξεταστεί με αντικειμενικά κριτήρια –με βάση επιστημονικά και ανθρωπιστικά βεβαίως κριτήρια- το ποια είναι τα βαριά και ανθυγιεινά στο χώρο της λεγόμενης Δημόσιας Διοίκησης και της Τοπικής Αυτοδιοίκησης και ποια όχι. Παραδείγματος χάριν, πρέπει να χαρακτηριστούν βαριά και ανθυγιεινά στο χώρο της Τοπικής Αυτοδιοίκησης. Βεβαίως δεν είναι μόνο να χαρακτηρίζεται ένα επάγγελμα ως βαρύ και ανθυγιεινό, αλλά ένα σύγχρονο κράτος, με βάση τα δικά σας λεγόμενα, πρέπει να παίρνει μέτρα για τη μείωση της ανθυγιεινότητας, γιατί το να χαρακτηρίζεται ένα επάγγελμα ως βαρύ και ανθυγιεινό και να παίρνεις ένα επίδομα, δεν είναι η λύση. Πρέπει να παίρνονται μέτρα βοήθειας και κυρίως της μείωσης –αν δεν μπορούμε σ’ έναν τομέα την κατάργηση- της ανθυγιεινότητας.
    Υποστηρίζουμε αύξηση των γονικών αδειών και στους δύο γονείς, τριάντα εργάσιμες μέρες άδεια σε όλους και ένας ολόκληρος μισθός επίδομα αδείας παίρνοντας υπόψη ότι το επίδομα αδείας σε συνδυασμό με το μισθό δεν επαρκούν για θερινές διακοπές. Βεβαίως αυτά –το επισημαίνουμε- τα διεκδικούμε και για τους εργαζόμενους στον ιδιωτικό τομέα. Αν θέλετε ένα κοινό σημείο συνάντησης ανεξάρτητα από εργασιακές σχέσεις, των εργαζομένων στο δημόσιο και ιδιωτικό τομέα είναι οι ίσες, δωρεάν κοινωνικές παροχές. Δεν μπορεί να έχει άλλη απολαβή ο δημόσιος υπάλληλος σ’ ένα ζήτημα που αφορά την υγεία, άλλη ο ιδιωτικός και άλλη ο αυτοαπασχολούμενος. Σ’ αυτό τον τομέα πρέπει να είναι πλήρως ισότιμες, σύγχρονες και δωρεάν –εμείς προσθέτουμε- υπηρεσίες.
    Αυτή η συζήτηση που γίνεται σήμερα, κατά τη γνώμη μας, για άλλη μια φορά θα το επαναλάβουμε είναι για τον εκσυγχρονισμό και τον έλεγχο της λείας της κρατικής μηχανής. Η Δημόσια Διοίκηση είναι κρατική μηχανή. Έχει και το πολιτικό προσωπικό, έχει και το ένοπλο, το ένστολο προσωπικό, έχει και τους νέους μηχανισμούς καταστολής. 
    Επειδή εδώ έγινε συζήτηση για το πώς θα προσλαμβάνονται αυτοί που είναι έμμισθοι στο στρατό ή συνοριοφύλακες κλπ., θέλω να πω ότι το θέμα δεν είναι τα ραντεβού ή όχι. Το ζήτημα είναι ότι έχουμε μισθοφορικό στρατό. Το ζήτημα είναι ότι έχουμε Σώματα καταστολής, τα οποία ως κύρια αποστολή έχουν είτε να εξασφαλίζουν την καταστολή στους μετανάστες, που δεν φταίνε γιατί είναι μετανάστες, είτε στο λαϊκό κίνημα.
      Και αυτό είναι ένα καινούργιο μεγάλο πρόβλημα που πρέπει να συγκεντρώσει πολύ περισσότερο την προσοχή του λαού και δεν αφορά ούτε τη Δημόσια Διοίκηση ούτε τα «γαλάζια» ή «πράσινα» ή «κόκκινα» ή «ροζ, καφέ ή κίτρινα παιδιά». 
      Πριν απ’ όλα, αφορά τον ελληνικό λαό σε μία φάση που πρέπει να αγωνιστεί με όσα μέσα έχει σήμερα στη διάθεσή του και απέναντί του θα έχει αυτούς τους μηχανισμούς καταστολής, οι οποίοι πολύ λίγη σχέση έχουν με την κοινωνική εγκληματικότητα. Είναι και γι’ αυτόν, αλλά κυρίως είναι για τη λεγόμενη «λαϊκή εγκληματικότητα».
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Πρόεδρος του Συνασπισμού  Ριζοσπαστικής Αριστεράς, κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αγαπητές και αγαπητοί συνάδελφοι, ακούσαμε από τον Πρωθυπουργό για την ιστορία της Δημόσιας Διοίκησης, το πώς ξεκίνησε από τα φεουδαρχικά πρότυπα, τα στοιχεία της ανεπάρκειας, θα μπορούσε να προσθέσει κανείς, της αναξιοκρατίας, της φαυλότητας, τα οποία είχε και πόση πρόοδο κάναμε.
      Εγώ θα αναφέρω τρία παραδείγματα αυτών των ημερών. Πήγα επίσκεψη σε ένα μεγάλο δημόσιο οργανισμό. Ήταν πρωί και ο διοικητής μας ρώτησε αν θέλουμε καφέ ή τέλος πάντων τι θέλαμε. 
      Καφέ είχαμε πιει και ζητήσαμε πορτοκαλάδα. Μας ανέφερε ότι η πορτοκαλάδα δεν δικαιολογείται από το δημόσιο λογιστικό και ότι τους χυμούς δεν τους εγκρίνει ο πάρεδρος.
      Κύριε Υπουργέ, φαντάζομαι ότι το ξέρετε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το γνωρίζω  πολύ καλά.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ο άνθρωπος μας πρόσφερε πορτοκαλάδα. Δεν ξέρω αν έκανε παρανομία –γι’ αυτό δεν λέω ποιος είναι- ή αν έβαλε το χέρι του στην τσέπη. 
      Αυτά συμβαίνουν στην Ελλάδα του 2005. Το δημόσιο λογιστικό δεν επιτρέπει στο διοικητή ενός οργανισμού να προσφέρει σε έναν επισκέπτη του πορτοκαλάδα.
      Δεύτερον, είχαμε τη συνδιάσκεψη του Συνασπισμού για την Τοπική Αυτοδιοίκηση το Σαββατοκύριακο. Ένα από τα στελέχη μας, ένας από τους δημάρχους μας, ανέφερε –και είναι έτσι, ελέγχθηκε- ότι τα τριακόσια πενήντα χιλιόμετρα οδοποιίας στο λεκανοπέδιο της Αττικής, ανεξάρτητα από τους δήμους στους οποίους ανήκουμε, δεν είναι στην αρμοδιότητα της αυτοδιοίκησης την οποία τόσο ενισχύσαμε, αλλά είναι στην αρμοδιότητα του Υπουργείου Περιβάλλοντος, Χωροταξίας και Δημοσίων Έργων. 
      Για να αλλάξουν οι λαμπτήρες, για να αλλάξουν μπεκ τα ποτιστικά, για το πράσινο, η ευθύνη είναι Υπουργείου και όχι της αυτοδιοίκησης. Εδώ, που κάναμε τόση πρόοδο στα ζητήματα της Τοπικής Αυτοδιοίκησης!
      Θα πω ένα τρίτο παράδειγμα, το οποίο είναι σημερινό και έχει ευρύτερη πολιτική σημασία. Ο Υπουργός Αγροτικής Ανάπτυξης και Τροφίμων ανακοίνωσε σήμερα την αποσύνδεση των χρηματοδοτήσεων της Ευρωπαϊκής Ένωσης από την παραγωγή και ο κύριος λόγος που ανακοίνωσε την ολοκληρωτική αποσύνδεση και όχι τη μερική που συζητιόταν και από τους αγρότες κλπ. –όσο αρνητικό και αν είναι το πλαίσιο, είναι ένα πλαίσιο που εφαρμόζεται από την Ευρωπαϊκή Ένωση- είναι η αδυναμία του δημόσιου τομέα να διαχειριστεί το σύνθετο σύστημα των ενισχύσεων της Ευρωπαϊκής Ένωσης. Είναι η αδυναμία να ασκήσει μία ολοκληρωμένη πολιτική γεωργίας που θα εξασφάλιζε ποιοτικά προϊόντα, να ενημερώσει τους αγρότες τη στιγμή που δεν υπάρχουν μητρώα. 
      Και βλέπουμε ένα διαλυμένο Υπουργείο να μην μπορεί να ασκήσει μία εθνική αγροτική πολιτική. Βλέπουμε, δηλαδή, ότι οι τρομακτικές αδυναμίες της Δημόσιας Διοίκησης υπαγορεύουν τελικά κεντρικές πολιτικές επιλογές. 
      Επομένως, δεν ξέρω πόση απόσταση κάνουμε απ’ αυτήν τη φαύλη και αρνητική ιστορία της Δημόσιας Διοίκησης και κατά πόσο δεν ισχύουν και σήμερα σε μεγάλο βαθμό οι εικόνες αυτές, τις οποίες έδωσε με το ποίημα που επιγραφόταν «Δημόσιοι Υπάλληλοι» ο Κώστας Καρυωτάκης, αυτοσατιρίζοντας το χώρο που δούλευε, όταν λέει «κάθονται στις καρέκλες, μουτζουρώνουν αθώα λευκά χαρτιά χωρίς αιτία».
      Και θα πω ότι είχα επισκεφθεί το ΙΚΑ, επειδή συζητήθηκε εδώ η ηλεκτρονική διακυβέρνηση. Και ενώ υπάρχει τρομακτική πίεση για την έκδοση των συντάξεων και ενώ υπάρχουν τεράστιες καθυστερήσεις και ενώ οι εργαζόμενοι στο ΙΚΑ, στην οδό Ναυαρίνου, παίρνουν φακέλους το βράδυ σπίτι τους, η καταγραφή των στοιχείων για τις συντάξεις γίνεται με το χέρι και με το μολύβι και δεν έχει περάσει καν η στοιχειώδης πληροφοριοποίηση η οποία χρειάζεται. Σ’ αυτό το σημείο βρισκόμαστε, όσες πρόοδοι και αν έχουν γίνει και όσο και αν παίζεται αυτή η γνωστή κολοκυθιά ανάμεσα στα δύο μεγάλα κόμματα, «ό,τι κάνατε εσείς είναι κακό, ό,τι κάναμε εμείς είναι καλό». Εγώ νομίζω ότι αξίζει να καταλάβουμε μερικά πράγματα και να συμβάλουμε όλοι, να ακουστούν όλες οι γνώμες, σχετικά με το τι θα μπορούσε να γίνει στο θέμα της Δημόσιας Διοίκησης.
      Θα κάνω μερικές αναφορές επομένως σε μερικά σημεία που θεωρούμε σημαντικά.
      Πρώτον, σήμερα νομίζω ότι μπορούμε να καταλήξουμε ότι δεν υπάρχει «επανίδρυση» του κράτους που εμφανίστηκε ως κεντρικός στόχος από τη Νέα Δημοκρατία στο πρόγραμμά της. Επανειλημμένα ειπώθηκε από τον Πρωθυπουργό και ως επικεφαλής της Αξιωματικής Αντιπολίτευσης πριν και ως Πρωθυπουργό τώρα. Κατ’ αρχάς, η λέξη «επανίδρυση» σημαίνει συντριβή του κράτους που υπάρχει και η ίδρυση ενός νέου κράτους. 
      Το μόνο που χαίρομαι απ’ αυτήν τη λέξη και απ’ αυτό το σύνθημα είναι ότι φαίνεται ότι ο Πρωθυπουργός ή ο κ. Παυλόπουλος έχει μια μαρξιστική παιδεία. Διότι η έννοια της επανίδρυσης εμφανίστηκε το 1872, με τις επεξεργασίες που είχε κάνει τότε ο Καρλ Μαρξ στην Κομούνα του Παρισίου και όπου διορθώνοντας προηγούμενα γραπτά του, όπως το «κομμουνιστικό μανιφέστο», έβαλε το θέμα της κατάργησης του αστικού κράτους και της δημιουργίας ενός δημοκρατικού εργατικού κράτους. Και βέβαια, ξεκινώντας από την Κομούνα είχε στοιχεία για να βάλει την έννοια της επανίδρυσης, γιατί έπεφτε ένα κράτος παλιό και γινόταν ένα καινούργιο με τρομερές καινοτομίες για την εποχή, όπως γενικό εκλογικό δικαίωμα, ανακλησιμότητα Βουλευτών, δημοτικών συμβούλων στην Κομούνα, στην πραγματικότητα που δεν την έχουμε καν σήμερα, κατάργηση των εξόδων παράστασης για τους ανώτατους αξιωματούχους, χωρισμό εκκλησίας και κράτους, δωρεάν παιδεία, εκλογή δικαστών, στοιχεία δηλαδή που δεν έχουμε καν σήμερα στην Ελλάδα μετά από εκατόν πενήντα χρόνια.
      Αυτό που καταλάβαμε είναι ότι ουσιαστικά η σημερινή Κυβέρνηση κινείται σε ανάλογες πολιτικές και κοινωνικές κατευθύνσεις με την προηγούμενη Κυβέρνηση και είναι είτε επιμέρους διορθώσεις είτε προσπάθεια να βολέψουμε μ’ αυτές τις δυνατότητες που δίνει η Δημόσια Διοίκηση το δικό μας  κόσμο.
      Πολλά, όμως, θα μπορούσε να κάνει χωρίς επανίδρυση. Δεν μπορεί να κάνει επανίδρυση, δεν αμφισβητεί τις κοινωνικές δυνάμεις που έχουν την εξουσία σήμερα. Θα μπορούσε να κάνει μερικά σημαντικά πράγματα για την ισονομία, για την εξυπηρέτηση του πολίτη, για τον περιορισμό της κομματικοποίησης, για την τεχνολογική ανανέωση, για ένα πλαίσιο που είναι πολύ βασικό, φιλικό στον υπάλληλο της Δημόσιας Διοίκησης. Επομένως, ας την ξεχάσουμε την επανίδρυση. Καλά έκανε ο κύριος Πρωθυπουργός και δεν την έβαλε στην ομιλία του. Πρέπει να την ξεχάσουμε όλοι.
      Το δεύτερο είναι ένα ζήτημα το οποίο έχει τεθεί και από τα δύο κόμματα, δηλαδή, το μικρό και ευέλικτο κράτος. Είναι μία μόδα, τη βλέπουμε στα μεγάλα κόμματα και τα ευρωπαϊκά και πέραν της Ευρώπης, η μόδα του αντικρατισμού. 
      Στην πραγματικότητα βέβαια το μεγάλο ερώτημα που υπάρχει και σε εθνικό και σε περιφερειακό και σε παγκόσμιο επίπεδο είναι δημόσιος χώρος ή ιδιωτικός χώρος. Θα έχουν δυνατότητες και εξουσίες, ρυθμίσεις οι οποίες θα ασκούνται από δημοκρατικά αναδεικνυόμενες δυνάμεις αντιπροσώπευσης ή θα τις έχουν οι μεγάλες ή οι μικρές εταιρείες σε παγκόσμιο ή εθνικό επίπεδο. Είναι σωστό ότι το κράτος μικραίνει.
      Πού μικραίνει; Μικραίνει με τη μεταφορά κρατικών υπηρεσιών σε υπερεθνικούς οργανισμούς. Έχουμε δει εδώ πάρα πολλές εξουσίες και αρμοδιότητες του εθνικού κράτους, της Ελλάδας, να έχουν μεταφερθεί στην Ευρωπαϊκή Ένωση. Όμως, και εκεί βλέπουμε να διαμορφώνεται ένα κράτος υπερκράτος, γραφειοκρατικό, πιο ξένο για τους πολίτες, πιο στυγνό στις επιλογές του. Έχουμε δει τις επιλογές για την Ολυμπιακή Αεροπορία, για το «Βασικό Μέτοχο» για το Σύμφωνο Σταθερότητας, για όλα αυτά τα ζητήματα. 
      Σε αυτό το κράτος, βεβαίως, αντιδρούν οι πολίτες. Δηλαδή, αντιδρούν σε αυτό το γραφειοκρατικό τέρας, όπως διαμορφώνεται αποσπασμένο από τους πολίτες, ενώ θα μπορούσε να είναι μία δημοκρατική, πέρα από τα σύνορα μορφή διακυβέρνησης. Αυτό το είδαμε στο Ευρωσύνταγμα και στη Γαλλία και στην Ολλανδία.
      Το δεύτερο στοιχείο είναι ότι ατονεί το κοινωνικό κράτος, ότι μειώνεται σταθερά ο ρόλος του κοινωνικού κράτους και η κοινωνική παρέμβαση στην υγεία, στην παιδεία, στην προστασία των ασθενέστερων. Ναι, έχουμε μειωμένο κράτος εδώ. Συμφωνούμε ότι κακώς το έχουμε, διότι ο ρόλος του κράτους θα έπρεπε να είναι δίπλα στις ασθενέστερες τάξεις. 
      Τρίτον, το κράτος μειώνεται περιουσιακά με την εκποίηση της δημόσιας περιουσίας. Ποιας δημόσιας περιουσίας; Αυτής που δεν μπορεί να σταθεί, που είναι ξεπερασμένη; Εδώ βλέπουμε την κότα που γεννά χρυσά αυγά, δηλαδή τον ΟΠΑΠ, που είναι η πιο κερδοφόρα από τη φύση της επιχείρηση, να δίνεται στους ιδιώτες. 
      Κύριε Παπανδρέου, κατά τη γνώμη μου, δεν μπορούμε να λέμε ότι βάζουμε απλώς ένα κριτήριο αποτελεσματικότητας, διότι η αποτελεσματικότητα έχει σχέση και με την ικανότητα του δημόσιου τομέα να στηρίξει μία επιχείρηση. Το εάν η Ολυμπιακή Αεροπορία έφθασε στα χάλια που είναι δεν συνέβη γιατί ήταν δημόσια, αλλά γιατί έγινε πεδίο ρουσφετολογίας, άνομων προμηθειών αεροπλάνων και πεδίο ανικανότητας να προχωρήσει ένα πρόγραμμα εξυγίανσης και ανάπτυξης της δημόσιας περιουσίας.
      Παρ’ όλα αυτά, το κράτος δεν μειώνεται ούτε από τις πολιτικές της Νέας Δημοκρατίας ούτε από τις πολιτικές του ΠΑΣΟΚ. Υπάρχουν πλευρές που ενισχύονται, που το κάνουν πιο δαιδαλώδες, πιο γραφειοκρατικό, πιο δαπανηρό, πιο σπάταλο. Είμαστε το τρίτο πιο σπάταλο κράτος σε όλη την υφήλιο στις στρατιωτικές δαπάνες. Πρώτες είναι οι Ηνωμένες Πολιτείες, δεύτερο, αν θυμάμαι καλά, είναι το Ισραήλ και τρίτη η Ελλάδα στις κατά κεφαλήν στρατιωτικές δαπάνες σ’ όλο τον κόσμο. Έχουμε προβλήματα, αλλά δεν χρειάζεται να είμαστε εκεί που είμαστε και να υπάρχουν όλες αυτές οι γνωστές μέθοδοι προμηθειών και αγοράς όπλων.
      Επίσης, ενισχύεται το κατασταλτικό κράτος. Τώρα έγινε γνωστό ότι είχαμε κάνει μία Διεύθυνση Ασφαλείας Ολυμπιακών Αγώνων. Οι Ολυμπιακοί Αγώνες τελείωσαν, αλλά η Διεύθυνση Ασφαλείας Ολυμπιακών Αγώνων ενσωματώνεται στις πολιτικές καταστολής που ακολουθεί η χώρα χωρίς Ολυμπιακούς Αγώνες, χωρίς να έχουμε τους έκτακτους κινδύνους, εκτός και αν δεν ήταν έκτακτοι κίνδυνοι, αλλά μία αφορμή να περάσουμε μία σειρά από κατασταλτικά μέτρα με τα κλειστά κυκλώματα, τις έξι χιλιάδες, όπως υπολογίζονται πανελλαδικά, κάμερες, τις νέες στολές των ΜΑΤ τις οποίες θαύμασαν και οι Βουλευτές μας στον Ασπρόπυργο κλπ..
      Το τρίτο στοιχείο είναι ότι το κράτος μεγαλώνει, παίρνοντας υποχρεώσεις του ιδιωτικού τομέα. Εδώ θα πρέπει να αναφέρει κανείς ένα επίκαιρο σκάνδαλο. Δηλαδή, πώς ενδιαφέρεσθε για το κράτος, όταν 22.000.000.000 ευρώ που υπολογίζονται οι οφειλές των τραπεζών προς τα ασφαλιστικά ταμεία και του ΟΤΕ, ο οποίος ουσιαστικά ελέγχεται πια από ιδιωτικά κεφάλαια, εσείς τα μεταφέρετε στο ΙΚΑ και το ναρκοθετείτε; Ναρκοθετείτε ένα δημόσιο οργανισμό, ένα κομμάτι της Δημόσιας Διοίκησης και του κράτους το οποίο ασκεί μία κατεξοχήν σημαντική πολιτική, δηλαδή την ασφαλιστική πολιτική. Από αυτήν την άποψη το ερώτημα «μικρό ή μεγάλο κράτος;» δεν μπορεί να απαντηθεί με τον τρόπο που ανέφεραν ο Πρωθυπουργός και ο Πρόεδρος της Αξιωματικής Αντιπολίτευσης.
      Εγώ θέλω να αναφέρω αυτό που γράφει ο Erik Hobsbaum στο τέλος του βιβλίου του «Η εποχή των άκρων», όπου αυτός ο μεγάλος ιστορικός, που είναι δεκτός ευρύτατα, γράφει ότι στις λίγες μεγάλες προκλήσεις που υπάρχουν για τη νέα χιλιετία είναι το restoration of public authorities, δηλαδή να μπορέσουμε να ανορθώσουμε το δημόσιο χώρο, τις δημόσιες αρχές, τη Δημόσια Διοίκηση.
      Και κυρίως επειδή μπαίνει σε μια σκοτεινή εποχή κοινωνικών αδικιών και σε μεγάλες ζώνες φτώχειας που υπάρχουν στις ανεπτυγμένες χώρες, για να μπορέσει να στηρίξει την κοινωνική αναδιανομή από ένα πλούτο της ανθρωπότητας που η τεχνολογία τον εγγυάται. 
      Θα έλεγα στον κύριο Πρόεδρο της Αξιωματικής Αντιπολίτευσης να ρίξει μια ματιά και στο βιβλίο του Έλληνα πανεπιστημιακού ερευνητή Νίκου Κοτζιά ο οποίος δεν μιλάει για λιγότερο κράτος, αλλά για ένα ενεργητικό δυναμικό κράτος το οποίο έχει πολλά να κάνει, να διεκδικήσει ρόλο για τη χώρα στην παγκόσμια σκηνή, να διατηρήσει την κοινωνική συνοχή, να ρυθμίσει τις σχέσεις με τη νέα τεχνολογία.
      Το τρίτο σημείο που θα ήθελα να θέσω είναι το θέμα του κομματισμού. Βλέπουμε τον κομματισμό να υπάρχει και στην κορυφή και στη βάση και κυρίως στην κορυφή. Άκουσα το παράπονο του κ. Παπανδρέου και στηρίζουμε εμείς αυτήν την κριτική, δηλαδή το πώς πάρα πολύ γρήγορα η Νέα Δημοκρατία εν ριπή οφθαλμού άλλαξε δεκάδες γενικούς διευθυντές και εκατοντάδες διευθυντές. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Όλους.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς): Ναι, όλους…..
      ΝΙΚΟΛΑΟΣ ΚΟΡΤΣΑΡΗΣ:  Πώς ξέρετε ότι τους άλλαξε όλους;
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Εντάξει, από κάτω ειπώθηκε. Μη μένουμε εκεί. 
    Ρωτώ, πώς το ΠΑΣΟΚ στις παραμονές της αποχώρησής του από την εξουσία δεν έδωσε ένα θεσμικό πλαίσιο το οποίο να μην επιτρέπει σε κάποια κυβέρνηση μόλις έρχεται στην εξουσία να αλλάζει τους πάντες; Για ποιο λόγο; Στις διοικήσεις των νοσοκομείων στους γενικούς διευθυντές υπήρχε ένα νομικό πλαίσιο τέτοιο, μια παράδοση τέτοια που επέτρεπε να γίνουν αυτές οι αλλαγές. Και σας αναφέρω ένα χαρακτηριστικό στοιχείο που επιβεβαιώνει αυτήν την αντίληψη. Είναι τα στοιχεία που έδωσε ο κ. Διαμαντόπουλος, μέχρι πριν από λίγο επικεφαλής του Εθνικού Κέντρου Δημόσιας Διοίκησης και Αποκέντρωσης. 
      Από την Εθνική Σχολή Δημόσιας Διοίκησης μέσα στα δώδεκα τελευταία χρόνια αποφοίτησαν χίλια άτομα και από αυτά τα χίλια άτομα που είχαν την ειδίκευση να είναι στελέχη της Δημόσιας Διοίκησης κανένας δεν έγινε γενικός διευθυντής. Μόνο δώδεκα άτομα από τα χίλια πήραν τη θέση του διευθυντή. 
      Αυτήν τη διαδικασία του κομματισμού τη βλέπουμε να διαμορφώνεται φυσικά και σε όλο το χώρο της επάνδρωσης ή της στελέχωσης με γυναίκες της Δημόσιας Διοίκησης με πολλούς τρόπους όπου παρακάμπτονται οι διαδικασίες ΑΣΕΠ κλπ. όπως είναι οι εταιρείες ενοικίασης εργαζομένων, που φθάνουμε και σε ακατανόητα σημεία. Για παράδειγμα στον ΟΤΕ οδηγεί η Κυβέρνηση πεντέμισι χιλιάδες υπαλλήλους σε «εθελουσία» έξοδο ενώ μέσω εταιρειών ενοικίασης υπαλλήλων προσλαμβάνει χίλιους υπαλλήλους. 
      Επίσης, είναι και το θέμα της συνέντευξης που μπήκε για τις προσλήψεις. Η συνέντευξη θα μπορούσε να ήταν χρήσιμη. Είναι χρήσιμη σε άλλες χώρες; Ναι. Εγώ πιστεύω ότι σε άλλες χώρες η προσωπική συνέντευξη είναι χρήσιμη, αλλά μέσα στο πλαίσιο της κληρονομιάς των πελατειακών σχέσεων δεν μπορούμε να βάλουμε εμείς τη συνέντευξη όπως δεν βάζουμε την προσωπική συνέντευξη στις εισαγωγικές εξετάσεις για τα ΑΕΙ. Σε άλλες χώρες μπαίνουν στα ΑΕΙ με συνέντευξη γιατί είναι άλλο το πλαίσιο εκεί. Για σκεφθείτε να λέγαμε εδώ ότι θα μπεις μόνο με το φάκελό σου, με μια προσωπική συνέντευξη στα ΑΕΙ, με φωτογραφικούς διαγωνισμούς, με το πρόγραμμα «STAGE» το οποίο πήραμε από την Ευρωπαϊκή Ένωση αλλά φάνηκε ενδιαφέρον διότι δίνει τη δυνατότητα και να παρακάμπτονται οι διαδικασίες του ΑΣΕΠ από την Κυβέρνηση, αλλά δίνει και τη δυνατότητα να δίνει ευτελείς μισθούς αξιοποιώντας το πρόβλημα της ανεργίας σε νέους ανθρώπους.
    Μάλιστα, πας σε δημόσιους οργανισμούς και βλέπεις μια κοπέλα δίπλα σε έναν άλλο εργαζόμενο και να έχει το μισό μισθό, να μην έχει την πλήρη κοινωνική ασφάλιση και να διαμορφώνεται όλη αυτή η κατάσταση. 
    Αποκορύφωμα αυτών των στοιχείων, αυτής της πραγματικότητας, είναι ο διαγωνισμός που έκανε ο Οργανισμός Κρατικών Λαχείων -θα το δώσω στα Πρακτικά, το έχω ξεχάσει στο έδρανό μου- φέτος τον Ιούνιο για είκοσι άτομα με συμβάσεις έργου για ένα έτος. Αντικείμενο; Για ένα έτος μεταφορά, φόρτωση και εκφόρτωση εγγράφων, δεμάτων, επίπλων και αρχειοθέτηση, για τη μετακόμιση του Οργανισμού Κρατικών Λαχείων, χωρίς συγκεκριμένο ωράριο, χωρίς εντολές της διεύθυνσης του Οργανισμού των Κρατικών Λαχείων, χωρίς δώρο Χριστουγέννων και Πάσχα, χωρίς επίδομα αδείας, χωρίς υποχρέωση του εργοδότη για την ασφάλισή τους. Ο διαγωνισμός έγινε στις 10-6-2005. Αυτή είναι η κατάσταση. 
    Υπάρχει βέβαια το ΑΣΕΠ. Είναι ένα βήμα το ΑΣΕΠ. Εμείς το δεχόμαστε αυτό, το πιστώνουμε στην προηγούμενη κυβέρνηση. Τι θέλω όμως να πω εδώ για το ΑΣΕΠ; 
    Πρώτον, είναι σωστή η διαδικασία, αλλά όσοι έχουν πετύχει στο ΑΣΕΠ μένουν χωρίς να μπορέσουν να απολαύσουν την επιτυχία τους. Ξέρετε έχει συμβολιστεί πια το Υπουργείο σας από τους ανθρώπους αυτούς που έχουν κατασκηνώσει από την ώρα που γίνατε Υπουργός, κύριε Παυλόπουλε, έξω από το Υπουργείο σας.  Μέχρι τουλάχιστον προχθές, κύριε Υπουργέ. Και γι’ αυτό, εμείς επαναλαμβάνουμε, ότι πρέπει να αντιμετωπιστούν τα δίκαια αιτήματα του ΑΣΕΠ. 
    Επαναλαμβάνω ένα άλλο στοιχείο για το ΑΣΕΠ. Σήμερα το ΑΣΕΠ αξιοποιείται, διότι, χωρίς να έχει προσωπικό, πόρους, απλοποιημένες διαδικασίες, όπως επανειλημμένα έχει ζητήσει ο Κοινοβουλευτικός μας Εκπρόσωπος ο Φώτης ο Κουβέλης, γίνεται μια χρονική τροχοπέδη στη στελέχωση των δημοσίων επιχειρήσεων. Είναι χαρακτηριστικό ότι όπου και να πας, σου λένε ότι έχουμε κενές θέσεις με βάση το οργανόγραμμα, έχουν προκηρυχθεί μερικές από το ΑΣΕΠ… Πότε έχουν προκηρυχθεί; Πριν από δύο χρόνια! Και δεν έχει γίνει τίποτα. Γι’ αυτό πρέπει να υπάρξει μια ευελιξία και μια ταχύτητα σ’ αυτό το θέμα.
    Ένα τέταρτο σημείο είναι ο ανθρώπινος παράγοντας, ο οποίος είναι πολύ βασικός για τη Δημόσια Διοίκηση.  Σήμερα είναι το συνέδριο της ΟΛΜΕ. Θέλω να σας πω το εξής: Είναι όλοι αυτοί δημόσιοι υπάλληλοι. Ο εισαγωγικός μισθός του καθηγητή λυκείου στην Ελλάδα είναι 12.556 ευρώ κατ’ έτος. Ο μέσος όρος της Ευρωπαϊκής Ένωσης των δεκαπέντε, είναι 23.159 ευρώ. Ο μισός ακριβώς εισαγωγικός μισθός. Το ίδιο ισχύει και με τον καταληκτικό, όταν ο καφές, τα είδη του σούπερ-μάρκετ, ο ρουχισμός κλπ. έχουν στη χώρα μας ίσως τις υψηλότερες τιμές από τις χώρες της Ευρωπαϊκής Ένωσης. Στην Ελλάδα ο εισαγωγικός είναι 12.556 ευρώ και στη Γερμανία είναι 37.350 ευρώ. Στην Ολλανδία είναι 24.135 ευρώ και στο Λουξεμβούργο είναι 48.948 ευρώ. 
    Η Δημόσια Διοίκηση πώς μπορεί μ’ αυτό το σύστημα αμοιβών να διαμορφώσει ένα πλαίσιο το οποίο θα είναι ικανοποιητικό για το δημόσιο υπάλληλο; 
    Να αναφέρω εδώ ότι σε μια μελέτη -πέρα απ’ όλα τα άλλα αυτό συνδέεται και με άλλα ζητήματα και με τα ζητήματα της διαφθοράς- που έκανε πρόσφατα το Διεθνές Νομισματικό Ταμείο, όπου συνέκρινε δύο ζητήματα, πρώτον το μισθό των δημοσίων υπαλλήλων και δεύτερον το δείκτη διαφθοράς, η εκτίμηση των μελετητών ήταν ότι στις χώρες εκείνες που έχουν αυξημένους μισθούς των δημοσίων υπαλλήλων, ο δείκτης διαφθοράς είναι μικρότερος και η αύξηση των μισθών των δημοσίων υπαλλήλων μειώνει το δείκτη της διαφθοράς. Το λέω αυτό γιατί έχει μια δομική σημασία ο μισθός και δεν πρόκειται για ένα αίτημα συνδικαλιστικό ή κοινωνικό των εργαζομένων. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ ΣΩΤΗΡΗΣ ΧΑΤΖΗΓΑΚΗΣ).
      Μια σειρά προβλήματα αντίστοιχα έχουμε στα θέματα της ιεραρχικής εξέλιξης όπου πρέπει να αποδεσμευθεί η μισθολογική εξέλιξη από τη βαθμολογική στα ζητήματα της επιμόρφωσης και στα ζητήματα της μονιμότητας. 
      Οφείλουμε να σεβαστούμε τη μονιμότητα των δημοσίων υπαλλήλων που είναι μονιμότητα των θέσεων εργασίας, που προβλέπονται ποινές και διοικητικά μέτρα σε περίπτωση που υποπίπτουν σε αδίκημα οι δημόσιοι υπάλληλοι και που σήμερα δυστυχώς και από το κόμμα της Αξιωματικής Αντιπολίτευσης και από την Κυβέρνηση αμφισβητείται.
      Καταλήγοντας, κύριε Πρόεδρε, θέλω να πω ότι δυστυχώς έχουμε μια αντιπαράθεση λεκτική, τη στιγμή που τα δύο κόμματα κινούνται σε παρόμοιες κατευθύνσεις. Η κυβέρνηση του ΠΑΣΟΚ ξεκίνησε την ομηρία των συμβασιούχων. Η Κυβέρνηση της Νέας Δημοκρατίας είπε ότι θα τακτοποιήσει την ομηρία του ΠΑΣΟΚ. Όχι μόνο δεν το έπραξε αλλά συνεχίζει το καθεστώς των συμβασιούχων σε μια σειρά νέες κατηγορίες στις ΔΕΚΟ. Το ΠΑΣΟΚ νομοθέτησε και ξεκίνησε το καθεστώς της επινοικίασης των εργαζομένων. Η Κυβέρνηση της Νέας Δημοκρατίας το επεκτείνει σε όλο σχεδόν τον ευρύτερο δημόσιο τομέα. Η κυβέρνηση του ΠΑΣΟΚ εγκαινίασε την τακτική εκποίησης της δημόσιας περιουσίας, των δημόσιων επιχειρήσεων, ακόμη και δημοσίων αγαθών. Η Νέα Δημοκρατία το κατήγγειλλε ως ξεπούλημα. Τώρα αυτό το ξεπούλημα το συνεχίζει. 
      Και μια ερώτηση, κύριε Πρωθυπουργέ. Προχθές σε ερώτηση που είχα θέσει σε σας και σας αντικαθιστούσε ο κ. Τατούλης, είπε ότι τα μουσεία πρόκειται να γίνουν νομικά πρόσωπα δημοσίου δικαίου και ότι καλύτερη επιλογή θα είναι νομικά πρόσωπα ιδιωτικού δικαίου. Και το ερώτημα σε σας ως Υπουργού Πολιτισμού: Υπάρχει αυτή η πρόθεση στην Κυβέρνησή σας, στο Υπουργείο που διαχειρίζεστε; Νομικά πρόσωπα ιδιωτικού δικαίου και ποια μουσεία; Και το Μουσείο της Ακρόπολης; Και η Ακρόπολη η ίδια; 
      Κατά τη γνώμη μας, καταλήγοντας, οι κυβερνήσεις αλλάζουν, οι νοσηρές πολιτικές παραμένουν, οι κυβερνήσεις φεύγουν αλλά το κράτος των πελατειακών σχέσεων των ημετέρων παραμένει. Χρειάζονται βαθιές τομές στα θέματα της Δημόσιας Διοίκησης. Επανειλημμένα σε όλα τα νομοσχέδια ο Συνασπισμός έχει καταθέσει τις προτάσεις του. Νομίζω ότι είναι ένα απόκτημα όχι μόνο για το κόμμα μας αλλά για όλη τη Βουλή, οι ομιλίες του πρώην Προέδρου του Συνασπισμού, του Νίκου Κωνσταντόπουλου για τις θεσμικές αλλαγές που πρέπει να γίνουν στη Δημόσια Διοίκηση, που δεν πρέπει να είναι πειραματόζωα ούτε να είναι ο μεγάλος ασθενής. 
      Εμείς πιστεύουμε ότι πρέπει με τη στήριξη των εργαζομένων, με τη στήριξη των πολιτών να γίνουν αυτές οι τομές που κανένα από τα δύο κόμματα δεν μπορεί να τις κάνει.
      Ευχαριστώ.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Αλαβάνο.
      Το λόγο έχει τώρα ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος.
      (Χειροκροτήματα από την πτέρυγα της Νέας Δημοκρατίας)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κύριε Πρόεδρε, κυρίες και κύριοι συνάδελφοι, ευχαριστώ πολύ και από την πλευρά μου τον Πρόεδρο του ΠΑΣΟΚ κ. Παπανδρέου, γιατί με την πρόταση την οποία έκανε μας δίνει μια σημαντική ευκαιρία: Να δούμε τι συνέβη κατά τρόπο εσφαλμένο, για να διορθώσουμε τα λάθη μας, να δούμε ποια υπήρξε η προσφορά του καθενός σε έναν τόσο μεγάλο τομέα, όπως είναι αυτός της δημόσιας διοίκησης και για να μπορέσουμε να δούμε τι είναι εκείνο το οποίο οραματίζεται και προσφέρει καθένας. Γιατί όπως είναι γνωστό προσφέρει και η Κυβέρνηση αλλά μπορεί να προσφέρει και η Αντιπολίτευση. Κι εμείς ως Αντιπολίτευση το αποδείξαμε, γιατί δεν υπήρξαμε στείρα αντιπολίτευση. Είχαμε και προτάσεις και συμβάλλαμε εκεί που έπρεπε.
      Κυρίες και κύριοι συνάδελφοι, οφείλω προκαταρκτικά και προκαταβολικά να πω ότι δεν προσέφερε την καλύτερη δυνατή υπηρεσία ο Πρόεδρος του ΠΑΣΟΚ, ιδίως σε ό,τι αφορά και τις αναδρομές στο παρελθόν –ορισμένες τουλάχιστον από αυτές είναι χαρακτηριστικές- αλλά και σε ό,τι αφορά τη δίκη προθέσεων που έκανε για την παράταξη η οποία κυβερνά σήμερα τον τόπο.
      Πρώτα-πρώτα πρέπει να σας πω ότι δεν προσέφεραν απολύτως τίποτε -το αντίστροφο μάλιστα- αναφορές οι οποίες σχετίζονται με τη δημοκρατική νομιμοποίηση και τη δημοκρατική συνεισφορά της κάθε μιας Παράταξης. Οι αναφορές στο παρελθόν υπήρξαν διχαστικές και παραχάραξαν την ιστορία. Σε μια στιγμή, κυρίες και κύριοι συνάδελφοι, που και οι τελευταίες πληγές του Εμφύλιου επουλώνονται –και το είδαμε και πρόσφατα στην Καισαριανή- το να γυρνά κάποιος άσκοπα πίσω και να το κάνει μάλιστα παραχαράσσοντας την ιστορία, νομίζω ότι όχι μόνο δεν προσφέρει τίποτα απολύτως αλλά δεν έρχεται να αποδώσει δικαιοσύνη με τον τρόπο που πρέπει, σε μια εποχή που –ξαναλέω- ότι όλα αυτά είναι μακριά. Είναι κρίμα πραγματικά. Εμείς δεν μονοπωλήσαμε ποτέ καμιά συνεισφορά στον Τόπο. Είναι κρίμα ο Αρχηγός της Αξιωματικής Αντιπολίτευσης, σ’ αυτήν την Παράταξη, που τόσα έδωσε στην υπόθεση και της δημοκρατίας και της επούλωσης των πληγών του Εμφύλιου Πολέμου, σ’ αυτήν την παράταξη που μετά τη Μεταπολίτευση ένωσε τους Έλληνες και έδειξε το δρόμο της πραγματικής δημοκρατίας –όχι μόνη της, με όλους μαζί- από τη μια πλευρά να στερεί αυτήν τη δυνατότητα και από την άλλη πλευρά να παραχαράσσει τόσο ωμά την ιστορία. 
      Ε, λοιπόν, κυρίες και κύριοι συνάδελφοι της Αξιωματικής Αντιπολίτευσης, ούτε το μονοπώλιο της κοινωνικής ευαισθησίας έχετε ούτε το μονοπώλιο της προσφοράς στη δημοκρατία έχετε. Έχετε μερίδιο σημαντικό σ’ αυτό, αλλά ούτε το μονοπώλιο μπορείτε να διεκδικήσετε ούτε πολύ περισσότερο να μειώσετε τη συνεισφορά των άλλων, όταν μάλιστα η συνεισφορά είναι εδώ.
      (Χειροκροτήματα από την πτέρυγα της Νέας Δημοκρατίας)
      Γιατί όλοι οι Έλληνες θυμούνται τι συνέβη το βράδυ της 24ης Ιουλίου του 1974 και πώς λειτουργήσαμε δημοκρατικά όλα αυτά τα χρόνια.
      Είπατε, κύριε Παπανδρέου, κύριε Πρόεδρε του ΠΑΣΟΚ, σ’ εμάς: «Το κράτος δεν σας ανήκει». Μα είπαμε ποτέ εμείς ότι το κράτος μας ανήκει; Είναι γνωστό ότι το κράτος ανήκει ή πρέπει να ανήκει στον Ελληνικό Λαό. Κάποιοι άλλοι, οι οποίοι χρησιμοποιούν αυτές τις φράσεις, έχουν άλλα βιώματα. 
      (Χειροκροτήματα από την πτέρυγα της Νέας Δημοκρατίας)
      Γιατί, για να μας λέτε «το κράτος δεν σας ανήκει», πιστεύετε ότι σε κάποιον ανήκει το κράτος. Και πολύ φοβάμαι ότι γενικότερα η νοοτροπία σας, που πέρασε από την κομματικοποίηση του κράτους στην προσπάθεια της κρατικοποίησης του κόμματος, αυτή είναι εκείνη η οποία και τώρα που είστε στην Αντιπολίτευση ακόμα φαίνεται να σας οδηγεί στο να κάνετε αυτό που λένε στην επιστημονική γλώσσα «προβολή των δικών σας προθέσεων». Θεωρείτε ότι αυτό που επιχειρήσατε να κάνετε, θα το κάνουμε εμείς. Ε λοιπόν, δεν μας ανήκει το κράτος ούτε διεκδικούμε να αποκτήσουμε το κράτος. Διεκδικούμε να το αποδώσουμε, από τους κομματικούς μηχανισμούς που στήσατε τόσα χρόνια, στον ελληνικό λαό που του ανήκει. Γιατί αυτή είναι η βάση της δημοκρατίας, αυτή είναι η βάση της αρχής της νομιμότητας.
      (Χειροκροτήματα από την πτέρυγα της Νέας Δημοκρατίας)
       Και καταλήξατε, κύριε Αρχηγέ της Αξιωματικής Αντιπολίτευσης, λέγοντάς μας: «Δεν υπόσχομαι διορισμούς, υπόσχομαι παιδεία και αξιοκρατία.» Το ερώτημα είναι το εξής: Ακόμα και αν υποθέσουμε –που θα ήταν λάθος- ότι εμείς, στον ένα χρόνο που κυβερνάμε, δεν έχουμε κάνει σημαντικά βήματα στην παιδεία και την αξιοκρατία, το να λέτε ότι υπόσχεστε παιδεία και αξιοκρατία, σημαίνει ότι αυτά δεν υπάρχουν. Ποιος όμως κυβερνούσε είκοσι χρόνια τότε;
      (Χειροκροτήματα από την πτέρυγα της Νέας Δημοκρατίας)
       Δηλαδή, υπόσχεσθε να δώσετε αυτά τα οποία επί είκοσι χρόνια δεν μπορέσατε να κάνετε; Και γιατί δεν τα κάνατε; Υποσχέσεις δίνατε και τότε και δεν οδήγησαν πουθενά. Γιατί να σας πιστέψει ο ελληνικός λαός; 
       Φυσικά εκείνος θα αποφασίσει., Αλλά ανέφερα αυτά τα τρία παραδείγματα της παραχάραξης του παρελθόντος, της διεκδίκησης του κράτους, και, βεβαίως, το ζήτημα το οποίο αφορά την παιδεία και την αξιοκρατία, για να σας δείξω το εξής. Στο παρελθόν, ναι, πρέπει να γυρνάμε σε ορισμένες περιπτώσεις, για να διδασκόμαστε από τα λάθη μας και να μην τα επαναλαμβάνουμε. Γιατί τα λάθη κοστίζουν πολύ. Και οι καιροί τρέχουν με τέτοιες ταχύτητες, ώστε αυτό το οποίο χάνουμε κάθε μέρα γυρνώντας άσκοπα στο παρελθόν, αυτό στοιχίζει πολύ όχι μόνο στους πολιτικούς αλλά και στον ίδιο τον ελληνικό λαό.
      Θα ήθελα να αναφερθώ τώρα στα υπόλοιπα θέματα τα οποία ετέθησαν. Κεντρική διοίκηση. Έγινε λόγος για τις δομές. Πάλι δεν θέλω να γυρίζω στο παρελθόν, αλλά δεν γίνεται διαφορετικά. Δεν είναι γνωστό, κυρίες και κύριοι συνάδελφοι, πόσα χρόνια πήγαν χαμένα από τους πειραματισμούς του 1982, όταν καταργήθηκαν ουσιαστικά οι γενικές διευθύνσεις και οι διευθύνσεις, όταν αποκεφαλίστηκε η Δημόσια Διοίκηση και ουσιαστικά μέχρι το 1989- 1990 βαδίσαμε με μια κολοβωμένη Δημόσια Διοίκηση που δεν μπορούσε να αποδώσει τίποτε;
Δεν έγιναν οι πρώτες προσπάθειες να ξαναγυρίσουμε στις γενικές διευθύνσεις -που τόσο χρήσιμες είναι και το ξέρουμε- κατά τη διάρκεια του 1990-1993; Δεν ήλθατε κι εσείς μετά σιγά-σιγά να τις αποκαταστήσετε μετά το 1994; 
	Ποιος, όμως, ευθύνεται για περίπου εννέα χαμένα χρόνια, τα οποία όχι μόνο «αποκεφάλισαν» τη Δημόσια Διοίκηση, αλλά διαμόρφωσαν τις συνθήκες της πλήρους ισοπέδωσης; Αυτά τα χαμένα χρόνια δεν πρέπει να σας οδηγήσουν στο συμπέρασμα να μη διεκδικείτε το μονοπώλιο το οποίο, κύριε Αρχηγέ της Αξιωματικής Αντιπολίτευσης, προηγουμένως διεκδικήσατε; 
	Έγινε λόγος για το θέμα των ΚΕΠ. Σας άκουσα να λέτε ότι τα ΚΕΠ ήταν ένας θεσμός που εσείς δημιουργήσατε. Μα, το είπε ο Πρωθυπουργός από την αρχή, όταν σας έλεγε πως ό,τι σωστό βρήκαμε, εμείς αυτό το σωστό το αξιοποιήσαμε. Μόνο που θα σας πει ο κ. Μπένος ότι μετά την θεσμοθέτηση τους -κι εμείς τον στηρίξαμε στη Βουλή αυτόν το θεσμό- παρέδωσε η τότε κυβέρνηση τα ΚΕΠ σε πλήρη κατάρρευση. Γιατί οι επίγονοι του κ. Μπένου μέσα στη Βουλή την εποχή εκείνη ουδέποτε σκέφθηκαν ότι θα έπρεπε να στηρίξουν το θεσμό αυτόν. Γι’ αυτό βρέθηκε χωρίς θεσμικό πλαίσιο, χωρίς οικονομική υποδομή. Αυξήθηκαν επί των ημερών μας οι δυνατότητές τους, μετατρέπονται τα ΚΕΠ σε κέντρα ολοκληρωμένων συναλλαγών. Υπάρχει μία τεράστια διαφορά. Εσείς δημιουργήσατε αυτήν τη διαφορά ή είναι γεγονός ότι αφήσατε το θεσμό να φυτοζωεί;
	Μιλήσατε για τη μηχανοργάνωση και είπατε ότι εσείς είχατε προγράμματα μηχανοργάνωσης. Μα, κύριε Αρχηγέ της Αξιωματικής Αντιπολίτευσης, δεν είναι γνωστό ότι η Κοινωνία της Πληροφορίας που λειτουργούσε επί δυόμισι χρόνια, επί των ημερών σας είχε πραγματική απορροφητικότητα 6,5% και μέσα σ’ ένα χρόνο υπερδιπλασιάστηκε η απορροφητικότητά της; 
	Μιλήσατε για το πρόγραμμα «ΠΟΛΙΤΕΙΑ». Μα, το πρόγραμμα «ΠΟΛΙΤΕΙΑ» τώρα ουσιαστικά οργανώθηκε. Επί των ημερών σας ήταν ένα πρόγραμμα «Έτσι, χωρίς πρόγραμμα», για να χρησιμοποιήσω τη φράση της Μαρίας Ρεζάν. Πέραν του ότι αυτό το πρόγραμμα στην ουσία δεν είχε καμία θεσμική υπόσταση, η δε οικονομική του διαχείριση ήταν απαράδεκτη. 
	Δεν ξέρετε τα προβλήματα που υπάρχουν στην πληρωμή των διαφόρων δραστηριοτήτων του προγράμματος «ΠΟΛΙΤΕΙΑ» επί των ημερών σας από το Ελεγκτικό Συνέδριο και τι προσπάθεια κάναμε για το πρόγραμμα αυτό που κυρώσαμε νομοθετικά με πρόσφατο νόμο και το θεμελιώνουμε στους επτά πυλώνες πάνω στους οποίους θα στηριχθεί η διοίκηση και για το Δ΄ Κοινοτικό Πλαίσιο Στήριξης; 
	Έχετε μία περίεργη νοοτροπία στο χώρο του ΠΑΣΟΚ: Σπέρνατε θεσμούς αλλά τους αφήνατε στην τύχη τους. Το έχω ξαναπεί. Αυτή η νοοτροπία του κούκου που γεννάει τα αυγά του σε ξένες φωλιές και τα κλωσσούν άλλοι δεν προσφέρει στον Τόπο. Το θέμα δεν είναι να σπέρνεις θεσμούς μονάχα, είναι να τους θωρακίζεις για να προχωρήσουν. Και αυτό δεν το κάνατε σχεδόν ποτέ. 
      Αυτή είναι η μεγάλη διαφορά. Εμείς και θωρακίζουμε τους θεσμούς για το μέλλον και ό,τι σωστό βρήκαμε, το διορθώνουμε και αναγνωρίζουμε και την πατρότητά του και, βεβαίως, τις ρίζες του.
	Σ’ ό,τι αφορά το θέμα του προσωπικού, θέλω να ξεκινήσω από τον τρόπο με τον οποίο λειτούργησε το ΠΑΣΟΚ ως Κυβέρνηση την περίοδο 1981-1989. Υπήρχε καμία αξιοκρατία εκείνη την εποχή στις προσλήψεις; Ξεχάσατε τι συνέβη την εποχή εκείνη; 
      Θεσμοθετήσατε το ΑΣΕΠ το 1994. Πέραν του τι έλεγε ο ν. 2190/1994 για άλλα θέματα, για τα οποία εφόσον χρειαστεί θα γίνει συζήτηση στη συνέχεια, ένα θα σας πω μονάχα: Θεσμοθετήθηκε μόλις το 1994 το ΑΣΕΠ. Ξεχάσατε ότι το ΑΣΕΠ την εποχή εκείνη ήταν ένας θεσμός που κάλυπτε εν μέρει μόνο τον ευρύτερο δημόσιο τομέα και αφήσατε να υπάρχουν πόρτες και παράθυρα διαφόρων ΔΕΚΟ που γέμισαν με κομματικές προσλήψεις;
(Χειροκροτήματα από την πτέρυγα της Νέας Δημοκρατίας)
	Φτιάξατε ένα θεσμό. Πότε ολοκληρώθηκε ο θεσμός; Μόλις το 1997 με την προσπάθεια όλων μέσα σ’ αυτόν το χώρο. 
	Από κει και πέρα, πρέπει να σας πω το εξής: Πώς λειτούργησε το ΑΣΕΠ; Τώρα λειτουργεί καλά που του θωρακίζουμε τις αρμοδιότητες. Και σας προκάλεσα και σας προκαλώ, με την καλή έννοια του όρου: Φωνάξτε τον κ. Βέη, τον πρόεδρο του ΑΣΕΠ, στην Επιτροπή Θεσμών και Διαφάνειας να κάνει έναν απολογισμό και να πει τι συνέβαινε πριν και τι συμβαίνει τώρα, πώς λειτουργούσε και πώς λειτουργεί. 
	Κυρίες και κύριοι συνάδελφοι, αν πραγματικά το ΑΣΕΠ λειτούργησε σωστά, πώς δημιουργήθηκαν όλες αυτές οι στρατιές των συμβασιούχων που βρήκαμε εμείς; Πώς προέκυψαν όλες αυτές οι δεκάδες χιλιάδες συμβασιούχων; Αν λειτουργούσε το ΑΣΕΠ σωστά, θα υπήρχαν αυτές οι στρατιές;
	Άκουσα να λέγεται προηγουμένως ότι εσείς –εννοεί ο κ. Παπανδρέου το ΠΑΣΟΚ- γνωρίζετε από Ευρωπαϊκή Ένωση και από κανόνες Ευρωπαϊκής Ένωσης. Εγώ θα ήθελα να σας ρωτήσω το εξής:
     Αν γνωρίζατε από κανόνες Ευρωπαϊκής Ένωσης πώς, όταν αναλάβαμε τη διακυβέρνηση του Τόπου, ειδικά για το θέμα των συμβασιούχων είχε ήδη ξεκινήσει η διαδικασία παραπομπής στα Ευρωπαϊκά Δικαστήρια; Και πώς έγινε εμείς, που κατά τη γνώμη σας δεν γνωρίζουμε, μέσα σε ελάχιστο χρονικό διάστημα και λύση συμβατή με το Σύνταγμα και το Κοινοτικό Δίκαιο βρήκαμε και προχωρήσαμε; Εσείς, «τα μεγάλα ταλέντα» του κοινοτικού δικαίου, πώς έγινε και το Κτηματολόγιο το καταβαραθρώσατε και χάσαμε 20.000.000.000 δραχμές την εποχή εκείνη; 
      (Χειροκροτήματα από την πτέρυγα της Νέας Δημοκρατίας)
     Πώς έγινε και οι ατασθαλίες του 2001-2003 οδήγησαν στο να μας ζητάει η Ευρωπαϊκή Ένωση 1.200.000.000 ευρώ πίσω και μετά από διαπραγμάτευση να φτάνουμε στα 518.000.000; Και πώς γίνεται να έχουμε φτάσει και στα θέματα του «Βασικού Μετόχου», για τα οποία θα σας πω στη συνέχεια δυο λόγια, αλλά κυρίως στο θέμα των συμβασιούχων να καταδικαζόμαστε, σχεδόν, από την Ευρωπαϊκή Ένωση και να χρειαστεί η «άπειρη»  Νέα Δημοκρατία, ως Κυβέρνηση, για να λύσει το θέμα αυτό; Δεν μπορείτε να διεκδικείτε δάφνες κοινοτικού παρελθόντος. Γιατί το κοινοτικό σας παρελθόν άνθισε μονάχα υπό τη σκιά. Όταν, δηλαδή, στέλνατε στοιχεία τα οποία ήταν ανακριβή και πέρναγαν πρόσκαιρα τα στοιχεία αυτά. Αλλά ήρθε η ώρα που αποκαλύφθηκαν. Αλλά η χώρα το πλήρωσε όλα αυτά τα χρόνια. 
     Και για να κλείσω με το θέμα των ελεγκτικών μηχανισμών για τη κεντρική διοίκηση. Κυρίες και κύριοι συνάδελφοι, βεβαίως υπήρχαν οι ελεγκτικοί μηχανισμοί. Ποιος όμως μέσα σε ένα χρόνο τους θωράκισε όπως τους θωρακίσαμε εμείς; Και ως προς το θεσμό του Γενικού Επιθεωρητή Δημόσιας Διοίκησης, δεν έχετε δει μέσα από τα νομοσχέδια σ’ αυτήν την Αίθουσα πόσο περισσότερο θωρακίστηκε ο θεσμός αυτός και λειτουργεί σε σχέση με το παρελθόν; Δεν είδατε στην πρόσφατη έκθεση του 2004 του Σώματος Επιθεωρητών Ελεγκτών Δημόσιας Διοίκησης πως αυξήθηκε κατά 50% περίπου ο αριθμός των  υποθέσεων που ελέγχθηκαν; Πώς έγινε αυτό; Γιατί ολοκληρώθηκε το θεσμικό πλαίσιο, δόθηκε το προσωπικό και έγινε και η νοοτροπία τέτοια, ώστε να μπορέσουμε να προχωρήσουμε. 
     Ως προς τις περιφέρειες. Ποιες περιφέρειες αφήσατε; Ξεχάσατε ποια ήταν η απορροφητικότητα των περιφερειών και ότι αυτά που εσείς κάνατε σε τρία χρόνια εμείς τα κάναμε σε ένα χρόνο, όσον αφορά στην αύξηση της απορροφητικότητας; 
      (Θόρυβος από την πτέρυγα του ΠΑΣΟΚ)
     Σας έδωσα τα στοιχεία εδώ μέσα στη Βουλή, όπου αποδείχθηκε ότι επί τρία χρόνια στην καλύτερη περίπτωση φθάνατε το 20% σε κάποιες περιφέρειες. Εμείς διπλασιάσαμε σε ένα χρόνο το ποσοστό απορροφητικότητας. 
      (Χειροκροτήματα από την πτέρυγα της Νέας Δημοκρατίας)
     Σε ό,τι αφορά στους Οργανισμούς Τοπικής Αυτοδιοίκησης,  κύριε Πρόεδρε της Αξιωματικής Αντιπολίτευσης, παρακαλώ πολύ να θυμηθείτε μόνο τα εξής. Ξεχάσατε, μιας και αναφέρεστε στον «ΚΑΠΟΔΙΣΤΡΙΑ» – και δεν τα λέω εγώ αλλά η ΚΕΔΚΕ, εκτός αν θεωρείτε ότι ο κ. Κουκουλόπουλος παίζει το παιγνίδι της Κυβέρνησης- ότι κατέρρεαν οι Οργανισμοί Τοπικής Αυτοδιοίκησης μετά τον «ΚΑΠΟΔΙΣΤΡΙΑ», επειδή το ΕΠΤΑ -το Ειδικό Πρόγραμμα Τοπικής Αυτοδιοίκησης- δεν λειτούργησε; Ξεχάσατε ότι ενώ εσείς δώσατε σε επτά χρόνια 1,7 δισεκατομμύρια ευρώ, εμείς για πέντε χρόνια δίνουμε 3,5 δισεκατομμύρια συν εκείνα που θα προκύψουν από τη συνεργασία των Οργανισμών Τοπικής Αυτοδιοίκησης με τους ιδιώτες;
     Ως προς τη Νομαρχιακή Αυτοδιοίκηση: Επαίρεσθε ότι τη δημιουργήσατε. Τότε τι θέλει να πει η κ. Γεννηματά και η ΕΝΑΕ που έτρεχαν έξω από το Μέγαρο Μαξίμου και εκλιπαρούσαν τον κ. Σημίτη για να τους δώσει μια δραχμή, ένα ευρώ, για να επιβιώσουν; Και ξεχάσατε ότι οικονομικά ήταν ανύπαρκτη με τα προνοιακά φορτωμένη και χρειάστηκε να ψηφίσουμε εδώ –με δική σας άρνηση- το ν. 3345/2005, με τον οποίο απέκτησαν για πρώτη φορά αυτοτελείς πόρους; Για το 2005 διπλασιάστηκαν οι πόροι των Οργανισμών Τοπικής Αυτοδιοίκησης δεύτερου βαθμού στα λειτουργικά, στην οδοποιία και στα αναπτυξιακά, σε σχέση μ’ αυτά που τους δίνατε.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Κύριε Πρόεδρε, θα χρειαστώ τρία λεπτά παραπάνω και ζητώ να με συγχωρέσετε γι’ αυτό. 
      Ξέρετε πολύ καλά ότι στην Τοπική Αυτοδιοίκηση φορτώσατε αρμοδιότητες, την απαξιώσατε, αφού δεν της δώσατε τις οικονομικές δυνατότητες. Εμείς το διορθώσαμε. Και μιας και ανέφερε ο κ. Αλαβάνος τα παραδείγματα, λέω στον Πρόεδρο του Συνασπισμού Ριζοσπαστικής Αριστεράς: Προβλήματα λύσαμε μέσα στη Βουλή εδώ, λόγω των αγκυλώσεων που υπήρχαν στο δημόσιο λογιστικό προηγουμένως. Ελάτε να ακούσετε τις απόψεις και της ΚΕΔΚΕ και της ΕΝΑΕ. Τι λένε για την πολιτική του ΠΑΣΟΚ χρόνια, τι λένε για την πολιτική μας μέσα σ’ αυτόν τον ένα χρόνο.
     Αν και δεν ανήκει στο θέμα της ειδικής ημερήσιας διάταξης αλλά έγινε αναφορά, θα μου επιτρέψει ο Αρχηγός της Αξιωματικής Αντιπολίτευσης να αναφερθώ στο θέμα της δικαιοσύνης. 
     Κυρίες και κύριοι συνάδελφοι της Αξιωματικής Αντιπολίτευσης, πότε φάνηκε πραγματικά το βάθος της κρίσης στο χώρο της δικαιοσύνης; Γιατί όλα αυτά που συνέβαιναν τόσα χρόνια έμειναν συγκεκαλυμμένα και τώρα ανακαλύφθηκαν; Να σας πω πολύ απλά γιατί; Γιατί η νοοτροπία αυτής της Κυβέρνησης είναι «όλα στο φως». 
      (Χειροκροτήματα από την πτέρυγα της Νέας Δημοκρατίας) 
    Και γιατί δώσαμε στη δικαιοσύνη τη δύναμη, τη θεσμική θωράκιση για να προχωρήσει στην αυτοκάθαρση που της ανήκει.
    Αυτά είναι φαινόμενα του παρελθόντος, για τα οποία σήμερα γίνεται λόγος στη δικαιοσύνη. 
    Γιατί όταν γινόντουσαν, δεν φαινόντουσαν; Γιατί όταν, στο παρελθόν, τα γνώριζαν κάποιοι, τα συγκάλυπταν; Γιατί επί των ημερών μας υπάρχει αυτή η προσπάθεια αυτοκάθαρσης, που ελπίζουμε ότι θα ευδοκιμήσει; 
    Όσον αφορά τις κρίσεις, παρακαλώ πολύ, κύριε Πρόεδρε του ΠΑΣΟΚ, κύριε Αρχηγέ της Αξιωματικής Αντιπολίτευσης, μπορεί να ήσασταν Υπουργός των Εξωτερικών, αλλά υποθέτω ότι γνωρίζατε τι συνέβαινε κατά τις κρίσεις στη δικαιοσύνη. Δεν έχετε παρά να ρίξετε μια ματιά, ιδίως στο χώρο του Συμβουλίου της Επικρατείας, για να γνωρίζετε ότι δεν γινόταν κάποιος αντιπρόεδρος εάν δεν είχε περάσει προηγουμένως από σύμβουλος στο γραφείο του Πρωθυπουργού. Και τα ονόματα στη διάθεσή σας! Επιτέλους!
      (Χειροκροτήματα από την πτέρυγα της Νέας Δημοκρατίας)
     Και αυτές οι βουτιές στο δέκατο τέταρτο και το δέκατο πέμπτο δεν υπήρξαν δικές μας πρακτικές ούτε θα υπάρξουν.
    Ένοπλες Δυνάμεις: Ποιος μιλάει! Ποιος μιλάει! Να σας θυμίσω, κύριοι συνάδελφοι της Αξιωματικής Αντιπολίτευσης, ότι ο πρώτος νόμος που φέρατε το 1994 –ο πρώτος, αριθμητικά ο πρώτος που φέρατε το 1994 όταν γίνατε κυβέρνηση- ήταν ο νόμος που επέτρεψε να επαναφέρετε το ναύαρχο Λιμπέρη ως Αρχηγό των Ενόπλων Δυνάμεων από την αποστρατεία. Το ναύαρχο Λιμπέρη που τον επαναφέρατε μετά Βαΐων και κλάδων και τον αποστρατεύσατε την εποχή των Ιμίων και επέκεινα κάτω από συνθήκες που όλοι γνωρίζετε.
      (Χειροκροτήματα από την πτέρυγα της Νέας Δημοκρατίας)
    Αυτήν την πρακτική θέλετε να ακολουθήσουμε; Ε, δεν την ακολουθούμε!
      (Χειροκροτήματα από την πτέρυγα της Νέας Δημοκρατίας)
    Και σε ό,τι αφορά τους εφέδρους, που επανέφερε ο κ. Σπηλιωτόπουλος, είναι δύο κατηγορίες. Εκείνοι που δικαιώθηκαν δικαστικά και έπρεπε να εφαρμόσουμε δικαστικές αποφάσεις και εκείνοι που καλύπτουν οργανικές ανάγκες. 
    Να σας πω ότι ακόμη και τώρα στην Πολιτική Προστασία, της οποίας έχω την πολιτική ευθύνη, ο Παναγιώτης ο Φούρλας, που κάνει εξαιρετική δουλειά εκεί, ακόμα έχει εφέδρους των ημερών σας; Στην Πολιτική Προστασία επί Κυβερνήσεως Καραμανλή. Λοιπόν; Ποιος τους επανέφερε αυτούς που είναι εκεί; Και μπορείτε να πάτε να ρωτήσετε.
    (Θόρυβος από την πτέρυγα του ΠΑΣΟΚ)
    Για την Αγροφυλακή δεν χρειάζεται να σας πω. Λέτε για διαγωνισμό. Εδώ είχε ολοκληρωθεί διαγωνισμός και καταργήσατε το Σώμα για να μην πάρετε εκείνους που είχαν πετύχει σε ένα διαγωνισμό. Δεν το ξέρετε;
      (Χειροκροτήματα από την πτέρυγα της Νέας Δημοκρατίας)
     Και δεν ξέρετε ότι είναι καθολικό αίτημα της υπαίθρου και του αγροτικού κόσμου η επαναφορά του θεσμού σε σύγχρονες βάσεις;
    Για το θέμα του «Βασικού Μετόχου» ένα θα πω μονάχα: Είναι τιμή μας που εμείς υπερασπιστήκαμε το Σύνταγμα και τη διαφάνεια. Και τώρα ακόμα εξασφαλίσαμε το Σύνταγμα και διαπραγματευόμαστε λύση συμβατή με το Κοινοτικό Δίκαιο, αλλά πάντα μέσα στο πλαίσιο της διαφάνειας. 
    Το ερώτημα είναι γιατί μας κατηγορείτε. Γιατί δώσαμε μάχη -και δίνουμε μάχη- που εσείς δεν δώσατε ποτέ; Ποια ήταν η στάση που έπρεπε να ακολουθήσουμε; Να κλείσουμε και πάλι το θέμα στο συρτάρι, όπως το κλείνατε έναν ολόκληρο χρόνο όταν προειδοποιούσε η Ευρωπαϊκή Ένωση ότι υπάρχει πρόβλημα; Μας κατηγορείτε δηλαδή, γιατί δώσαμε τη μάχη και επιτυγχάνουμε αποτελέσματα εσείς που δεν δώσατε καμιά μάχη και οφείλουμε να θυμηθούμε ότι ευθυνόμαστε για ατασθαλίες του 2001 και του 2003, από τις οποίες χάνουμε εκατομμύρια ευρώ; Δηλαδή, μας εγκαλείτε γιατί δεν χάσαμε ούτε ένα ευρώ, αλλά απλώς δίνουμε τη μάχη για τη διαφάνεια, εσείς που όλα τα χρόνια δεν δώσατε καμιά μάχη γι’ αυτό, αλλά ταυτοχρόνως χάσατε τόσα κοινοτικά κονδύλια από ατασθαλίες που κάποιοι δεν θέλουν να εμφανίσουν;
      (Χειροκροτήματα από την πτέρυγα της Νέας Δημοκρατίας)
     Και κλείνω με το εξής:
    Κύριε Πρόεδρε του ΠΑΣΟΚ, κύριε Αρχηγέ της Αξιωματικής Αντιπολίτευσης, αναφερθήκατε σε κάποια ονόματα για το θέμα της διαπλοκής. Για να αναφερθείτε σε ονόματα θα πει ότι ξέρετε ονόματα…
      (Χειροκροτήματα από την πτέρυγα της Νέας Δημοκρατίας)
     (Θόρυβος από την πτέρυγα του ΠΑΣΟΚ)
    …ή, εν πάση περιπτώσει, κι αν εσείς δεν τα ξέρατε…
    (Θόρυβος από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι. Σας παρακαλώ!
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): …η κυβέρνηση πριν τα ήξερε.
    Εμείς, όπως ξέρετε, από τον καιρό της αντιπολίτευσης, αλλά και τώρα, ξέρουμε ένα πράγμα: Η διαπλοκή είναι πρωτίστως θέμα θεσμικό. Η διαπλοκή υπάρχει γιατί υπάρχουν οι θεσμικοί δίαυλοι, οι οποίοι επιτρέπουν σε επιχειρηματίες να αξιοποιούν τους διαύλους αυτούς.
      (Χειροκροτήματα από την πτέρυγα της Νέας Δημοκρατίας)
     Γι’ αυτό και μαχόμαστε με βάση θεσμικούς όρους. Δεν μαχόμαστε εναντίον προσώπων…
    (Θόρυβος από την πτέρυγα του ΠΑΣΟΚ)
    …διότι το ζήτημα το ανάγετε εσείς σε προσωπικό, διότι πράγματι για εσάς η διαπλοκή ήταν θέμα προσώπων. 
    Ε, λοιπόν, σας λέμε –και το λέει μία παράταξη η οποία ξέρετε πολύ καλά πόσο ακριβά έχει πληρώσει τον αγώνα κατά της διαπλοκής- ότι εμείς θα δίνουμε τον αγώνα κατά της διαπλοκής με όρους θεσμικούς, με όρους δημοκρατικής νομιμότητας.
      (Χειροκροτήματα από την πτέρυγα της Νέας Δημοκρατίας)
     Αφήνουμε σε άλλους να αναμετρούν τη διαπλοκή και τα διαπλεκόμενα, ίσως γιατί αναπολούν άλλες μέρες που έχει καταδικάσει οριστικά και αμετάκλητα ο ελληνικός λαός.
    Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο Πρόεδρος της Κυβερνήσεως κ. Κωνσταντίνος Καραμανλής.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, ισχυρίστηκε ο Αρχηγός του ΠΑΣΟΚ ότι για πρώτη φορά στα είκοσι χρόνια του ΠΑΣΟΚ αποκτήσαμε τάχα ευνομούμενο και δημοκρατικό κράτος. Ευνομούμενο και δημοκρατικό είναι το κράτος που στήνει επίσημα το έγκλημα στο Χρηματιστήριο;
      (Χειροκροτήματα από την πτέρυγα της Νέας Δημοκρατίας)
      Ευνομούμενο και δημοκρατικό είναι το κράτος που πουλάει την ελληνική ιθαγένεια, βίζες και ελληνοποιήσεις; 
      (Χειροκροτήματα από την πτέρυγα της Νέας Δημοκρατίας)
      Ευνομούμενο είναι το κράτος στο οποίο, όπως έλεγε ο πρώην Πρωθυπουργός, ο δικός σας Πρωθυπουργός, ο κ. Σημίτης, παραβιαζόταν συχνότατα η νομιμότητα; 
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι, ησυχία!
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, αποδείξατε και σήμερα ότι είστε αιχμάλωτοι του παρελθόντος. Και εκεί θα μείνετε.
      (Χειροκροτήματα από την πτέρυγα της Νέας Δημοκρατίας)
      Τώρα να περάσουμε και στα πιο ελαφρά, στα αστεία.
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ πάρα πολύ! Σεβασμός!
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Είπε ο Αρχηγός του ΠΑΣΟΚ ότι δεν έχουμε μάθει τι είναι η Ευρωπαϊκή Ένωση. Καλά που ήρθατε εσείς να μας το μάθετε. Γιατί αυτό πια είναι και φάρσα και κωμωδία.
      (Χειροκροτήματα από την πτέρυγα της Νέας Δημοκρατίας)
      Καλά που υπήρξε η Νέα Δημοκρατία κι έβαλε τη χώρα στην Ευρωπαϊκή Ένωση. Καλά που σας πήγαμε από το χέρι στην Ευρωπαϊκή Ένωση, όταν εσείς λυσσαλέα πολεμούσατε αυτήν την πολιτική.
      (Χειροκροτήματα από την πτέρυγα της Νέας Δημοκρατίας)
      Κι έρχεστε τώρα και λέτε αυτές τις ανακρίβειες. Αλλά, εν πάση περιπτώσει, πράγματι σας αναγνωρίζουμε ότι έχετε μία ιδιαίτερη γνώση σε ορισμένα ευρωπαϊκά θέματα: πώς να εξαπατάτε την Ευρωπαϊκή Ένωση, πώς να κατασπαταλάτε τους πόρους της, πώς να οδηγείτε τη Χώρα σε διαρκείς καταδίκες, σε βάρος του Έλληνα φορολογούμενου. Αυτή τη γνώση της Ευρώπης σάς την αφήνουμε να την κρατήσετε και να τη χαίρεστε.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Ισχυρίζεται ο Αρχηγός της Αντιπολίτευσης ότι, τάχα, γίνονται μαζικές προσλήψεις έκτακτου προσωπικού. Έφτασε στο σημείο να πει ότι, στους δεκαπέντε μήνες από τις εκλογές, έγιναν προσλήψεις περίπου 112.000 ατόμων -παραποίηση και διαστρέβλωση. Και εξηγούμαι: Ήξερε και ξέρει ότι οι αριθμοί που χρησιμοποιεί δεν αφορούν νέες προσλήψεις. Ήξερε και ξέρει ότι το μεγαλύτερο ποσοστό, που υπερβαίνει το  80%, ήταν ανανεώσεις συμβάσεων που είχαν γίνει στη διάρκεια των Κυβερνήσεων του ΠΑΣΟΚ. Αυτή είναι η πραγματικότητα.
      (Χειροκροτήματα από την πτέρυγα της Νέας Δημοκρατίας)
      Ήξερε και ξέρει ότι, χωρίς τις ανανεώσεις αυτές, πολλοί από τους συμβασιούχους της προηγούμενης περιόδου δεν θα μπορούσαν να υπαχθούν στις διατάξεις του Προεδρικού Διατάγματος για τη μετατροπή των συμβάσεών τους σε αορίστου χρόνου. Αν μας κατηγορεί γι’ αυτό –γιατί περί αυτού πρόκειται- να το πει ξεκάθαρα. Ένα μέρος από το έκτακτο προσωπικό, που εμφανίζεται ότι προσελήφθη τώρα, είναι πρόσωπα που προσλήφθηκαν στη διάρκεια των προηγούμενων κυβερνήσεων και απασχολούνται, κυρίως, σε κοινοτικά προγράμματα. Ο νόμος προβλέπει την ανανέωση των συμβάσεών τους μέχρι την ολοκλήρωση των προγραμμάτων αυτών. Υπήρξαν, επίσης, ορισμένοι φορείς –τα ΚΕΠ, η ΕΡΤ, η Νομαρχία Αθηνών- για τους οποίους κρίθηκε αναγκαία η ανανέωση των συμβάσεων των ίδιων προσώπων που υπηρετούσαν με διαδοχικές συμβάσεις.
Είναι πρόσωπα που, επίσης, είχαν προσληφθεί στη διάρκεια των Κυβερνήσεων ΠΑΣΟΚ
      Και κάτι ακόμη: Οι εγκρίσεις έκτακτου προσωπικού, από το 1996 έως το 2003, κυρίες και κύριοι συνάδελφοι, αντιπροσώπευαν, κατά μέσο όρο, ποσοστό 85% σε σχέση με τις τακτικές προσλήψεις. Έτσι ακριβώς εξηγείται και η δημιουργία από το ΠΑΣΟΚ της στρατιάς των συμβασιούχων.
      Και έρχομαι, τώρα, στο θέμα των συμβασιούχων. Είναι, τουλάχιστον, πρόκληση να εμφανίζεται το ΠΑΣΟΚ ως κατήγορος. Πρώτον, γιατί πρόκειται για προσλήψεις που έγιναν, τουλάχιστον σε πολύ μεγάλο βαθμό, την εποχή των Κυβερνήσεων του ΠΑΣΟΚ από το παράθυρο και αποκαλύπτουν παραγκωνισμό του ΑΣΕΠ. Δεύτερον, διότι δεν γίνεται να καταγγέλλει άλλους, όταν δεν μπορούσε να λύσει, εκείνο το πρόβλημα που το ίδιο δημιούργησε και ούτε καν αποπειράθηκε να λύσει. Τρίτον, γιατί, με την άρνηση επίλυσης του προβλήματος, οι προηγούμενες κυβερνήσεις κρατούσαν σε εργασιακή και πολιτική ομηρεία χιλιάδες συμπολίτες μας. Τέταρτον, γιατί ήδη τακτοποιείται ο μεγαλύτερος δυνατός αριθμός συμβασιούχων -και το γνωρίζουμε όλοι αυτό. Έχουν υποβληθεί περίπου 78,5 χιλιάδες αιτήσεις συμβασιούχων έχουν φτάσει στο ΑΣΕΠ περισσότερες από πενήντα έξι χιλιάδες και ήδη προχωρά, με γρήγορη διαδικασία, η ολοκλήρωση του θέματος αυτού.
      Με ποια, λοιπόν, λογική μπορεί το ΠΑΣΟΚ να κατηγορεί άλλους για πρόβλημα που το ίδιο δημιούργησε; Πώς μπορεί να μιλά για διακρίσεις, όταν όλες οι αποδείξεις είναι σε βάρος του; 
      Οι στρατιές των συμβασιούχων ποιες μεθοδεύσεις αποκαλύπτουν, κυρίες και κύριοι συνάδελφοι; Απαντήστε ευθέως και πάρτε, επιτέλους, τις ευθύνες σας. Έχετε παρελθόν και το παρελθόν αυτό σας καθιστά καταγγελλόμενους, και για το χθες και για το σήμερα και για το αύριο και για όσο καιρό ο Τόπος θα υφίσταται τις συνέπειες των πράξεών σας, για όσο καιρό οι πολίτες θα υφίστανται τα βάρη που δημιούργησε η ανευθυνότητα της πολιτικής σας.
      (Χειροκροτήματα από την πτέρυγα της Νέας Δημοκρατίας)
      (Θόρυβος από την πτέρυγα του ΠΑ.ΣΟ.Κ)
       Σε ό,τι αφορά το θέμα του ΑΣΕΠ, είναι προφανές ότι από την πλευρά της Αξιωματικής Αντιπολίτευσης λείπει η αυτοκριτική και περισσεύει η υποκρισία. Πρώτον, όταν εισήχθη το ΑΣΕΠ, κάλυψε το στενό δημόσιο τομέα και μέρος μόνο του ευρύτερου. Άφησε, έτσι, έως το 1997, απ΄ έξω πολλούς φορείς του ευρύτερου δημόσιου τομέα, οι οποίοι γέμιζαν, από πόρτες και παράθυρα, με κομματικές προσλήψεις.
      Δεύτερον, στο νόμο εκείνο από το άρθρο 25 και μετά, υπήρξαν μια σειρά διατάξεις, που καταργούσαν πράξεις της προηγούμενης περιόδου, διατάξεις για τάχα αποκαταστάσεις, για αποκαταστάσεις από δήθεν διώξεις, διατάξεις που οδήγησαν σε πολλές χιλιάδες τακτοποιήσεις «ημετέρων». Αυτό είναι το κείμενο.
      Και αυτό το κείμενο, κυρίες και κύριοι συνάδελφοι, είναι μνημείο υποκρισίας, φαυλότητας και μικροκομματικών προτεραιοτήτων. Είναι μνημείο ντροπής για όσους το έχουν συντάξει. Πάρτε το να το θυμόσαστε! Το καταθέτω στα Πρακτικά.
      (Χειροκροτήματα από την πτέρυγα της Νέας Δημοκρατίας)
       (Στο σημείο αυτό ο Πρόεδρος της Κυβέρνησης και Υπουργός Πολιτισμού κ. Κωνσταντίνος Καραμανλής  καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και θα σας πω και κάτι ακόμα στο σημείο αυτό. Το κείμενο αυτό έχει ξεχωριστή αξία, διότι δείχνει την ειδοποιό μας διαφορά, την ποιοτική μας διαφορά. Εσείς, μόλις επανήλθατε τότε στην κυβέρνηση, το πρώτο πράγμα που πήγατε να κάνετε είναι αυτό. Εμείς δεν το κάναμε. Εσείς θα έπρεπε να ντρέπεστε γι’ αυτό που κάνατε. Εμείς είμαστε υπερήφανοι γι’ αυτό που δεν κάναμε. 
      (Χειροκροτήματα από την πτέρυγα της Νέας Δημοκρατίας)
       Τρίτον, από τότε που ψηφίστηκε, το 1994, ο σχετικός νόμος, μέχρι το 2004, δέχτηκε σαράντα εννέα τροποποιήσεις, πολλές από τις οποίες ήταν κερκόπορτες για να περνάει το κομματικό ρουσφέτι.
      Τέταρτον, αδιαμφισβήτητη απόδειξη παραγκωνισμού του ΑΣΕΠ, τρανή απόδειξη καταστρατήγησης των σχετικών διατάξεων, μνημείο κομματικών μεθοδεύσεων είναι οι στρατιές των συμβασιούχων. Είναι η ζωντανή απόδειξη.
      Και ερωτώ: Πώς τοποθετήθηκαν όλοι αυτοί; Πέρασαν από ΑΣΕΠ; Ασφαλώς όχι. Τι κάναμε εμείς; Προχωρήσαμε στη βελτίωση του συστήματος αλλά και στην επιτάχυνση των διαδικασιών του ΑΣΕΠ, σύμφωνα με προτάσεις που είχαν διατυπωθεί από το ίδιο το Συμβούλιο. Οι ρυθμίσεις που θεσπίσαμε αφορούν την επιμήκυνση της προθεσμίας ελέγχου του ΑΣΕΠ, τη χρονική οριοθέτηση της ευχέρειας των ΟΤΑ να εκδίδουν προκηρύξεις τακτικού προσωπικού, τη σύντμηση της προθεσμίας για τους πίνακες κατάταξης, την κατάρτισή τους, την ανάρτησή τους και την αποστολή τους στο ΑΣΕΠ. Ποιο είναι το μεμπτό; Κανένα. Προς τι τότε, λοιπόν, η αντίδραση; 
      Κυρίες και κύριοι συνάδελφοι, έκανε όμως και κάτι σημαντικό, σήμερα, ο Αρχηγός της Αξιωματικής Αντιπολίτευσης παραδέχθηκε ότι υπήρχε διαπλοκή στα χρόνια του ΠΑΣΟΚ. Αναφέρατε και ονόματα. Τα συνδέσατε με τη διαπλοκή. Μόνος σας, απρόκλητα, αποκαλύψατε τις πρακτικές σας. 
      (Θόρυβος στην Αίθουσα)
      ΡΟΔΟΥΛΑ ΖΗΣΗ:  Ρωτήστε τους Υπουργούς σας.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Οι πρακτικές εκείνες έπαψαν πια. Δεν υπάρχουν σήμερα εκείνες οι πρακτικές. Έμεινε τώρα η ομολογία σας. Η επίθεση που εξαπολύσατε αφορούσε το κόμμα σας. Αυτό είναι το συμπέρασμα.
      (Χειροκροτήματα από την πτέρυγα της Νέας Δημοκρατίας)
      Το είπατε, άλλωστε, και πρόσφατα. Είπατε ότι το κόμμα σας είναι μοιρασμένο σε φέουδα και ότι κόμμα μοιρασμένο σε φέουδα δεν μπορεί να τα βάλει με οργανωμένα συμφέροντα. Είπατε ότι δεν μπορείτε. Είναι αυτό; Δεν μπορείτε ή μήπως δεν θέλετε κιόλας; 
      Και κάτι ακόμα, αφού έγινε αυτή η αναφορά και η σύνδεση με τη διαπλοκή. Κάτι παραπάνω φαίνεται θα ξέρετε. Όμως, αλήθεια, τώρα το καταλάβατε; Δεν ξέρατε τίποτα; Δεν ακούσατε τίποτα τόσα χρόνια που ήσασταν κυβέρνηση; Και τι κάνατε, αν ξέρατε; Μιλήσατε τότε; Τα είπατε στον παρακαθήμενό σας πρώην Πρωθυπουργό; 
      (Χειροκροτήματα από την πτέρυγα της Νέας Δημοκρατίας)
      Όχι, δεν κάνατε τίποτα. Γιατί βολευόσασταν και τότε και τώρα. Διότι σας εξυπηρετούσε και σας εξυπηρετεί και σήμερα το σύστημα διαπλοκής. Μια ματιά μόνο να ρίξετε στη λυσσαλέα επίθεση που δέχεται η Κυβέρνηση της Νέας Δημοκρατίας…
      (Χειροκροτήματα από την πτέρυγα της Νέας Δημοκρατίας)
      …και στο χάιδεμα που κάνουν στο κόμμα σας και σε εσάς τα πολυποίκιλα συμφέροντα, τα λέει όλα. Ποιος υπερασπιζόταν και ποιος υπερασπίζεται τις θέσεις της διαπλοκής;
      Κυρίες και κύριοι συνάδελφοι, είναι μόνιμη πρακτική να παριστάνει το ΠΑΣΟΚ τον κατήγορο εκεί που είναι κατηγορούμενο. Είναι μόνιμη πρακτική του ΠΑΣΟΚ να επιδιώκει τη σύγχυση. Αυτό κάνει για κάθε ζήτημα και αυτό προσπαθεί να κάνει και στο θέμα του ΟΠΑΠ, στο οποίο έγινε αναφορά. 
      (Θόρυβος στην Αίθουσα)
      Θα τα ακούσετε όλα. Έπληττε με τις πολιτικές του τα συμφέροντα του Δημοσίου, όταν είχε την ευθύνη των αποφάσεων. Προσπαθεί να κάνει το ίδιο και τώρα που είναι Αντιπολίτευση. Είναι κραυγαλέο αυτό, διότι συνιστά ανεύθυνη αντιπολίτευση, κυρίες και κύριοι συνάδελφοι. 
      Να βάλουμε, λοιπόν, τα πράγματα στη θέση τους. Πρώτον, το Νοέμβριο του 1999, υποβάλαμε αίτημα για τη σύσταση εξεταστικής επιτροπής, που συζητήθηκε στη Βουλή τον επόμενο μήνα. Για ποιο λόγο ζητήσαμε την Εξεταστική Επιτροπή;  Προκύπτει από την πρώτη γραμμή της αίτησής μας και τεκμηριώνεται από το περιεχόμενό της. Ζητήσαμε, τότε, εξεταστική επιτροπή για να διερευνηθεί μια διαδικασία που ακολουθήθηκε από την τότε Κυβέρνηση, για να διερευνηθεί η διαδικασία που ακολουθήθηκε στο διαγωνισμό για την ανάθεση του Προκαθορισμένου Στοιχήματος σε ιδιωτική εταιρεία. Όλα τα στοιχεία έδειχναν φωτογραφικές ρυθμίσεις και προκαθορισμένες αποφάσεις. Η τότε κυβερνητική πλειοψηφία απέρριψε το αίτημά μας. Δεν δεχόταν τίποτα, όπως άλλωστε και καμία άλλη εξεταστική. Η τότε κυβέρνηση συνέχισε τις μεθοδεύσεις της και ανέθεσε, όπως ήθελε, τη διεξαγωγή του στοιχήματος. Υπεγράφη σχετική σύμβαση, που λήγει τον Ιανουάριο του 2007. 
      ΑΠΟΣΤΟΛΟΣ ΚΑΚΛΑΜΑΝΗΣ:  Τώρα είστε Κυβέρνηση όμως.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Αυτή είναι η πραγματικότητα. Και για την πραγματικότητα αυτή υπόλογοι είναι εκείνοι που αρνούνταν κάθε έλεγχο, εκείνοι που αρνούνταν κάθε έρευνα. 
      Δεύτερον, με τη λήξη της σύμβασης, τον Ιανουάριο του 2007, ο ΟΠΑΠ απελευθερώνεται από τις δεσμεύσεις που ανέλαβε. 
     Αποφασίστηκε, μάλιστα, να αναλάβει πλήρως το «ΠΑΜΕ ΣΤΟΙΧΗΜΑ» και ανακοίνωσε την απόφασή του να ιδρύσει, για το σκοπό αυτό, θυγατρική εταιρεία. Απεμπλοκή, λοιπόν.
     Τρίτον ο ΟΠΑΠ, μπροστά στη διαπίστωση ότι υπάρχει υποχώρηση ενδιαφέροντος και εσόδων, αποφάσισε να υπάρξει αύξηση των κερδών που μοιράζονται στους νικητές, να προσφέρει την επιλογή και άλλων μορφών του στοιχήματος και, σταδιακά, να εντάξει ελληνικές ομάδες.
     Τέταρτον, είναι περισσότερο από βέβαιο ότι η ένταξη ελληνικών ομάδων στο «ΠΑΜΕ ΣΤΟΙΧΗΜΑ» σημαίνει περιορισμό του παράνομου τζόγου, σημαίνει εξέλιξη της επιχειρηματικής του δράσης, σημαίνει αύξηση των εσόδων του ΟΠΑΠ, σημαίνει αναβάθμιση της αξίας του, σημαίνει μεγαλύτερα έσοδα για το Δημόσιο. 
     (Θόρυβος από την πτέρυγα του ΠΑ.ΣΟ.Κ.)
      Πέμπτον, όταν επικρίναμε την κυβέρνηση του ΠΑΣΟΚ για τις μεθοδεύσεις που ακολούθησε σε αυτήν την υπόθεση, θέταμε, πέρα από τις αδιαφανείς διαδικασίες που ακολουθούσε, ένα ακόμη ζήτημα: το ζήτημα που δημιουργείτο από το γεγονός ότι η ιδιοκτησία της ΙΝΤΡΑΛΟΤ συνέπιπτε με την ιδιοκτησία κορυφαίου Αθλητικού Συλλόγου της Χώρας. Αυτό δημιουργούσε το ασυμβίβαστο. Το λέγαμε τότε και το επαναλαμβάνω και τώρα. Το ασυμβίβαστο αυτό ισχύει και σήμερα. Ό,τι λέγαμε ισχύει στο ακέραιο.
     (Χειροκροτήματα από την πτέρυγα της Νέας Δημοκρατίας)
      Έκτον, για να περάσει ο ΟΠΑΠ στις νέες μορφές στοιχημάτων, πρέπει να υπάρξει τροποποίηση των σχετικών κανονισμών και έγκριση των τροποποιήσεων αυτών με Κοινή Υπουργική Απόφαση. Υπογραμμίζω, λοιπόν, ότι για να υπάρξει αυτή η Κοινή Υπουργική Απόφαση πρέπει οι νέοι κανονισμοί να είναι απόλυτα σύμφωνοι με τη θέση που έχουμε διατυπώσει για το ασυμβίβαστο. Αυτό είναι ξεκάθαρο, είναι σαφές και δεν επιδέχεται καμία αμφισβήτηση. 
     (Χειροκροτήματα από την πτέρυγα της Νέας Δημοκρατίας)
      Όμως –και θέλω να το τονίσω, γιατί ο καθένας σ’ αυτόν τον τόπο πρέπει να αναλαμβάνει τις ευθύνες του- υπάρχει, κυρίες και κύριοι συνάδελφοι, μια κραυγαλέα διαφορά ανάμεσα στις μεθοδεύσεις της προηγούμενης κυβέρνησης και την προσπάθεια που αναπτύσσεται τώρα. Τότε υποχωρούσε το δημόσιο συμφέρον. Τώρα οδηγός μας, αποκλειστικά και μόνο, είναι το δημόσιο συμφέρον.
     (Χειροκροτήματα από την πτέρυγα της Νέας Δημοκρατίας)
      Κάνουμε και θα κάνουμε ό,τι μπορούμε, όχι μόνο για να διασφαλίσουμε, αλλά και για να ενισχύσουμε, ακόμη περισσότερο, τα συμφέροντα του Δημοσίου. Αυτός είναι ο στόχος. Και αυτός ο στόχος είναι στην ακριβώς αντίθετη κατεύθυνση απ’ ό,τι συνέβαινε στο παρελθόν. Είμαστε απόλυτα συνεπείς με ό,τι λέγαμε. Και κάτι ακόμα. Αν το ΠΑΣΟΚ νομίζει ότι έστω και τώρα μπορεί να δεχθεί οποιαδήποτε Εξεταστική Επιτροπή από εκείνες που επίμονα ζητούσαμε και επίμονα, συστηματικά, απέρριπτε, ας το κάνει. Τους διαβεβαιώνουμε ότι θα τη δεχθούμε για όποιο θέμα θέλει, για όποιο θέμα τολμά, για όποιο θέμα νομίζει. 
      (Χειροκροτήματα από την πτέρυγα της Νέας Δημοκρατίας)
      Περιμένουμε, λοιπόν. Πάρτε όποια πρωτοβουλία νομίζετε πως σας βολεύει. Όχι λόγια στον αέρα, όμως, όχι προσπάθειες σύγχυσης και ανευθυνότητας.
      Κυρίες και κύριοι συνάδελφοι, έρχομαι τώρα στο τελευταίο μου σχόλιο. Αναφέρομαι τώρα στον κομματισμό και στις διώξεις. Η απλή αλήθεια είναι ότι «φωνάζει ο κλέφτης, για να φοβηθεί ο νοικοκύρης». Ποιοι τα λένε αυτά; Οι υπεύθυνοι για τις στρατιές των συμβασιούχων που γίνονται με παραγκωνισμό του ΑΣΕΠ, οι υπεύθυνοι για τους διορισμούς από τα κομματικά παράθυρα, οι υπεύθυνοι για την ισοπέδωση των πάντων στο όνομα του κομματισμού, εκείνοι που ομολογούσαν όχι μόνο κομματικοποίηση του Κράτους, αλλά και κρατικοποίηση της Κεντρικής Επιτροπής του κόμματός τους, ο Αρχηγός του ΠΑΣΟΚ, που διαπίστωνε ότι οι πολίτες θεωρούν ότι το κόμμα του έγινε συνώνυμο, έγινε μέρος του κατεστημένου, τα στελέχη των τότε Κυβερνήσεων που υπογράμμιζαν ότι το κατεστημένο αυτό ήταν προϊόν άκρατου κομματισμού, αυτοί που ομολογούσαν πως, για να παραμερίσουν τους «Δεξιούς» είχαν περάσει σε λύσεις που οδηγούσαν στην ισοπέδωση. Μοίραζαν τις θέσεις των Διευθυντών σ’ αυτούς που τα είχαν καλά με την πολιτική ηγεσία. Παραμερίζονταν όσοι δε δήλωναν «ΠΑΣΟΚ». Διώκονταν δημόσιοι υπάλληλοι, αστυνομικοί, στρατιωτικοί. 
      Διαβάζω από τα σημειώματα για τους αξιωματικούς των Ενόπλων Δυνάμεων: «Να εισαχθεί» λέει, στη «Σχολή Πολέμου». «Να περάσει, αν και δεν έγραψε καλά».
      (Θόρυβος – γέλια από την πτέρυγα της Νέας Δημοκρατίας)
      Άλλο σημείωμα: «Να περάσει στις εξετάσεις». 
      ΑΠΟΣΤΟΛΟΣ ΚΑΚΛΑΜΑΝΗΣ: Πότε και ποιος, κύριε Πρόεδρε; 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Εξήγηση: «Γιατί είναι οικογενειακά οργανωμένος στο ΠΑΣΟΚ»
      (Διαμαρτυρίες από την πτέρυγα του ΠΑ.ΣΟ.Κ.)
      Επόμενο: «Να κοπεί από τις εξετάσεις της Σχολής Πολέμου». Και δίπλα: «Ναι, γιατί είναι Δεξιός». 
      Πού ήσασταν, κύριε Παπανδρέου, όταν συνέβαιναν αυτά; Εκτός Ελλάδος;
      (Χειροκροτήματα από την πτέρυγα της Νέας Δημοκρατίας)
      (Διαμαρτυρίες από την πτέρυγα του ΠΑ.ΣΟ.Κ.)
      Και ακόμα παρακάτω, για την επιβεβαίωση, λέει: «Έγινε».
      Άλλο σημείωμα: «Να κοπεί από τις εξετάσεις». Και δίπλα 
      (Διαμαρτυρίες από την πτέρυγα του ΠΑ.ΣΟ.Κ.)
      -παρακαλώ, ακούστε τα και αυτά που σας ενοχλούν-
      (Διαμαρτυρίες από την πτέρυγα του ΠΑ.ΣΟ.Κ.)
      (Κωδωνοκρουσίες)
      «Πρέπει να αλλάξει η βαθμολογία του γιατί δεν έχει γράψει καλά». Και από κάτω «Έγινε».
      (Γέλια από την πτέρυγα της Νέας Δημοκρατίας)
      Άλλο: «Να κοπεί». Και δίπλα: «Είναι Δεξιός, όχι πολύ φανερός».
      (Γέλια από την πτέρυγα της Νέας Δημοκρατίας)
      Ήξεραν και αυτούς που δεν είναι φανεροί!
      (Διαμαρτυρίες από την πτέρυγα του ΠΑ.ΣΟ.Κ.)
      (Κωδωνοκρουσίες)
      Άλλο σημείωμα: «Να κοπεί και να μετατεθεί στα σύνορα».
      Άλλο σημείωμα: «Πρόκειται για πολύ Δεξιό, το ίδιο και η γυναίκα του». 
      Παρακολουθούσαν και γυναίκες και παιδιά!
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι!
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Ακόμη πιο προχωρημένα: «Να μετατεθεί στον Έβρο, γιατί κάνει παρέα με Δεξιούς». Εδώ φταίνε και οι παρέες!
      (Χειροκροτήματα από την πτέρυγα της Νέας Δημοκρατίας)
      Και από κάτω: «Έγινε».
      (Διαμαρτυρίες από την πτέρυγα του ΠΑ.ΣΟ.Κ.)
      (Κωδωνοκρουσίες)
      Άλλο: «Να μετατεθεί σε Έβρο και Λήμνο, γιατί είναι πολύ Δεξιός». Και δίπλα «Να γίνει». Και από κάτω: «Έγινε».
      (Διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη - Ψαρούδα):  Παρακαλώ! 
      (Διαμαρτυρίες από την πτέρυγα του ΠΑ.ΣΟ.Κ.)
      Παρακαλώ ησυχία!
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Το επόμενο: «Να μετατεθεί σε μονάδα συνόρων. Πρέπει να φύγει, είναι Δεξιός». Και από κάτω: «Έγινε».
      (Διαμαρτυρίες από την πτέρυγα του ΠΑ.ΣΟ.Κ.)
      (Κωδωνοκρουσίες)
      Στο επόμενο:«Να φύγει και να πάει σε ξερονήσι». «Δεξιός». Και από κάτω: «Έγινε».
      (Διαμαρτυρίες από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Καταθέστε τα στα Πρακτικά.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Αυτά είναι τα έργα σας! Γι’ αυτά υπερηφανεύεστε. Αυτά υπερασπίζεστε. Και μιλάτε ακόμη για αξιοκρατία;
      (Διαμαρτυρίες από την πτέρυγα του ΠΑ.ΣΟ.Κ.)
      Έφταιγαν ακόμη και οι γυναίκες, τα παιδιά και οι παρέες!
      (Διαμαρτυρίες από την πτέρυγα του ΠΑ.ΣΟ.Κ.)
      (Κωδωνοκρουσίες)
      Έφταιγαν ακόμη και οι συγγενείς! Ποια είναι η δημοκρατική αντίληψη;
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      Πού είναι η αξιοκρατία; Καταθέτω τα σχετικά έγγραφα. 
      (Στο σημείο αυτό ο Πρωθυπουργός και Υπουργός Πολιτισμού κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      Πάρτε τα να τα μελετήσετε, γιατί αυτές είναι οι επιδόσεις σας στην αξιοκρατία. Πάρτε τα να τα χαίρεστε. Πάρτε τα να καμαρώνετε τα κατορθώματά σας, να καμαρώνετε τα κατορθώματα της ντροπής και του αίσχους, να καμαρώνετε τα κατορθώματα του έσχατου ευτελισμού, να καμαρώνετε τα κατορθώματα της μαύρης σελίδας, των κηλίδων και του στίγματος στην ιστορία του Τόπου μας.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      Κυρίες και κύριοι συνάδελφοι, εσείς μπορεί να θέλετε να ξεχάσετε. Οι πολίτες ξέρουν, οι πολίτες γνωρίζουν, οι πολίτες δεν ξεχνούν, γι’ αυτό και δεν γυρίζουν πίσω.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      (Διαμαρτυρίες από την πτέρυγα του ΠΑΣΟΚ)
      (Κωδωνοκρουσίες)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, παρακαλώ!
      (Διαμαρτυρίες από την πτέρυγα του ΠΑΣΟΚ)
      (Κωδωνοκρουσίες)
      Γιατί αυτή η φασαρία, κύριοι συνάδελφοι; Κατατέθηκαν τα σχετικά έγγραφα και θα διανεμηθούν. Τι θέλετε; 
      Ο Αρχηγός της Αξιωματικής Αντιπολίτευσης και Πρόεδρος του ΠΑΣΟΚ κ. Γιώργος Παπανδρέου έχει το λόγο.
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, θα επαναλάβω ότι ο ελληνικός λαός, το 45%, σας έδωσε την εμπιστοσύνη του και σήμερα είμαι σίγουρος ότι θα αισθάνεται ακόμη βαθύτερη απογοήτευση από αυτό το «σόου» που είδαμε από τον κ. Καραμανλή.
      (Χειροκροτήματα από την πτέρυγα του ΠΑΣΟΚ)
      Κύριε Καραμανλή, επαναλαμβάνω ότι έχετε χάσει την ευκαιρία να πάει ο τόπος μπροστά, να πάτε τη χώρα μπροστά, να αξιοποιήσετε τα θετικά.
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ, κυρία Πρόεδρε, να δοθούν τώρα τα έγγραφα και όχι όταν τελειώσει ο κ. Παπανδρέου.
      ΠΡΟΕΔΡΟΣ (Άννα Μπενάκη-Ψαρούδα): Αυτό προσπαθώ να κάνω, κύριε Πρόεδρε.
      (Θόρυβος – διαμαρτυρίες από την πτέρυγα του ΠΑΣΟΚ)
      Σας παρακαλώ πολύ. Το ίδιο γινόταν και με τον Πρωθυπουργό. Η τάξη επιβάλλεται με τον τρόπο που πρέπει να επιβάλλεται.
      Συνεχίστε, κύριε Πρόεδρε.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Όπως καταλαβαίνετε, όλη αυτή η προσπάθεια είχε ιδιαίτερα επικοινωνιακό στόχο. Αλλά, αντί εσείς να πάτε τη χώρα μπροστά, κάνετε και συνεχίζετε να κάνετε, κύριε Καραμανλή, στείρα αντιπολίτευση στην Αντιπολίτευση. Κρύβετε την αδυναμία σας, κρύβετε τις πραγματικές σας προθέσεις. Όμως, πέρα από το ότι χάσατε την ευκαιρία, απόψε χάσατε και τη σοβαρότητά σας.
      (Χειροκροτήματα από την πτέρυγα του ΠΑΣΟΚ)
     Το σύνθημά σας απόψε είναι: «είναι ΠΑΣΟΚ, συκοφαντήστε τους. «Έγινε».
     (Χειροκροτήματα από την πτέρυγα του ΠΑΣΟΚ)
     Αλλά δεν χάσατε μόνο τη σοβαρότητά σας, χάσατε και την ψυχραιμία σας, κύριε Πρωθυπουργέ. Σας κατανοώ, διότι η εικόνα της Κυβέρνησής σας, η εικόνα του έργου σας, αποκαλύπτεται καθημερινά στον ελληνικό λαό. Εμείς θα αποκαλύπτουμε καθημερινά την αλήθεια στον ελληνικό λαό, όσο και αν δεν σας αρέσει.
     (Χειροκροτήματα από την πτέρυγα του ΠΑΣΟΚ)
     Και να ξέρετε επίσης, ότι οι φωνές και οι παλλικαρισμοί είναι ένα στοιχείο πολύ γνώριμο για την παράταξή σας. 
     (Χειροκροτήματα από την πτέρυγα του ΠΑΣΟΚ)
     (Θόρυβος –διαμαρτυρίες από την πτέρυγα της Νέας Δημοκρατίας )
     Να ξέρετε ότι για μας τους δημοκράτες οι φωνές και οι παλλικαρισμοί είναι δείγμα αδυναμίας και όχι δύναμης.
     (Χειροκροτήματα από την πτέρυγα του ΠΑΣΟΚ)
     Όσο για την αυτοκριτική, την οποία εμείς στο κίνημά μας, δόξα τω Θεώ την κάνουμε με το κιλό, θα περίμενα από τον κ. Παυλόπουλο ο οποίος είπε: «είμαστε η παράταξη που τα βγάζουμε όλα στο φως» να μας πει έστω μια φράση γι’ αυτή την περιβόητη υπόθεση της «βιομηχανίας» προσλήψεων του κ. Χούπη. 
     (Χειροκροτήματα από την πτέρυγα του ΠΑΣΟΚ)
     ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ, δώστε μου τα έγγραφα.
     ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, με συγχωρείτε. Ζήτησα το κείμενο για να το πάρει ο Αρχηγός της Αξιωματικής Αντιπολίτευσης. 
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Δεν το ζήτησα εγώ. 
     (Θόρυβος στην Αίθουσα, διαμαρτυρίες)
     ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ πολύ. 
     Παρακαλώ, κύριε Πρόεδρε. Θα γίνουν φωτοτυπίες και θα μοιραστούν όσες θέλετε. Δώστε το στον Αρχηγό σας να το συμβουλευτεί αυτή τη στιγμή. 
     ΑΠΟΣΤΟΛΟΣ ΚΑΚΛΑΜΑΝΗΣ: Μην το κάνετε αυτό τώρα, δεν είναι σωστό. 
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Όσον αφορά στην Ευρωπαϊκή Ένωση...
     (Θόρυβος στην Αίθουσα, διαμαρτυρίες)
     Σας παρακαλώ, κυρία Πρόεδρε...
     ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, μην ανησυχείτε, θα κρατήσω το χρόνο σας. Γίνεται όμως μια παρεμβολή παρά τον Κανονισμό.
    Παρακαλώ δώστε το κείμενο στον κύριο Πρόεδρο. 
    Και πρέπει να γνωρίζετε ότι ξέρω καλά τη δουλειά μου, κύριοι συνάδελφοι. 
    (Θόρυβος στην Αίθουσα)
    Κύριοι συνάδελφοι, παρακαλώ ησυχία. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Μας μίλησε ο κύριος Πρωθυπουργός για την Ευρωπαϊκή Ένωση. Θα ήθελα να κάνω μια ερώτηση. Όταν αλλάξατε όλους τους διευθυντές και βάλατε διευθυντές και γενικούς διευθυντές χωρίς το προσόν της γλώσσας, όλη αυτή η τεχνογνωσία, για την οποία αυτά τα είκοσι χρόνια συνεχώς μας κατηγορείτε, που απέκτησε το δημόσιο για την Ευρωπαϊκή Ένωση, πήγε από το παράθυρο; Διότι ένας που δεν ξέρει ξένη γλώσσα, ένας που δεν ξέρει να επικοινωνεί με την Ευρωπαϊκή Ένωση, δεν μπορεί να διαπραγματευθεί. Πώς θα μιλήσει και θα διαπραγματευθεί για τα μεγάλα ζητήματα που έχει μπροστά του; Μήπως γι’ αυτό χάνετε τα κονδύλια; Μήπως γι’ αυτό χάνετε συνεχώς τις διαπραγματεύσεις; Μήπως γι’ αυτό χάνετε συνεχώς τις μάχες στην Ευρωπαϊκή Ένωση;
      (Χειροκροτήματα από την πτέρυγα του ΠΑΣΟΚ)
      Στην Ευρωπαϊκή Ένωση δεν πάμε την τελευταία στιγμή να κάνουμε μια διαπραγμάτευση και με κάποιο τρόπο κάνουμε το παζάρι για να βγάνουμε κάτι. Θέλει συστηματική δουλειά, προετοιμασία που ξεκινά από τον απλό δημόσιο υπάλληλο, τον οποίο εσείς συνεχώς λοιδορείτε. Είναι αυτοί οι δημόσιοι υπάλληλοι που κατάφεραν να κάνουν μια παραδειγματική Προεδρία της Ευρωπαϊκής Ένωσης και να πάρουμε τα εύγε όλης της Ευρωπαϊκής Ένωσης.
      (Χειροκροτήματα από την πτέρυγα του ΠΑΣΟΚ)
      Αλλά είπατε μια βαριά κουβέντα κύριε Καραμανλή εκεί που χάσατε την ψυχραιμία σας. Μιλήσατε για εξαπάτηση της Ευρωπαϊκής Ένωσης. Και σας ρωτώ: Εξαπατήσαμε την Ευρωπαϊκή Ένωση όταν κερδίσαμε το Ελσίνκι; Εξαπατήσαμε την Ευρωπαϊκή Ένωση όταν μπήκε η Κύπρος στην Ευρωπαϊκή Ένωση; 
      (Χειροκροτήματα από την πτέρυγα του ΠΑΣΟΚ)
      Όταν μας πιστοποίησαν ότι μπήκαμε στην ΟΝΕ ο κ. Αλογοσκούφης είπε ότι μπήκαμε με το σπαθί μας. Εσείς διασύρατε τη χώρα κύριε Πρωθυπουργέ. Εσείς διασύρατε την Ελλάδα στην Ευρωπαϊκή Ένωση. 
      (Χειροκροτήματα από την πτέρυγα του ΠΑΣΟΚ)
      Σε ό,τι αφορά όλα αυτά που γίνονται με ΟΠΑΠ, με ΟΤΕ, με Εμπορική, με τα λιμάνια, εδώ φαίνεται ο πανικός σας. Είναι το αποτέλεσμα μιας πολιτικής επιτήρησης και αδυναμίας να χειριστείτε την οικονομία. Τα είπαμε αυτά και προ ολίγων εβδομάδων. Αλλά προχωράτε, γιατί ο πανικός σας είναι τόσο μεγάλος ώστε με τον ΟΠΑΠ θέλετε να γίνει η χώρα ένας απέραντος χώρος τζόγου. 
      Αυτή είναι η κοινωνική σας πολιτική; Αυτή είναι η αναπτυξιακή σας πολιτική;  Αυτή είναι η παιδεία που θέλετε να περάσετε στη νέα εποχή; Και θα εκποιήσετε το δημόσιο πλούτο, τον κόπο και τις θυσίες του ελληνικού λαού όσο-όσο, διότι με αυτόν τον τρόπο θέλετε να κλείσετε τις μαύρες τρύπες που έχετε ανοίξει. Όμως, κάνετε δώρα σε μεγαλομετόχους ιδιωτικών τραπεζών σε βάρος του ΙΚΑ και του Έλληνα φορολογούμενου. Γι’ αυτό και ο δικός σας ο κ. Έβερτ ζήτησε από σας απλά στοιχεία αναλογιστικά γι’ αυτά τα οποία κάνετε. Και φοβόσαστε. Φοβόσαστε την αλήθεια.
      Η πολιτική σας δημιουργεί μόνο ζημιές. Έχετε υπολογίσει το κόστος των απεργιακών κινητοποιήσεων που εσείς υποκινήσατε με την πολιτική σας; Ή αντίστοιχα, πόσα εκατομμύρια ευρώ είναι το κόστος των απεργιών στο λιμάνι του Πειραιά και τι ύψους ρήτρες κινδυνεύει να πληρώσει ο ΟΛΠ, για μια χωρίς λόγο απεργία, που σεις χωρίς λόγο προκαλέσατε;
      Και δεν είναι τυχαίο ότι βλέπουμε να σας χειροκροτεί, για πρώτη φορά, πρώτος και καλύτερος ο κ. Μητσοτάκης. Και γιατί να μην το κάνει; Έστω και με καθυστέρηση, τον αντιγράφετε και ίσως τον αντιγράφετε και κατά γράμμα. Γυρίζετε στην πολιτική της προηγούμενης κυβέρνησης της Νέας Δημοκρατίας που κανένας δεν ξεχνά. 
      Σήμερα, μάς μιλά ο κ. Μητσοτάκης για το μεγάλο χρέος και το σπάταλο κράτος. Θυμάται επί των ημερών του ’90-’93 πόσοι διορίστηκαν στις ΔΕΚΟ χωρίς διαδικασίες ΑΣΕΠ; Θα σας φέρω ένα παράδειγμα: Έξι χιλιάδες στη Δημόσια Εταιρεία Ηλεκτρισμού, στη ΔΕΗ! Αυτές είναι οι εταιρείες τις οποίες εσείς λέτε ότι θα εξυγιάνουμε! 
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι! Επιτέλους! 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Σε ό,τι αφορά το ΑΣΕΠ, όλες οι αλλαγές οι οποίες έγιναν διαδοχικά, έγιναν διότι εμείς θέλαμε να βελτιώσουμε κάθε φορά και με κάθε βήμα, την αντικειμενικότητα και τη στεγανότητα των προσλήψεων. Και είμαστε υπερήφανοι, διότι εμείς, η Κοινοβουλευτική Ομάδα, δώσαμε τέλος σ’ αυτή τη ρουσφετολογική πολιτική που, πράγματι, ταλάνιζε την Ελλάδα και την πολιτική ζωή για πάρα πολλά χρόνια. 
      (Χειροκροτήματα από την πτέρυγα του ΠΑΣΟΚ)
      Η νέα γενιά ξέρει και μπορεί να στηριχθεί στις δικές της δυνάμεις. Ξέρει ότι μπορεί να συμμετέχει ενεργά σε μία ευρωπαϊκή και παγκόσμια κοινωνία. Η νέα γενιά θέλει την αξιοκρατία, θέλει τη δικαιοσύνη, δεν θέλει το «μέσο») που εξευτελίζει, που υποβαθμίζει την προσωπικότητα, που καλλιεργεί την εξάρτηση σε αναχρονιστικούς μηχανισμούς. Δεν θέλει να υποβαθμίζεται, ν΄ ακυρώνεται η εκπαίδευσή του, η παιδεία του. 
      Όμως, εσείς προχωράτε σε κάτι πολύ πιο επικίνδυνο. Οι κομματικές μετακινήσεις οκτακοσίων τριάντα στελεχών της ΕΛΑΣ, η στελέχωση με απόστρατους αξιωματικούς, όπως γράφει ο κυβερνητικός Τύπος, της Αγροφυλακής, η ίδρυση του νέου Σώματος Ειδικών Φρουρών Υψηλής Ετοιμότητας σε παραμεθόριους τομείς και περιοχές, αποκαλύπτουν τις πραγματικές σας προθέσεις, ενός καθεστωτικού σχεδίου. Τι θα κάνουν αυτοί; Εκφοβισμό; Παρακολούθηση; Μήπως μεταφορά ψηφοφόρων στις νομαρχιακές, τις δημοτικές και τις γενικές εκλογές; 
      (Θόρυβος-Διαμαρτυρίες από την πτέρυγα της Νέας Δημοκρατίας)
       Αυτό είναι το σχέδιο της αλλοίωσης της δημοκρατικής βούλησης του πολίτη. Να ξέρετε, όταν παλαιότερα η παράταξή σας προσπάθησε να κάνει το ίδιο, ο ίδιος ο ελληνικός λαός σας γκρέμισε. 
      (Χειροκροτήματα από την πτέρυγα του ΠΑΣΟΚ)
       Σε ό,τι αφορά τις καταγγελίες σας, κύριε Πρωθυπουργέ, δεν τις έχω διαβάσει, αλλά βλέπω εδώ από τον κ. Κακλαμάνη ένα μικρό σημείωμα. Κρίμα! 
      (Θόρυβος-διαμαρτυρίες από την πτέρυγα της Νέας Δημοκρατίας)
      Πριν από το επιφώνημα, που βεβαίως δείχνει την προκατάληψή σας, ακούστε. Κρίμα, καταθέτετε ανυπόγραφα και ανεπικύρωτα έγγραφα, απλές φωτοτυπίες!
      (Χειροκροτήματα από την πτέρυγα του ΠΑΣΟΚ)
       Φίλες και φίλοι, αυτά είναι τα αποδεικτικά στοιχεία του κ. Καραμανλή! 
      (Χειροκροτήματα από την πτέρυγα του ΠΑΣΟΚ)
      (Θόρυβος στην Αίθουσα)
      ΒΥΡΩΝ ΠΟΛΥΔΩΡΑΣ: Είναι σοβαρά πράγματα αυτά; 
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, απ’ όλες τις πτέρυγες, σας παρακαλώ πολύ! Αφήστε τον Αρχηγό της Αξιωματικής Αντιπολίτευσης να τελειώσει. Σας παρακαλώ!
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Αυτή είναι η σοβαρότητα των τεχνασμάτων ενός, που λέγεται Πρωθυπουργός της Ελληνικής Δημοκρατίας!
      (Χειροκροτήματα από την πτέρυγα του ΠΑΣΟΚ)
      (Θόρυβος-Διαμαρτυρίες από την πτέρυγα της Νέας Δημοκρατίας)
      Σε ό,τι αφορά τις απειλές που εκτοξεύσατε για εξεταστικές επιτροπές, κύριε Καραμανλή, εσείς έχετε την πλειοψηφία, προχωρήστε σε εξεταστικές επιτροπές που εσείς νομίζετε! Μην απειλείτε!
      (Χειροκροτήματα από την πτέρυγα του ΠΑΣΟΚ)
      Σε ό,τι αφορά τη λεγόμενη «διαπλοκή», δεν άκουσα, παρά τα πολλά τα οποία είπατε, καμία –μα, καμία- απάντηση, σ’ αυτά που σας ρώτησα. 
    Θα περίμενα, κύριε Καραμανλή, επιτέλους, ένα συγγνώμη σ’ αυτήν την παράταξη που συνεχώς λοιδορείτε. Αλλά εσείς, όμως, μας δώσατε ένα νέο στοιχείο και μ’ αυτό τελειώνω, κυρία Πρόεδρε. Διότι νομίζω αποκαλύφθηκε ο κ. Καραμανλής με μια αποστροφή του λόγου του, όταν μίλησε για τη «διαπλοκή». Διότι, πράγματι, υπήρχε ένα ερωτηματικό για το τι εννοούμε με τη «διαπλοκή». Ξέρετε τι είπε; Είπε ότι η διαπλοκή φαίνεται, διότι μας χτυπούν στις εφημερίδες λυσσαλέα! Ουσιαστικά εσείς λέτε ότι «διαπλοκή» είναι όποιος δεν είναι με τη Νέα Δημοκρατία! Αυτή είναι η έννοια της «διαπλοκής» για σας και αυτός είναι ο αυταρχισμός της Νέας Δημοκρατίας, που πιάνει και επανιδρύει το κράτος. 
    Ευχαριστώ.
    (Στο σημείο αυτό, ο Πρόεδρος του ΠΑΣΟΚ και Αρχηγός της Αξιωματικής Αντιπολίτευσης κ. Γεώργιος Παπανδρέου καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    (Όρθιοι οι Βουλευτές του ΠΑΣΟΚ χειροκροτούν ζωηρά και παρατεταμένα)
    ΠΡΟΕΔΡΟΣ (Άννα Μπενάκη-Ψαρούδα): Η Πρόεδρος της Κοινοβουλευτικής Ομάδας του Κομμουνιστικού Κόμματος και Γενική Γραμματεύς κ. Παπαρήγα έχει το λόγο.
    ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Ομολογώ ότι δεν έχω να προσφέρω πολλά σε μια συζήτηση που το μόνο ενδιαφέρον είναι ποιος θα καταλάβει τις θέσεις της διευθυντικής ελίτ στο ένα ή στο άλλο τμήμα του κρατικού μηχανισμού. Πίστευα ότι θα γίνει μια συζήτηση που μπορεί τουλάχιστον να κατέληγε σε κάτι για τους χιλιάδες συμβασιούχους. Αλλά ο καυγάς δεν ήταν ούτε γι’ αυτό.
    Εμάς μας ενδιαφέρουν αυτήν τη στιγμή άλλα. Μας ενδιαφέρει το γεγονός ότι πολύ σύντομα θα έρθει στη Βουλή στο λεγόμενο ψευδεπίγραφο κοινωνικό διάλογο ένα καινούργιο ωράριο που θ΄ αρχίζει από έξι έως δώδεκα ώρες. Θα έρθει δηλαδή η λεγόμενη διευθέτηση του χρόνου εργασίας. θα έρθει ένα νέο καθεστώς φθηνών υπερωριών και πολύ φοβάμαι ότι ανάμεσα στα δύο κόμματα ο καυγάς σ’ αυτά τα θέματα θα είναι ανύπαρκτος. Απ’ αυτήν την άποψη ο προσανατολισμός ο δικός μας είναι έξω απ’ αυτήν τη συζήτηση που διεξάγεται σήμερα. Η μόνη ελπίδα μας είναι ότι όσοι κατάφεραν και είχαν την υπομονή ν΄ ακούσουν αυτήν τη συζήτηση από τους εργαζόμενους θα έβγαλαν συμπεράσματα. Πάντως με την ευκαιρία να πω ότι δεν πάει άλλο. 
    ΠΡΟΕΔΡΟΣ (Άννα Μπενάκη-Ψαρούδα): Ο Πρόεδρος του Συνασπισμού της Ριζοσπαστικής Αριστεράς κ. Αλέξανδρος Αλαβάνος έχει το λόγο.
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κυρία Πρόεδρε, θέλω να πω κατ’ αρχήν ότι αισθάνομαι ντροπή για όσα ακούστηκαν, για όσα ειπώθηκαν και για όσα υπονοήθηκαν εδώ μέσα πρώτα από τον κύριο Πρωθυπουργό και δεύτερον, από τον Αρχηγό της Αξιωματικής Αντιπολίτευσης. Θέλω να πω ότι εδώ πέρα έγιναν καλλιστεία ποιος τα πήγε καλύτερα και ποιος είναι περισσότερο φαύλος και έχει ζημιώσει περισσότερο...
    (Θόρυβος στην Αίθουσα)
    Έτσι είναι. Μην διαμαρτύρεστε όλοι τώρα!
    ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, κάποια έκφραση πολύ δριμεία θα σας παρακαλέσω να μη θελήσετε να γραφτεί στα Πρακτικά. 
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κυρία Πρόεδρε, μιλήσαμε για εξεταστικές επιτροπές, μιλήσαμε για διαπλοκές, ακούστηκαν ονόματα -και προξενήθηκε έκπληξη- τα οποία έχουν ειπωθεί μέσα στη Βουλή από το 1996! Τι σημαίνει εξεταστική επιτροπή; Γιατί γίνεται εξεταστική επιτροπή; Για πολιτικές ευθύνες και οι δυο μίλησαν. Ζήτησε εξεταστική επιτροπή ο Πρωθυπουργός, είπε ο Αρχηγός της Αξιωματικής Αντιπολίτευσης «εσείς έχετε την πρωτοβουλία». Οι εξεταστικές επιτροπές δεν γίνονται για πολιτικά αδικήματα και το ξέρουμε. Τι διαμαρτύρεστε όλοι; 
      Αυτά ειπώθηκαν εδώ μέσα. Και θέλω να πω το εξής: Αν δεν μπορεί το ένα ή το άλλο κόμμα να επανιδρύσει το κράτος, ας επανιδρύσει το δημοκρατικό διάλογο. Έχετε αυτισμό και τα δύο κόμματα. Δεν επικοινωνείτε με τις άλλες πολιτικές δυνάμεις! 
      Κύριε Πρόεδρε της Κυβέρνησης, φυσικά μπορείτε να μας σνομπάρετε. Μπορεί να σας θέτει ερωτήματα και ζητήματα η κ. Παπαρήγα, να σας θέτω εγώ, να σας λέω ότι εδώ ο Υπουργός σας είπε ότι τα μουσεία θα ιδιωτικοποιηθούν και εσείς να μας σνομπάρετε. Να μην απαντάτε. Το ίδιο κάνατε και με τις γυναίκες πριν. Αυτό, όμως, είναι αυτισμός. Παίζετε ένα παιχνίδι μονάχα με το ΠΑΣΟΚ, αλλά χωρίς την κοινωνία. 
      Γιατί σας ρωτώ ποιος πολίτης απ’ όσους παρακολούθησαν αυτήν τη συζήτηση ανάμεσα σ΄ εσάς τους δύο στα μεγάλα ζητήματα, τα οποία καίνε τους πολίτες της χώρας, σχετικά με τη Δημόσια Διοίκηση και περίμεναν να ακούσουν θέσεις και προτάσεις και κάποιες λύσεις πήρε απάντηση. Ποιος απ’ όλους; 
      Ανοίξτε την έκθεση του Συνηγόρου του Πολίτη. Είναι ένας τηλεφωνικός κατάλογος των αδικιών και των παρανομιών της Δημόσιας Διοίκησης σε βάρος του πολίτη. Ποιος πήρε απάντηση; Μας λέει ο Συνήγορος του Πολίτη για τις υπέρογκες χρεώσεις και την αδυναμία της ΕΥΔΑΠ να δώσει απάντηση στα προβλήματα των διαρροών. Τι είπαμε τώρα για την αποτελεσματικότητά τους; 
      Μας λέει ο Συνήγορος του Πολίτη ότι ο δήμαρχος Παπάγου έβαλε τέλος γάμου, το οποίο είναι παράνομο και το πληρώνουν οι δημότες. 
      Μας λέει ο Συνήγορος του Πολίτη ότι ο δήμαρχος Ζωγράφου έβαλε τέλος παράτασης της ταφής. Αν σε τρία χρόνια δεν μπορεί να βγει από τον τάφο, υποχρεώνεται ο πολίτης να πληρώσει τέλος παράτασης. 
      Μας λέει ο Συνήγορος του Πολίτη ότι το Υπουργείο Γεωργίας και οι Ελληνικές Γεωργικές Ασφαλίσεις καθυστερούν ή κάνουν λάθος σε βάρος του αγρότη στον υπολογισμό των αποζημιώσεων. 
      Μας λέει ο Συνήγορος του Πολίτη ότι στο Υπουργείο Παιδείας η πρόσληψη των αναπληρωτών γίνεται κατά παράνομο τρόπο. 
      Μας λέει ο Συνήγορος του Πολίτη ότι ο ΟΑΕΔ δεν μπορεί να κάνει ενημέρωση για τα προγράμματα κατάρτισης επιχειρηματικότητας κτλ.
      Μας λέει ο Συνήγορος του Πολίτη ότι πάρα πολλοί πολίτες που έχουν προσφύγει στα δικαστήρια και έχουν δικαιωθεί τελεσίδικα έχουν μια Δημόσια Διοίκηση, η οποία δεν υποτάσσεται στις αποφάσεις των δικαστηρίων. 
      Τι λέτε, κύριε Παπανδρέου και κύριε Καραμανλή, γι’ αυτά τα ζητήματα; Τι λέτε, κύριε Παυλόπουλε; 
      Μας είπατε εδώ πέρα, κύριε Παυλόπουλε, διάφορα πράγματα για τα ζητήματα της κοινοτικής νομιμότητας κτλ. Σας επαναφέρω την απόφαση του Οργανισμού Κρατικών Λαχείων, η οποία στο άρθρο 8 λέει ότι οι συμβασιούχοι αυτοί οι οποίοι είναι με μίσθωση έργου δεν δικαιούνται να έχουν δώρο Χριστουγέννων, Πάσχα, ασφάλιση κτλ.
      Κύριε Παυλόπουλε, απαντήστε έστω μ΄ ένα νόημα. Ας γυρίσει ο φακός πάνω σας. Ξέρετε την οδηγία 70/1999, που λέει ότι και οι εργαζόμενοι με σύμβαση ορισμένου χρόνου έχουν κατ’ αναλογία δικαιώματα ασφάλισης και άλλων παροχών που δίνονται στους κανονικούς εργαζόμενους; Τι γίνεται; Πώς το Υπουργείο Εθνικής Οικονομίας, ένας οργανισμός που εποπτεύεται, βγάζει τέτοια φιρμάνια που δεν καλύπτονται τα ασφαλιστικά δικαιώματα των εργαζομένων; Αυτή είναι η εφαρμογή της κοινωνικής νομοθεσίας που κάνετε; 
      Μας λέτε για τις τεχνολογίες κλπ. Έχω εδώ ένα κατάλογο. Μοιράστε τον. Κύριε Παπανδρέου και κύριε Καραμανλή, ποιος φταίει; Μοιράστε τους μήνες. Έχω την κοινωνία της πληροφορίας. Είναι τέλος του 2004. Εξυπηρέτηση του πολίτη και βελτίωση της ποιότητας ζωής. Απορρόφηση 9%. Πόροι από την Ευρωπαϊκή Ένωση για την εξυπηρέτηση του πολίτη και τη βελτίωση της ζωής. Βλέπουμε εδώ πέρα η ελληνική διοίκηση και οι ελληνικές κυβερνήσεις να απορροφούν το 9%, όταν έχουμε περάσει το μισό και πλέον και κοντεύει να τελειώσει το Κοινοτικό Πλαίσιο Στήριξης. 
      Απαντήστε, κύριε Καραμανλή και κύριε Παπανδρέου, ποιος έχει ευθύνη; Ο μέσος όρος αποδοχών των δημοσίων υπαλλήλων στην Ευρωπαϊκή Ένωση είναι 2.320 ευρώ. Στην Ελλάδα ο μέσος όρος είναι 1.170 ευρώ. Απαντήστε, κύριε Παπανδρέου, κύριε Καραμανλή, αν θα συνεχίσετε την πάλη ενάντια στη μονιμότητα των δημοσίων υπαλλήλων, δημόσιοι υπάλληλοι που παίρνουν ευτελείς μισθούς. Δεν υπάρχει δημόσιος υπάλληλος να παίρνει τέτοιους μισθούς στην Ευρωπαϊκή Ένωση των δεκαπέντε. Απαντήστε! Είναι μήπως μισή η τιμή των αγαθών, την οποία βρίσκουμε στην αγορά, στα σούπερ μάρκετ κλπ.; Οφείλετε ν΄ απαντήσετε σε όλα αυτά τα ζητήματα.
      Απαντήστε για την αποκέντρωσή σας, που περηφανευτήκατε και οι δύο. Ο μέσος όρος στην Ευρωπαϊκή Ένωση για τα κονδύλια της Τοπικής Αυτοδιοίκησης είναι 2.500 ευρώ ανά πολίτη και στην Ελλάδα 350 ευρώ. Απαντήστε. Στην Ευρωπαϊκή Ένωση υπάρχουν εκλεγμένες περιφερειακές αρχές, οι οποίες διαχειρίζονται τα περιφερειακά κονδύλια. Γιατί η κυβέρνηση του ΠΑΣΟΚ κράτησε στις περιφέρειες το «σιδερένιο χέρι» του κράτους; Έκανε τις νομαρχίες αυτοδιοικούμενες και την ίδια στιγμή οι εξουσίες ελέγχου των νομαρχιών πήγαν στις περιφέρειες και οι περιφέρειες διαχειρίζονται τον κύριο όγκο των κονδυλίων περιφερειακής ανάπτυξης της Ευρωπαϊκής Ένωσης.
      Γιατί να είναι κρατικοί υπάλληλοι -και πάμε σε δημοτικές εκλογές τον άλλο χρόνο- οι περιφερειάρχες; Γιατί αφαιρείτε το δικαίωμα από τους πολίτες της χώρας στην περιφέρειά τους να ψηφίσουν προγράμματα, απόψεις, προτάσεις για την ανάπτυξη και τα άλλα ζητήματα;
      Εγώ θέλω να καταλήξω λέγοντας ότι μέχρι ένα σημείο πάει αυτή η αντιπαράθεση, η άνευ ουσίας σε πάρα πολλά ζητήματα, χωρίς σεβασμό του ενός στον άλλον. Εγώ πιστεύω ότι εμείς σεβόμαστε τη Νέα Δημοκρατία περισσότερο απ’ ό,τι τη σέβεται το ΠΑΣΟΚ. Και σεβόμαστε το ΠΑΣΟΚ περισσότερο απ’ ό,τι το σέβεται η Νέα Δημοκρατία. Και αυτό, παρά τις αντιθέσεις μας, παρά τις κριτικές μας, παρά τις φιλοσοφικές διαφορές μας.
      Παίζεται εδώ μέσα ένα παιχνίδι στις κοινές πολιτικές, που βλέπουμε, στα θέματα των ιδιωτικοποιήσεων, της δημόσιας περιουσίας, της μονιμότητας, της συμφωνίας με τον ΟΤΕ. Αυτή η αντιπαράθεση περνάει τα όρια!
      Καταλήγοντας θέλω να πω ότι για ένα πράγμα θέλω να σας ευχαριστήσω, μόνο για ένα πράγμα – και τον κ. Καραμανλή και τον κ. Παπανδρέου. Νομίζω ότι δεν υπάρχει μεγαλύτερο επιχείρημα από τη σημερινή συζήτηση, το κλίμα, τους χαρακτηρισμούς, το ήθος αυτής της συζήτησης, από τη σημερινή παρουσία των δύο κομμάτων, για την ανάγκη να μπει ένας άλλος παράγοντας στην πολιτική ζωή της χώρας, που θα είναι η μεγάλη Αριστερά, που θα συγκεντρώσει τις κατεσπαρμένες δυνάμεις της Αριστεράς σήμερα.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, θέλετε να δευτερολογήστε ή απλώς να κάνετε μια παρέμβαση;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δυο-τρία λεπτά θέλω μόνο, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, λοιπόν.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, θέλω να κάνω ορισμένες διευκρινίσεις μόνο σε αυτά που ελέχθησαν.
      Το πρώτο το οποίο θα ήθελα να τονίσω, επειδή δεν πρόλαβα στην πρωτολογία μου, είναι σχετικά με τον αριθμό ανέφερε ο κύριος Αρχηγός της Αξιωματικής Αντιπολίτευσης για το πλήθος των διευθυντών και γενικών διευθυντών, οι οποίοι υφίστανται, υποτίθεται, μεταβολές.
      Παρακαλώ πάρα πολύ, είναι στη διάθεση παντός τα στοιχεία αυτά. Το σύνολο των γενικών διευθυντών είναι εκατόν ενενήντα οκτώ, γιατί υπάρχουν εκατόν ενενήντα οκτώ γενικές διευθύνσεις. Και το σύνολο των διευθύνσεων και των διευθυντών επέκεινα, που υπάρχουν αυτήν τη στιγμή, είναι τέσσερις χιλιάδες εκατόν εβδομήντα οκτώ. Επομένως, οι είκοσι πέντε χιλιάδες, που έδωσαν ως νούμερο προφανώς οι συνεργάτες του στον κύριο Αρχηγό της Αξιωματικής Αντιπολίτευσης, είναι ένας αριθμός παντελώς ανακριβής.
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΑΠΟΣΤΟΛΟΣ ΚΑΚΛΑΜΑΝΗΣ: Μην τα διαστρεβλώνετε τώρα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σε ό,τι αφορά το ζήτημα, το οποίο σχετίζεται με τις κρίσεις που έχουν γίνει σε επίπεδο γενικών διευθυντών, πληροφορώ το Σώμα και τον Αρχηγό της Αξιωματικής Αντιπολίτευσης ότι από τους εκατόν ενενήντα οκτώ γενικούς διευθυντές, αυτήν τη στιγμή έχει γίνει κρίση μόνο για τις πενήντα επτά περιπτώσεις.
      Και βεβαίως, οι κρίσεις αυτές είναι στη διάθεση παντός. Διότι, όπως ξέρετε, το ειδικό υπηρεσιακό συμβούλιο, το οποίο κρίνει τους γενικούς διευθυντές, είναι ένα όργανο που λειτουργεί υπό όρους δημοσιότητας, μετέχουν και εκπρόσωποι της ΑΔΕΔΥ. Και καθένας μπορεί να βγάλει τα συμπεράσματά του.
    Πάντως, κύριε Πρόεδρε, οι είκοσι πέντε χιλιάδες που σας είπαν είναι αριθμός παντελώς ανακριβής. Είναι λιγότεροι από πέντε χιλιάδες. Ίσως μεταξύ είκοσι πέντε χιλιάδες και πέντε χιλιάδες κάπου οι συνεργάτες έκαναν λάθος! 
    ΑΠΟΣΤΟΛΟΣ ΚΑΚΛΑΜΑΝΗΣ: Είκοσι πέντε χιλιάδες διευθυντές και τμηματάρχες. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, τα Πρακτικά είναι εδώ και μπορείτε να δείτε τι είπε ο Αρχηγός της Αξιωματικής Αντιπολίτευσης. Πάνω σε αυτό απαντώ. Μίλησε για διευθυντές. Παρακαλώ πολύ να δείτε τα Πρακτικά.
      Το δεύτερο που θέλω να τονίσω είναι: Μου είπε ο Αρχηγός της Αξιωματικής Αντιπολίτευσης για την αυτοκριτική που έπρεπε να κάνω. Όσο καιρό θα είμαι στο ΥΠΕΕΔΑ, θα αισθάνομαι πάντοτε τύψεις γι’ αυτά που δεν προλαβαίνει να κάνει κανείς σ΄ έναν τομέα που χάθηκαν πολλά χρόνια και χρειάζεται να πάμε με πολλά βήματα μπροστά και δεν είμαι ποτέ ικανοποιημένος. Είναι χρέος ενός Υπουργού να αισθάνεται πρόσκαιρος και να μην αισθάνεται ποτέ ικανοποιημένος γι’ αυτό που κάνει. Αλλά, κυρίες και κύριοι συνάδελφοι, θα αισθάνομαι τύψεις και θα κάνω αυτοκριτική για πράγματα και για παραλείψεις που έχω κάνει. Γιατί άκουσα για βιομηχανία προσλήψεων από τέως συνεργάτη μου. Προκαλώ τον οποιονδήποτε μέσω του κοινοβουλευτικού ελέγχου ν΄ αποδείξει οτιδήποτε. Γιατί είναι γνωστό ότι στη συγκεκριμένη περίπτωση ούτε μία πρόσληψη δεν έγινε, ούτε μπορούσε να γίνει, γιατί πρόκειται για Οργανισμό που υπάγεται στο ΑΣΕΠ.
    (Χειροκροτήματα από την πτέρυγα της Νέας Δημοκρατίας)
    Είναι εντελώς διαφορετικό το θέμα ότι είχε μία δεύτερη εργασία και γι’ αυτό δεν έμεινε πλέον στο Υπουργείο Εσωτερικών. Αλλά αυτό που ελέχθη περί βιομηχανίας προσλήψεων είναι παντελώς ανακριβές και προκαλώ, στο πλαίσιο του κοινοβουλευτικού ελέγχου, να γίνει οποιαδήποτε έρευνα.
    Δύο λόγια στον Πρόεδρο του Συνασπισμού, κύριο Αλαβάνο. Πρώτα-πρώτα στο θέμα των συμβασιούχων ένα θέλω να πω: Αυτές ήταν οι δυνατότητες που είχαμε και στο πλαίσιο του Συντάγματος και του κοινοτικού δικαίου και τις εξαντλήσαμε πλήρως, όταν χρόνια ολόκληρα οι προηγούμενες κυβερνήσεις δεν έκαναν απολύτως τίποτα. Και βεβαίως ασφαλίζονται όλοι οι άνθρωποι από τη στιγμή που γίνονται αορίστου χρόνου. Και αυτή η Κυβέρνηση όλους εκείνους που υποχρεούνται ν΄ ασφαλιστούν και έχουν δικαίωμα ν΄ ασφαλιστούν, τους ασφαλίζει. Οιοσδήποτε δικαιούται με οποιαδήποτε σχέση εργασίας ή έργου και αν έχει στο πλαίσιο των εργασιακών σχέσεων που συνάπτεται στον ευρύτερο δημόσιο τομέα, έχει την ασφαλιστική του κάλυψη. Και αυτό είναι μία αρχή την οποία εφαρμόσαμε από την πρώτη στιγμή. 
    Ως προς το θέμα των μισθών των δημοσίων υπαλλήλων, κύριε Πρόεδρε του Συνασπισμού, γνωρίζετε πολύ καλά ότι αυτή η Κυβέρνηση μετά από τόσα χρόνια άκαρπων συλλογικών διαπραγματεύσεων πέτυχε την πρώτη συλλογική σύμβαση με την ΑΔΕΔΥ, η οποία αφορά την επιμόρφωση. Και ξεκινάμε μαζί με τον κ. Αλογοσκούφη, που είναι κατ’ εξοχήν αρμόδιος, μέσα σ’ αυτήν την κακή οικονομική συγκυρία –το τόνισε και ο Πρωθυπουργός- τη συλλογική διαπραγμάτευση σε δύο καίριους τομείς: Ο ένας αφορά το μισθολόγιο, ο άλλος τα βαρέα και ανθυγιεινά. Και εκεί σε βάθος χρόνου βεβαίως, αλλά με ειλικρίνεια, οδηγούμαστε σε μία εξομοίωση των υπαλλήλων προς τα πάνω. Για να πάψει να υπάρχει αυτή η άκαρπη επιδοματική πολιτική, η οποία οδήγησε τους υπαλλήλους να είναι πατρίκιοι και πληβείοι. Βεβαίως ξέρουμε πολύ καλά τις δημοσιονομικές δυσχέρειες που υπάρχουν, αλλά τολμούμε. Γιατί εμείς ξέρουμε τι είναι εκείνο που πρέπει να προτάξουμε στο πλαίσιο του δημοσίου συμφέροντος.
    Κατά τα λοιπά, πρέπει να σας πω ένα πράγμα. Στο θέμα των δημοσίων υπαλλήλων, οι οποίοι αφορούν το στενό δημόσιο τομέα και υπάρχουν συνταγματικές εγγυήσεις ούτε τίθεται ούτε πρόκειται να τεθεί θέμα μονιμότητας. Γιατί η μονιμότητα είναι η εγγύηση του υπαλλήλου και η ανεξαρτησία του απέναντι στις οποιεσδήποτε πολιτικές ηγεσίες. Και έτσι το αισθανόμαστε. Γι’ αυτό, λοιπόν, το ξεκαθαρίζω άπαξ και διαπαντός: Τέτοιο θέμα δεν τίθεται και όσοι πάνε να το δημιουργήσουν, φυσικά εκτός Κυβέρνησης και εκτός Νέας Δημοκρατίας, εκ του πονηρού το δημιουργούν ή θέλουν να το δημιουργήσουν. 
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, κηρύσσεται περαιωμένη η προ ημερησίας διατάξεως συζήτηση, η οποία διεξήχθη σύμφωνα με το άρθρο 143 του Κανονισμού της Βουλής, με πρωτοβουλία του Προέδρου του Πανελλήνιου Σοσιαλιστικού Κινήματος, κ. Γεωργίου Παπανδρέου, σε επίπεδο Αρχηγών Κομμάτων, με θέμα την πολιτική της Κυβέρνησης στο χώρο της Δημόσιας Διοίκησης. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.55΄ λύεται η συνεδρίαση για αύριο, ημέρα Τετάρτη 29 Ιουνίου 2005 και ώρα 10.30΄, με αντικείμενο εργασιών του Σώματος: νομοθετική εργασία, σύμφωνα με την ημερήσια διάταξη που έχει διανεμηθεί. 
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  



1

Συνεδρίαση 28-6-2005


