ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄ 
ΣΥΝΟΔΟΣ Γ΄
ΣΥΝΕΔΡΙΑΣΗ ΡΝΑ΄

Παρασκευή 15 Ιουνίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί Διαδικαστικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 18 Ιουνίου 2007, σελ.
4. Συζήτηση επικαίρων ερωτήσεων:
α) Προς τον Πρωθυπουργό:
i. σχετικά με την οριογράφηση των δασών και των δασικών εκτάσεων κατά τη σύνταξη του Εθνικού Κτηματολογίου κ.λπ., σελ.
ii. σχετικά με τις κινητοποιήσεις του Δημάρχου Ελληνικού, την ελεύθερη και δωρεάν πρόσβαση στις παραλίες κ.λπ., σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με την παράδοση και λειτουργία των νέων κτιριακών εγκαταστάσεων του Αεροδρομίου Ζακύνθου, σελ.
γ) Προς τον Υπουργό Υγείας και Κοινωνικής Αλληλεγγύης, σχετικά με τον εξοπλισμό του ΕΚΑΒ με μονάδες επείγουσας φροντίδας νεογνών κ.λπ., σελ.
δ) Προς τον Υπουργό Εθνικής Παιδείας και Θρησκευμάτων, σχετικά με την τιμωρία μαθητών του 6ου Λυκείου Πατρών κ.λπ., σελ.
5. Συζήτηση επερώτησης Βουλευτών του ΠΑ.ΣΟ.Κ. προς την Υπουργό Εξωτερικών σχετικά με την Εξωτερική Πολιτική, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίων νόμων:
Α) Οι Υπουργοί Δημόσιας Τάξης, Οικονομίας και Οικονομικών, Εξωτερικών, Εσωτερικών, Δημόσιας Διοίκησης και Αποκέντρωσης και Δικαιοσύνης κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος», σελ.
Β) Οι Υπουργοί Εξωτερικών, Οικονομίας και Οικονομικών, Δικαιοσύνης, Απασχόλησης και Κοινωνικής Προστασίας, Μεταφορών και Επικοινωνιών, Δημόσιας Τάξης, Εξωτερικών, Δημόσιας Διοίκησης και Αποκέντρωσης και ‘Εθνκής ‘Αμυνας κατέθεσαν σχέδιο νόμου: «Κύρωση της Συμφωνίας για τα Προνόμια και τις Ασυλίες του Διεθνούς Δικαστηρίου για το Δίκαιο της Θάλασσας», σελ.
Γ) Οι Υπουργοί Εμπορικής Ναυτιλίας, Οικονομίας και Οικονομικών, Εξωτερικών, Απασχόλησης και Κοινωνικής Προστασίας, Δικαιοσύνης, Ανάπτυξης και Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου: «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως της Ομοσπονδιακής Δημοκρατίας της Νιγηρίας για τις Θαλάσσιες Μεταφορές», σελ.
Δ) Οι Υπουργοί Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Πολιτισμού, Τουριστικής Ανάπτυξης, Μεταφορών και Επικοινωνιών και Εμπορικής Ναυτιλίας κατέθεσαν σχέδιο νόμου: «Κύρωση της Σύμβασης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Εσθονίας για την αποφυγή της διπλής φορολογίας για την αποτροπή της φοροδιαφυγής αναφορικά με τους φόρους εισοδήματος και του κεφαλαίου», σελ.
Ε) Οι Υπουργοί Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση του Μνημονίου Κατανόησης για τη Συνεργασία μεταξύ του Ρουμανικού Διπλωματικού Ιδρύματος του Υπουργείου Εξωτερικών της Ρουμανίας και της Διπλωματικής Ακαδημίας του Υπουργείου Εξωτερικών της Ελληνικής Δημοκρατίας», σελ.
ΣΤ) Οι Υπουργοί Εθνικής ‘Αμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Κύρωση Συμφωνίας Συνεργασίας στον τομέα της ‘Αμυνας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σερβίας», σελ.
Ζ) Οι Υπουργοί Εμπορικής Ναυτιλίας, Οικονομίας και Οικονομικών, Εξωτερικών, Υγείας και Κοινωνικής Αλληλεγγύης, Απασχόλησης και Κοινωνικής Προστασίας, Δικαιοσύνης και Δημόσιας Τάξης κατέθεσαν σχέδιο νόμου: «Κύρωση της Συμφωνίας για τις Θαλάσσιες Μεταφορές μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κορέας», σελ.
 
ΟΜΙΛΗΤΕΣ
Α. Επί Διαδικαστικού θέματος:
ΔΙΑΜΑΝΤΟΠΟΥΛΟΥ Α., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΧΑΤΖΗΓΑΚΗΣ Σ., σελ.

Β. Επί των επικαίρων ερωτήσεων:
ΑΛΑΒΑΝΟΣ Α., σελ.
ΒΑΡΒΑΡΙΓΟΣ Δ., σελ.
ΓΙΑΝΝΟΠΟΥΛΟΣ Α., σελ.
ΚΑΛΟΣ Γ., σελ.
ΚΟΛΟΖΩΦ Ο., σελ.
ΚΟΣΙΩΝΗΣ Π., σελ.
ΛΕΒΕΝΤΗΣ Α., σελ.
ΟΡΦΑΝΟΣ Γ., σελ.
ΣΟΥΦΛΙΑΣ Γ., σελ.

Γ. Επί της Επερώτησης:
ΑΛΕΥΡΑΣ Α., σελ.
ΒΑΡΒΙΤΣΙΩΤΗΣ Μ. , σελ.
ΔΙΑΜΑΝΤΟΠΟΥΛΟΥ Α., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΚΟΛΟΖΩΦ Ο., σελ.
ΚΩΝΣΤΑΝΤΟΠΟΥΛΟΣ Ν., σελ.
ΜΑΓΚΡΙΩΤΗΣ Ι., σελ.
ΜΠΑΚΟΓΙΑΝΝΗ Θ., σελ.
ΝΤΟΛΙΟΣ Γ., σελ.
ΤΣΟΧΑΤΖΟΠΟΥΛΟΣ Δ., σελ.

      
      	ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΝΑ΄
      Παρασκευή 15 Ιουνίου 2007
      Αθήνα, σήμερα στις 15 Ιουνίου 2007, ημέρα Παρασκευή και ώρα 10.38΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Δημήτριο Βαρβαρίγο, Βουλευτή Ζακύνθου, τα ακόλουθα:   
      	Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία κάτοικοι του Δημοτικού Διαμερίσματος Λουκισίων Δήμου Ανθηδόνας Νομού Ευβοίας καταγγέλλουν παράνομη πολεοδόμηση στην περιοχή τους.
      2) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά, με την οποία ο Δήμος Βοιών Λακωνίας ζητεί τη χρηματοδότηση της επισκευής του παλαιού κτηρίου του Δημοτικού Σχολείου Λαχίου Βοιών.
      3) Ο Βουλευτής Ημαθίας κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά με την οποία κάτοικοι Αμαρουσίου Αττικής ζητούν να ξηλωθεί η πρόσθετη κατασκευή περίφραξης του Υπουργείου  Παιδείας στην περιοχή Ψαλιδιού Αμαρουσίου Αττικής.
      4) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά, με την οποία η Ε.Λ.Μ.Ε. Καρδίτσης διαμαρτύρεται για την κατάργηση του 3ου ΕΠΑ.Λ. Καρδίτσης.
      5) Οι Βουλευτές Λασθίου Λακωνίας, Β΄ Πειραιώς, Μεσσηνίας, Μεσσηνίας και Β΄ Αθηνών κύριοι ΜΙΧΑΛΗΣ ΚΑΡΧΙΜΑΚΗΣ, ΛΕΩΝΙΔΑΣ ΓΡΗΓΟΡΑΚΟΣ, ΓΡΗΓΟΡΙΟΣ ΝΙΩΤΗΣ, ΠΕΤΡΟΣ ΚΑΤΣΙΛΙΕΡΗΣ, ΔΗΜΗΤΡΙΟΣ ΚΟΥΣΕΛΑΣ και ΓΕΩΡΓΙΟΣ ΑΝΩΜΕΡΙΤΗΣ αντίστοιχα, κατέθεσαν δημοσιεύματα εφημερίδων τα οποία αναφέρονται σε παράνομους χαρακτηρισμούς ως δασικών, εκτάσεων στη Μάνη.
      6) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά, με την οποία ο Δήμος Ορφανού Καβάλας ζητεί οικονομική ενίσχυση για την αποκατάσταση των ζημιών που προκάλεσαν οι πλημμύρες στην περιοχή του.
      7) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά, με την οποία η Ομοσπονδία Συλλόγων Αμβυκούχων Αμπελοκαλλιεργητών Ελλάδας ζητεί να μη φορολογείται το προστιθέμενο νερό στον άμβυκα.
      8) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία η Εθνική Οργάνωση Πολυτέκνων Αθηνών ζητεί την ανά τριετία θεώρηση των βιβλιαρίων των πολύτεκνων και την εκκαθάριση του μητρώου μελών της.
      9) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία Ποντιακοί Σύλλογοι Νομού Σερρών ζητούν τη διδασκαλία της ιστορίας του Ποντιακού Ελληνισμού στα Σχολεία.
      10) Οι Βουλευτές Β΄ Αθηνών και Α΄ Πειραιώς κ. ΑΝΤΩΝΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία η Δημοκρατική Συσπείρωση για τις λαϊκές ελευθερίες και την αλληλεγγύη και η Ομοσπονδία Εργαζομένων Φαρμακευτικών και συναφών επαγγελμάτων Ελλάδας καταγγέλλουν παραβίαση βασικών δικαιωμάτων και ελευθεριών σε επιχειρήσεις του κλάδου του φαρμάκου.
      11) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και κ. ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία η Ε.Λ.Μ.Ε. Νομού Καρδίτσης ζητεί την απομάκρυνση καμερών παρακολούθησης από Σχολεία του Νομού Καρδίτσης.
      12) Οι Βουλευτές Λέσβου και Λαρίσης κ. ΣΤΑΥΡΟΣ ΣΚΟΠΕΛΙΤΗΣ και κ. ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία το Σωματείο Εργαζομένων στα Τουριστικά και Επισιτιστικά Επαγγέλματα Σάμου ζητεί τη στελέχωση του γραφείου του Τ.Α.Ξ.Υ. στη Σάμο.
      13) Οι Βουλευτές Μαγνησίας και Λαρίσης κ. ΝΙΚΟΛΑΟΣ ΓΚΑΤΖΗΣ και κ. ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία η Νέα ΄Ενωση Ιδιοκτητών – Επιχειρηματιών Τουριστικών Καταλυμάτων Θεσσαλίας ζητεί να παραταθεί η προθεσμία κατάθεσης των δικαιολογητικών για την ανανέωση των τιμοκαταλόγων έτους 2007.
      14) Ο Βουλευτής Φωκίδος κ. ΙΩΑΝΝΗΣ ΜΠΟΥΓΑΣ κατέθεσε αναφορά, με την οποία ο Δήμος Λιδωρικίου Φωκίδας ζητεί από το Ε.Κ.Α.Β. να εκτελεί βάρδια ασθενοφόρου μετά πληρώματος στο Κέντρο Υγείας Λιδωρικίου.
      15) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας, στο οποίο ζητείται η κατασκευή έργων επέκτασης και εκσυγχρονισμού του αεροδρομίου Ιωαννίνων.
      16) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Σύνδεσμος Εργοληπτών Δημοσίων ΄Εργων Ιωαννίνων – Θεσπρωτίας ζητεί την αναστολή του νόμου φορολόγησης των ατομικών εργοληπτικών επιχειρήσεων.
      17) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η Ομοσπονδία Τουριστικών και Αγροτουριστικών Καταλυμάτων Ηπείρου «Ο Ξένιος Ζευς» ζητεί τα τουριστικά καταλύματα που δικαιούνται πετρέλαιο θέρμανσης, με τον ίδιο καυστήρα να λειτουργούν και το μπόιλερ ζεστού νερού.
      18) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία το Τμήμα Ηπείρου του Τεχνικού Επιμελητηρίου Ελλάδος αναφέρεται στα προβλήματα που δημιούργησε η εφαρμογή του ν. 3316/2005, για τις μελέτες του δημοσίου.
      19) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε υπόμνημα κληρικών, το οποίο αναφέρει τα συνταξιοδοτικά και οικονομικά προβλήματα των κληρικών.
      20) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο ΤΟΕΒ ΄Ανω Ρου Αχέροντα ζητεί την άμεση δημοπράτηση και κατασκευή του έργου του άνω ρου Αχέροντα.
      21) Ο Βουλευτής Έβρου κ. ΣΤΑΥΡΟΣ ΚΕΛΕΤΣΗΣ κατέθεσε αναφορά, με την οποία η ΄Ενωσις Συνταξιούχων Τ.Ε.Β.Ε. Ο.Α.Ε.Ε. Νομού Έβρου ζητεί την κάλυψη του ελλείμματος του Ο.Α.Ε.Ε..
      21) Ο Βουλευτής Αιτωλοακαρνανίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά, με την οποία ο Σύλλογος Γονέων και Κηδεμόνων 2ου  Δημοτικού Σχολείου Αγρινίου ζητεί την άμεση επισκευή του κτηρίου του πιο πάνω σχολείου.
      22) Ο Βουλευτής Έβρου κ. ΣΤΑΥΡΟΣ ΚΕΛΕΤΣΗΣ κατέθεσε αναφορά, με την οποία ο Δήμος Σουφλίου Έβρου ζητεί τη στελέχωση του γραφείου Ο.Τ.Ε. Σουφλίου με πρόσθετο προσωπικό.
      23) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία το Πανελλήνιο Σωματείο Εργαζομένων στα Ελληνικά Πετρέλαια αναφέρεται στις διαδικασίες πρόσληψης των SBU – BUERS , για το BEST -  50.
      24) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία η Ελληνική Εταιρεία για την Προστασία του Περιβάλλοντος και της πολιτιστικής κληρονομιάς υποβάλλει παρατηρήσεις της επί του χωροταξικού σχεδιασμού για τον τουρισμό.
      25) Ο Βουλευτής Α’ Αθηνών  κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά, με την οποία το Ελληνικό Παρατηρητήριο των Συμφωνιών του Ελσίνκι καταγγέλλει την Ελληνική Αστυνομία για παράνομες και ρατσιστικές παρενοχλήσεις προς τους Αλβανούς Ρομά.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7483/3-5-07 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 1589/18-5-07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε την κυρία Βουλευτή για τα εξής:
      Η αποσυμφόρηση των Φυλακών Κομοτηνής και Διαβατών εντάσσεται στο ευρύτερο πρόγραμμα του Υπουργείου Δικαιοσύνης για την αποσυμφόρηση των φυλακών της χώρας, το οποίο εφαρμόζεται μεθοδικά και αποφασιστικά από τον Μάρτιο του 2004. Το πρόγραμμα αυτό έχει ως προτεραιότητα την κατασκευή 7 νέων Καταστημάτων Κράτησης σε πρώτη φάση και άλλων 5 νέων συγκροτημάτων Καταστημάτων Κράτησης σε δεύτερη φάση. Ειδικότερα:
      Σχεδιάστηκε και εφαρμόστηκε, παρά τη δύσκολη δημοσιονομική συγκυρία, ένα ταχύρρυθμο πρόγραμμα κατασκευής 7 νέων φυλακών, δυναμικότητας 2.700 κρατουμένων. Το πρώτο από τα 7 νέα Καταστήματα Κράτησης στα Τρίκαλα ήδη λειτουργεί από τον Ιούνιο του 2006. Τον Μάρτιο του 2007 παραδόθηκε το δεύτερο νέο Κατάστημα Κράτησης στο Δoμoκό και το καλοκαίρι του 2007 παραδίδεται το τρίτο Κατάστημα Κράτησης στα Γρεβενά. Το καλοκαίρι του 2007 θα λειτουργήσει και η τέταρτη νέα φυλακή στον Ελαιώνα Θηβών, όπου θα μεταφερθούν 350 περίπου γυναίκες-κατάδικοι που κρατούνται σήμερα στον Κορυδαλλό. Το φθινόπωρο του 2007 θα έχουν περατωθεί τα Καταστήματα Κράτησης Σερρών και Δράμας, ενώ το 2008 θα παραδοθεί και η έβδομη φυλακή στα Χανιά.
      Η β' φάση του προγράμματος του Υπουργείου Δικαιοσύνης για την αποσυμφόρηση των φυλακών περιλαμβάνει τη δρομολογημένη κατασκευή 5 ακόμη νέων συγκροτημάτων Καταστημάτων Κράτησης, δυναμικότητας 4.000 κρατουμένων, 1 εκ των οποίων θα καλύπτει τις ανάγκες του Νομού Θεσσαλονίκης. Πρόκειται για το Κατάστημα Κράτησης «Μακεδονία Ι» στα Διαβατά Θεσσαλονίκης, το οποίο θα κατασκευασθεί στη περιοχή του πρώην Στρατοπέδου «Γκόνου» που παραχωρείται στο Υπουργείο Δικαιοσύνης από το Υπουργείο Εθνικής Οικονομίας και Οικονομικών. Ήδη το έργο αυτό, μαζί με τα έργα για άλλες 2 από τις παραπάνω 5 νέες Φυλακές - Κατάστημα Κράτησης «Αττική ΙΙ» και Κατάστημα Κράτησης «Θεσσαλία ΙΙ»- έχει ενταχθεί στο πρόγραμμα έργων Σύμπραξης Δημοσίου και Ιδιωτικού Τομέα (Σ.Δ.Ι.Τ.) και
      - Προκειμένου να γίνει ελκυστικότερη η παρακολούθηση των σχολείων στις φυλακές, με το υπ' αριθμ. 75/2005 Προεδρικό Διάταγμα διασφαλίσθηκε ο ευεργετικός υπολογισμός κάθε ημέρας εκπαίδευσης ως δύο ημέρες κράτησης για τους κρατουμένους που φοιτούν στα Σχολεία Δεύτερης Ευκαιρίας.
      - Επιπλέον, σχεδιάσθηκαν και ήδη εφαρμόζονται, σε συνεργασία με το Υπουργείο Παιδείας, πρόσθετα Προγράμματα Δημιουργικής Απασχόλησης και Ενημέρωσης κρατουμένων στα μεγάλα Καταστήματα Κράτησης της χώρας. Αυτά περιλαμβάνουν άθληση, ενημέρωση των κρατουμένων σε θέματα υγείας κ.α.
      - Εφαρμόζονται εκπαιδευτικά προγράμματα σε 20 Καταστήματα Κράτησης, τα οποία σχετίζονται με την εκμάθηση της ελληνικής γλώσσας, στοιχείων μαθηματικών, χρήσης ηλεκτρονικών υπολογιστών, μουσικής κ.α.
      Αναβαθμίζεται η επαγγελματική κατάρτιση των κρατουμένων. Ειδικότερα:
      - Σχεδιάσθηκαν από κοινού με το Υπουργείο Απασχόλησης και Κοινωνικής Προστασίας νέα Προγράμματα Επαγγελματικής Κατάρτισης σε 24 Καταστήματα Κράτησης. Τα Προγράμματα αυτά έχουν ήδη αρχίσει να εφαρμόζονται σταδιακά στα Καταστήματα Κράτησης με κριτήριο τις κενές θέσεις ανά ειδικότητα στην αγορά εργασίας (σύμφωνα με έρευνα του Παρατηρητηρίου Απασχόλησης -όπως π.χ. για αρτοποιούς, τυπογράφους, βιβλιοδέτες κ.α.). Για το σκοπό αυτό αναμορφώθηκαν οι σχετικές αίθουσες των Καταστημάτων Κράτησης που θα λειτουργήσουν ως επαγγελματικά εργαστήρια για τους κρατουμένους.
      - Εντάχθηκαν 68 νέοι φορείς -όπως Δήμοι, Κοινότητες και Εταιρείες Προστασίας Ανηλίκων- στο θεσμό της Κοινωνικής Εργασίας των κρατουμένων, ως εναλλακτική μορφή έκτιση ς της ποινής τους. Έτσι, οι κρατούμενοι μπορούν να προετοιμασθούν πληρέστερα για την κοινωνική επανένταξή τους. Ειδικότερα, ο θεσμός της μετατροπής της ποινής σε παροχή κοινωφελούς εργασίας αντικαθιστά υπό προϋποθέσεις τις βραχυχρόνιες στερητικές της ελευθερίας ποινές που έχουν μετατραπεί σε χρηματική ποινή ή πρόστιμο. Την εκτέλεση της κοινωφελούς εργασίας επιβλέπει επιμελητής κοινωνικής αρωγής.
      - Για την οργάνωση και λειτουργία των Υπηρεσιών Επιμελητών Κοινωνικής Αρωγής (Υ.Ε.Κ.Α.) εκδόθηκε το Προεδρικό Διάταγμα 195/2006. Οι Επιμελητές Κοινωνικής Αρωγής (Ε.Κ.Α.), επικουρούν και εποπτεύουν αυτούς που: α) καταδικάζονται με αναστολή εκτέλεσης της ποινής υπό επιτήρηση (άρθρο 100Α του Π.Κ), β) καταδικάζονται σε ποινή που έχει μετατραπεί σε υποχρέωση παροχής κοινωφελούς εργασίας (άρθρο 82 του Π.Κ.) και γ) απολύονται υπό όρους (άρθρα 105 επ. του Π.Κ.). Ακόμη οι Ε.Κ.Α. μπορούν, μετά από παραγγελία του αρμόδιου εισαγγελέα, να διενεργούν κοινωνική έρευνα για άτομα που είναι προσωρινά κρατούμενοι ή τους έχουν επιβληθεί περιοριστικοί όροι σύμφωνα με το άρθρο 282 του Κώδικα Ποινικής Δικονομίας, ώστε όταν δικαστούν να υπάρχει μια σαφέστερη εικόνα που θα βοηθήσει το δικαστήριο κατά την επιμέτρηση της ποινής ή τη μετατροπή της σε εναλλακτική ποινή ή την αναστολή της υπό όρους.
      Ολοκληρώθηκε η διαδικασία πρόσληψης 56 Επιμελητών Κοινωνικής Αρωγής, οι οποίοι θα στελεχώσουν, κατά την πρώτη εφαρμογή του προαναφερθέντος μέτρου, 14 Υ.Ε.Κ.Α. Έτσι, οι νέοι επιμελητές θα συμβάλλουν στην καλύτερη λειτουργία της εφαρμογής των παραπάνω θεσμών, με αποτέλεσμα την αποσυμφόρηση των Καταστημάτων Κράτησης και κυρίως την άσκηση μιας πιο δίκαιας και αποτελεσματικής σωφρονιστικής πολιτικής.
      Το Υπουργείο Δικαιοσύνης επιχειρεί να διαψεύσει τις στατιστικές κατά τις οποίες η πλειονότητα των αποφυλακιζομένων καταλήγει ξανά στη φυλακή, διασφαλίζοντας τη δυνατότητα ο αποφυλακιζόμενος να μπορεί να κερδίσει ένα τίμιο μεροκάματο και να διευκολυνθεί έτσι στην ομαλή επανένταξή του στην κοινωνία. Αρνούμαστε, έτσι, να ξεγράψουμε αυτούς που γεύθηκαν το οδυνηρό βίωμα της φυλακής και πεισματικά αγωνιζόμαστε να τους προσφέρουμε μια δεύτερη ευκαιρία στη ζωή.
      Ενισχύεται η ιατροφαρμακευτική περίθαλψη στα Καταστήματα Κράτησης και διευρύνονται τα προγράμματα απεξάρτησης. Ειδικότερα:
      Ολοκληρώθηκε η διαδικασία διορισμού, κατόπιν διαγωνισμού του Α.Σ.Ε.Π., 27 υπαλλήλων του κλάδου ΤΕ Υγείας Πρόνοιας και 8 υπαλλήλων κατηγορίας ΔΕ Νοσηλευτών, 18 υπαλλήλων κατηγορίας ΠΕ Ψυχολόγων και επίκειται άμεσα η πρόσληψη άλλων 10ο σε αντικατάσταση των επιτυχόντων από τον πίνακα των διοριστέων που δεν αποδέχθηκαν το διορισμό τους, δηλαδή 63 συνολικά «υγειονομικών». Επισημαίνεται ότι οι 14 προκηρυχθείσες προς πλήρωση θέσεις κατηγορίας ΠΕ Ιατρών, οι οποίες περιλαμβάνονταν στον προαναφερθέντα διαγωνισμό, δεν κατέστη δυνατό να καλυφθούν λόγω έλλειψης υποψηφίων. Το αυτό ισχύει και για την θέση ιατρού στο κατάστημα Κράτησης Διαβατών, η οποία παραμένει κενή.
      Μέχρι την εξεύρεση μόνιμης λύσης στο παραπάνω πρόβλημα, το Υπουργείο Δικαιοσύνης καλύπτει επί του παρόντος τις ανάγκες ιατρικής περίθαλψης των περισσοτέρων Καταστημάτων Κράτησης της χώρας, μεταξύ των οποίων και της Φυλακής Διαβατών, από κατ' επίσκεψη ιατρούς.
      - Δημιουργήθηκαν οδοντιατρεία σε 7 φυλακές της χώρας. Ήδη έχει εγκατασταθεί ο απαραίτητος εξοπλισμός και λειτουργούν οδοντιατρεία σε 5 φυλακές, ενώ προχωρούν οι εργασίες για την ολοκλήρωση των οδοντιατρείων και στις άλλες 2 φυλακές.
      - Ενισχύθηκε το Κέντρο Απεξάρτησης Τοξικομανών Κρατουμένων στον Ελαιώνα Θηβών, ώστε πέραν της μονάδας απεξάρτησης ανδρών να λειτουργήσει για πρώτη φορά και μονάδα απεξάρτησης γυναικών κρατουμένων στις αρχές του ερχόμενου καλοκαιριού. Ακόμη, σχεδιάζεται η ολοκλήρωση της ανέγερσης τμήματος του κέντρου απεξάρτησης τοξικομανών κρατουμένων στη Βόρεια Ελλάδα -στη Χαλκιδική- και της αγοράς του εξοπλισμού για την λειτουργία του.
      - Εξετάζεται από κοινού με το Υπουργείο Υγείας και Κοινωνικής Αλληλεγγύης το ενδεχόμενο ένταξης των θεραπευτικών μονάδων όλων των Καταστημάτων Κράτησης στο Εθνικό Σύστημα Υγείας (Ε.Σ.Υ.).
      - Βελτιώθηκε η σίτιση των κρατουμένων-φορέων του AIDS, αυξάνοντας το κόστος της διατροφής τους στο διπλάσιο.
      Με τον τίτλο-μήνυμα «Η Ζωή είναι Παντού», καθιερώθηκε από τον Οκτώβριο του 2005 ο θεσμός διοργάνωσης κύκλων πολιτιστικών εκδηλώσεων στα σωφρονιστικά καταστήματα της χώρας, με τη συμμετοχή γνωστών ονομάτων της τέχνης, των γραμμάτων και του αθλητισμού. Με την πρωτοβουλία αυτή (πάνω από 300 εκδηλώσεις), το Υπουργείο Δικαιοσύνης άνοιξε τις φυλακές και έτεινε το χέρι στους έγκλειστους συνανθρώπους μας για να τους δώσει θάρρος, πίστη, ελπίδα, προοπτική. Μπήκε για πρώτη φορά το φως και το οξυγόνο στις μέχρι σήμερα καταδικασμένες στη σκιά και στη λήθη φυλακές.
      Το Υπουργείο Δικαιοσύνης εκτιμά ότι σε σχετικά σύντομο χρονικό διάστημα από σήμερα το ολοκληρωμένο πρόγραμμα σωφρονιστικής πολιτικής για την αποσυμφόρηση των υπερκορεσμένων φυλακών της χώρας και τον εξανθρωπισμό του σωφρονιστικού μας συστήματος θα επιφέρει ουσιαστική βελτίωση στις συνθήκες κράτησης που επικρατούσαν μέχρι πρόσφατα στις ελληνικές φυλακές.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      2. Στην με αριθμό 8200/22-5-07 ερώτηση του Βουλευτή  κ. Νίκου Δένδια δόθηκε με το υπ’ αριθμ. 1627/5-6-07 έγγραφο από τον Υπουργό  Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον κ. Βουλευτή για τα εξής:
      Η Υπηρεσία Εξωτερικής Φρούρησης Καταστημάτων Κράτησης συστήθηκε το 1999 με το Νόμο 2721, χωρίς να στελεχωθεί με τον απαραίτητο αριθμό υπαλλήλων. Η έλλειψη αυτή κατέστη εμφανέστερη μετά την έναρξη λειτουργίας της νέας φυλακής στο Μαλανδρίνο το 2001 και του Κέντρου Απεξάρτησης Κρατουμένων στον Ελαιώνα Θηβών το 2002.
      Το Υπουργείο Δικαιοσύνης από τον Μάρτιο του 2004 έως και σήμερα έχει μεριμνήσει για την αύξηση του προσωπικού της Υπηρεσίας Εξωτερικής Φρούρησης. Ήδη έχουν προσληφθεί 199 νέοι εξωτερικοί φρουροί μετά από σχετικό διαγωνισμό με διαδικασίες ΑΣΕΠ, ο οποίος ολοκληρώθηκε τον περασμένο Φεβρουάριο. Από αυτούς οι 5 έχουν τοποθετηθεί στο Κατάστημα Κράτησης Κέρκυρας και έχουν ήδη αναλάβει τα καθήκοντά τους. Ακόμη, έχει ήδη προκηρυχθεί νέος διαγωνισμός με διαδικασίες ΑΣΕΠ για την κατ’ εξαίρεση πρόσληψη επιπλέον 180 εξωτερικών φρουρών, ο οποίος πρόκειται να δημοσιευθεί στο Φ.Ε.Κ. εντός των προσεχών ημερών, οπόταν και θα ξεκινήσει η διαδικασία υποβολής των αιτήσεων από τους υποψηφίους. Από τις θέσεις αυτές, 10 έχουν κατανεμηθεί στο Κατάστημα Κράτησης Κέρκυρας. Η κατανομή των συγκεκριμένων θέσεων έγινε, αφού ελήφθησαν υπόψη οι αιτήσεις 11 υπαλλήλων για μετάθεσή τους από το Κατάστημα Κράτησης της Κέρκυρας στα Καταστήματα Κράτησης Ιωαννίνων και Γρεβενών. Κατά συνέπεια, δεδομένου ότι αφενός οι προαναφερθείσες μεταθέσεις θα πραγματοποιηθούν αφού αναλάβουν καθήκοντα οι 10 εξωτερικοί φρουροί που πρόκειται να διορισθούν και αφετέρου ότι εκκρεμεί το αίτημα ενός υπαλλήλου για μετάθεσή του στη Φυλακή της Κέρκυρας από άλλο Κατάστημα Κράτησης, δεν υφίσταται θέμα μείωσης του προσωπικού της Εξωτερικής Φρουράς του Καταστήματος Κράτησης Κέρκυρας.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      3. Στην με αριθμό 8368/23-5-07 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 54050/ΙΗ/11-6-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8368/23-5-07, την οποία κατέθεσε ο Βουλευτής κ. Δημήτρης Κουσελάς σχετικά με τη «Νομοθετική ρύθμιση για τα επαγγελματικά δικαιώματα των αποφοίτων του Τμήματος Επιστήμης των Υλικών του Πανεπιστημίου Πατρών», σας γνωρίζουμε τα ακόλουθα:
      Σχετικά με την επαγγελματική κατοχύρωση των πτυχιούχων των πανεπιστημιακών τμημάτων. η αρμοδιότητα του Υπουργού Εθνικής Παιδείας και Θρησκευμάτων συνίσταται σύμφωνα με τις διατάξεις της κειμένης πανεπιστημιακής νομοθεσίας (άρθρο 6, παρ. 6, του Ν. 1268/82 όπως έχει τροποποιηθεί και ισχύει) στην έκδοση, ύστερα από γνώμη του Συμβουλίου Ανώτατης Πανεπιστημιακής Εκπαίδευσης (ΣΑΠΕ) και της οικείας Συγκλήτου, Προεδρικού Διατάγματος για την επαγγελματική κατοχύρωση των πτυχιούχων ενός Τμήματος, στο οποίο ουσιαστικά καταγράφονται οι επαγγελματικές δυνατότητες που έχουν αποκτήσει οι πτυχιούχοι του, καθώς και οι τομείς στους οποίους αυτοί θα μπορούσαν να απασχοληθούν.
      Όλες οι προτάσεις για την επαγγελματική κατοχύρωση των πτυχιούχων των Πανεπιστημιακών Τμημάτων θα κατατεθούν σε ειδική επιστημονική επιτροπή του ΣΑΠΕ, η οποία πρόκειται να συγκροτηθεί σύμφωνα με την αρ. 130122/Β1/4.12.2006 Απόφαση του Υπουργού Εθνικής Παιδείας και Θρησκευμάτων «Σύσταση - συγκρότηση επιστημονικών επιτροπών για την επιστημονική υποστήριξη του Συμβουλίου Ανώτατης Πανεπιστημιακής εκπαίδευσης του ΕΣΥΠ» (ΦΕΚ 115 Τ.Υ.Ο.Δ.).·
      Τέλος, σας ενημερώνουμε ότι ορισμένα Πανεπιστήμια δεν έχουν ολοκληρώσει τη διαδικασία ορισμού των εκπροσώπων τους στις ως άνω επιτροπές, με αποτέλεσμα να έχει προκύψει σχετικά με τη συγκρότησή τους ανάλογη καθυστέρηση, για την οποία την ευθύνη φέρουν οι διοικήσεις των Πανεπιστημίων.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
      4. Στην με αριθμό 8211/18-5-07 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. ΥΠΠΟ/ΓΡ.ΥΠ./ΚΕ/557/7-6-07 έγγραφο από τον Υπουργό  Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 8211/18.5.07 ερώτησης του Βουλευτή κ. Μανόλη Στρατάκη, σας πληροφορούμε ότι:
      Οι αρχαιολογικοί χώροι αρμοδιότητος ΚΓ΄, ΚΔ΄και ΚΕ΄ ΕΠΚΑ και πρωτίστως οι ευρύτερα γνωστοί αρχαιολογικοί χώροι των μινωικών ανακτόρων της Κνωσού, της Φαιστού και των Μαλίων διατηρούνται καθαροί με βάση το πρόγραμμα σχετικών εργασιών αποψίλωσης και καθαρισμού των αρμόδιων Εφορειών Αρχαιοτήτων.
      Από τα σχετικά δημοσιεύματα του τοπικού Τύπου, προκύπτει θετική κλίμακα αξιολογήσεων του βαθμού καθαριότητος των αρχαιολογικών χώρων της Κρήτης, με αύξηση των θετικών κρίσεων που αποτυπώθηκαν στην έρευνα του 2007, σύμφωνα με δημοσίευμα της εφημερίδας Πατρίδα του Ηρακλείου. ΟΙ αρνητικές κρίσεις των ξεναγών που αποτυπώθηκαν στην ίδια έρευνα αφορούν σε πολλές περιπτώσεις την ευρύτερη περιοχή αρχαιολογικών χώρων και το οδικό δίκτυο πρόσβασης προς αυτούς, η καθαριότητα των οποίων δεν αποτελεί αρμοδιότητα των Υπηρεσιών του Υπουργείου Πολιτισμού.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      5. Στην με αριθμό 8435/24-5-07 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. 55234/ΙΗ/8-6-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8435/24-5-07, την οποία κατέθεσε ο Βουλευτής Πέτρος Κατσιλιέρης σχετικά με την πρόσληψη ψυχολόγων στα σχολεία, σας γνωρίζουμε τα ακόλουθα:
      Σύμφωνα με το άρθρο 14 του Ν. 1566/85, με το οποίο ορίζονται τα προσόντα διορισμού του εκπαιδευτικού προσωπικού της Δευτεροβάθμιας Εκπαίδευσης κατά κλάδου, καθώς και σχετικές υπουργικές αποφάσεις που ακολούθησαν δόθηκε η δυνατότητα σε συγκεκριμένες ειδικότητες να ενταχθούν στους υφιστάμενους κλάδους εκπαιδευτικού προσωπικού ,στους οποίους δεν συμπεριλαμβάνεται κλάδος «Ψυχολόγων».
      Η ένταξη πτυχιούχων μιας συγκεκριμένης ειδικότητας σε αντίστοιχο κλάδο εκπαιδευτικών Δευτεροβάθμιας Εκπαίδευσης υπαγορεύεται από τις εκπαιδευτικές ανάγκες.
      Σύμφωνα με το άρθρο 6 του Ν. 2817/2000 «Η σύσταση κλάδων και θέσεων εκπαιδευτικού προσωπικού Πρωτοβάθμιας και Δευτεροβάθμιας Εκπαίδευσης γίνονται με κοινή απόφαση των Υπουργών Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης και Οικονομικών, που δημοσιεύεται στην Εφημερίδα της Κυβερνήσεως», εφόσον κρίνεται απαραίτητο σύμφωνα με τις εκπαιδευτικές ανάγκες.
      Σας γνωρίζουμε επίσης ότι σύμφωνα με το άρθρο 35 του Ν. 1566/85, υπάρχει κλάδος Ψυχολόγων και έχουν προβλεφθεί θέσεις για τη στελέχωση των σχολικών μονάδων Ειδικής Αγωγής.
      Επιπλέον στο πλαίσιο του σχεδίου δράσης του ΥΠΕΠΘ για τη στήριξη των μαθητών, των γονέων και των εκπαιδευτικών σε θέματα σχετικά με την εφηβεία, -τη χρήση εξαρτησιογόνων ουσιών, την ενδοσχολική βία, την παραβατικότητα των νέων και την κοινωνική τους ένταξη έχουν τοποθετηθεί Υπεύθυνοι Αγωγής Υγείας σε όλες τις Διευθύνσεις Πρωτοβάθμιας και Δευτεροβάθμιας Εκπαίδευσης και έχουν ιδρυθεί 16 Συμβουλευτικοί Σταθμοί Νέων (ΣΣΝ), από τους οποίους λειτουργούν 15 σε ισάριθμες Διευθύνσεις Β/θμιας Εκπαίδευσης της χώρας.
      Οι Υπεύθυνοι Αγωγής Υγείας των Διευθύνσεων Πρωτοβάθμιας και Δευτεροβάθμιας Εκπαίδευσης καθοδηγούν και στηρίζουν τους εκπαιδευτικούς - συντονιστές των προγραμμάτων Αγωγής Υγείας, που εφαρμόζονται στα σχολεία από τάξεις ή ομάδες μαθητών και μαθητριών. Από τα προγράμματα Αγωγής Υγείας, που υλοποιούνται στα σχολεία, το 10% περίπου αφορά στην πρόληψη της ξενοφοβίας, του ρατσισμού και της διαφορετικότητας, θέματα που σχετίζονται, σε μεγάλο βαθμό, με την παραβατική συμπεριφορά. Γενικότερα, τα φαινόμενα της βίας και της παραβατικότητας αντιμετωπίζονται με την υλοποίηση προγραμμάτων Αγωγής Υγείας που αφορούν στη θεματική ενότητα «Ψυχική Υγεία - Διαπροσωπικές Σχέσεις», τα υλοποιούμενα προγράμματα της οποίας ανέρχονται στο 30%, περίπου, επί του συνόλου των προγραμμάτων. Στόχος αυτών των προγραμμάτων είναι η ενίσχυση της αυτοεκτίμησης και η κατάκτηση της αυτογνωσίας, ώστε να ενισχύονται οι αντιστάσεις των μαθητών έναντι των φαινομένων κοινωνικής παθογένειας. Η συμμετοχή των μαθητών στα προγράμματα είναι ενεργητική και βασίζεται στην ομαδοσυνεργατική μέθοδο, ενώ δίνεται προτεραιότητα στην βιωματική μάθηση. Κατά την υλοποίηση τους οι σχολικές μονάδες μπορεί να συνεργάζονται με επιστημονικούς και άλλους κοινωνικούς φορείς, που σχετίζονται με το αντικείμενο των προγραμμάτων.
      Τα υλοποιούμενα προγράμματα στηρίζονται σε εκπαιδευτικό υλικό, που έχει παραχθεί από τους αρμόδιους φορείς, έχει αξιολογηθεί από το Παιδαγωγικό Ινστιτούτο και έχει αγοραστεί από το ΥΠΕΠΘ. Το υλικό αυτό αξιοποιείται από τους συντονιστές των προγραμμάτων-επιμορφωμένους εκπαιδευτικούς, σε συνεργασία με τους Υπευθύνους Αγωγής Υγείας Πρωτοβάθμιας και Δευτεροβάθμιας Εκπαίδευσης σε όλους τους νομούς της χώρας και τους Υπευθύνους και τα μέλη των Συμβουλευτικών Σταθμών Νέων (ΣΣΝ).
      Οι ΣΣΝ έχουν ως σκοπό την εφαρμογή, στήριξη και παρακολούθηση προγραμμάτων Αγωγής Υγείας για τους μαθητές, τη συνεχή ενημέρωση-επιμόρφωση των εκπαιδευτικών, την ψυχοκοινωνική κάλυψη των αναγκών των σχολικών μονάδων, την προληπτική παρέμβαση στο πλαίσιο στήριξης της οικογένειας, τον εντοπισμό, διάγνωση και βραχεία ψυχολογική παρέμβαση σε μαθητές που αντιμετωπίζουν ιδιαίτερα προβλήματα και γενικότερα την ευαισθητοποίηση της ευρύτερης κοινότητας σε θέματα Αγωγής Υγείας. Επιπροσθέτως, με Κοινή Υπουργική Απόφαση (αρ. πρωτ. 104492/Γ7/10-10-2006, ΦΕΚ 1556/τ.Β΄/24-10-2006) των συναρμόδιων Υπουργών Εθνικής Παιδείας και Θρησκευμάτων, Υγείας και Κοινωνικής Αλληλεγγύης και Εθνικής Οικονομίας και Οικονομικών ιδρύθηκαν 43 νέοι ΣΣΝ, ώστε το Δίκτυο των 59 ΣΣΝ να καλύψει όλους τους νομούς της χώρας, συμπεριλαμβανομένων και των σχολείων Πρωτοβάθμιας Εκπαίδευσης.
      Ο Υφυπουργός
      ΓΕΩΡΓΙΟΣ ΚΑΛΟΣ»
      6. Στην με αριθμό 8037/16-5-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 32125/6-6-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ' αριθμ. 8037/16-5-2007 ερώτησης, που κατέθεσε ο βουλευτής κ. Γ. Σκουλάς, αναφορικά με την εφαρμογή του θεσμικού πλαισίου που διέπει την υπαίθρια διαφήμιση από τους Ο.Τ.Α και τις Περιφέρειες της χώρας, σας γνωρίζουμε τα ακόλουθα :
      Με τις υπ αριθμ. 36/Δ17α/01/117/Φ.5.1.1/2003, 7/Δ17α/10/11/Φ.5.1.1/2004 Εγκυκλίους των Υπουργείων ΠΕ.ΧΩ.Δ.Ε και ΕΣ.Δ.Δ.&Α. καθώς και την υπ αριθμ. 23183/2005 Εγκύκλιό μας έχουν επανειλημμένως αποσταλεί στο παρελθόν λεπτομερείς και αυστηρές οδηγίες στους Ο.Τ.Α και στις Περιφέρειες της χώρας, αναφορικά με την εφαρμογή της νομοθεσίας που διέπει την υπαίθρια διαφήμιση, με σκοπό την εντατικοποίηση των ελέγχων, τονίζοντας παράλληλα την άμεση συσχέτιση του συγκεκριμένου θέματος με την οδική ασφάλεια, την αισθητική αναβάθμιση της εικόνας της πόλης και γενικότερα τη βελτίωση της ποιότητας ζωής και της καθημερινότητας του πολίτη. Αναγνωρίζοντας ωστόσο την έκταση και την κρισιμότητα του συγκεκριμένου θέματος, το Υπουργείο μας πρόσφατα προέβη σε αποστολή νέας εγκυκλίου προς τους Ο.Τ.Α και τις Περιφέρειες (υπ αριθμ. 34/15838/2007), επισημαίνοντας για άλλη μία φορά την αναγκαιότητα πλήρους ενεργοποίησής τους σε θέματα ελέγχου, επιβολής κυρώσεων και αποκατάστασης της νομιμότητας και υπενθυμίζοντας ορισμένες καίριες διατάξεις που σχετίζονται με τη διασφάλιση εφαρμογής της νομοθεσίας. Στην εγκύκλιο τονίζεται επίσης ο κρίσιμος ρόλος των Περιφερειών, ως αρχών που οφείλουν να εποπτεύουν τους οικείους Ο.Τ.Α στα θέματα επιβολής προστίμων και αφαιρέσεων παράνομων διαφημιστικών πινακίδων και να τους υποκαθιστούν, στις περιπτώσεις που διαπιστώνουν παράλειψη τήρησης των σχετικών υποχρεώσεών τους.
      Επισημαίνεται δε ότι επί του συγκεκριμένου θέματος, δόθηκαν και προφορικά εντολές μας στους 13 Γενικούς Γραμματείς Περιφερειών, στο περιθώριο της συνάντησης που πραγματοποιήσαμε στις 18-5-2007, με θέμα την προετοιμασία των Περιφερειών για το ΕΣΠΑ, σύμφωνα με τις οποίες οι Περιφέρειες πρέπει άμεσα να προβούν στην αποξήλωση των παράνομων διαφημιστικών πινακίδων που βρίσκονται τοποθετημένες στους οδικούς άξονες, με προτεραιότητα αυτές που θεωρούνται επικίνδυνες για την οδική ασφάλεια των πολιτών. Τονίσθηκε ακόμα ότι οι δαπάνες που θα απαιτηθούν πλέον των προστίμων θα καλυφθούν από τον Προϋπολογισμό του Υπουργείου ΕΣ.Δ.Δ.Α.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      7. Στην με αριθμό 8115/17-05-07 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 22065/ΕΥΣ 3341/8-6-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σύμφωνα με στοιχεία της αρμόδιας Ειδικής Υπηρεσίας Διαχείρισης ΠΕΠ Στερεάς Ελλάδας, σας γνωστοποιούμε ότι στο πλαίσιο του Μέτρου 3.1 «Ενίσχυση Μεταφορών» στο ΠΕΠ Στερεάς Ελλάδας 2000-2006, υποβλήθηκε από τη Διεύθυνση Δημοσίων .Εργων της Περιφέρειας Στερεάς Ελλάδας στην αρμόδια Ειδική Υπηρεσία Διαχείρισης ΠΕΠ Στερεάς Ελλάδας πρόταση για το έργο «Χαλκίδα - Λέπουρα -Κύμη» με προϋπολογισμό 16,99 εκατ. ευρώ. Η πρόταση αυτή αφορούσε την παράκαμψη Αλιβερίου στον οδικό άξονα Χαλκίδα - Λέπουρα - Κύμη.
      Η πρόταση αυτή αξιολογήθηκε σύμφωνα με τα εγκεκριμένα κριτήρια αξιολόγησης και απορρίφθηκε με την με α.π. 1445/05-03-04 απόφαση απόρριψης του Γενικού Γραμματέα Περιφέρειας Στερεάς Ελλάδας, διότι αφενός ο προϋπολογισμός της ήταν κατά πολύ μεγαλύτερος του προϋπολογισμού της κατηγορίας πράξεων στην οποία αντιστοιχούσε και αφετέρου διότι οι μελέτες της ανωτέρω πράξης, οι οποίες είχαν ενταχθεί σε πρόγραμμα χρηματοδότησης από Εθνικούς πόρους, στο πλαίσιο προετοιμασίας έργων για ένταξη στο Γ΄ ΚΠΣ και έως την ημερομηνία αξιολόγησης δεν είχαν ολοκληρωθεί ακόμη, με αποτέλεσμα να μην υπάρχει η απαραίτητη ωριμότητα.
      Στη συνέχεια και στο πλαίσιο επόμενων Προσκλήσεων υποβολής προτάσεων για ένταξη πράξεων στο Μέτρο 3.1 «Ενίσχυση μεταφορών» του Π.Ε.Π. Στερεάς Ελλάδας 2000-2006, δεν υποβλήθηκε καμία πρόταση σχετική με το θέμα της ερώτησης.
      Επιπροσθέτως σας γνωρίζουμε ότι, στο πλαίσιο Πρόσκλησης προς τους Δυνητικούς Τελικούς Δικαιούχους για υποβολή προτάσεων στο Μέτρο 3.9 «Μελέτες Ωρίμανσης και Προετοιμασίας Δ' Προγραμματικής Περιόδου» του Π.Ε.Π. Στερεάς Ελλάδας 2000-06, υποβλήθηκε μεταξύ άλλων και πρόταση με τίτλο «ΟΛΟΚΛΗΡΩΣΗ ΜΕΛΕΤΩΝ ΓΙΑ ΤΗΝ ΚΑΤΑΣΚΕΥΗ ΤΟΥ ΕΡΓΟΥ ΟΔΙΚΟΣ ΑΞΟΝΑΣ ΧΑΛΚΙΔΑΣ - ΛΕΠΟΥΡΩΝ - ΚΥΜΗΣ, ΤΜΗΜΑ ΑΠΟ Χ.Θ. 30+230 ΕΩΣ Χ.Θ. 51+578» από την ΔΜΕΟ/ΥΠΕΧΩΔΕ με Π/Υ 1.385.143,06 ευρώ που αφορά και την παράκαμψη Αλιβερίου. Οι προτάσεις που έχουν υποβληθεί βρίσκονται στο στάδιο αξιολόγησης και προκειμένου να ενταχθούν και να χρηματοδοτηθούν θα πρέπει να αξιολογηθούν σύμφωνα με τα κριτήρια αξιολόγησης του Μέτρου 3.9.
      Επίσης σας ενημερώνουμε ότι η μελέτη «Συμπληρωματικές μελέτες ολοκλήρωσης του οδικού άξονα Χαλκίδα - Λέπουρα - Κύμη» είναι ενταγμένη στη ΣΑΜΠ 056/3 με κωδικό 2000ΜΠ05630002, προϋπολογισμού 469.552,46 ευρώ και Προϊσταμένη Αρχή τη Διεύθυνση Δημοσίων Έργων της Περιφέρειας Στερεάς Ελλάδας. Στις 30.11.2005 υποβλήθηκε στο Πρόγραμμα Δημοσίων Επενδύσεων αίτημα από την Περιφέρεια Στερεάς Ελλάδας, για αύξηση του προϋπολογισμού από 469.552,46 ευρώ σε 1.200.000 ευρώ. Το αίτημα αυτό δεν κατέστη δυνατό να ικανοποιηθεί από το ΠΔΕ για τα έτη 2005 και 2006. Σημειώνεται ότι ήδη έχει υποβληθεί πρόταση για το έτος 2007, η οποία θα εξεταστεί στο πλαίσιο προετοιμασίας έργων τα οποία θα καταστούν ώριμα για την προγραμματική περίοδο 2007-2013.
      Περισσότερες πληροφορίες για το θέμα της ερώτησης δύναται να σας δοθούν από τα Υπουργεία Εσωτερικών, Δημόσιας Διοίκησης και Αποκέντρωσης και Περιβάλλοντος Χωροταξίας και Δημοσίων Έργων στα οποία κοινοποιούμε την παρούσα ερώτηση.
      Ο Υφυπουργός
      ΧΡΗΣΤΟΣ ΦΩΛΙΑΣ»
      8. Στην με αριθμό 8243/21.5.07 ερώτηση των Βουλευτών κ. Ιωάννου Σκουλά και κ. Στυλιανού Ματζαπετάκη δόθηκε με το υπ’ αριθμ. 53370/ΙΗ/8-6-2007 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Aπαντώντας στην ερώτηση με αριθμό 8243/21-5-07 την οποία κατέθεσαν οι Βουλευτές κ. Γιάννης Σκουλάς και κ. Στυλ. Ματζαπετάκης και αφορά στο διορισμό Ψυχολόγων στην Πρωτοβάθμια και Δευτεροβάθμια Εκπαίδευση, σας γνωρίζουμε τα ακόλουθα:
      Σύμφωνα με το άρθρο 14 του ν. 1566/85, με το οποίο ορίζονται τα προσόντα διορισμού του εκπαιδευτικού προσωπικού της δευτεροβάθμιας εκπαίδευσης κατά κλάδους καθώς και σχετικές υπουργικές αποφάσεις που ακολούθησαν δόθηκε η δυνατότητα σε συγκεκριμένες ειδικότητες να ενταχθούν στους υφιστάμενους κλάδους εκπαιδευτικού πρoσωπικoύ στoυς οποίους δεν συμπεριλαμβάνεται κλάδος «Ψυχολόγων».
      Η ένταξη πτυχιούχων μιας συγκεκριμένης ειδικότητας σε αντίστοιχο κλάδο εκπ/κων Β/θμιας Εκπ/σης υπαγορεύεται από τις εκπ/κές ανάγκες όπως αυτές αξιολογούνται από τη Δ/νση Σπουδων Β/θμιας Εκπ/σης .
      Σύμφωνα με το άρθρο 6 του Ν. 2817/2000 «Η σύσταση κλάδων και θέσεων εκπαιδευτικού προσωπικού πρωτοβάθμιας και δευτεροβάθμιας εκπαίδευσης γίνονται με κοινή- απόφαση των Υπουργών Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης και Οικονομικών, που δημοσιεύεται στην «Εφημερίδα της Κυβερνήσεως», εφόσον κρίνεται απαραίτητο σύμφωνα με τις εκπαιδευτικές μας ανάγκες.
      Από τα ανωτέρω συνάγεται ότι η ένταξη των αποφοίτων Ψυχολογίας σε συγκεκριμένο κλάδο εκπαιδευτικών Β/θμιας Εκπ/σης, προϋποθέτει τη διενέργεια των ανωτέρω ενεργειών και εφόσον υπαγορεύεται από τις εκπ/κές ανάγκες.
      Επισημαίνεται ότι σύμφωνα με το άρθρο 35 του Ν. 1566/85,.υπάρχει κλάδος Ψυχολόγων και έχουν προβλεφθεί θέσεις για τη στελέχωση των σχολικών μονάδων Ειδικής Αγωγής.
      Eπιπρoσθέτως σας γνωρίζουμε ότι στο πλαίσιο του σχεδίου δράσης του ΥΠΕΠΘ για τη στήριξη των μαθητών, των γονέων και των εκπαιδευτικών σε θέματα σχετικά με την εφηβεία, τη χρήση εξαρτησιογόνων ουσιών, την παραβατικότητα των νέων και την κοινωνική τους ένταξη έχουν τοποθετηθεί Υπεύθυνοι Αγωγής Υγείας σε όλες τις Διευθύνσεις Α/θμιας και Β/θμιας Εκπαίδευσης και έχουν ιδρυθεί 16 Συμβουλευτικοί Σταθμοί Νέων (Σ.Σ.Ν.) από τους οποίους λειτουργούν 15 σε ισάριθμες Διευθύνσεις Β/θμιας Εκπαίδευσης της χώρας, στους οποίους υπηρετούν αποσπασμένοι μόνιμοι εκπαιδευτικοί, με αυξημένα τυπικά προσόντα σε θέματα ψυχικής υγείας και συμβουλευτικής, ως Υπεύθυνοι και μέλη των Σ.Σ.Ν.. Ειδικότερα, οι λειτουργούντες Σ.Σ.Ν. στελεχώνονται από εκπαιδευτικούς με ειδικότητα Κοινωνικού Λειτουργού και κλάδου ΠΕ02 (πτυχίο του Τμήματος Φιλοσοφίας, Παιδαγωγικής & Ψυχολογίας με κατεύθυνση ψυχολογίας ή πτυχίο ψυχολογίας ή με μεταπτυχιακούς τίτλους σπουδών στη ψυχολογία). Οι Σ.Σ.Ν. έχουν ως σκοπό την εφαρμογή, στήριξη και παρακολούθηση προγραμμάτων Αγωγής Υγείας για τους μαθητές, τη συνεχή ενημέρωση-επιμόρφωση των εκπαιδευτικών, τη ψυχοκοινωνική κάλυψη των αναγκών των σχολικών μονάδων, την προληπτική παρέμβαση στο πλαίσιο στήριξης τής οικογένειας, τον εντοπισμό, διάγνωση & βραχεία ψυχολογική παρέμβαση σε μαθητές που αντιμετωπίζουν ιδιαίτερα προβλήματα και γενικότερα την ευαισθητοποίηση της ευρύτερης κοινότητας σε θέματα Αγωγής Υγείας.
      Με Κοινή Υπουργική Απόφαση (αρ. πρωτ. 104492/Γ7/10-10-2006, Φ.Ε.Κ. 1556 τ.β΄/24-10-2006) των συναρμόδιων Υπουργών Εθνικής Παιδείας και Θρησκευμάτων, Υγείας και Κοινωνικής Αλληλεγγύης και Εθνικής Οικονομίας και Οικονομικών ιδρύονται 43 Σ.Σ.Ν., ώστε: το Δίκτυο των 59 Σ.Σ.Ν. να καλύψει όλους τους νομούς της χώρας, συμπεριλαμβανομένων και των σχολείων Πρωτοβάθμιας Εκπαίδευσης. Όσον αφορά στην εφαρμογή της Κ.Υ.Α., ισχύουν τα προβλεπόμενα στις κείμενες διατάξεις του ιδρυτικού νόμου των Σ.Σ.Ν. (Φ.Ε.Κ. 110 τα΄/27-8-1990), που αναφέρεται στη συγκρότηση και λειτουργία τους, και στον οποίο προβλέπεται η έκδοση προεδρικού διατάγματος, για τη δημιουργία οργανικών θέσεων του μόνιμου προσωπικού των Σ.Σ.Ν. και τα προσόντα διορισμού τους, στην οποία και θα προβεί η αρμόδια υπηρεσία του ΥΠ.Ε.Π.Θ.
      Ο Υφυπουργός
      Γ. ΚΑΛΟΣ
      
      9. Στην με αριθμό 8459/25.5.07 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. 55249/ΙΗ/8.6.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Aπαντώντας στην ερώτηση με αριθμό 8459/25-5-07 την οποία κατέθεσε ο Βουλευτής κ. Χρήστος Πρωτόπαπας και αφορά στους Σχολικούς Τροχονόμους και στα θέματα της αρμοδιότητάς μας, σας γνωρίζουμε τα ακόλουθα:
      Το ΥΠ.Ε.Π.Θ. είναι αρμόδιο για τα σχολεία Πρωτοβάθμιας Εκπαίδευσης, που κάνουν χρήση του θεσμού του εθελοντή σχολικού τροχονόμου εφαρμόζοντας τις διατάξεις της με αριθμ. 2515/5/13-στ/15-9-1997 ΦΕΚ839 Τ.Β΄/19-9-97 Κοινής Απόφασης των Υπουργών Εσωτερικών, Δημόσιας Διοίκησης & Αποκέντρωσης, Εθνικής Παιδείας & Θρησκευμάτων και Δημοσίας Τάξεως.
      Σύμφωνα με τις σχετικές διατάξεις το ΥΠ.Ε.Π.Θ. εμπλέκεται στο θεσμό των σχολικών τροχονόμων μόνο όσον αφορά στην επιλογή των προσώπων, που γίνεται από τριμελή επιτροπή με Πρόεδρο το Διευθυντή του σχολείου, στην παροχή βεβαίωσης, από το Διευθυντή της σχολικής μονάδας, για τις ημέρες και ώρες που ο σχολικός τροχονόμος παρείχε υπηρεσία σε αυτήν, και στην εποπτεία του έργου των σχολικών τροχονόμων.
      Τέλος, όσον αφορά στην αποζημίωση των εθελοντών σχολικών τροχονόμων σύμφωνα με την με αριθμ. οικ. 32634/28/9/2000 σχ. 32633/2000 (ΦΕΚ1240 Τ.Β.΄/11-10-2000) Κοινή Υπουργική Απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, Εθνικής Παιδείας & Θρησκευμάτων ορίζεται ότι η αποζημίωση, από τις σχολικές επιτροπές, παρέχεται για την κάλυψη εξόδων κίνησης των σχολικών τροχονόμων.
      Ο Υφυπουργός
      Γ. ΚΑΛΟΣ»
      10. Στην με αριθμό 6848/17.4.07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 40924/ΙΗ/21.5.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6848/17-4-07, την οποία κατέθεσε ο Βουλευτής κ. Βασ. Κεγκέρογλου σχετικά με την Επαγγελματική Εκπαίδευση, σας γνωρίζουμε τα ακόλουθα:
      	Σε μια εποχή υψηλών απαιτήσεων και ραγδαίας εξέλιξης της τεχνολογίας καθοριστικό ρόλο διαδραματίζει η Επαγγελματική Εκπαίδευση.
      	Η Επαγγελματική Εκπαίδευση αποτελεί το δεύτερο, ισότιμο πλέον, πυλώνα με αυτόντης Γενικής στο επίπεδο της Δευτεροβάθμιας Εκπαίδευσης.
      Σύμφωνα με τις διατάξεις του Ν. 3475/2006 (ΦΕΚ 146/Α/13-7-2006) δημιουργήθηκε ένα στο πλαίσιο στην Επαγγελματική Εκπαίδευση, δίνοντας έμφαση στη γενική μόρφωση και στη με εύρος επαγγελματική εκπαίδευση, ώστε οι απόφοιτοί της να έχουν την ικανότητα να προσαρμόζονται στις νέες συνθήκες της αγοράς εργασίας.
      Ως παιδαγωγικός σκοπός του Επαγγελματικού Λυκείου καθώς και της Επαγγελματικής Σχολής, σύμφωνα με τις ως άνω διατάξεις, ορίζεται ο συνδυασμός της γενικής παιδείας (Ν. 1566/1985) με την τεχνική επαγγελματική γνώση και ειδικότερα: α) η ανάπτυξη των ικανοτήτων, της πρωτοβουλίας, της δημιουργικότητας και της κριτικής σκέψης των μαθητών, β) η μετάδοση των απαιτούμενων τεχνικών και επαγγελματικών γνώσεων και η ανάπτυξη των συναφών δεξιοτήτων τους, γ) η παροχή στους μαθητές των απαραιτήτων γνώσεων και εφοδίων για την συνέχιση των σπουδών τους στην επόμενη εκπαιδευτική βαθμίδα.
      Επισημαίνεται ότι με τις διατάξεις του Ν.3475/2006 ρυθμίζονται τα θέματα πρόσβασης των αποφοίτων στην Τριτοβάθμια Εκπαίδευση (Πανεπιστήμια και Τ.Ε.Ι.)
      Είναι αυτονόητο ότι οι αλλαγές στην Επαγγελματική Εκπαίδευση θα υλοποιηθούν δίνοντας τον απαραίτητο χρόνο προσαρμογής σε όλους τους εμπλεκόμενους φορείς, ενώ βρίσκονται σε εξέλιξη οι Υπουργικές Αποφάσεις που προβλέπονται από τον ανωτέρω Νόμο.
      	Σημειώνεται ότι η κατάργηση Τ.Ε.Ε. γίνεται με συγκεκριμένη διοικητική πράξη και τέτοια κανονιστική πράξη δεν έχει εκπονηθεί.
      Σας γνωρίζουμε ότι επί του παρόντος δεν έχει παραληφθεί από την αρμόδια υπηρεσία του ΥΠΕΠΘ η σχετική πρόταση της Διεύθυνσης Β/θμιας Εκπαίδευσης Ηρακλείου, ώστε να αξιολογηθεί.
      Τέλος, σύμφωνα με τις διατάξεις της παρ.1 του αρθ.19 του Ν.3475/2006(ΦΕΚ 146/Α/137-2006), «οι εκπαιδευτικοί που οργανικά ανήκουν στα Τ.Ε.Ε. που μετατρέπονται σε Δημόσια Επαγγελματικά Λύκεια ή Δημόσιες Επαγγελματικές Σχολές, διατηρούν τις οργανικές τους θέσεις στην εκπαίδευση και καταλαμβάνουν αυτοδικαίως τις αντίστοιχες οργανικές θέσεις στα Επαγγελματικά Λύκεια ή στις Επαγγελματικές Σχολές με την ολοκλήρωση της μετατροπής, κατά την παρ.3 του άρθρου 8 του παρόντος νόμου.
      Οι ανωτέρω εκπαιδευτικοί καθώς και οι αποσπώμενοι ή διατιθέμενοι σε αυτά, παρέχουν τις υπηρεσίες τους σε όλες τις τάξεις που λειτουργούν στην ενιαία σχολική μονάδα. Για τους τυχόν πλεονάζοντες εφαρμόζονται οι ισχύουσες διατάξεις για τις υπεράριθμες θέσεις των εκπαιδευτικών.»
      Ο Υφυπουργός
      ΓΕΩΡΓΙΟΣ ΚΑΛΟΣ»
      11. Στην με αριθμό 7022/19.4.07 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. 42559/ΙΗ/21.5.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Aπαντώντας στην ερώτηση με αριθμό 7022/19-4-07, την οποία κατέθεσε ο Βουλευτής κ. Βασ. Έξαρχος σχετικά με τη χρήση εξαρτησιογόνων ουσιών από εφήβους και στα θέματα της αρμοδιότητάς μας, σας γνωρίζουμε τα ακόλουθα:
      Το ΥΠ.Ε.Π.Θ., για θέματα αγωγής και προαγωγής της υγείας των μαθητών/τριών, πρόληψης της χρήσης εξαρτησιογόνων ουσιών και παροχής συμβουλευτικής στη σχολική κοινότητα, όρισε Υπευθύνους Αγωγής Υγείας στις Διευθύνσεις Πρωτοβάθμιας και Δευτεροβάθμιας Εκπαίδευσης της χώρας και ίδρυσε κατά τη χρονική περίοδο 1990 -1992 16 Συμβουλευτικούς Σταθμούς Νέων (Σ.Σ.Ν.), από τους οποίους λειτουργούν 15, με αποσπασμένους μόνιμους εκπαιδευτικούς ως Υπευθύνους και μέλη.
      Επιπρόσθετα, το ΥΠ.Ε.Π.Θ., το 2006, προχώρησε στην ίδρυση 43 Συμβουλευτικών Σταθμών Νέων (Σ.Σ.Ν.), σύμφωνα με την με αρ. 1 04492/Γ7/1 0-1 0-2006 (ΦΕΚ 1556τ. Β'24-10-2006) Κ.Υ.Α. (συναρμόδια Υπουργεία, το Υπουργείο Οικονομίας & Οικονομικών και το Υπουργείο Υγείας & Κοινωνικής Αλληλεγγύης). Παράλληλα, βρίσκεται στο στάδιο της δημιουργίας οργανικών θέσεων για τους προαναφερθέντες 43 Σ.Σ.Ν., προκειμένου να στελεχωθούν από ειδικούς επιστήμονες, σύμφωνα με τις κείμενες διατάξεις, ώστε να καλυφθούν οι ανάγκες των σχολείων όλων των νομών της χώρας. Έργο των Σ.Σ.Ν. είναι η επιμόρφωση των εκπαιδευτικών, η στήριξη όσων εκπαιδευτικών εφαρμόζουν προγράμματα Αγωγής Υγείας και η συμβουλευτική γονέων, μαθητών και εκπαιδευτικών.
      Επίσης, το ΥΠ.Ε.Π.Θ., στο πλαίσιο της δράσης του για την αντιμετώπιση της χρήσης εξαρτησιογόνων ουσιών, συσκέπτεται με τον Ο.ΚΑ.ΝΑ. για τη διαμόρφωση νέου πλαισίου συνεργασίας.
      Βασική μέριμνα του ΥΠ.Ε.Π.Θ. αποτελεί η οριοθέτηση των ρόλων των εμπλεκομένων φορέων, για την πρόληψη της χρήσης εξαρτησιογόνων ουσιών, και η διαμόρφωση σαφούς πλαισίου συνεργασίας με τον Ο.ΚΑ.ΝΑ. και τα Κέντρα Πρόληψης, ώστε να επιτευχθεί το μέγιστο δυνατό όφελος.
      Όσον αφορά στο ρόλο των Κέντρων Πρόληψης, σημειώνεται ότι το ΥΠ.Ε.Π.Θ., μέσω των Υπευθύνων Αγωγής Υγείας των κατά τόπους Δ/νσεων Α/θμιας και Β/θμιας Εκπ/σης, συνεργάζεται στενά με τα Κέντρα Πρόληψης στην επιμόρφωση των εκπαιδευτικών, με επιμορφωτικά - βιωματικά σεμινάρια, και στην επιστημονική στήριξη, όσων εκπ/κών υλοποιούν προγράμματα Αγωγής Υγείας σε θεματικές ενότητες που σχετίζονται με την ψυχική υγεία, τις διαπροσωπικές σχέσεις και την πρόληψη χρήσης εξαρτησιογόνων ουσιών.
      Ο Υφυπουργός
      ΓΕΩΡΓΙΟΣ ΚΑΛΟΣ»
      12. Στην με αριθμό 6982/19.4.07 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε.?479/14.5.07 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6982/19.04.07 ερώτησης του Βουλευτή κ. Τάκη Ανωνακόπουλου, σας πληροφορούμε ότι:
      Η φύλαξη των αρχαιολογικών χώρων είναι πρωτεύουσας σημασίας για το Υπουργείο Πολιτισμού και ιδιαίτερα κατά τους θερινούς μήνες όπου η επισκεψιμότητα και κατά συνέπεια οι ανάγκες φύλαξης είναι αυξημένες. Για την αντιμετώπιση αυτών των αναγκών προσλαμβάνεται έκτακτο προσωπικό, το κόστος του οποίου βαρύνει τους πόρους του ΥΠ.ΠΟ. Κατά το έτος 2007 ξεκίνησε η υλοποίηση του Ευρωπαϊκού Προγράμματος «STAGE» για τον Πολιτισμό από το Υπουργείο Απασχόλησης και Κοινωνικής Προστασίας. Στο πλαίσιο αυτού του προγράμματος θα απασχοληθούν 3.300 άνεργοι ανά την Επικράτεια σε υπηρεσίες του ΥΠ.ΠΟ. για 12 μήνες με Ευρωπαϊκή χρηματοδότηση και μέρος αυτών θα συμβάλει στο καίριο ζήτημα της φύλαξης των αρχαιολογικών χώρων. Η κατανομή προσωπικού στις υπηρεσίες του Υπουργείου Πολιτισμού έγινε μετά από ενδελεχή εξέταση των αναγκών από τις Γενικές Διευθύνσεις του Υπουργείου και με τη συνεργασία του ΟΑΕΔ.
      Η ενέργεια αυτή μειώνει σε μεγάλο βαθμό το κόστος φύλαξης που σε διαφορετική περίπτωση θα βάρυνε τους εθνικούς μας πόρους και συντάσσεται με τους άξονες προτεραιότητας της Κοινότητας και του Γ ΚΠΣ. Την υλοποίηση, τον συντονισμό και τον έλεγχο του Προγράμματος έχει ο ΟΑΕΔ και το Υπουργείο Απασχόλησης και Κοινωνικής Προστασίας. Όπως κάθε Ευρωπαϊκό Πρόγραμμα, το STAGE υπόκειται στους αυστηρούς ελέγχους της Ειδικής Υπηρεσίας Διαχείρισης Επιχειρησιακού Προγράμματος «Απασχόληση και Επαγγελματική Κατάρτιση», ώστε να αποφεύγεται κάθε παρατυπία και να διασφαλίζεται η ομαλή εφαρμογή του Προγράμματος.
      Η Ζ΄ Εφορεία Προϊστορικών και Κλασικών Αρχαιοτήτων σύμφωνα με τις ισχύουσες διατάξεις (άρθρο 16 του Ν. 3525/2007) με το οποίο τροποποιήθηκε η παρ. 2 του άρθρου 10 του ΠΔ 99/1992 (ΦΕΚ 16/Α/26/2007) περί προσλήψεων ωρομίσθιου προσωπικού, προέβη σε προκήρυξη προσλήψεων φυλακτικού, εργατικού προσωπικού και προσωπικού καθαριότητας. Σύμφωνα με τον οριστικό πίνακα των προσλαμβανόμενων η Εφορεία προσέλαβε το απαραίτητο για την εύρυθμη λειτουργία των Μουσείων, των αρχαιολογικών χώρων και των κτιρίων της ωρομίσθιο προσωπικό.
      Στο πλαίσιο του προγράμματος STAGE διατέθηκαν μέχρι σήμερα στην Ζ’ ΕΠΚΑ σαράντα τρεις (43) άνεργοι νέοι, από τους οποίους οι 33 απασχολούνται στα Μουσεία, στον Αρχαιολογικό χώρο και στα γραφεία της Εφορείας στην Αρχαία Ολυμπία και 10 απασχολούνται στα Μουσεία και στον Αρχαιολογικό χώρο της Αρχαίας Ήλιδας.
      Τέλος, ενημερώνουμε τον κ. Βουλευτή ότι το Υπουργείο Πολιτισμού δεν διαπράττει κανένα είδος «εμπορίου ελπίδας» προς τους πολίτες που βρίσκονται στην αναζήτηση απασχόλησης, αντιθέτως, δίνει βήμα σε 3.300 από αυτούς για το ξεκίνημα μιας σταδιοδρομίας στον Πολιτισμό.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 18 Ιουνίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130, παράγραφος  4 του Κανονισμού της  Βουλής)
      1. Η με αριθμό 652/12.6.2007 επίκαιρη ερώτηση του Βουλευτή της Νέας Δημοκρατίας και Β΄ Αντιπροέδρου της Βουλής κ. Γεωργίου Σούρλα προς τους Υπουργούς Οικονομίας και Οικονομικών και Υγείας και Κοινωνικής Αλληλεγγύης, σχετικά με τα μέτρα αντιμετώπισης της φτώχειας κ.λπ.. 
      2. Η με αριθμό 641/11.6.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα προβλήματα ρύπανσης από στερεά σωματίδια στη Λάρισα κ.λπ..
      3. Η με αριθμό 659/12.6.2007 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Ελπίδας Παντελάκη προς τον Υπουργό Υγείας και Κοινωνικής Αλληλεγγύης, σχετικά με το πρόσφατο «μπλακ άουτ» στο Νοσοκομείο Μεταξά, τη λήψη μέτρων για την ομαλή λειτουργία των υπηρεσιών του νοσοκομείου κ.λπ..
      4. Η με αριθμό 657/12.6.2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικά με τις πανελλαδικές εξετάσεις και την ψυχική υγεία των μαθητών κ.λπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος  4 του Κανονισμού της  Βουλής)
      1. Η με αριθμό 651/12.6.2007 επίκαιρη ερώτηση της Βουλευτού της Νέας Δημοκρατίας κυρίας Ελευθερίας Μπερνιδάκη-Άλντους προς τον Υπουργό Υγείας και Κοινωνικής Αλληλεγγύης, σχετικά με τα μέτρα προώθησης και διευκόλυνσης της χρήσης σκύλων-οδηγών από τους τυφλούς πολίτες κ.λπ.. 
      2. Η με αριθμό 645/11.6.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Απασχόλησης και Κοινωνικής Προστασίας, σχετικά με την εξέλιξη των Κοινωνικών Προγραμμάτων κ.λπ.
      3. Η με αριθμό 660/12.6.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Ανάπτυξης και Απασχόλησης και Κοινωνικής Προστασίας, σχετικά με τα προβλήματα που δημιουργούνται από τη δραστηριότητα της Δ.Ε.Η. στον άξονα Κοζάνης-Πτολεμαϊδας-Φλώρινας κ.λπ..
      4. Η με αριθμό 656/12.6.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Ανάπτυξης και Τουριστικής Ανάπτυξης, σχετικά με τις υπερβολικές τιμές που καταβάλλουν οι επισκέπτες στα παραλιακά θέρετρα και στους τουριστικούς χώρους κ.λπ..
      	ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      	Επίκαιρες ερωτήσεις πρώτου κύκλου:
      Πρώτη είναι η με αριθμό 653/12-6-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τους Υπουργούς Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, σχετικά με την παράδοση και λειτουργία των νέων κτηριακών εγκαταστάσεων του αεροδρομίου Ζακύνθου κ.λπ..
      Συγκεκριμένα, η επίκαιρη ερώτηση του κυρίου συναδέλφου έχει ως εξής:
      «Η οικονομία της Ζακύνθου εξαρτάται πλέον κατά το μεγαλύτερο μέρος της από τον τουρισμό. Το 75% των επισκεπτών του νησιού έρχεται με πτήσεις τσάρτερ,  γεγονός που καθιστά αυταπόδεικτη τη σημασία του αεροδρομίου και του έργου των νέων κτηριακών εγκαταστάσεων και διαμόρφωσης του περιβάλλοντος χώρου. 
      Το έργο έπρεπε να παραδοθεί τον Ιανουάριο του 2005.
      Σε απάντηση σχετικής ερώτησής μου, ο Υπουργός Μεταφορών και Επικοινωνιών μου απάντησε στις 5/1/2006 ότι θα παραδοθεί τον Αύγουστο του 2006.
      Τον Ιούλιο του 2006 ο Υπουργός ΠΕ.ΧΩ.Δ.Ε. κ. Σουφλιάς, κατά την επίσκεψή του στην Ζάκυνθο, δήλωσε σε σύσκεψη φορέων στη νομαρχία ότι το έργο θα παραδοθεί τον Οκτώβρη του 2006.
      Σε επίκαιρη ερώτησή μου στις 15/12/2006 ο Υφυπουργός ΠΕ.ΧΩ.Δ.Ε. κ. Ξανθόπουλος απάντησε ότι «μπορώ να σας πω και σαν μηχανικός ότι το Μάρτη θα το παραδώσουμε επιτέλους σε πλήρη λειτουργία». 
      Σε αναφορά μου στις 21/3/2007 απάντησαν ο Υπουργός Μεταφορών και Επικοινωνιών κ. Λιάπης και ο Υφυπουργός ΠΕ.ΧΩ.Δ.Ε. κ. Ξανθόπουλος ότι το έργο θα παραδοθεί το Μάιο. 
      Είναι Ιούνιος του 2007 και το έργο δεν έχει παραδοθεί.
      Η Ζάκυνθος ζει από τον τουρισμό και δέχεται απανωτά χτυπήματα από την Κυβέρνηση.
      Πρόσφατα ο Υπουργός Μεταφορών και Επικοινωνιών, με απόφασή του, μείωσε κατά 50% τα τέλη προσγείωσης-απογείωσης και παραμονής αεροσκαφών σε εννιά αεροδρόμια των πλέον ανεπτυγμένων τουριστικά περιοχών της χώρας, αφήνοντας τη Ζάκυνθο έξω από τη ρύθμιση.
      Ερωτώνται οι κύριοι Υπουργοί:
      1) Πότε επιτέλους θα παραδοθεί το έργο και θα λειτουργήσουν οι νέες κτηριακές εγκαταστάσεις του αεροδρομίου της Ζακύνθου;
      2) Θα μειωθούν τα τέλη προσγείωσης-απογείωσης και παραμονής αεροσκαφών και στο αεροδρόμιο της Ζακύνθου κατά 50%;»
      Στην επίκαιρη ερώτηση του κ. Βαρβαρίγου θα απαντήσει ο Υπουργός Περιβάλλοντος, Χωροταξίας και  Δημοσίων Έργων  κ. Σουφλιάς.
      Κύριε Υπουργέ έχετε το λόγο για τρία λεπτά.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, το αεροδρόμιο Ζακύνθου είναι ένα πράγματι πολύ σημαντικό έργο και ιδιαίτερα για το νησί και θα ήθελα, προτού καταλήγουμε σε κρίσεις και επικρίσεις, να θυμηθούμε λιγάκι το ιστορικό του έργου.
      Το έργο δημοπρατήθηκε το 1999. Υπογράφηκε η σύμβαση το 2001, με πρόβλεψη συμβατική να έχει τελειώσει το 2004. Τον Απρίλιο του 2004 είχε κατασκευαστεί μόνον το 18% του έργου.
      Επιπλέον, είχαμε καθυστερήσεις για τα εξής θέματα. Πρώτον, διότι έπρεπε να προσαρμοστεί ο αεροσταθμός στη Συνθήκη του Σένγκεν. Και κατασκευάστηκε ένα κτήριο επιφάνειας χιλίων πεντακοσίων εβδομήντα τετραγωνικών μέτρων. Αυτό σημαίνει καθυστέρηση, μελέτες και φυσικά αλλαγή του χρονοδιαγράμματος προώθησης των εργασιών για το αεροδρόμιο.
      Επίσης το καλοκαίρι του 2005, κατόπιν αιτήσεως των κατοίκων του νησιού για να μην υποστεί ζημιά ο τουρισμός άλλαξε ο προγραμματισμός, για να παραδώσουμε μια αίθουσα αφίξεων εξίμισι χιλιάδων τετραγωνικών μέτρων περίπου και περιβάλλοντα χώρο τριάντα χιλιάδες τετραγωνικά μέτρα. Αυτό σημαίνει και πάλι μια αλλαγή όλου του συστήματος κατασκευής του έργου και εκεί υπήρχε καθυστέρηση.
      Εν πάση περιπτώσει, φθάσαμε στον Οκτώβριο του 2006. Το έργο σχεδόν ήταν έτοιμο. Ζητήθηκε ηλεκτροδότηση. Δεν έγινε η ηλεκτροδότηση του έργου. Καθυστέρησε η υπογραφή της σύμβασης μεταξύ της Δ.Ε.Η. και της Υπηρεσίας Πολιτικής Αεροπορίας. Μας ενημέρωσαν -διότι εμείς είμαστε οι κατασκευαστές, το Υ.ΠΕ.ΧΩ.Δ.Ε.- ότι τον Απρίλιο υπογράφηκε αυτή η σύμβαση. Και από εκεί και πέρα άρχισαν οι οχλήσεις μας βεβαίως προς τη Δ.Ε.Η. και τον ανάδοχο, για να γίνει  η ηλεκτροδότηση του έργου. Διότι οι εγκαταστάσεις του έργου και ο περιβάλλων χώρος είναι απολύτως έτοιμα. Απλώς μένει η ηλεκτροδότηση. Εν πάση περιπτώσει, έχουμε τη διαβεβαίωση του αναδόχου και της Δ.Ε.Η. ότι μέσα στον Ιούνιο θα γίνει η ηλεκτροδότηση και άρα μέχρι το τέλος του Ιουνίου ή την πρώτη εβδομάδα του Ιουλίου θα λειτουργεί πλέον ο νέος αεροσταθμός. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Το λόγο έχει ο κ. Βαρβαρίγος για δύο λεπτά. 
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
      Κύριε Υπουργέ, για να μη χάσω το χρόνο μου, δεν θα αναφερθώ στο ιστορικό, αλλά στα γεγονότα που ακολούθησαν. Το αεροδρόμιο έπρεπε πράγματι να παραδοθεί τον Αύγουστο του 2004. Πήγε στο 2005, πήγε στο 2006, πήγε στο 2007. Είναι ένα από τα μεγάλα έργα, από τα οποία εξαρτάται η οικονομία της Ζακύνθου.
      Στις πρώτες ερωτήσεις που έκανα, δεν απαντούσατε. Το Δεκέμβρη του 2005 σας έλεγα ότι η καθυστέρηση στην παράδοση του έργου είναι βέβαιο ότι θα προκαλέσει μεγάλη ζημιά στον τουρισμό της Ζακύνθου και στην οικονομία του νησιού. Ήδη φέτος έχουμε 5,5% μειωμένες αφίξεις. Το 20% των ξενοδοχείων δεν έχει ανοίξει ακόμα. 
      Το Φλεβάρη του 2006 η μεγαλύτερη βρετανική εταιρεία «GMS» διά του διευθυντού της ανακοινώνει ότι οι πελάτες της που επισκέπτονται τη Ζάκυνθο είναι ευχαριστημένοι από το νησί, όμως το 20% δεν θα ξαναέρθει, γιατί ταλαιπωρούνται στο αεροδρόμιο. Αυτό που επικρατεί είναι τριτοκοσμική εικόνα. Το ίδιο συνέβη στην Έκθεση Στοκχόλμης το Δεκέμβριο του 2006, όπου ξαναέθεσαν οι τουριστικοί πράκτορες το ζήτημα του αεροδρομίου. Φέτος εισπράττουμε το αποτέλεσμα. 
      Στις απαντήσεις, η σειρά των γεγονότων είναι η εξής:
      Το Γενάρη του 2006 εσείς μου λέτε ότι δεν σας δίνει λεφτά το Υπουργείο Οικονομίας, ζητάτε 12.000.000 ευρώ, γι’ αυτό καθυστερεί το έργο. Ο κ. Λιάπης μού απαντά πάλι το Γενάρη ότι θα παραδοθεί τον Αύγουστο. 
      Το Φλεβάρη κάνω επίκαιρη ερώτηση, απαντά ο κ. Φώλιας και λέει επί λέξει ότι σε τελική ανάλυση από σήμερα τα 12.000.000 ευρώ περισσεύουν για να γίνει αυτό το έργο στη διάθεση του αεροδρομίου, για να ολοκληρωθεί επί τόπου. Αυτό έγινε το Φλεβάρη του 2006. Όμως τον Ιούνιο πήρε τα 6.000.000 ευρώ πίσω.
      Τον Ιούλιο έρχεστε στη Ζάκυνθο και λέτε εσείς ότι θα παραδοθεί τον Οκτώβρη. Περνάει ο Οκτώβρης, δεν παραδίδεται και το Δεκέμβρη κάνω επίκαιρη ερώτηση και ο κ. Ξανθόπουλος μού λέει τα εξής: «Μπορώ να σας πω και σαν μηχανικός ότι το Μάρτη θα παραδώσουμε επιτέλους το έργο σε πλήρη λειτουργία». 
      Δεν παραδίδεται το Μάρτη, κάνω ερώτηση, μου απαντά ο κ. Λιάπης και ο κ. Ξανθόπουλος ότι θα παραδοθεί το Μάη. Δεν παραδίδεται το Μάη, κάνω άλλη ερώτηση, μου απαντά προχθές ο κ. Λιάπης ότι θα παραδοθεί τον Ιούλιο. 
      Καταλαβαίνετε, λοιπόν, ότι δεν υπάρχει καμμία δικαιολογία. Η αφερεγγυότητα της Κυβέρνησης είναι παροιμιώδης. Εμείς γνωρίζουμε ότι ο εργολάβος έχει τελειώσει το έργο, αλλά δεν πληρώνεται, δεν υπάρχουν λεφτά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Είναι γνωστό ότι πρόσφατα ο κ. Αλογοσκούφης περιέκοψε κατά 430.000.000 ευρώ τις δαπάνες του προϋπολογισμού, άρα το πρόβλημα είναι εκεί. Δεν υπάρχουν χρήματα και αυτό είναι μία από τις παρενέργειες της απογραφής, που βεβαίως εσείς διαφωνήσατε, αλλά το έχουμε πληρώσει όλοι. 
      ΠΡΟΕΔΡΕΥΩΝ (Ιωάννης Τραγάκης): Ωραία, ευχαριστούμε, κύριε συνάδελφε. 
      ΔΗΜΗΤΡΙΟΣ ΒΑΡΒΑΡΙΓΟΣ: Και πιστεύω ότι η Κυβέρνηση πρέπει τουλάχιστον να ζητήσει συγγνώμη από το ζακυνθινό λαό για την αφερεγγυότητα και για τη ζημιά που προκάλεσε στη Ζάκυνθο, συν το γεγονός ότι μείωσε τα τέλη, κύριε Πρόεδρε -και με συγχωρείτε για την υπέρβαση του χρόνου- σε έντεκα αεροδρόμια που είναι ανταγωνιστικά, που είναι περισσότερο οι ανεπτυγμένες περιοχές της Ελλάδας, σε όλα τα νησιά του Αιγαίου, πλην της Μυκόνου.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, παρακαλώ! Έχουμε επτά ερωτήσεις!
      ΔΗΜΗΤΡΙΟΣ ΒΑΡΒΑΡΙΓΟΣ: Από το Ιόνιο αφήσατε έξω μόνο τη Ζάκυνθο και την Κεφαλονιά!
      ΠΡΟΕΔΡΕΥΩΝ (Ιωάννης Τραγάκης): Ωραία, ολοκληρώσατε. Ευχαριστούμε πολύ.
      ΔΗΜΗΤΡΙΟΣ ΒΑΡΒΑΡΙΓΟΣ: Και λέτε ότι είναι πιλοτικό το πρόγραμμα, για να δείτε αν θα πάει καλά ο εποχικός τουρισμός τη χειμερινή περίοδο. Βέβαια, το θέμα είναι κατά πόσο μπορούμε να αντέξουμε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, τελειώσατε! Μη σας αφαιρέσω το λόγο.
      ΔΗΜΗΤΡΙΟΣ ΒΑΡΒΑΡΙΓΟΣ: Εντάξει, κύριε Πρόεδρε. Ευχαριστώ πολύ, αλλά περιμένουμε τουλάχιστον να μειώσετε τα τέλη, όπως το κάνετε και στους άλλους. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για δύο λεπτά. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, δεν έχω να προσθέσω τίποτε άλλο. Τα πράγματα είναι όπως τα περιέγραψα. 
      Φυσικά, ένα μεγάλο έργο έχει τις δυσκολίες του. Ενδιάμεσα εμφανίστηκαν και τα φαινόμενα της δυσκολίας της χρηματοδότησης. Αυτό δεν είναι κάτι το οποίο μπορούμε να το αποκρύψουμε. Είναι γεγονός. Εξάλλου, η οικονομική κατάσταση έχει περιγραφεί πολλές φορές από τον Υπουργό Οικονομίας, αλλά πέραν αυτού υπήρχαν και όλα αυτά που σας είπα, να μην τα επαναλαμβάνω. 
      Η ουσία του πράγματος είναι ότι από τις αρχές Ιουλίου πλέον ούτε εσείς θα ταλαιπωρείστε για να κάνετε ερωτήσεις ούτε κανένας άλλος θα ταλαιπωρείται. Το αεροδρόμιο είναι έτοιμο, οι εγκαταστάσεις είναι έτοιμες, ο περιβάλλων χώρος είναι έτοιμος. Περιμένουμε, λοιπόν, την ηλεκτροδότηση...
      ΔΗΜΗΤΡΙΟΣ ΒΑΡΒΑΡΙΓΟΣ: Ναι, αλλά δεν μπορεί να λειτουργήσει, κύριε Υπουργέ. Θα διακοπεί η λειτουργία του!
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Και από εκεί και πέρα θα λειτουργεί το αεροδρόμιο -και να το χαίρεται η Ζάκυνθος- και εσείς πρέπει να αναζητήσετε άλλο θέμα για ερωτήσεις πλέον. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Εισερχόμεθα στη δεύτερη με αριθμό 658/40/12.6.2007 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τον Πρωθυπουργό, σχετικά με την οριογράφηση των δασών και των δασικών εκτάσεων κατά τη σύνταξη του Εθνικού Κτηματολογίου κ.λπ..
      Αναλυτικότερα η επίκαιρη ερώτηση του κυρίου συναδέλφου έχει ως εξής:
      «Η επιμονή της Κυβέρνησης να οριογραφήσει τα δάση και τις δασικές εκτάσεις κατά τη σύνταξη του Εθνικού Κτηματολογίου, με αντιεπιστημονική και ανακριβή μέθοδο και σε αντίθεση με τη Διεύθυνση Δασικών Χαρτών του Υπουργείου Αγροτικής Ανάπτυξης και Τροφίμων, θα έχει σαν αποτέλεσμα τον αποχαρακτηρισμό τεράστιων δασικών εκτάσεων και δασών, με ολέθριες συνέπειες στο περιβάλλον, την υπονόμευση των συμφερόντων του δημοσίου και τη σπατάλη σημαντικών κονδυλίων, μιας και το έργο που θα παραχθεί θα είναι εντελώς αναξιόπιστο. 
      Ερωτάται ο κύριος Πρωθυπουργός: γιατί το Υ.ΠΕ.ΧΩ.Δ.Ε. επιμένει σε μια αναξιόπιστη μέθοδο που δεν διασφαλίζει το δημόσιο συμφέρον, τα δάση και τις δασικές εκτάσεις, καθώς και σε ποιες ενέργειες θα προβεί προκειμένου, κατά τη σύνταξη του Εθνικού Κτηματολογίου να οριογραφηθούν τα δάση με ακριβή και επιστημονική μέθοδο». 
      Επειδή η ερώτηση απευθύνεται στον κύριο Πρωθυπουργό, αλλά έχει αντικείμενο το οποίο αφορά αποκλειστικά και μόνο Υπουργό, θα απαντήσει στην ερώτηση ο Υπουργός ΠΕ.ΧΩ.Δ.Ε. κ. Γεώργιος Σουφλιάς.
      Ορίστε, κύριε Υπουργέ, έχετε το λόγο για τρία λεπτά.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, είναι γνωστό ότι το θεσμοθετημένο εργαλείο για την προστασία της δασικής γης είναι οι δασικοί χάρτες, όπως αυτοί ορίζονται από το ν. 2664/1998.
      Με βάση τη νομοθεσία αυτή, αρμόδιος φορέας για τη σύνταξη των δασικών χαρτών είναι το Υπουργείο Αγροτικής Ανάπτυξης, εκτός της περιπτώσεως –λέει ο νόμος αυτός- περιοχών που κηρύσσονται ήδη υπό κτηματογράφηση. Εφόσον δεν υπάρχουν δασικοί χάρτες, τότε προχωράει στη σύνταξη των δασικών χαρτών η  «ΚΤΗΜΑΤΟΛΟΓΙΟ Α.Ε» και πάλι υπό την προϋπόθεση ότι τελικώς για να έχουν ισχύ αυτοί οι δασικοί χάρτες θα πρέπει να επικυρωθούν από το Υπουργείο Αγροτικής Ανάπτυξης. 
      Πράγματι και αυτό έγινε. Σε περιοχές που μπήκαν στο πρόγραμμα του Εθνικού Κτηματολογίου έχουν συνταχθεί οι δασικοί χάρτες και είναι υπό επικύρωση στο Υπουργείο Ανάπτυξης. Αυτή είναι η μία περίπτωση, δηλαδή, όπου κτηματογραφούμε κάνουμε και δασικούς χάρτες. Και εδώ πρέπει να σημειώσω ότι οι δασικοί αυτοί χάρτες συντάσσονται από την «ΚΤΗΜΑΤΟΛΟΓΙΟ Α.Ε.», βάσει προδιαγραφών που περιλαμβάνονται σε κοινή απόφαση του Υπουργού Αγροτικής Ανάπτυξης και του Υπουργού ΠΕ.ΧΩ.Δ.Ε., ώστε να υπάρχει μία συμφωνία, σχετικά με το ποιες είναι οι προδιαγραφές της σύνταξης των δασικών χαρτών. 
      Η άλλη περίπτωση, στην οποία αναφέρεστε, είναι ότι στο έργο που μας χρηματοδοτεί η Κοινότητα με 80.000.000 ευρώ υπάρχει μία δράση από τις οκτώ δράσεις, που είναι η οριοθέτηση δασών και δασικών εκτάσεων. Τη δράση αυτή, λοιπόν, η Ευρωπαϊκή Επιτροπή τη θεωρεί εντελώς απαραίτητη. Πρέπει προκαταβολικά να σας πω ότι δεν πρόκειται για σύνταξη δασικών χαρτών. Είναι μία οριοθέτηση, είναι ένα πρόδρομο έργο, βάσει του οποίου οικονομικότερα και γρηγορότερα θα μπορούν να συνταχθούν οι δασικοί χάρτες. 
      Επιπλέον, η οριοθέτηση αυτή που γίνεται δεν παράγει δίκαιο, δεν έχει ισχύ και φυσικά δεν δημιουργεί απαιτήσεις. Είναι, λοιπόν, ένα έργο πρόδρομο που όπως είπαμε, θα διευκολύνει τη σύνταξη των δασικών χαρτών. 
      Εδώ σε αυτό το σημείο πρέπει να σας επισημάνω ότι υπάρχει αλληλογραφία με την Ευρωπαϊκή Επιτροπή. Μάλιστα, υπάρχει και επιστολή δική μου προς την Ευρωπαϊκή Επιτροπή, στην οποία λέω ότι επειδή υπάρχει ένα θέμα στην Ελλάδα με όλο αυτό το πρόβλημα, σχετικά με το ποιες είναι δασικές εκτάσεις και ποια είναι δάση και με δεδομένο ότι αυτό το συζητούμε και πιθανόν να συζητηθεί και στην Αναθεώρηση του Συντάγματος, η παράκληση είχα πει τότε ότι είναι να μην περιληφθεί αυτή η δράση σε αυτό το πρόγραμμα που μας χρηματοδοτεί η Ευρωπαϊκή Ένωση. Επιμένουν όμως και είπαν ότι αν δεν γίνει αυτή η δράση, δηλαδή, η οριοθέτηση των δασών και δασικών εκτάσεων, τότε αποσύρουν τη χρηματοδότηση για όλο το πρόγραμμα του Κτηματολογίου. 
      Αποτέλεσμα ήταν να δεχθούμε, λοιπόν, να κάνουμε αυτήν τη δράση που έχει ως τίτλο και περιεχόμενο την οριοθέτηση των δασών και δασικών εκτάσεων. Γίνεται δε αυτή η δράση, βάσει μιας μεθοδολογίας που ανέπτυξε το Κέντρο Ερευνών της Ευρωπαϊκής Επιτροπής. 
      Επομένως δεν χρειάζεται να απαντήσω σε αυτές τις κατηγορίες, δηλαδή, ότι πρόκειται για αντιεπιστημονική και ανακριβή μέθοδο. Αυτά βέβαια τα είπε ένας Γενικός Διευθυντής του Υπουργείου Αγροτικής Ανάπτυξης, ο  οποίος είχε προτιμήσει τότε να δώσει στις εφημερίδες τα γραπτά του, προτού τα πάρουμε εμείς. Εν πάση περιπτώσει, αυτό παρεμπιπτόντως το αναφέρω. 
      Θέλω, λοιπόν, να σημειώσω ότι αυτό το έργο οριοθέτησης δασών και δασικών εκτάσεων έχει ως στόχο, μέσα σε σύντομο χρονικό διάστημα και με μικρό κόστος, να δώσει μια τεκμηριωμένη και συστηματική απεικόνιση, πρώτον, της καταστάσεως βάσει των αεροφωτογραφιών του 1945 που είναι αποδεκτή και από το Συμβούλιο της Επικρατείας. Δεύτερον, να δώσει μια απεικόνιση της σημερινής κατάστασης. 
      Έτσι, θα αποτελέσει μια βάση για να συνταχθούν οι δασικοί χάρτες. 
      Επαναλαμβάνω ότι με το έργο αυτό που γίνεται, δεν απορρέουν δικαιώματα, δεν δημιουργούνται στοιχεία δικαίου. Δεν είναι δασικοί χάρτες.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ορίστε, κύριε Κολοζώφ, έχετε το λόγο για δύο λεπτά.
      ΟΡΕΣΤΗΣ ΚΟΛΟΖΩΦ: Κύριε Πρόεδρε, τι να πω, όταν η απάντηση του κυρίου Υπουργού είναι ότι προχωρούμε σε όλο αυτό το έργο χωρίς αυτό να εγγυάται από εκεί και πέρα κανέναν; Είναι ένα έργο που γίνεται επειδή το έχει σαν όρο η Ευρωπαϊκή Ένωση και προκειμένου να προλάβουμε τα χρονικά όρια, που πιθανόν να υπάρχουν στις απαιτήσεις της Ευρωπαϊκής Ένωσης, το φτιάχνουμε χωρίς να δημιουργούμε ούτε δίκαιο και ο καθένας ας κάνει ό,τι θέλει. 
      Τι έννοια έχει η οριοθέτηση, εάν μπορεί ο καταπατητής να αμφισβητήσει; Δεν κατοχυρώνει αυτή η οριοθέτηση που γίνεται; Τι έννοια έχει; Υπάρχει επομένως αυτό το ζήτημα. Όμως, να έλθω και σ’ αυτήν τη λογική. 
      Γιατί τάχατες, κύριε Υπουργέ, δεν μπορεί αυτή η οριοθέτηση να γίνει σε συνεργασία -και να υπάρξει και παραγωγή δικαίου απ’ αυτήν την απόφαση- με το Υπουργείου Αγροτικής Ανάπτυξης και Τροφίμων;
      Έκανε μια νύξη, ο κύριος Υπουργός, ότι κάποιος διευθυντής διαφώνησε και το έδωσε στη δημοσιότητα.
      Κύριε Σουφλιά, δεν ξέρω αν το έδωσε ή όχι στη δημοσιότητα. Εγώ ξέρω ότι αμφισβητεί τη μέθοδο και δεν είναι μόνο ο κύριος διευθυντής, ο οποίος αυτό το έπραξε τον Ιούνιο του 2005, αλλά είναι και ο ίδιος ο Υπουργός Αγροτικής Ανάπτυξης και Τροφίμων, ο οποίος αμφισβητεί όλη αυτήν την επιχείρηση, όλη αυτήν τη μελέτη. Θεωρεί ότι δεν είναι σύννομη. Και επιμένει. Εδώ έχω έγγραφο υπογεγραμμένο από τον Ευάγγελο Μπασιάκο, όπου αμφισβητεί όλα αυτά που είπατε εσείς προηγουμένως. 
      Εγώ κατανοώ την πίεση που δέχεστε μέσω της Ευρωπαϊκής Ένωσης, αλλά δεν μπορούμε εμείς να παρακάμπτουμε διαδικασίες, νόμους, πρακτικές, γιατί χάνουμε τις προθεσμίες. Αυτή δεν είναι πια λειτουργία ενός κράτους, αλλά λειτουργία ενός τμήματος κάποιου κέντρου που λέγεται Ευρωπαϊκή Ένωση, που πρέπει να υπακούει οπωσδήποτε στις εντολές που δίνονται, αλλιώς τα έργα δεν θα γίνουν. Βρισκόμαστε συνεχώς κάτω απ’ αυτές τις απαιτήσεις της Ευρωπαϊκής Ένωσης, που παίρνουν συχνά χαρακτήρα εκβιασμού.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ορίστε, κύριε Υπουργέ, έχετε το λόγο για δύο λεπτά.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε συνάδελφε, δεν παρακάμπτουμε ούτε το νόμο ούτε πρακτικές. Εξήγησα και το κυρίαρχο στοιχείο είναι αυτό, που ίσως δεν προσέξατε, ότι η οριοθέτηση δασών και δασικών εκτάσεων, αυτό που κάνουμε, δεν είναι σύνταξη δασικών χαρτών. Είναι ένα υπόβαθρο, μια πρόδρομος εργασία, η οποία θα βοηθήσει στη σύνταξη των δασικών χαρτών. Και η σύνταξη των δασικών χαρτών θα γίνει από το Υπουργείο Αγροτικής Ανάπτυξης, όπως προβλέπει ο νόμος.
      Εμείς δεν πάμε να συντάξουμε δασικούς χάρτες. Όταν, όμως, κηρύσσουμε μία  περιοχή και μία δασική έκταση υπό κτηματογράφηση, είμαστε υποχρεωμένοι να συντάξουμε τους δασικούς χάρτες της περιοχής αυτής, για να μπορεί να ολοκληρωθεί το Κτηματολόγιο. Εξάλλου, αυτό προβλέπει και ο νόμος, ότι έχει δικαίωμα το Κτηματολόγιο να το κάνει. 
      Αυτή, όμως, η συνολική οριοθέτηση σε όλη την Ελλάδα των δασικών ορίων –επαναλαμβάνω-  δεν είναι δασικοί χάρτες, είναι ένα υπόβαθρο, μία πρόδρομος εργασία για να γίνουν δασικοί χάρτες από το Υπουργείο Αγροτικής Ανάπτυξης.
      Δεν θα ασχοληθώ με το διευθυντή. Εγώ δεν είπα ότι τα έδωσε στη δημοσιότητα, ανέφερα ένα γεγονός: ότι ο δημόσιος λειτουργός πρώτα τα στέλνει στις υπηρεσίες του και μετά αυτά εμφανίζονται στις εφημερίδες. Υπάρχουν  και κάποιες αρχές. Αν διαφωνείτε, δικαίωμά σας, αλλά δεν είναι σωστό. 
      Εν πάση περιπτώσει, υπάρχει μία αλληλογραφία με τον Υπουργό Αγροτικής Ανάπτυξης. Πράγματι, το πρώτο έγγραφο του κ. Μπασιάκου ανέφερε πράγματα σωστά. Είπε ότι δεν μπορείτε να κάνετε δασικούς χάρτες χωρίς ορισμένες προδιαγραφές κ.λπ.. Όταν τον ενημερώσαμε, γραπτώς μάλιστα, ότι δεν κάνουμε δασικούς χάρτες, ότι γίνεται απλώς μία οριοθέτηση, μία απεικόνιση, που είναι ένα υπόβαθρο για να γίνουν δασικοί χάρτες, δεν διεφώνησε.  
      Από εκεί και πέρα, η διαφωνία μας με την Ευρωπαϊκή Επιτροπή ήταν και του Υ.ΠΕ.ΧΩ.Δ.Ε.. Όμως, όταν έχουμε ένα πρόγραμμα 80.000.000 ευρώ κι έχει οχτώ δράσεις και η μία δράση είναι η οριοθέτηση των 8.000.000 ευρώ και μας λένε ότι αν δεν κάνετε και αυτήν τη δράση, θα χάσετε όλα τα χρήματα, τι νομίζετε εσείς ότι είναι προτιμότερο; Να μην την κάνουμε; Να χάσουμε 40.000.000 ευρώ από την Ευρωπαϊκή Επιτροπή με δεδομένο ότι στο τέλος θα αποτελέσει μία πολύ καλή υποδομή για να γίνουν οι δασικοί χάρτες; 
      Λοιπόν, δεν παρακάμπτουμε τίποτε, σεβόμαστε τους νόμους και τις γραφές και ταυτόχρονα κάνουμε ένα έργο που θα βοηθήσει στη δημιουργία των δασικών χαρτών. Άλλα είναι τα προβλήματα, κύριε συνάδελφε, τα έχουμε ξαναπεί. Σε αυτόν τον τόπο πρέπει, επιτέλους, να μάθουμε να μην υποκρινόμαστε. Εγώ δηλώνω στη Βουλή –είχα σκοπό να μην το πω σήμερα στη Βουλή, αλλά θα το πω-  ότι αν δεν αποφασίσουμε να είμαστε θαρραλέοι να δούμε την πραγματική κατάσταση της χώρας πώς είναι, τότε δεν πρόκειται να γίνουν ποτέ δασικοί χάρτες. Αν, δηλαδή, κλείνουμε τα μάτια κι επιμένουμε στο 1945, δεν θα γίνουν ποτέ δασικοί χάρτες. Να κάνω μία ερώτηση: πόσοι δασικοί χάρτες υπάρχουν στην Ελλάδα; Εκτός από αυτούς που κάνει το Κτηματολόγιο, κανένας άλλος. Γιατί; Διότι δεν ξέρουμε ποια είναι η βάση. Και η βάση «άπαξ δάσος, πάντα δάσος», είναι αυτή που δημιούργησε όλα αυτά τα προβλήματα. Από πότε θα πάρουμε το «άπαξ δάσος, πάντα δάσος;»  Από το 1910; Από το 1945; Πότε; Πρέπει να αποφασίσουμε τελικώς. Έχει δημιουργηθεί μία συγκεκριμένη κατάσταση στην Ελλάδα. Πρέπει, λοιπόν, να αποφασίσουμε –και να συμφωνήσουμε όλοι εδώ μέσα- ποια βάση και ποια χρονολογία θα πάρουμε. Οπότε τότε και μόνο τότε μπορούν να γίνουν δασικοί χάρτες και μόνο τότε θα μπορέσουμε να επιβάλουμε νόμους και γραφές  και να αποβάλουμε καταπατητές. Όταν δεν ξεκαθαρίζουμε τα πράγματα, θα συζητάμε επ’ αόριστον έτσι.
      Εμείς, κύριε συνάδελφε, δεν παραβιάζουμε ούτε νόμους ούτε γραφές.
      ΟΡΕΣΤΗΣ  ΚΟΛΟΖΩΦ: Παρακάμπτετε.
      ΓΕΩΡΓΙΟΣ  ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Κάνουμε μία δουλειά, η οποία θα βοηθήσει στη δημιουργία δασικών χαρτών, που οι δασικοί χάρτες θα γίνουν από το Υπουργείο Αγροτικής  Ανάπτυξης.
      Σας ευχαριστώ.
      ΠΡΟΕΔΡΕΥΩΝ ( Ιωάννης Τραγάκης):  Ευχαριστούμε τον κύριο Υπουργό.
      Τρίτη είναι η με αριθμό 650/39/12.6.2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τις κινητοποιήσεις του Δημάρχου Ελληνικού, την ελεύθερη και δωρεάν πρόσβαση στις παραλίες κ.λπ..
      Η επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου έχει ως εξής:
      «Ο Δήμαρχος Ελληνικού κ. Χρήστος Κορτζίδης έκανε είκοσι τέσσερις μέρες απεργία πείνας διεκδικώντας την εφαρμογή του Συντάγματος και των νόμων για ελεύθερη πρόσβαση και χρήση του αιγιαλού για όλους τους πολίτες. Στην απεργία πείνας του δημάρχου είχε συμπαρασταθεί πλήθος δημοτικών συμβούλων, δημοτικών κινήσεων, κοινωνικών και περιβαλλοντικών οργανώσεων από όλη την Ελλάδα. Τα συγκεκριμένα αιτήματα του Δήμου Ελληνικού διατυπώνονται στην επιστολή που απέστειλε ο απεργός δήμαρχος στον Πρωθυπουργό της χώρας και είναι, μεταξύ άλλων: να λυθούν οι συμβάσεις με τις επιχειρήσεις που καταλαμβάνουν παράνομα τμήματα της παραλίας, εντός των οποίων και η οργανωμένη πλαζ,  και οι χώροι αυτοί να αποδοθούν στο δήμο. Πριν λίγες μέρες οι πολίτες του Ελληνικού κατέβασαν τα παράνομα κάγκελα στην παραλία του Αγίου Κοσμά.
      Επίσης, το από 1/3/2007 προεδρικό διάταγμα (ΦΕΚ 254 Δ04) απαγορεύει, μεταξύ άλλων, ορισμένες χρήσεις επί της παραλίας όπως (πίστα κάρτιγκ, νυχτερινά κέντρα διασκέδασης κ.λπ.). Προβλέπει επίσης, βάσει μεταβατικής διάταξης (άρθρο 12), την απομάκρυνση εντός πενταετίας των «νομίμως λειτουργουσών» εξ αυτών. Το εν λόγω προεδρικό διάταγμα δεν έχει τεθεί σε εφαρμογή, ούτε καν έχει συγκροτηθεί η προβλεπόμενη Επιτροπή Παρακολούθησης.
      Ερωτάται ο κύριος Πρωθυπουργός:
      Τι άμεσες πολιτικές προτίθεται να προωθήσει, ώστε να επιτραπεί η ελεύθερη και δωρεάν πρόσβαση των Ελλήνων πολιτών, που αποτελεί εξάλλου και συνταγματικό τους δικαίωμα στις παραλίες της Αττικής αλλά και σε διάφορες πόλεις της χώρας.»
      Στην επίκαιρη ερώτηση του κ. Αλαβάνου θα απαντήσει ο Υφυπουργός Πολιτισμού, κ. Ορφανός.
      Κύριε Υπουργέ έχετε το λόγο. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρία και κύριοι συνάδελφοι, το θέμα είναι συνέχεια άλλων συζητήσεων που έγιναν στη Βουλή και έχουν ως βασικό αντικείμενο την απελευθέρωση της παραλίας στην ευρύτερη περιοχή της Αττικής, αλλά βασική σκέψη, εφαρμογή του Συντάγματος, είναι η ελεύθερη πρόσβαση των πολιτών στις παραλίες. 
      Είχα την ευκαιρία να απαντήσω στο συνάδελφο κ. Κουβέλη και να του υπενθυμίσω τις ενέργειες τις οποίες έχουμε κάνει. Απλώς θα ήθελα να επαναλάβω ότι κατατείνουν στην εφαρμογή αυτών που προβλέπει το Σύνταγμα και ο νόμος. 
      Κατ’ αρχήν θέλω να επαναλάβω μία δήλωση, ότι είναι αυτονόητη η πρόσβαση των πολιτών στις παραλίες και αυτονόητη η απελευθέρωση και οι πολιτικές που πρέπει να ακολουθηθούν σε όλη τη χώρα, αυτές οι οποίες εφαρμόζονται από τα αρμόδια όργανα, τα οποία το κάθε ένα έχει την ευθύνη ιδιοκτησίας της εκάστοτε περιοχής.
       Όμως, ερχόμενος σε αυτό που αναφέρετε στην ερώτηση, θέλω να σας πω ότι από τις 31/5 έχει διαβιβαστεί στο Νομικό Συμβούλιο του Κράτους ερώτημα, το οποίο συνοδεύεται με τις συμβάσεις οι οποίες υπάρχουν στην ευρύτερη περιοχή του Αγίου Κοσμά, για τις οποίες έγινε η όλη διαδικασία από την πλευρά του Δημάρχου Ελληνικού και ο έλεγχος θα γίνει από ολομέλεια κι εκείνοι θα αποφασίσουν. Δεν πρόκειται για μία γνωμοδότηση που θα δώσει ο δικός μας Νομικός Σύμβουλος του Κράτους. Άρα, λοιπόν, αυτές οι διαδικασίες θα ολοκληρωθούν με τους ρυθμούς που έχει το Νομικό Συμβούλιο του Κράτους.
       Ελπίζουμε -και προς αυτήν την κατεύθυνση έχουμε θέσει τα ερωτήματα- να έχουμε γρήγορα απάντηση, έτσι ώστε η όποια εφαρμογή αφορά τις συμβάσεις να γίνει στα πλαίσια του νόμου. Διότι τέθηκε στο τραπέζι ότι αφαιρέθηκαν παράνομα κάγκελα. 
      Θα ήθελα να υπενθυμίσω, κύριε Πρόεδρε, ότι τα κάγκελα αυτά υπάρχουν από τις αρχές της δεκαετίας του 1970, η πλαζ είναι οργανωμένη από εκείνη την εποχή, άρα δεν πρόκειται για κάτι που έγινε σήμερα. Προβλέπεται στο προεδρικό διάταγμα από την 1 Μαρτίου 2004 ότι εκεί λειτουργεί οργανωμένη πλαζ. Δεν άκουσα να υπάρχει καμία διαμαρτυρία εκείνη την εποχή, έξι μέρες πριν από τις εκλογές όταν οριοθετήθηκε αυτή η συγκεκριμένη χρήση, όχι από τη δική μας Κυβέρνηση, αλλά από την προηγούμενη.  
      Εκείνο το οποίο θεωρώ προαπαιτούμενο και απαραίτητο, είναι να έχουμε τη θέση του Νομικού Συμβουλίου του Κράτους. Εφόσον οι συμβάσεις αυτές είναι παράνομες, είναι δεδομένο ότι θα προχωρήσουμε σε λύση αυτών των συμβάσεων. Από εκεί και  πέρα εάν πρέπει να λειτουργήσει διαφορετικά η περιοχή, θα πρέπει να αλλάξουμε αυτά που ισχύουν. Διότι αν θέλουμε να προχωρήσουμε στην εφαρμογή του Συντάγματος, θα πρέπει να εφαρμόζουμε και τους νόμους, όχι το ένα άρθρο αν μας αρέσει, να το εφαρμόζουμε και κάποια άλλα άρθρα δεν μας καλύπτουν στις απαιτήσεις και δεν τα εφαρμόζουμε. 
      Γι’ αυτό, λοιπόν, εάν πρέπει να συμφωνήσουμε σε μία κοινή πορεία, που εγώ τη θεωρώ δεδομένη ως προς τους στόχους, τότε θα πρέπει να βρούμε και τα μέσα εκείνα τα οποία θα στηρίζονται σε αυτά που είναι απαραίτητα συστατικά στοιχεία της δημοκρατίας. Οι τάσεις αυτοδικίας δεν λειτουργούν θετικά, διότι δημιουργούν αντιπαραθέσεις οι οποίες μας αποπροσανατολίζουν από τον πραγματικό στόχο. Και επειδή ο στόχος μας είναι κοινός, εκείνο το οποίο λέω τώρα στην πρωτολογία μου, είναι να βρούμε τις κοινές διαδρομές για να φθάσουμε στο επιθυμητό αποτέλεσμα. 
      ΠΡΟΕΔΡΕΥΩΝ (Ιωάννης Τραγάκης): Ο Πρόεδρος του Συνασπισμού Ριζοσπαστικής Αριστεράς, κ. Αλαβάνος, έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, κατ’ αρχάς να πω ότι συμμετέχω στη σημερινή συζήτηση, γιατί «ο μαθητής έχει χαρτί από γιατρό», η απουσία είναι δικαιολογημένη, ο Πρωθυπουργός είναι στην Πορτογαλία κι εμείς από τη μεριά μας πάντα είμαστε έτοιμοι να εφαρμόσουμε τον Κανονισμό, που λέει ότι όταν δεν μπορεί ο Πρωθυπουργός, τον αντικαθιστά ένας Υπουργός ή ένας Υφυπουργός. 
      ΠΡΟΕΔΡΕΥΩΝ (Ιωάννης Τραγάκης): Ο υπαινιγμός σας όμως ήταν λίγο άστοχος, αν μου επιτρέπετε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σκεφτείτε το λιγάκι και θα δείτε ότι ήταν επιεικής. 
      ΠΡΟΕΔΡΕΥΩΝ (Ιωάννης Τραγάκης): Ξέρετε ότι και ο Υφυπουργός Αθλητισμού έχει εξουσιοδοτημένες αρμοδιότητες. Επομένως, η ερώτηση μπορεί να απευθύνεται στον κύριο Πρωθυπουργό, αλλά βάσει του άρθρου 129, παράγραφος 3, το οποίον εμείς οι δύο έχουμε μάθει πάρα πολύ καλά, κύριε Πρόεδρε, μπορεί να απαντήσει.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σκεφτείτε το λιγάκι και μηδενίστε το χρόνο μου.
      ΠΡΟΕΔΡΕΥΩΝ (Ιωάννης Τραγάκης): Το χρόνο σας τον μηδενίζω. Συνεχίστε, παρακαλώ. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Επίσης χαίρομαι που είναι ο κ. Ορφανός, διότι η πρώτη ελεύθερη παραλία στην Αττική, που έγινε μετά από παρέμβαση των κατοίκων και σκληρό αγώνα, έχει το όνομα του, είναι δηλαδή η «George Orfanos Beach». Έτσι την ονόμασαν κι έτσι θα μείνει. Και από κάτω λέει: «Δωρεάν και ελεύθερη πρόσβαση στις παραλίες». 
      Κύριε Υπουργέ, είπατε ότι είναι αυτονόητη η πρόσβαση στις παραλίες. Αν είναι αυτονόητη κατά τη διάρκεια της διακυβέρνησης της Νέας Δημοκρατίας, γιατί χρειάστηκε ένας δήμαρχος να κάνει είκοσι τέσσερις ημέρες απεργία πείνας; Κι εγώ ήμουνα σε όλη αυτή τη διαδικασία. Και χρειάστηκαν όντως οι είκοσι τέσσερις ημέρες απεργίας πείνας και η κινητοποίηση των κατοίκων. Και είμαι υπερήφανος που ήμουνα κι εγώ ένας από τους πολίτες εκεί για να πέσουν τα κάγκελα.
      Επίσης, κύριε Υπουργέ, άκουσα από εσάς κάτι, το οποίο πιστεύω ότι είπατε εκ παραδρομής, δηλαδή έναν Υπουργό της Νέας Δημοκρατίας να έρχεται εδώ πέρα και να στηρίζει τη νομοθεσία της χούντας. Διότι είπατε –και πολύ σωστά- ότι στις αρχές της δεκαετίας του 1970 μπήκαν τα κάγκελα. Και διαβάσατε και εφημερίδες που στηρίζουν τη δική σας παράταξη και λένε πώς αυτή η παρανομία και το βασίλειο της νύχτας έγινε με το ελικόπτερο του Μπαλόπουλου, που έδινε εντολές πού θα στηθούν τα κάγκελα. Και ανάμεσα σε αυτά ο κ. Μπαλόπουλος έδωσε εντολή να στηθούν κάγκελα και στην πλαζ του Αγίου Κοσμά. 
      Δεν πρέπει να υπερασπιστείτε αυτήν την κατάσταση. Παρανομείτε. Και εσείς ως Υπουργός, αλλά και η Κυβέρνηση συνολικά, πρέπει να αποφασίσετε εάν είστε Υπουργός της Κυβέρνησης της Ελλάδας ή μπράβος των αφεντικών της νύχτας. Διότι αυτήν τη στιγμή κυβερνούν τα αφεντικά της νύχτας. Και θα σας αναφέρω τα εξής μόνο:
      Πρώτον, την απάντηση συναδέλφου σας, κ. Δούκα, ο οποίος σε ερώτηση που του είχα κάνει απαντάει: «Με βάση τους ν. 423 του 1976 και ν. 1070 του 1989, χώροι ανήκοντες κατά κυριότητα ή χρήση στη Γενική Γραμματεία Αθλητισμού, μπορούν να παραχωρούνται κατά χρήσιν άνευ ανταλλάγματος εις τα εποπτευόμενα υπ’ αυτής νομικά πρόσωπα δημοσίου ή ιδιωτικού δικαίου». 
      Τι εποπτεύετε, κύριε Υπουργέ, που θέλετε και το Νομικό Συμβούλιο του Κράτους, το κέντρο «ΓΑΛΑΖΙΟ»; Εποπτεύετε τις εταιρείες κάρτινγκ; Αυτά εποπτεύετε; Αυτά είναι ο αθλητισμός; 
      Υπάρχει απόφαση του Συμβουλίου της Επικρατείας του 1998 με κεντρική υπογραφή του κ. Δεκλερή, που θεωρεί παράνομη τη συμφωνία με το «ΓΑΛΑΖΙΟ» και η οποία επαναλαμβάνεται. Κι εσείς τη βάζετε σε ισχύ. Υπάρχει το π.δ. 254 του Μάρτη του 2004, που απαγορεύει αυτές τις δραστηριότητες. 
      Τι είστε; Είστε Κυβέρνηση ή μπράβοι; Γιατί χρειάζεται να καταλήξουν σε απεργία πείνας οι δήμαρχοι, για να διεκδικήσουν την εφαρμογή του Συντάγματος; Κι εσείς μιλάτε για αυτοδικία! Πάρτε θέση! Σεβαστείτε το Σύνταγμα! Στηρίξτε το! 
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, έχετε το λόγο σε πιο ήπιους τόνους και χαρακτηρισμούς, γιατί μου κάνει εντύπωση σήμερα ο κύριος Πρόεδρος του Συνασπισμού. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Είναι φανερή η προσπάθεια, κύριε Πρόεδρε, να εκμεταλλευθούν πολιτικά κάτι, για το οποίο έχουν βασική ευθύνη, διότι η λειτουργία όλων των συγκεκριμένων χώρων ανήκει στην αρμοδιότητα του Δήμου Ελληνικού. Ο Δήμος Ελληνικού δίνει τη χρήση, ο Δήμος Ελληνικού ελέγχει αν ακολουθείται η χρήση. Άρα, εάν υπάρχει κάτι παράνομο εκεί, να απευθυνθείτε στο Δήμαρχο, ο οποίος είναι υπεύθυνος και ο οποίος μετήλθε μέσα, που στόχο έχουν να κινητοποιήσουν…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Είναι ντροπή σας να λέτε αυτά για έναν άνθρωπο, που κάνει απεργία πείνας!
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, σας παρακαλώ.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εγώ, κύριε Πρόεδρε, σέβομαι. Αν εσείς δεν σέβεστε και αναφέρεστε με τον χειρότερο τρόπο σ’ αυτήν την Αίθουσα για μπράβους, απευθυνθείτε σ’ αυτούς τους οποίους γνωρίζετε, όχι σ’ αυτή την παράταξη, η οποία έχει φροντίσει να πάρει όλα τα απαραίτητα μέτρα για να ξεκαθαρίσει το καθεστώς της παραλίας. Και γίνεται μελέτη αυτήν τη στιγμή σε όλο το θαλάσσιο μέτωπο.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, μπορείτε να επαναλάβετε αυτό που είπατε για τις άδειες; Τις άδειες λειτουργίας ποιος τις δίνει; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τις άδειες λειτουργίας τις δίνουν οι δήμοι. Ελέγχουν τη λειτουργία τους και είναι εκείνοι που πάνε και κλείνουν τα μαγαζιά. Άρα, απευθυνθείτε στον κύριο δήμαρχο, εάν κάτι δεν λειτουργεί στην περιοχή έτσι όπως πρέπει. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Τις συμβάσεις τις έχει κάνει το Κέντρο του Αγίου Κοσμά. Λέτε ψέματα. Πρώτη φορά βλέπουμε δήμαρχο να κάνει απεργία πείνας εναντίον του εαυτού του. Έτσι τα θέλει η Νέα Δημοκρατία. Ντροπή σας! 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Σας άκουσα, κύριε Πρόεδρε. Υπαινιχθήκατε βαρύτατα πράγματα, απαράδεκτα για το ήθος μου, απαράδεκτα και για εσάς. Εάν νομίζετε ότι κάνοντας θόρυβο θα πετύχετε κάποιο αποτέλεσμα, δεν το πετυχαίνετε. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, με εκπλήσσετε. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εκείνο το οποίο είναι δεδομένο είναι ότι η ευθύνη για τη λειτουργία ανήκει στο Δήμο. Το 1998 δεν ήταν αυτή η Κυβέρνηση, για να εφαρμόσει την απόφαση του κ. Δεκλερή. Συνεπώς, να ξέρουμε τι λέμε σ’ αυτήν την Αίθουσα. 
      Κύριε Πρόεδρε, το τρίτο στοιχείο, το οποίο θέλω να ξεκαθαρίσω, είναι ότι αυτήν τη στιγμή είναι σε εξέλιξη μελέτη του Οργανισμού Ρυθμιστικού Σχεδίου Αθήνας για όλη την ευρύτερη περιοχή, με τις χρήσεις, το πώς θα κινηθούμε. Με την περίφραξη, για την οποία αναφέρετε ότι είναι παράνομη, πότε μπήκε και Μπαλόπουλος και όλα τα σχετικά που σας αρέσουν να αναφέρετε, φεύγετε από το αποτέλεσμα. Κάνετε μόνο εντυπώσεις, κύριε Πρόεδρε, και δεν λύνετε το πρόβλημα. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Την «Καθημερινή» της Κυριακής να διαβάσετε. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Το πρόβλημα είναι να εφαρμόσουμε τους νόμους. Υπάρχει ένα προεδρικό διάταγμα, το οποίο το ονομάζετε, αλλά δεν το εφαρμόζετε. Το π.δ. 254 λέει ότι σε εκείνο το σημείο έχει οργανωμένη πλαζ. Εσείς πήγατε και γκρεμίσατε απέναντι στο νόμο την περίφραξη της οργανωμένης πλαζ, όχι της ιδιοκτησίας, όχι την πρόσβαση στην παραλία που είναι ελεύθερη σε όλα τα σημεία της περιοχής, αλλά για να κάνετε εντύπωση. Χωρίς να έχετε απόφαση του δημοτικού συμβουλίου για να εφαρμόσετε κάτι, αποφασίσατε την αυτοδικία. 
      Εμείς, λοιπόν, θα λύσουμε τα προβλήματα επί της ουσίας και δεν θα σας ακολουθήσουμε σε τέτοιες μεθόδους. Ο στόχος μας είναι καθαρός. Οι παραλίες στους πολίτες, όχι για να τις εκμεταλλευτεί πολιτικά κάποιος, αλλά για να έχουν την πραγματική τους χρήση. 
      ΠΡΟΕΔΡΕΥΩΝ (Ιωάννης Τραγάκης): Επίκαιρες ερωτήσεις δευτέρου κύκλου:
      Η πρώτη με αριθμό 654/12-6-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Σάββα Εμινίδη προς τον Υπουργό Αγροτικής Ανάπτυξης και Τροφίμων, σχετικά με τα προβλήματα στις εξαγωγές του ελληνικού επιτραπέζιου σταφυλιού κ.λπ. διαγράφεται λόγω κωλύματος που  κυρίου Υπουργού. 
      Θα συζητήσουμε την Τρίτη  με αριθμό 655/12-6-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τον εξοπλισμό του Ε.Κ.Α.Β. με μονάδες επείγουσας φροντίδας νεογνών κ.λπ.. 
      Η επίκαιρη ερώτηση του κυρίου συναδέλφου έχει ως εξής: 
      «Επανειλημμένα τα ζητήματα στελέχωσης των μονάδων του Ε.Κ.Α.Β. και η πληρότητα σε εξοπλισμό έρχονται στην επικαιρότητα λόγω τραγικών περιστατικών. Ένα τέτοιο περιστατικό, όπως ο θάνατος του βρέφους λόγω μη διαθέσιμης μονάδας νεογνών, έφερε πάλι στην επικαιρότητα τα προβλήματα που αντιμετωπίζει το Ε.Κ.Α.Β.. 
      Η ίδια η διοίκηση με ανακοίνωσή της έδωσε στη δημοσιότητα ότι το Ε.Κ.Α.Β.  για την περιοχή της Αττικής διαθέτει μόνο δύο μονάδες νεογνών, ενώ μία τρίτη υπάρχει στο Παιδιατρικό Νοσοκομείο Αγία Σοφία, δωρεά της Μ.Κ.Ο. «Χαμόγελο του Παιδιού». Τη μέρα που υπήρξε ανάγκη διάθεσης νεογνών για τη μεταφορά του βρέφους από το «Τζάνειο», η μία βρισκόταν ήδη σε διακομιδή βρέφους και οι άλλες δύο (του Ε.Κ.Α.Β. και του «Αγία Σοφία») ήταν ακινητοποιημένες λόγω βλάβης. Το αιτιολογικό ότι σπάνια παρουσιάζονται συγχρόνως δύο περιστατικά δεν δικαιολογεί την υπηρεσία. 
      Με δεδομένα: 
      Πρώτον, τα συνεχή υπομνήματα και τις διεκδικήσεις του συλλόγου εργαζομένων στο Ε.Κ.Α.Β. Αθήνας για στελέχωση όλων των ασθενοφόρων με τα αναγκαία πληρώματα, ώστε να ανταποκρίνονται στις καθημερινές απαιτήσεις, 
      Δεύτερον, την έντονη αντίθεση τους για μετατάξεις προσωπικού, όταν συγκεκριμένες είναι οι ελλείψεις πληρωμάτων:
       Ερωτάται ο κύριος Υπουργός: 
      Πόσες μονάδες νεογνών διαθέτει πανελλαδικά το Ε.Κ.Α.Β. και πώς είναι κατανεμημένες κατά υγειονομική περιφέρεια; 
      Πώς προτίθεται να καλύψει τα κενά σε μονάδες νεογνών και τα προχωρήσει στην απαραίτητη στελέχωση των ασθενοφόρων ανακαλώντας και τις μέχρι σήμερα αποσπάσεις προσωπικού;»
      Στην επίκαιρη ερώτηση του κ. Εμινίδη θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      Κύριε Υπουργέ έχετε το λόγο για τρία λεπτά. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, χθες απάντησα σε παρόμοια ερώτηση της συναδέλφου κ. Παντελάκη. 
      Θα πρέπει να ξέρετε, κύριε Λεβέντη, ότι οι διακομιδές μέχρι το 2003 γίνονταν με μία μονάδα η οποία ήταν διασκευασμένη για τη μεταφορά, διακομιδή νεογνών. Το «Χαμόγελο του Παιδιού» το 2004 έκανε δωρεά στο Νοσοκομείο «Αγία Σοφία» και μία άλλη μονάδα και η υποχρέωση του Νοσοκομείου «Αγία Σοφία» ήταν να στελεχώνει, όποτε υπήρχε σήμα μία τέτοιας διακομιδής τη μονάδα αυτή μέσω του Ε.Κ.Α.Β. και να γίνεται η διακομιδή του περιστατικού. 
      Στο συγκεκριμένο θέμα, επειδή αναφέρθηκε πολλές φορές ότι πρέπει να έχουμε ειδικές μονάδες για τα νεογνά, κάτι δηλαδή που να εξειδικεύεται περισσότερο, θα πρέπει να γνωρίζετε ότι όλες οι διακομιδές οι οποίες γίνονται από τα επαρχιακά νοσοκομεία που διαθέτουν ειδικές θερμοκοιτίδες γίνονται με τις μονάδες με τις οποίες διαθέτει το Ε.Κ.Α.Β., τις συνήθεις μονάδες που έχουμε, διότι όλες αυτές οι μονάδες είναι αντικραδασμικές. Δεν δημιουργούν κραδασμούς και άρα, λοιπόν, μπορεί και γίνεται κάλλιστα η διακομιδή. 
      Το λέω αυτό, διότι έχει καλλιεργηθεί μια εντύπωση ότι θα πρέπει να υπάρχει ένας μεγάλος αριθμός τέτοιων μονάδων αντικραδασμικών και μόνο αποκλειστικά για τα νεογνά, δηλαδή να μπορεί να παίρνει μια θερμοκοιτίδα τη στιγμή που αυτό δεν είναι καθόλου δόκιμο και είναι και μη εφαρμόσιμο, ακόμη και σε όλα τα ευρωπαϊκά κράτη. Γνωρίζετε το συγκεκριμένο περιστατικό που είχε την ατυχή αυτή έκβαση. Ήταν σε μια αποστολή η μονάδα για μια αεροδιακομιδή που γινόταν από την Κέρκυρα. Είπα και χθες και τοποθετήθηκα ότι εμείς από την ένορκη διοικητική εξέταση και την εξέταση που γίνεται από εμπειρογνώμονες, θα δούμε ακριβώς τι λάθος υπήρξε στην όλη επιχείρηση του θέματος αυτού και θα  αποδοθούν οι ευθύνες. 
      Θα μπορούσαν κάλλιστα -και έχουμε δώσει εντολή- σε όλες τις μαιευτικές κλινικές να έχουν μια τέτοια θερμοκοιτίδα, η οποία αρθρώνεται μέσα σε αυτές τις κινητές μονάδες και μπορεί κάλλιστα και διακομίζεται ένα νεογνό, ένα προωράκι στις νεογνολογικές μονάδες. 
      Ο αριθμός των ασθενοφόρων που είναι  αυτή τη στιγμή σε εξέλιξη και με τα οποία πρόκειται να εφοδιαστεί το Εθνικό Κέντρο Άμεσης Βοήθειας είναι διακόσια καινούρια ασθενοφόρα και είκοσι μονάδες. Πιστεύουμε ότι ο διαγωνισμός θα ολοκληρωθεί μέσα σε ένα χρονικό διάστημα έξι μηνών και κατ’ αυτόν τον τρόπο ο στόλος που διαθέτει το Ε.Κ.Α.Β. και θα ανανεωθεί και θα δημιουργήσει καλύτερες προϋποθέσεις διακομιδών. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Ο κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κύριε Υφυπουργέ, το ξέρετε πολύ καλά, γιατί είστε γιατρός και μάλιστα χειρουργός, ότι έχει μεγάλη σημασία στο υγειονομικό σύστημα, πόσο γρήγορα μπορούμε να παρέμβουμε στα έκτακτα περιστατικά. Το πρώτο κριτήριο της αποτελεσματικότητας και της επάρκειας είναι αυτό. Εάν δεν έχουμε τη δυνατότητα σε έναν τραυματισμό, σε μια αιμορραγία, σε μια δύσπνοια ενός βρέφους να παρέμβουμε άμεσα, για να σώσουμε έναν άνθρωπο και μάλιστα το βρέφος που είναι ακόμα πιο ευαίσθητο και δεν έχει περιθώρια αντοχής, τότε είμαστε καταδικασμένοι να έχουμε τριτοκοσμικό σύστημα, όπως έχει διαπιστώσει και ο νυν Υπουργός Υγείας και όπως δυστυχώς, εξακολουθεί να είναι. Θα έλεγα, ότι είναι ακόμη χειρότερα τα πράγματα  από ότι ήταν και όταν ανέλαβε ο κ. Αβραμόπουλος. 
      Αυτές τις ημέρες είχαμε απανωτά συμβάντα ένα από τα οποία ήταν ο θάνατος του νεογνού. Το άλλο ήταν το εξής: Έμεινε επί ώρες το Νοσοκομείο «Μεταξά», ένα πολύ μεγάλο Νοσοκομείο, χωρίς ηλεκτρικό ρεύμα. Ούτε από γεννήτρια μπόρεσε να ηλεκτροδοτηθεί. Είναι ανήκουστα αυτά τα πράγματα, κύριε Υπουργέ. Εάν δεν αντιμετωπίσουμε αυτά τα προβλήματα, τότε για ποιο υγειονομικό σύστημα μιλάμε; Ξέρουμε ότι η Κυβέρνηση δεν δίνει αυτά που απαιτούνται για το δημόσιο σύστημα υγείας. Θα έπρεπε να υπερδιπλασιαστούν οι δαπάνες.
       Δεν προσλαμβάνει προσωπικό. Ο κύριος Υπουργός, όπως και οι άλλοι Υπουργοί, ανακοινώνουν χιλιάδες προσλήψεις. Και, και, και. Και ανακοινώνει ο κύριος Υπουργός, μέσα σε πέντε χρόνια θα προσληφθούν τόσες χιλιάδες γιατροί. Τώρα τι κάνουμε; Εσείς μας λέτε και τώρα ότι μέσα σε έξι μήνες θα έχει περατωθεί ο διαγωνισμός και τότε θα προχωρήσει η διαδικασία της απόκτησης των ασθενοφόρων. 
      Για τη μεταφορά των νεογνών έχουμε τρία ασθενοφόρα από τα οποία τα δύο δεν λειτουργούσαν. Το ένα μάλιστα είναι δωρεά του «Χαμόγελου του Παιδιού». Το ελληνικό κράτος, το ελληνικό Υπουργείο Υγείας δεν έχει συγκινηθεί όλα αυτά τα χρόνια για να το αποκτήσει. Θα μου πείτε -το είπατε- το 2003 είχαμε μια μονάδα. Αυτό δεν σημαίνει τίποτα, κύριε Υπουργέ. Σήμερα, τι κάνουμε; Από το 2003, έως τώρα, έχουν περάσει τέσσερα χρόνια και είστε τρισήμισι χρόνια Κυβέρνηση. Θα περιμέναμε πολλά περισσότερα. Και εάν θέλετε και κάτι άλλο. Οι αποσπάσεις που γίνονται στο Ε.Κ.Α.Β., με τον τρόπο που γίνονται, το έχουν αποδιαλύσει. Ό,τι έχει απομείνει.
      Και έρχεται και μια τελευταία τροπολογία, η οποία ψηφίστηκε πριν από λίγες ημέρες -από το Υπουργείο Υγείας ήρθε- που λέει ότι ο διευθυντής του Ε.Κ.Α.Β. διορίζεται από τον Υπουργό, ενώ υπάρχουν γιατροί που θα έπρεπε να προσλαμβάνονται μέσα από τις κρίσεις για τις προσλήψεις διευθυντών. Εδώ διορίζεται από τον Υπουργό. 
      Αυτό είναι κάτι πάλι που δείχνει με ποιο τρόπο ανεύθυνο, θα έλεγα –είναι ο πιο επιεικής χαρακτηρισμός- χειρίζεται αυτά τα θέματα το Υπουργείο Υγείας, όχι εσείς προσωπικά, αλλά ειδικότερα και ο Υπουργός κ. Αβραμόπουλος,.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε και εμείς.
      Ο κύριος Υπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Θα ήθελα να σας ενημερώσω, κύριε Λεβέντη, ότι με τον πλέον υπεύθυνο τρόπο χειρίζεται το Υπουργείο Υγείας και ο Υπουργός όλα τα θέματα. 
      Όσον αφορά στον επίλογο της υποθέσεως για την αξιολόγηση του διευθυντή του τμήματος Ε.Κ.Α.Β., έως ότου ολοκληρωθεί η διαδικασία από το υπηρεσιακό, έχει δικαίωμα ο Υπουργός –Υπουργός είναι-  να διορίσει, μετά από μία αξιολόγηση των στοιχείων που υπάρχουν. 
      Επειδή, βέβαια, αναφερθήκατε σε πολλά πράγματα, εκτός κυρίως από το θέμα για το οποίο ρωτάτε, για το θέμα του Ε.Κ.Α.Β. και αναφερθήκατε για το Νοσοκομείο «Μεταξά», έχω δώσει εξηγήσεις πάνω στο θέμα της τεχνικής βλάβης που προέκυψε στο νοσοκομείο.
      Για το θέμα των ασθενοφόρων σας ανέλυσα ότι είναι σε εξέλιξη ο διαγωνισμός και μέσα σε ένα εξάμηνο θα έχει ολοκληρωθεί ο διαγωνισμός των διακοσίων ασθενοφόρων και των είκοσι μονάδων και παράλληλα, επειδή συνεχώς λέτε ότι δεν διαθέτουμε πόρους για την υγεία, θα καταθέσω στη Βουλή την έγκριση που έχει δοθεί ήδη για άλλα εκατόν δέκα νέα ασθενοφόρα, τα οποία είναι από έκτακτη δαπάνη 7.000.000 ευρώ, που και αυτά θα ενδυναμώσουν το στόλο σε όλη τη χώρα μας. Και αυτά τα εκατόν δέκα είναι μόνο για κέντρα υγείας και για περιφερειακά νοσοκομεία. 
      Σας είπα και πάλι  -και θα πρέπει να το γνωρίζετε τέλος πάντων, διότι γιατρός είσαστε- ότι όλες οι μονάδες που διαθέτουμε είναι αντικραδασμικές. Άρα, λοιπόν, ασφαλώς μπορούν να διακομισθούν και τα νεογνά, εφόσον υπάρχουν οι συγκεκριμένες θερμοκοιτίδες. Όλα τα νοσοκομεία μας διαθέτουν θερμοκοιτίδες, οι μαιευτικές κλινικές και έτσι γίνονται και οι διακομιδές. Δεν υπάρχει ειδική μονάδα νεογνών. Αυτή τη στιγμή έχουμε τις δύο, η μια είναι «το Χαμόγελο του Παιδιού» και η άλλη που έχουμε στο Ε.Κ.Α.Β., αλλά δεν είναι αυτό το ζητούμενο. 
      Υπήρξαν παραλείψεις ως προς την διακομιδή του περιστατικού και εκεί θα αποδοθούν οι ευθύνες, εφόσον θα καταλήξει το πόρισμα κάπου, διότι και το Σώμα των Επιθεωρητών έχει επιληφθεί και ένορκη διοικητική εξέταση γίνεται για να ξεκαθαρίσει το θέμα. Είπα, βέβαια και χθες ότι δεν χρειάζεται αυτήν τη στιγμή, στη μνήμη του παιδιού αυτού, να αντιδικούμε σε ένα θέμα που πραγματικά -εγώ το ομολογώ- υπήρξαν παραλείψεις ως προς τη διαχείριση του περιστατικού. Έπρεπε να το βάλουν με την αντικραδασμική θερμοκοιτίδα που διέθεταν και να διακομισθεί, όπως διακομιζόντουσαν στο Κρατικό Πειραιώς, που έχει νεογνολογική μονάδα. Θα βρεθεί αυτή η λύση.
      Όσον αφορά το προσωπικό που είπατε, έχουν γίνει οκτακόσιες εβδομήντα εφτά προσλήψεις στο Ε.Κ.Α.Β. και οι μετακινήσεις που γίνονται, γίνονται ακριβώς για την εύρυθμη λειτουργία όλων των τμημάτων που έχουν αναπτυχθεί στην ύπαιθρο χώρα. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Δεύτερη είναι η με αριθμό 661/12.6.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη, προς την Υπουργό Εθνικής Παιδείας και Θρησκευμάτων, σχετικά με την τιμωρία μαθητών του 6ου Λυκείου Πατρών κ.λπ..
      Η ερώτηση του κυρίου συναδέλφου έχει ως εξής:
      «Με τον τέλος της σχολικής χρονιάς στις 11 Μαΐου 2007 και λίγο πριν αρχίσουν οι προαγωγικές σχολικές εξετάσεις, ο Σύλλογος Καθηγητών του 6ου Ενιαίου Λυκείου Πατρών τιμώρησε με την ποινή αλλαγής σχολικού περιβάλλοντος πέντε μαθητές και άλλους δύο με τριήμερες αποβολές, με την αιτιολογία ότι χάλασαν την εικόνα του σχολείου επειδή πετούσαν ο ένας στον άλλο βιβλία.
      Η απόφαση των εξοντωτικών ποινών, αλλά και ο τρόπος που πάρθηκε (δεν τηρήθηκε ούτε ό,τι προβλέπει ο νόμος) επιβεβαιώνει ότι υπήρχε σκοπιμότητα, αφού οι περισσότεροι από τους μαθητές πρωτοστάτησαν στις μαθητικές κινητοποιήσεις ενάντια στα αντιλαϊκά και αντιεκπαιδευτικά μέτρα που προωθεί η σημερινή Κυβέρνηση, συνεχίζοντας την πολιτική των προηγούμενων. Η τιμωρία των εφτά μαθητών εντάσσεται στο γενικότερο κλίμα αυταρχισμού στα σχολεία που εφαρμόζουν μέχρι σήμερα οι εκάστοτε κυβερνήσεις.
      Ερωτάται η κυρία Υπουργός τι μέτρα θα πάρει ώστε:
      Να ανακληθούν οι άδικες ποινές προς τους εφτά μαθητές του 6ου Λυκείου Πατρών.
      Να σταματήσουν οι διώξεις αγωνιστών μαθητών και να καταργηθεί η πράξη νομοθετικού περιεχομένου για τα σχολεία».
      Στην επίκαιρη ερώτηση του κ. Κοσιώνη θα απαντήσει ο Υφυπουργός Εθνικής Παιδείας και Θρησκευμάτων κ. Καλός.
      Ο κύριος Υφυπουργός έχει το λόγο για τρία λεπτά.
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων):  Κύριε Πρόεδρε, επειδή στο κείμενο του εκλεκτού συναδέλφου, δηλαδή στην ερώτηση που κατετέθη για την επιβολή πειθαρχικών ποινών σε κάποιους μαθητές, μετά από συγκεκριμένη δράση, αναφέρονται όλα αυτά, αλλά δεν αναφέρεται ποιο είναι το γεγονός, έχοντας μπροστά μου τα πρακτικά του Συλλόγου των καθηγητών και με απόλυτο σεβασμό προς την εσωσχολική πειθαρχική διαδικασία, στην οποία, κύριε συνάδελφε, δεν παρεμβαίνει με κανένα τρόπο -δεν έχει άλλωστε και το δικαίωμα να παρέμβει- η πολιτική ηγεσία του Υπουργείου Παιδείας -είναι θέμα καθαρά εσωτερικό της σχολικής κοινότητας- θα ήθελα να ενημερώσω το Σώμα, κύριε Πρόεδρε, για το εξής:
      Έχω μπροστά μου την αναφορά του διευθυντού του 6ου Γενικού Λυκείου Πάτρας, κ. Αντώνη Μπιρμπίλη, ο οποίος αναφέρει ότι στις 11 Μαΐου 2007 ανακαλύφθηκε ένα βίντεο από τον υπεύθυνο του εργαστηρίου Φυσικής, κύριε συνάδελφε. Δεν ήρθε κάποιος ξένος να το πει ή κάποιος να εκτιμήσει ότι υπήρχε. Διαπιστώθηκε, λοιπόν, η ύπαρξη βίντεο το οποίο ήταν καταχωρημένο στο διαδίκτυο με τίτλο «6ο Λύκειο-Κάφροι-» και θα πω τη λέξη έτσι, όπως ήταν, γιατί την αναφέρει το ιστορικό που είναι δημόσιο έγγραφο: «6ο Λύκειο-Κάφροι-Μπουρδέλο». Το λέω με όλο το σεβασμό προς το Κοινοβούλιο και προς το Βήμα από το οποίο μιλώ. Έτσι ήταν γραμμένο. 
      Στο βίντεο, λοιπόν, είχαν καταγραφεί βίαιες ενέργειες, όπως πέταγμα βιβλίων και θρανίων –σας το διαβάζω από το πρακτικό- συνοδευόμενες από αισχρολογίες πρωτάκουστες για το Σύλλογο των Καθηγητών. Πρωταγωνιστούσαν μαθητές, οι οποίοι αναγνωρίστηκαν από τους διδάσκοντες ότι ανήκαν στο Τμήμα Β4. 
      Συνεκλήθη συνεδρίαση καθηγητών. Έτσι έπρεπε να γίνει, κύριε συνάδελφε. Ο Σύλλογος έπρεπε να επιληφθεί. Παρευρέθηκαν δε οι είκοσι εννιά από τους τριάντα δύο εκπαιδευτικούς του Σώματος του Συλλόγου των Καθηγητών και μετά από δεκαπέντε λεπτά από την έναρξη της διαδικασίας και οι υπόλοιποι τρεις. Άρα, είχαμε απαρτία. Υπήρξαν όλοι οι εκπρόσωποι των μαθητικών κοινοτήτων που συμμετείχαν και εκπρόσωποι όλων των μαθητικών κοινοτήτων αλλά και όλο το πενταμελές της τάξης και το δεκαπενταμελές του σχολείου. Οι εμπλεκόμενοι μαθητές αποδέχτηκαν παρουσία όλου του Σώματος τις πράξεις τους, όχι όμως ότι γνώριζαν την ύπαρξη του βίντεο «κρεμασμένου» στο διαδίκτυο. Ανέλαβε την ευθύνη η μαθήτρια, η οποία ήταν παρούσα και βιντεοσκοπούσε λέγοντας ότι δεν ξέρει ποιος το «κρέμασε» στο διαδίκτυο. 
      Εν πάση περιπτώσει, εγώ θέλω να σας πω ότι ο Σύλλογος των Καθηγητών έκρινε ότι η ποινή αυτή  είναι αναγκαία, για να αποφευχθεί κάθε άλλος μιμητισμός. Εμείς ελέγξαμε τη νομιμότητά της. Είναι καθ’ όλα νομίμως ληφθείσα. Αυτό είναι το πρώτο. Δεύτερον, είναι κατά πάντα δικαιολογημένη στο αντίστοιχο πρακτικό και, αν δεν το έχετε στα χέρια σας, το έχω και μπορώ να το καταθέσω στη Βουλή, αν θέλετε. 
      Επομένως δεν πιστεύουμε ότι υπήρξε προκατάληψη. Είμαστε βέβαιοι ως πολιτική ηγεσία ότι μόνοι τους αποφάσισαν την αλλαγή σχολικού περιβάλλοντος. Αυτή ήταν, κύριε Πρόεδρε, η επιβληθείσα ποινή. Μάλιστα, θέλω να γνωρίζετε, κύριε συνάδελφε –και φαίνεται από τα πρακτικά- ότι πρώτοι ζήτησαν την ποινή αυτή σύσσωμο το δεκαπεντεμελές του σχολείου και συνεφώνησε ο Σύλλογος των Καθηγητών. Δεν ήταν, δηλαδή, αυθαιρέτως επιβληθείσα ή επιλεγείσα. Ήταν πρόταση του δεκαπενταμελούς, δηλαδή των ίδιων των μαθητών που εκπροσωπούν και αυτούς που τιμωρήθηκαν. Έτσι, λοιπόν, η αλλαγή αυτού του σχολικού περιβάλλοντος φάνηκε ότι είναι μια ήπια πειθαρχική τιμή για πράξεις οι οποίες καθόλου δεν ήταν κολακευτικές για την τιμή και την υπόληψη του σχολείου.
      Επομένως δεν πιστεύω ότι υπήρχε προκατάληψη και επ’ ουδενί, κύριε συνάδελφε, θα ήθελα να το συνδέσουμε αυτό με τα γεγονότα των μαθητικών κινητοποιήσεων για τα οποία πουθενά σε όλη τη χώρα δεν επεβλήθησαν ποινές και δεν παρενέβη η πολιτική ηγεσία του Υπουργείου να ζητήσει την τιμωρία των μαθητών ούτε καν χρήση εκείνου του γνωστού νομοθετήματος το οποίο γνωρίζετε και είναι έκτακτο.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Πρόεδρε, έχετε το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε. 
      Κύριε Υπουργέ, βασικό στοιχείο για μένα είναι ο ρόλος του εκπαιδευτικού ο οποίος δεν είναι δικαστικός. Ο ρόλος του εκπαιδευτικού δεν είναι μόνο να μαθαίνεις στα παιδιά ότι 3 και 2 κάνουν 5 ή ότι Η2 και οξυγόνο δίνουν νερό. Κατά κύριο λόγο πρέπει να είναι παιδαγωγός ο οποίος ξέρει από τη μια μεριά το ρόλο διαφόρων κοινωνικών παραγόντων που δημιουργούν αρνητική συνείδηση στα παιδιά αυτής της ηλικίας και από την άλλη πώς διαπαιδαγωγεί τα παιδιά.
      Ένα χαρακτηριστικό παράδειγμα είναι πότε επιβλήθηκε η ποινή: Λίγο πριν από τις εξετάσεις. Τι ψυχολογία δημιουργεί σε αυτά τα παιδιά; Δεύτερον, για τη δυσφήμιση που λέτε, δυσφημίζεται ένα σχολείο από μία πράξη μιας μέρας, μιας συγκεκριμένης ώρας και με το βίντεο, που είναι πολύ μπερδεμένο το πράγμα; Και ξέρουμε και πώς λειτουργεί και το διαδίκτυο και πώς επηρεάζει παιδικές συνειδήσεις κ.λπ.. 
      Επομένως πρέπει να προσπαθήσει ο εκπαιδευτικός να κατοχυρώσει λίγο τη συνείδηση του παιδιού για το τι πρέπει να κάνει. Και εδώ τώρα το σχολείο αυτό έχει καλή φήμη που έχει σχέση και με τους παιδαγωγούς και με το προσωπικό που υπάρχει. Δεν δυσφημίστηκε, λοιπόν, με μία πράξη που έγινε που λέγεται παραβατική –ανάρμοστη, θα έλεγα εγώ- και υπάρχει το Συμβούλιο της Επικρατείας -που λέτε ότι δεν έχει νομική υπόσταση- που λέει ότι για να προβεί σε τέτοια ποινή πρέπει η ανάρμοστη συμπεριφορά των μαθητών να ήταν όλο το χρονικό διάστημα όχι σε μια περίπτωση μονάχα. Και είναι σύμπτωση ότι αυτοί είχαν πρωτοστατήσει στις κινητοποιήσεις που είχαν γίνει; Σύμπτωση θα είναι. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εγώ δεν είπα τίποτα.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Σύμπτωση ήταν, εντάξει.
      Και ένα απλό παραδειγματάκι, κύριε Υπουργέ. Βλέπουν ότι γίνονται αυτά τα πράγματα, διαπιστώνεται. Τι θα πρέπει να κάνει ο παιδαγωγός; Καλεί τα παιδιά που είχαν αυτήν τη συμπεριφορά και τους γονείς τους –όχι για να πάρει απόφαση- και τους λέει ότι αυτά τα πράγματα δεν ήταν σωστά. Μαζί με τους γονείς τους. Να τους διαπαιδαγωγήσει ότι αυτό το πράγμα δεν πρέπει να το κάνουν. Και επιβάλλει ποινή λες και είναι δικαστικός λειτουργός, χωρίς να λαμβάνει υπ’ όψιν τίποτα, ούτε την επίδραση άλλων παραγόντων ούτε τίποτα. Και φαίνεται ότι δεν ήταν καθόλου σύμπτωση ότι αυτοί οι μαθητές είχαν πρωτοστατήσει στις κινητοποιήσεις. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Μία φορά ξεπέρασα τα πενήντα δευτερόλεπτα, κύριε Πρόεδρε, και το ξέρετε πάρα πολύ καλά. 
      ΠΡΟΕΔΡΕΥΩΝ (Ιωάννης Τραγάκης): Εσείς ποτέ δεν ξεπερνάτε το χρόνο, αλλά θέλω κι εγώ να υποβάλω ερώτηση τώρα στον κύριο Υπουργό.
      Κύριε Υπουργέ, ανέβηκε και στο διαδίκτυο; 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Βεβαίως. 
      ΠΡΟΕΔΡΕΥΩΝ (Ιωάννης Τραγάκης): Δώστε το να το καταλάβουμε, γιατί δεν έγινε αντιληπτό αυτό και θα ήθελα με αυτό να ξεκινήσετε, παρακαλώ.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, δεν έχω καμμία αντίρρηση να διευκρινίσω μερικά πράγματα, αν δεν έγιναν κατανοητά. Όντως, το βίντεο με τον τίτλο που σας είπα -και είπα και τη λέξη αυτή, γιατί είπα ότι οι λέξεις δεν κοινώνουν, δεν πρέπει να τις φοβόμαστε, οι πράξεις είναι εκείνες που πρέπει να τιμωρούνται τέλος πάντων- σας είπα ότι βρέθηκε από τον καθηγητή Φυσικής «κρεμασμένο» στις 12 Μαΐου. Γιατί μου είπατε μάλιστα ότι και ο χρόνος είναι ύποπτος, προ των εξετάσεων. Αφού τότε εβρέθη το βίντεο; Το βίντεο εβρέθη στις 12 Μαΐου και αμέσως εκκλήθησαν και οι μαθητές και οι γονείς τους και ρωτήθηκαν γιατί έγιναν οι πράξεις αυτές, ρωτήθηκαν σε τι αποσκοπούσε η συνολική διαμαρτυρία με όλα εκείνα που έκαναν μέσα στην τάξη, είπαν τις δικές τους απόψεις οι μαθητές και οι γονείς και ο Σύλλογος των Καθηγητών απεφάσισε ότι δεν είναι δυνατόν σε βίντεο να γράφεται η λέξη «σχολείο-μπουρδέλο», να «κρέμεται» το βίντεο αυτό και κατ’ αρχάς, γνωρίζετε κύριε συνάδελφε, ότι απαγορεύεται η βιντεοσκόπηση. Έχουμε στείλει εγκύκλιο και θα την καταθέσω στα Πρακτικά, ίσως να μην την έχετε δει, όπου απαγορεύουμε…
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Το έκαναν οι μαθητές αυτό ή το έκανε κάποιος που ήθελε κάτι να πετύχει;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν θέλω να πω ονόματα, αλλά στο πρακτικό που θα καταθέσω φαίνεται ότι ομολόγησε η μαθήτρια που τιμωρήθηκε μαζί με όσους βιντεοσκοπήθηκαν για τις συγκεκριμένες πράξεις ότι αυτή έκανε την βιντεοσκόπηση. Υπάρχει, λοιπόν, μαθήτρια που τιμωρήθηκε και αυτή, δεν έγινε από εξωγενή παράγοντα αυτό. 
      Άρα, λοιπόν, δεν υπάρχει κατά τη γνώμη μας καμία σύνδεση της αποφάσεως που ελήφθη -και την οποία σεβόμαστε και οφείλετε και εσείς και όλοι να σεβαστούμε- του σχολείου για την προστασία του κύρους του σχολείου. Η αλλαγή σχολικού περιβάλλοντος είναι μια συνήθης πειθαρχική ποινή, η οποία επιβάλλεται όταν ήδη έχουν εξαντληθεί όλα τα άλλα μέτρα και θα έπρεπε να φανεί στη σχολική κοινότητα ότι το σχολείο προβληματίστηκε και αντιμετώπισε την περίπτωση.
      Σας ευχαριστώ.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      
ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη ημερήσια διάταξη των 
      ΕΠΕΡΩΤΗΣΕΩΝ
       Θα συζητηθεί η υπ’ αριθμ. 76/31-5-2007 επερώτηση τριάντα τριών Βουλευτών του ΠΑ.ΣΟ.Κ. των κ.κ. Θεόδωρου Πάγκαλου, Γεωργίου Ντόλιου, Βασίλειου Τόγια, Ιωάννη Μανιάτη, Αθανασίου (Νάσου) Αλευρά, Κωνσταντίνου Βρεττού, Αγαθής-Ρόζας Βρεττού, Βασίλειου Γερανίδη, Άννας Διαμαντοπούλου, Ιωάννη Δριβελέγκα, Πέτρου Ευθυμίου, Ροδούλας Ζήση, Κωνσταντίνου Καϊσερλης Μιχάλη Καρχιμάκη, Ελεονόρας (Νόρας) Κατσέλη, Γεώργιου Λιάνη, Ανδρέα Λοβέρδου, Ιωάννη Μαγκριώτη, Μάρκου Μπόλαρη, Αθανασίου Μωραϊτη, Γρηγορίου Νιώτη, Βασίλειου Οικονόμου, Γεωργίου Παπαγεωργίου, Λάμπρου Παπαδήμα, Αλέξανδρου Παπαδόπουλου, Ηλία Παπαηλία, Ευάγγελου Παπαχρήστου, Παναγιώτη Σγουρίδη, Ιωάννη Σκουλά, Κωνσταντίνου Σπηλιόπουλου, Εμμανουήλ Στρατάκη, Απόστολου-Αθανασίου Τσοχατζόπουλου και Απόστολου Φωτιάδη προς την Υπουργό Εξωτερικών, σχετικά με την Εξωτερική Πολιτική.
      Από το Γενικό Γραμματέα της Κοινοβουλευτικής Ομάδας της Νέας Δημοκρατίας κ. Σταύρου λάβαμε επιστολή με την οποία ορίζεται ως Κοινοβουλευτικός Εκπρόσωπος στην παρούσα επερώτηση ο συνάδελφος  Βουλευτής κ. Μιλτιάδης  Βαρβιτσιώτης. 
      Το λόγο έχει ο πρώτος επερωτών κ. Ντόλιος.
      ΓΕΩΡΓΙΟΣ ΝΤΟΛΙΟΣ: Κυρίες και κύριοι συνάδελφοι, αποφύγαμε συνειδητά ως ΠΑ.ΣΟ.Κ. την όξυνση της αντιπαράθεσης στα θέματα εξωτερικής πολιτικής, για να μη δημιουργήσουμε προβλήματα στα εθνικά μας συμφέροντα. Διαπιστώνουμε, όμως, μία φανερή έλλειψη στρατηγικής, που εκδηλώνεται με αμηχανία, με αδράνεια και με έλλειψη πρωτοβουλιών. Διαπιστώνουμε αδιέξοδα για όλα τα θέματα που χαρακτηρίζονται ως εθνικά. Διαπιστώνουμε πλήρη απουσία της χώρας μας από σύγχρονα θέματα της διεθνούς κοινότητας, για τα οποία μάλιστα έχουμε άμεσο ενδιαφέρον, όπως είναι για παράδειγμα οι αγωγοί και το περιβάλλον. 
      Μόλις πρόσφατα ο Πρωθυπουργός της χώρας μαζί με τον κ. Γκορ μίλησαν για δράση τώρα, αλλά μόλις προηγουμένως στην υπογραφή της σύμβασης για τον αγωγό πετρελαίου Μπουργκάς-Αλεξανδρούπολη, το θέμα του περιβάλλοντος ήταν εντελώς υποτιμημένο από τη χώρα μας, για να μην πω ότι η χώρα μας ανέλαβε υποχρεώσεις μ’ αυτήν τη σύμβαση για να βοηθήσει στο ξεπέρασμα προβλημάτων που προκύπτουν στο περιβάλλον από τη γρήγορη κατασκευή του αγωγού. Δεν φθάνουν οι δηλώσεις. Όταν προκύπτουν τα ζητήματα, τότε κρίνονται οι πραγματικές θέσεις και οι πραγματικές ευαισθησίες.
      Παραλάβατε, κύριοι της Νέας Δημοκρατίας, μία χώρα που πίστευε στον εαυτό της, μια χώρα εξωστρεφή, αισιόδοξη, μια χώρα με ανοιχτούς ορίζοντες που απολάμβανε του σεβασμού των εταίρων και των γειτόνων της. Τη μετατρέψατε σε μια χώρα που παρακολουθεί αμέτοχη και ανήμπορη τις εξελίξεις, ακόμη και σε θέματα ζωτικού ελληνικού ενδιαφέροντος. Θα γίνω συγκεκριμένος.
      Στα ελληνοτουρκικά θέματα, η προηγούμενη κυβέρνηση σχεδίασε μια πολιτική η οποία τηρήθηκε με ευλάβεια και έφερε συγκεκριμένα αποτελέσματα. Ένα αποτέλεσμα αφορά την ένταξη της Κύπρου στην Ευρωπαϊκή Ένωση πριν από τη λύση του πολιτικού προβλήματος. Θα πρέπει να θυμηθούμε πώς ήταν τα πράγματα εκείνη την εποχή και τότε είναι βέβαιο ότι θα δούμε ότι πρόκειται για μια μεγάλη εθνική επιτυχία, στην οποία ελάχιστοι πίστευαν στην Ελλάδα κατ’ αρχήν. Οι δε Τούρκοι επίσημα μιλούσαν για αντίδραση χωρίς όρια, εάν αυτό επιχειρηθεί. Τελικά και επιχειρήθηκε και επετεύχθη. Ο πολιτικός κόσμος της χώρας οφείλει όχι απλώς να το αναγνωρίσει, αλλά να διδάσκεται διαρκώς απ’ αυτό το παράδειγμα σχετικά με το τι αποτέλεσμα μπορεί να έχει μια καλά σχεδιασμένη, μελετημένη και ευλαβικά συνεπής εξωτερική πολιτική.
      Το δεύτερο αποτέλεσμα αφορά τη συμφωνία του Ελσίνκι. Η Ελλάδα και η τότε κυβέρνηση του ΠΑ.ΣΟ.Κ. αξιολόγησαν με ιδιαίτερη επιτυχία τη συγκυρία. Στην Τουρκία εκείνη την εποχή υπήρχε διακαής πόθος για ένταξη στην Ευρωπαϊκή Ένωση. Υπήρχε ισχυρή κυβέρνηση και ένας πανίσχυρος Πρωθυπουργός. Το στρατιωτικό κατεστημένο ήταν στριμωγμένο και οι Τούρκοι επιχειρηματίες ονειρευόντουσαν ευρωπαϊκά σαλόνια. Οι απλοί Τούρκοι πολίτες ονειρευόντουσαν καλύτερες ημέρες. Επιπλέον, ο διεθνής παράγων πίεζε για την ένταξη της Τουρκίας στην Ευρωπαϊκή Ένωση. Η Ελλάδα αξιοποίησε αυτήν την συγκυρία και πέτυχε τη Συμφωνία του Ελσίνκι. Το περιεχόμενό της συμπυκνώνεται στο ότι υποχρέωνε την Τουρκία εντός συγκεκριμένου χρονοδιαγράμματος να επιλύσει τις διαφορές της με τη χώρα μας ή αλλιώς να προσφύγει στο Διεθνές Δικαστήριο της Χάγης με μόνο θέμα την υφαλοκρηπίδα και τα συναφή προς αυτή θέματα. 
      Αυτήν την επιτυχία την απεμπόλησε η Νέα Δημοκρατία μαζί με το θέμα της Κύπρου το Δεκέμβριο του 2004. Η Κυβέρνηση της Νέας Δημοκρατίας υιοθέτησε, φαίνεται, για το Αιγαίο ένα άλλο δόγμα. Για τη διατήρηση του σημερινού καθεστώτος η ελληνική Κυβέρνηση θεώρησε ότι λύση αποτελεί για τα ελληνικά συμφέροντα η μη λύση. Δεν υπολόγισε την αλλαγή της συγκυρίας, μια συγκυρία η οποία συνοψίζεται στο ότι ο κ. Ερντογάν στην Τουρκία σήμερα είναι ένας μη ισχυρός Πρωθυπουργός, η κοινή γνώμη έχει διαφοροποιηθεί και, επίσης, έχουν διαφοροποιηθεί τα περί της ένταξης της Τουρκίας πράγματα και στην Ευρώπη, μετά τα αποτελέσματα των δημοψηφισμάτων και μετά την αλλαγή της πολιτικής ηγεσίας σε πολύ ισχυρές χώρες.
      Η ελληνική Κυβέρνηση υποστήριξε τότε ότι δεν αξιοποίησε το Δεκέμβριο του 2004, αλλά και τον Οκτώβριο του 2005, γιατί υπήρχαν τα πολλά στάδια των ενταξιακών διαπραγματεύσεων, στα οποία θα κρινόταν η Τουρκία και στα οποία θα μπορούσαμε να θέσουμε τα ελληνικού ενδιαφέροντος θέματα.
      Σήμερα πραγματικά δεν ξέρω αν μπορούμε να επαναλάβουμε σοβαρά αυτήν τη θέση. Δεν υπολόγισε και δεν εκτίμησε την αλλαγή της συγκυρίας. Τι κάνει η Τουρκία παραπέρα σήμερα; Στο Αιγαίο αυξάνει την ένταση σωρεύοντας θέματα και δημιουργώντας ή επιχειρώντας να δημιουργήσει μία νέα ατζέντα στις ελληνοτουρκικές διαφορές. Τα παραδείγματα είναι πολλά. Εκτός π.χ. από τη Λήμνο, έθεσε για πρώτη φορά θέμα αποστρατικοποίησης του Αη-Στράτη και κατάφερε να ματαιώσει την προγραμματισμένη νατοϊκή άσκηση. Δεν αρκούν οι δηλώσεις του κ. Μπερνς. Θα ήταν αποτελεσματική η αντίδρασή μας, αν είχαμε καταφέρει να πετύχουμε τη διεξαγωγή της νατοϊκής άσκησης με τη συμμετοχή του Αη-Στράτη. 
      Για πρώτη φορά επίσης, μετά το 1980, αμφισβητεί το F.I.R. Αθηνών, επαναφέροντας ουσιαστικά τη γνωστή ΝΟΤΑΜ του 1974, την οποία απέσυρε το 1980. Οι υπερπτήσεις μαχητικών αεροσκαφών πάνω από ελληνικά νησιά, η παρέμβαση της Τουρκίας και η επιβολή εκ μέρους της Τούρκου εκπροσώπου σε πλοίο που διενεργεί επιστημονικές έρευνες εντός των ελληνικών υδάτων, αποδεικνύουν τους στόχους της Τουρκίας για το Αιγαίο. 
      Στην πραγματικότητα η Τουρκία δεν αδιαφορεί, αλλά επιδιώκει την αύξηση της έντασης στο Αιγαίο. Η ελληνική πλευρά παρακολουθεί τα πράγματα,  υιοθετώντας μία τακτική μη έντασης, όπως επίσης υιοθετώντας δογματικά, θα έλεγα, το στόχο της μη διατάραξης των ελληνοτουρκικών σχέσεων. Στην ουσία, μ' αυτόν τον τρόπο, μ’ αυτές τις επιλογές, αποδεχόμαστε τη νέα διευρυμένη ατζέντα των ελληνοτουρκικών διαφορών στο Αιγαίο, που με μεθοδικότητα δημιουργεί η Τουρκία. 
      Η αλλαγή της εξωτερικής πολιτικής και ο σχεδιασμός της Τουρκίας δεν αφορούν μόνο το Αιγαίο, αλλά και τη Θράκη. Όχι απλώς το επιλέγει αυτό ως κυρίαρχο θέμα στην ατζέντα των ελληνοτουρκικών διαφορών, αλλά επιδιώκει να το αναβαθμίσει. 
      Το θέμα συζητήθηκε στην τουρκική εθνοσυνέλευση. Παρά το γεγονός ότι αυτό έγινε με πρωτοβουλία της τουρκικής αντιπολίτευσης, θα πρέπει να πούμε ότι ο Πρωθυπουργός της Τουρκίας και ο Υπουργός Εξωτερικών θεώρησαν το θέμα όχι απλώς υπαρκτό, αλλά θεώρησαν υποχρεωμένη και αποφασισμένη την τουρκική κυβέρνηση να πάει το θέμα στον Ο.Η.Ε., όπως και σε άλλα fόρα, π.χ. στην ισλαμική διάσκεψη, που το πήγαν και βεβαίως εκεί δήλωσαν ξεκάθαρα ότι αποτελεί πρώτο θέμα γι’ αυτούς στις όποιες συναντήσεις έχουν με Έλληνες επισήμους. Δήλωσαν βεβαίως και έτοιμοι να διαπραγματευτούν το θέμα με την ελληνική πλευρά. Αν δεν είναι αυτό αναβάθμιση του ζητήματος ή επιδίωξη αναβάθμισης εκ μέρους της Τουρκίας, τότε δεν ξέρω πώς αλλιώς μπορεί να ονομαστεί. 
      Δεν είναι, όμως, η μόνη τους πρωτοβουλία αυτό που έκαναν στην Τουρκία. Επιχειρούν διάφορα πράγματα στη Θράκη. Έχουμε τη γνωστή περιοδεία της τουρκικής κοινοβουλευτικής αντιπροσωπείας, έχουμε επισκέψεις Τούρκων αξιωματούχων στην περιοχή, όπως του πρώην Υπουργού Εξωτερικών κ. Γιακίς. Αυτά δεν συνέβαιναν τα προηγούμενα χρόνια. Όλα αυτά έχουν σαν στόχο να τονίσουν την παρουσία του τουρκικού κράτους στην περιοχή. 
      Μετά από πολλά χρόνια, υπάρχει υπογραφή αντιδημοκρατικών και χαλκευμένων κειμένων από το σύνολο των ηγετικών παραγόντων της μειονότητας, που έχουν σαν στόχο να επιβεβαιώσουν τον απόλυτο έλεγχο του προξενείου στις μουσουλμανικές μειονότητες. 
      Δημιουργούνται «πολιτιστικά γεγονότα», που δεν έχουν καμμία σχέση με τα ήθη και τα έθιμα των μουσουλμανικών μειονοτήτων της περιοχής. Αυτή είναι μία ακόμη απόδειξη που δείχνει το συγκεκριμένο σχεδιασμό. 
      Εκδόθηκαν νέα διαβατήρια στην Τουρκία για τους εκ της Θράκης καταγόμενους Τούρκους πολίτες και κατοίκους της Τουρκίας, στα οποία για πρώτη φορά οι πόλεις της Θράκης αναφέρονται μόνο με τις τουρκικές ονομασίες. Είναι κάτι το οποίο επιχειρείται, επαναλαμβάνω, για πρώτη φορά και σίγουρα δεν είναι αθώο. Το Υπουργείο γνωρίζει το θέμα και υπάρχει και αντίδραση, η οποία δεν ξέρω πού θα μας οδηγήσει. 
      Υπήρξαν υβριστικά και απειλητικά δημοσιεύματα του τουρκόφωνου Τύπου, της Ξάνθης ιδιαίτερα, με αφορμή την ίδρυση ενός πολιτιστικού συλλόγου Πομάκων. Είναι γνωστό ότι τα δημοσιεύματα αυτά καθοδηγούνται από το τουρκικό προξενείο και είναι ενταγμένα στο σχεδιασμό τους για την περιοχή. Ουσιαστικά αμφισβητείται η λειτουργία της δημοκρατίας στην περιοχή. 
      Διαβάσαμε βέβαια στον Τύπο την πρόθεση της Τουρκίας για τη δημιουργία υποκαταστήματος της αντίστοιχης τουρκικής αγροτικής τράπεζας στην Κομοτηνή. Είναι προφανές, αν συνδυάσουμε αυτήν τη πρόθεση με όλα τα προηγούμενα, ότι δεν πρόκειται για μία ενέργεια προαγωγής της οικονομικής συνεργασίας, την οποία ευμενώς θα αποδεχόμασταν, αλλά για το στήσιμο ενός ακόμα μηχανισμού επηρεασμού και ελέγχου των μουσουλμανικών μειονοτήτων. 
      Θα μπορούσαμε να αναφερθούμε και σε άλλες ενέργειες, εμείς ιδιαίτερα που ζούμε στη Θράκη. Εκείνο το οποίο θέλαμε να αποδείξουμε, είναι ότι όλα αυτά, χωρίς ζαβολιά, συνιστούν ένα σχεδιασμό για την περιοχή. Εκείνο το οποίο θέλουμε να αναζητήσουμε, είναι τη δημοκρατική, πολιτισμένη και αποτελεσματική απάντηση της Ελλάδας σ’ ένα σχεδιασμό, ο οποίος έχει στόχο να επαναφέρει τη Θράκη σ’ ένα παρελθόν, το οποίο κανείς δεν θέλει να θυμάται και το οποίο ξεπεράστηκε με αποφάσεις των ελληνικών κυβερνήσεων και με την κοινή προσπάθεια Χριστιανών και Μουσουλμάνων.
      Για το θέμα της Κύπρου, ποια είναι η θέση μας; Πού βρισκόμασταν, πού βρισκόμαστε; Η αυτονόητη υποχρέωση της Τουρκίας για την κύρωση και την εφαρμογή του πρόσθετου πρωτοκόλλου της τελωνειακής ένωσης δεν είναι πια και τόσο αυτονόητη. ΄Εγινε πακέτο μαζί με την ανάπτυξη σχέσεων με την τουρκοκυπριακή κοινότητα και με την έγκριση του εμπορικού κανονισμού. Σε όλα τα θέματα βρισκόμαστε πλέον σε υποδεέστερες θέσεις. 
      ‘Όλα αυτά τα γεγονότα σε Αιγαίο, Θράκη, Κύπρο, η ελληνική πλευρά τα παρακολουθεί με χαρακτηριστική αμηχανία. Η απόδοσή τους στην ιδιαιτερότητα της εσωτερικής συγκυρίας στην Τουρκία είναι τουλάχιστον αφελής. Είναι φανερή η έλλειψη στρατηγικής εκ μέρους της Ελλάδος όσον αφορά τις ελληνοτουρκικές σχέσεις, μετά το ξεθώριασμα του ευρωπαϊκού οράματος στην Τουρκία, την αύξηση της επιρροής των εθνικιστικών κύκλων, την αμφισβήτηση της δημοκρατικής ομαλότητας από αυτό που ονομάζουμε βαθύ κράτος, αλλά και τη διαμόρφωση μιας νέας πολιτικής συγκυρίας στην Ευρώπη, πιο αρνητικής σε σχέση με την ενταξιακή πορεία της Τουρκίας. 
      Θέλω, κύριοι συνάδελφοι, να κάνω μια επισήμανση σ’ αυτό το σημείο. Εμείς υποστηρίζουμε τη δημοκρατική ομαλότητα στην Τουρκία, αλλά προσοχή, αυτό δεν θα πρέπει να μας οδηγήσει σε ταύτιση με τον κ. Ερντογάν. Δεν υπάρχουν διαφοροποιήσεις του στα θέματα ελληνικού ενδιαφέροντος -και όχι μόνον- από τις θέσεις του στρατιωτικού κατεστημένου στην Τουρκία.
      Οι αδυναμίες της εξωτερικής πολιτικής δεν εμφανίζονται μόνο στις ελληνοτουρκικές σχέσεις. Η υιοθέτηση μιας στάσης αναμονής και παθητικότητας σε θέματα ζωτικού ελληνικού ενδιαφέροντος οδηγεί τη χώρα μας στο να υιοθετεί υποδεέστερες θέσεις σε σχέση με το παρελθόν σε σειρά θεμάτων. Το παράδειγμα του Κοσόβου είναι χαρακτηριστικό. Ποια ήταν η θέση μας; Μη αλλαγή συνόρων. Δε δεχόμαστε αλλαγή συνόρων στα Βαλκάνια. Ποια είναι η θέση μας σήμερα; Κοινά αποδεκτή λύση. Η θέση αυτή δεν προκύπτει από την εμμονή στην προηγούμενη θέση μας. Πού θα μας οδηγήσει αυτή η λύση; Φοβάμαι ότι υπάρχει το ενδεχόμενο σχετικά σύντομα να είμαστε αναγκασμένοι να επιλέξουμε μεταξύ των Σέρβων και των Αλβανών. Και αυτό είναι μια οδυνηρή για τη χώρα μας θέση.
      Βεβαίως, οι εξελίξεις στα δυτικά Βαλκάνια θα πρέπει να μας ανησυχούν. Νομίζω ότι ξανά ανοίγει το θέμα των Βαλκανίων μ’ έναν τρόπο πολύ δυσμενή για την περιοχή και ιδιαίτερα δυσμενή για τη χώρα μας. Δεν είναι, όμως, αυτό το μόνο θέμα. Η ιστορία της FYROM  είναι χαρακτηριστική αδυναμία, που αναδεικνύει την αδράνεια της ελληνικής πλευράς. Δεν χάθηκαν απλώς ευκαιρίες, αλλά κάθε νέο δεδομένο που προκύπτει σε σχέση με το θέμα της ονομασίας, είναι σε βάρος μας. Αυτό συμβαίνει τόσο με ενέργειες της αμερικανικής πλευράς όσο και με ενέργειες της πλευράς των Σκοπίων. 
      Εδώ θέλω να σταθώ σε μια διαφοροποίηση της πολιτικής από την πλευρά των Σκοπίων. Δεν συζητάνε πλέον μόνο για την ονομασία. Αναβαθμίζουν την πολιτική τους και έχουν δώσει χαρακτήρα, χρώμα αλυτρωτισμού. Είναι μια επισήμανση, η οποία αποδεικνύει το πόσο πίσω πάνε οι ελληνικές θέσεις σε όλα αυτά τα ζητήματα. 
      Η έλλειψη στρατηγικής, κυρίες και κύριοι συνάδελφοι, είναι φανερή. Μετά την εγκατάλειψη της Συμφωνίας του Ελσίνκι, μετά την απόρριψη του Σχεδίου Ανάν, η Ελλάδα σήμερα βρίσκεται αντιμέτωπη με σειρά κρίσιμων διλημμάτων χωρίς να έχει στρατηγική, χωρίς να έχει άποψη, χωρίς να έχει μηχανισμούς κατανόησης των όσων συμβαίνουν. Η Αθήνα απλώς κλείνει τα μάτια. Το ίδιο ακριβώς κάνει και με μια σειρά άλλων ζητημάτων ζωτικού εθνικού ενδιαφέροντος, όπως προανέφερα δηλαδή με το Κόσοβο και τη FYROM. 
      Η εποχή που ο ΄Ελληνας Υπουργός Εξωτερικών ήταν συνομιλητής και συνδιαμορφωτής των εξελίξεων στη Βαλκανική, η εποχή που ο ‘Ελληνας Υπουργός Εξωτερικών είχε τη δική του διακριτή φωνή και συνεισφορά, έχει δυστυχώς τελειώσει. Σήμερα η ελληνική εξωτερική πολιτική απλώς παρακολουθεί την πολιτική των Η.Π.Α., χωρίς μάλιστα αυτό να εντάσσεται σε μια στρατηγική σημασία που θα μας έδινε άλλα οφέλη.
       Η απουσία της ελληνικής πλευράς από τις εξελίξεις στο Κυπριακό είναι ιδιαίτερα εμφανής και προκαλεί μεγάλες απορίες. Πώς είναι δυνατόν να κλείνετε τα μάτια μπροστά στις συνεχόμενες επιτυχίες των Τουρκοκυπρίων και τον κίνδυνο να δημιουργηθεί ένα νέο Κυπριακό στην ελεύθερη Κύπρο; Δεν θέλω να το πω, το σκέφτηκα πολύ, αλλά φοβάμαι ότι κάποια χρονική στιγμή θα συζητάμε ποια είναι η καλύτερη διχοτόμηση. Εκεί μας οδηγεί η διαρκής εκλογίκευση και προσαρμογή στις νέες συγκυρίες, στη διαμόρφωση των οποίων καθόλου δεν έχουμε συμβάλει. 
      ΄Ολες αυτές οι εξελίξεις στα θέματα της εξωτερικής μας πολιτικής, οφείλονται σ’ έναν επικίνδυνο συνδυασμό, που απαρτίζεται από την τυφλή προσκόλληση στην πολιτική των Η.Π.Α., την έλλειψη πολιτικής της Κυβέρνησής σας και τη διαχείριση των εθνικών θεμάτων με όρους βραχυπρόθεσμου επικοινωνιακού εντυπωσιασμού. Η εποχή των μεγάλων εθνικών επιτυχιών τελείωσε, μαζί με την εποχή που το Υπουργείο Εξωτερικών σχεδίαζε, οργάνωνε, αποφάσιζε και εφάρμοζε μια πολιτική βασισμένη σε αρχές, στόχους και συγκεκριμένες μεθόδους. Τον επαγγελματισμό αντικατέστησε δυστυχώς ο επικοινωνιακός ερασιτεχνισμός. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο συνάδελφος κ. Τσοχατζόπουλος.
      Θα ανεβείτε στο Βήμα;
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ναι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Θα πάρετε όλο το χρόνο σας;
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Φυσικά, τον κανονικό μου χρόνο.
      ΠΡΟΕΔΡΕΥΩΝ (Ιωάννης Τραγάκης): Ο κανονικός σας χρόνος είναι πέντε λεπτά, συν τρία λεπτά η δευτερολογία σας. Γι’ αυτό σας ρώτησα.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ωραία, θα πάρω όλο μου το χρόνο.
      Κύριε Πρόεδρε, κύριε Υπουργέ, η διαχειριστική διπλωματία και η υπαλληλική διαχείριση θεμάτων εξωτερικής πολιτικής που αναδεικνύεται τα τελευταία χρόνια στο Υπουργείο Εξωτερικών, μας επιβάλλει να εκφράσουμε την ανησυχία μας. Μας επιβάλλει να καλέσουμε την Κυβέρνηση της Νέας Δημοκρατίας να συνειδητοποιήσει ότι οι τεράστιες αλλαγές που πραγματοποιούνται γύρω μας, αυτές που εντυπωσιακά και χαρακτηριστικά εκφράστηκαν στην τελευταία παγκόσμια διαπραγμάτευση της συνάντησης των G8, αναδεικνύουν ότι οι αλλαγές προχωρούν, επηρεάζουν τις συνθήκες εξέλιξης των θεμάτων που αφορούν την Ελλάδα, επηρεάζουν καθοριστικά τους όρους συμπεριφοράς και στάσης των γειτόνων μας, οι οποίοι έχουν ανοικτά θέματα με την Ελλάδα και όμως, από τη μεριά της Ελλάδας, υπάρχει αφωνία, απραξία, αναποτελεσματικότητα. Και χωρίς να θέλω να μειώσω τις έντονες δραστηριότητες του Υπουργείου Εξωτερικών με συνεχή ταξίδια στο εξωτερικό, κάτι το οποίο είναι επιβεβλημένο και υποχρεωτικό σε τελική ανάλυση, θέλω να τονίσω ότι δεν σημαίνει κατ’ ανάγκη η συνεχής κίνηση, η συνεχής συμμετοχή στις διεθνείς συνεδριάσεις και διασκέψεις ότι παράγεται και κάτι θετικό για τα συμφέροντα της χώρας. 
      Είμαι υποχρεωμένος να τονίσω, κυρία Υπουργέ, ότι χρειάζεται η διαμόρφωση μιας ολοκληρωμένης εθνικής στρατηγικής από την Ελλάδα, με βάση τα νέα δεδομένα, αυτά που αλλάζουν, για να μπορέσουμε να πετύχουμε πράγματι μια επίλυση, έστω σε μακροπρόθεσμη βάση, των θεμάτων που μας απασχολούν. 
      Είναι σαφές ότι στο επίπεδο της Ευρωπαϊκής Ένωσης γίνεται ένας μεγάλος αγώνας. Η προσπάθεια να υπάρξει συμφωνία στη διάρκεια της Γερμανικής Προεδρίας στο περιεχόμενο μιας συνταγματικής συνθήκης, η οποία -όπως φαίνεται- όχι μόνο συνταγματική συνθήκη δεν θα είναι, αλλά στην καλύτερη περίπτωση, όπως λέει ο κ. Σαρκοζί, θα είναι μια απλή, ανάλογη της συμφωνίας της Νις, νέα συνθήκη, εν τούτοις αποτελεί μια εξέλιξη θετική. Το ερώτημα είναι: Εμείς, ως Ελλάδα, τι πρόταση έχουμε, πώς παρεμβαίνουμε; 
      Ξέρετε, κυρία Υπουργέ, η ελληνική Κυβέρνηση, η Ελλάδα, έχει ιστορικά διακριθεί, διότι κατά τη διάρκεια της Ελληνικής Προεδρίας το 2003 στη Θεσσαλονίκη, κατάφερε και εξασφάλισε πράγματι το να υπάρξει μια ουσιαστική πρόταση για τη Συνταγματική Συνθήκη της Ευρωπαϊκής Ένωσης, την οποία εν συνεχεία ψήφισαν και δεκαοκτώ κράτη. 
      Σήμερα επομένως που βρίσκεται σε κρίσιμη φάση εξέλιξης το θέμα, όλοι περιμένουν από την Ελλάδα να υπάρξει μια παρέμβαση, να πει η Ελλάδα τι προτείνει εν πάση περιπτώσει ως νέο συμβιβασμό. Εγώ δεν μπορώ να αγνοήσω το ότι οι λαοί της Γαλλίας και της Ολλανδίας, με την άρνησή τους να υποστηρίξουν τη Διεθνή Συνθήκη, ζήτησαν ουσιαστικά κοινωνικό χαρακτήρα για τη Συνταγματική Συνθήκη, που να είναι εξίσου σημαντικός και σε ίση βάση, όπως η οικονομική διάσταση της Ευρωπαϊκής Ένωσης.
      Αυτό το θέμα σας απασχολεί; Έχει άποψη η ελληνική Κυβέρνηση; Διεκδικεί οτιδήποτε, εν πάση περιπτώσει, σ’ αυτές τις διαπραγματεύσεις που γίνονται ή περιμένουμε παθητικά, ως θεατές, τι θα αποφασίσει η Ευρώπη για να ισχύσει σ’ εμάς, αποδεχόμενοι την αρχή ότι ως φρόνιμος και παθητικός θεατής, ως περιφέρεια της Ευρωπαϊκής Ένωσης δεν χρειάζεται παρά να υλοποιούμε ό,τι αποφασίζεται από την Ευρωπαϊκή Ένωση και τότε όλα θα πάνε καλά;
       Αυτή η λογική, όμως, είναι λανθασμένη. Και το τονίζω ότι είναι λανθασμένη και επιζήμια και πρέπει να το προσέξετε, διότι την ίδια τακτική ακολουθείτε και στις σχέσεις σας με τις Ηνωμένες Πολιτείες της Αμερικής. Διότι πώς είναι δυνατόν, παραδείγματος χάρη, να έχετε μια άριστη προσωπική σχέση, απ’ ό,τι βλέπω, με την Υπουργό Εξωτερικών των Ηνωμένων Πολιτειών της Αμερικής, να υπάρχουν άριστες σχέσεις της ελληνικής Κυβερνήσεως με τις Ηνωμένες Πολιτείες της Αμερικής –στρατηγικό σύμμαχο, λέει ο κ. Μπους ότι θεωρεί την Ελλάδα- και την ίδια στιγμή όμως, κυρία Υπουργέ, να συμβαίνουν αυτά τα εντυπωσιακά εις βάρος των ελληνικών συμφερόντων στη γύρω από την Ελλάδα περιοχή, είτε είναι τα Βαλκάνια είτε είναι η Μέση Ανατολή, με πρωτοβουλία των Ηνωμένων Πολιτειών της Αμερικής;
      Βέβαια ο κ. Μπους στην πρόσφατη επίσκεψή του στην Αλβανία, ανεξάρτητα της ατυχίας που είχε να του κλέψουν το ρολόι οι ενθουσιωδώς παραληρούντες Αλβανοί, φρόντισε να στείλει το μήνυμα ότι σ’ αυτήν την περιοχή, αυτός που κάνει κουμάντο και έχει τον έλεγχο, είναι οι Ηνωμένες Πολιτείες της Αμερικής, οι οποίες εξασφαλίζοντας και τη στρατιωτική τους παρουσία, απαιτούν να γίνει αποδεκτό και από την Ελλάδα ότι εδώ πέρα αυτό που προέχει, είναι στο όνομα των συμφερόντων των Ηνωμένων Πολιτειών της Αμερικής να κλείσει η υπόθεση στο Κόσοβο, να τελειώνει η υπόθεση της αναγνώρισης του Κοσόβου.
      Και βέβαια οι ενστάσεις, τις οποίες εμείς είχαμε ή η πολιτική την οποία πάντα ακολουθήσαμε κι εμείς και άλλες χώρες, όπως η Ρωσία, ήταν ότι, κύριοι, αν πάμε σε αλλαγή συνόρων στη Βαλκανική, αυτό είναι μια τραγική αντίφαση και ανατροπή μιας πολιτικής, με την οποία καταφέραμε να σταματήσει ο πόλεμος, οι εθνικιστικές εξάρσεις και οι διαιρέσεις στα Βαλκάνια και να αναπτυχθεί επιτέλους μια περίοδος ειρηνικής συνύπαρξης, μια περίοδος σταθερότητας, συνεργασίας, εκδημοκρατισμού και κοινής προοπτικής προς την Ευρωπαϊκή Ένωση. Και αυτό το πετύχαμε, μόνο γιατί όλοι απεδέχθησαν την αρχή της μη αλλαγής των συνόρων. 
      Σήμερα, λοιπόν, αν εμείς, για να πετύχουμε τη λύση στο Κόσοβο που επιδιώκουν οι Αμερικανοί -διότι είναι το δικό τους στρατηγικό συμφέρον- θελήσουμε να αποδεχθούμε αυτήν τη λύση, να είστε έτοιμοι να αποδεχθείτε ανάλογους και αντίστοιχους κινδύνους σε μια σειρά άλλων σημείων του κόσμου, όπου υπάρχουν αντίστοιχες καταστάσεις. Η ίδια ακριβώς διεκδίκηση θα υπάρξει, εάν αναγνωριστεί αυτή η διάλυση εθνικών συνόρων και η αναγνώριση κρατιδίων, η ίδια αρχή θα εμφανιστεί –βεβαίως, αν θέλετε, δεν μας ενδιαφέρει τόσο, αλλά πάντως μας ενδιαφέρει λέω εγώ- στο Ιράκ, όπου η Τουρκία είναι έτοιμη να εισβάλει, στο βόρειο Ιράκ, για να εφαρμόσει ακριβώς την ίδια και παρόμοια πολιτική. 
      Αλλά μην πάτε μακριά. Το ίδιο ισχύει και με την τουρκική κατοχή στην Κύπρο. Η Τουρκία επιμένει να θέλει να αναγνωρίσει βασικά τη βόρεια Κύπρο, το τουρκοκρατούμενο βόρειο κομμάτι της Κύπρου. Αυτή είναι η πολιτική της: η αναβάθμισή της. Για εμάς, λοιπόν, ως ελληνική Κυβέρνηση, σ’ αυτήν την περίοδο ποια είναι η πολιτική μας υποστήριξη της Κυπριακής Δημοκρατίας; Ξέρετε ότι μετά το δημοψήφισμα του κυπριακού λαού θάφτηκε οριστικά το Σχέδιο Ανάν. 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Εγώ το ξέρω. Εσείς το ξέρετε;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Με συγχωρείτε. Όχι μόνο το ξέρουμε, όχι μόνο το έχουμε πει επανειλημμένως, αλλά και στην Κύπρο μας δόθηκε η δυνατότητα να το κάνουμε σαφές, ότι συνεπεία του θαψίματος του Σχεδίου Ανάν και της αποδοχής από τη μεριά μας της νέας διαπραγμάτευσης που γίνεται για το Σχέδιο Κάμπαρι, για μας η μόνη προϋπόθεση και στόχος είναι η Κυπριακή Δημοκρατία να ενισχυθεί ως οντότητα, για να υπάρξει σ’ αυτήν τη νέα διαπραγμάτευση, η οποία γίνεται και με συμφωνία μάλιστα της Τουρκίας και του Ο.Η.Ε.. Και επομένως ρωτώ: Πού είναι τα βήματα της Ελληνικής Κυβέρνησης, κυρία Υπουργέ, που με ρωτάτε αν εγώ συμφωνώ ή αν εμείς συμφωνούμε; Τα δικά σας βήματα, η δική σας προσπάθεια υποστήριξης της Κυπριακής Δημοκρατίας, σ’ αυτήν τη δύσκολη φάση της διαπραγμάτευσης, πού είναι;
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Θα σας τα πω. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Να μας τα πείτε. Εμείς δεν τα βλέπουμε ή τουλάχιστον δεν τα ακούμε. Απεναντίας, εκείνο το οποίο βλέπουμε, είναι μια παθητική διαχείριση και εξέλιξη των θεμάτων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, αμέσως με μια κουβέντα, αν μου επιτρέπετε. Βέβαια θα έλεγα ότι σ’ αυτά τα θέματα είναι μακράν ημών η οιαδήποτε προσπάθεια εντυπωσιασμού. Υπάρχει, όμως, μια βαθιά ανησυχία. Ξέρετε, είναι θέματα περιφερειακής ασφάλειας. Είναι θέματα σταθερότητας, συνεργασίας, οικονομικής και κοινωνικής ανάπτυξης. Προπαντός, όμως, η ικανότητα της Ελλάδας να υποστηρίξει την περιφερειακή ασφάλεια και σταθερότητα στην περιοχή, προσδιορίζει και την απάντησή μας στις επεκτατικές βλέψεις της Τουρκίας.
      Οι απαράδεκτες διεκδικήσεις της Τουρκίας στο Αιγαίο, κυρία Υπουργέ, ξέρετε ότι παραμένουν ανυποχώρητες. Όχι μόνο παραμένουν ανυποχώρητες, αλλά επιχειρεί η Τουρκία να τις περάσει και στην ίδια την Ευρωπαϊκή Ένωση. Την ίδια στιγμή εμείς, ενώ έχουμε απαλλαγεί από τις δεσμεύσεις της Συμφωνίας του Ελσίνκι και ενώ δεν αξιοποιήθηκαν αυτά που πέτυχαν οι κυβερνήσεις του ΠΑ.ΣΟ.Κ. το 1999, ώστε να υπάρξει ένας οδικός χάρτης για το δρόμο της Τουρκίας στην Ευρωπαϊκή Ένωση, εμείς αυτήν τη στιγμή, η Ελλάδα, η ελληνική Κυβέρνηση, εσείς…
      ΠΡΟΕΔΡΕΥΩΝ (Ιωάννης Τραγάκης): Και με αυτό κλείνετε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αμέσως, κύριε Πρόεδρε. Κοιτάξτε, είναι κρίσιμα αυτά τα θέματα.
      ΠΡΟΕΔΡΕΥΩΝ (Ιωάννης Τραγάκης): Όλα είναι κρίσιμα. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Εν πάση περιπτώσει, στα εθνικά θέματα, στην εξωτερική πολιτική, εάν δεν μπορούμε να μιλήσουμε δύο λεπτά και κάτι παραπάνω, τότε νομίζω ότι υποφέρει το περιεχόμενο της συζήτησής μας.
      Γι αυτό ακριβώς θα ήθελα να πω ότι η Κυβέρνησή σας απλά μεταθέτει τα προβλήματα στο μέλλον. Είναι πάγια μέθοδος. Και ο Κωνσταντίνος Καραμανλής παλαιότερα τα προβλήματα Ελλάδος-Τουρκίας, πιθανώς εν όψει της ένταξης της Ελλάδος στην Ευρωπαϊκή Ένωση, τα είχε μεταθέσει στο μέλλον. Είναι, όμως, μια πάγια τακτική. Η παράταξή σας μεταθέτει συνεχώς τα προβλήματα. Αποφεύγει την κατά πρόσωπο με πρόσωπο αντιπαράθεση, τη διεκδίκηση επίλυσης. 
      ΠΡΟΕΔΡΕΥΩΝ (Ιωάννης Τραγάκης): Και κλείνετε μ’ αυτό. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Είναι, όμως, η στιγμή σήμερα, κυρία Υπουργέ –εγώ μ’ αυτό θέλω να καταλήξω, κύριε Πρόεδρε, αν μου επιτρέπετε- να σας επισημάνω το εξής:
      Κυρία Υπουργέ, πάρτε πρωτοβουλίες. Βάλτε τα στρατηγικά επιτελεία σας να αναλύσουν τα νέα δεδομένα. Είναι η στιγμή, πιστεύω, για την Ελλάδα που πρέπει να πάρει νέες στρατηγικές πρωτοβουλίες, να διεκδικήσει αλλαγή των όρων, βάσει των οποίων θα πάμε να λύσουμε τα εθνικά μας θέματα! Εάν παραμείνουμε απαθείς, εκεί που οδηγούμαστε –επειδή αλλάζει το περιβάλλον- αυτό θα είναι δυσμενές για την Ελλάδα και αυτό θα είναι με δική σας ευθύνη.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ο συνάδελφος κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Κύριε Πρόεδρε, η Νέα Δημοκρατία παρέλαβε μια Ελλάδα με διεθνές κύρος και υψηλά διπλωματικά και πολιτικά αποθέματα, μια Ελλάδα με πολύ μεγάλες διεθνείς επιτυχίες, όπως η ένταξη της Κύπρου στην Ευρωπαϊκή Ένωση, η συμμετοχή στην ευρωζώνη, η διοργάνωση των Ολυμπιακών Αγώνων, η Διεθνής Διάσκεψη κατά την διάρκεια της Ελληνικής Προεδρίας στη Σύνοδο Κορυφής της Θεσσαλονίκης που έγινε στη Χαλκιδική για τα δυτικά Βαλκάνια, η πρωτοβουλία –το κουαρτέτο- για τη λύση του Μεσανατολικού, που παραμένει στα χαρτιά, ο μοναδικός αξιόπιστος «οδικός» χάρτης για τη λύση αυτού του χρόνιου και κρίσιμου προβλήματος-κλειδί για τη λύση πολλών άλλων προβλημάτων στην ευρύτερη περιοχή.
      Με αναγνωρισμένους ρόλους, η χώρα μας στη Νοτιοανατολική Ευρώπη, με αναγνωρισμένους ρόλους από τη διεθνή κοινότητα, από τον Ο.Η.Ε., από την Ευρωπαϊκή Ένωση, αλλά και από τους γείτονές μας τόσο στα Βαλκάνια όσο και στη Μέση Ανατολή, αυτή ήταν η Ελλάδα στο διεθνή και ευρωπαϊκό χώρο και στην περιφέρειά μας.
      Δεν είπαμε, κύριε Πρόεδρε, η Νέα Δημοκρατία να έχει ανάλογες επιτυχίες. Δεν το περιμέναμε. Πολλές βεβαίως μπορεί να είναι επιτυχίες λόγω συγκυριών που ωριμάζουν και είναι διαχρονικές πολιτικές. Δεν διεκδικούμε όλες τις δάφνες για τον εαυτό μας, δεν έχουμε τέτοιο μικροκομματικό σύνδρομο.
      Όμως εδώ ο απολογισμός είναι καταιγιστικός ανάμεσα στις κυβερνήσεις του ΠΑ.ΣΟ.Κ. και στις κυβερνήσεις της Νέας Δημοκρατίας. Και αυτό λέω, δεν περιμέναμε ανάλογες μεγάλες επιτυχίες, όπως η ένταξη της Κύπρου στην Ευρωπαϊκή Ένωση, που ήταν αιτία πολέμου μέχρι την τελευταία στιγμή για την Άγκυρα και ούτε μύτη άνοιξε. Η Κύπρος μπήκε στην Ευρωπαϊκή Ένωση. Εξασφάλισε το μέλλον της, την ασφάλεια του μέλλοντός της. Αυτό το μεγάλο όπλο, όμως, τριάμισι χρόνια τώρα, δεν έχει αξιοποιηθεί και η Κύπρος υποχωρεί διπλωματικά μαζί με την Ελλάδα όσον αφορά τη λύση του πολιτικού προβλήματος στον ευρωπαϊκό και διεθνή χώρο.
      Συνεχώς απεργάζονται και στις Βρυξέλλες και αλλού σχέδια για την αναβάθμιση των σχέσεων της βόρειας κατεχόμενης Κύπρου με την Ευρωπαϊκή Ένωση και τους άλλους διεθνείς οργανισμούς και εμείς τρέχουμε την τελευταία στιγμή για να αποσοβούμε τους κινδύνους, ενώ θα έπρεπε να είμαστε εμείς αυτοί που θα πρωταγωνιστούσαν για τη διαμόρφωση των προϋποθέσεων και των λύσεων για το πολιτικό πρόβλημα της Κύπρου και βεβαίως για την ανάπτυξη της βόρειας Κύπρου.
      Έχουμε υποχωρήσει σε πολλούς τομείς. Βεβαίως η Κυβέρνηση πήρε τίτλους και επαίνους –προφορικούς, στα λόγια- και ξέρουμε ότι πίσω από τα μεγάλα λόγια στα μεγάλα φόρα και στις διεθνείς διμερείς συναντήσεις, κρύβονται μικρά έργα και συνήθως η υφαρπαγή εθνικών δικαιωμάτων.
      Ο κ. Μπους, σε μια από τις επισκέψεις –τις συχνές επισκέψεις, οφείλω να πω- του κ. Καραμανλή στην Ουάσιγκτον, χαρακτήρισε την Ελλάδα στρατηγικό εταίρο. Και από τότε επαίρεται η Νέα Δημοκρατία γι’ αυτήν τη μεγάλη επιτυχία. Και αμέσως μετά, λίγους μήνες μετά από την αναβάθμιση -στα λόγια- των σχέσεων της Ελλάδας, της Αθήνας, με την Ουάσιγκτον, είχαμε από την πλευρά της Ουάσιγκτον την αναγνώριση της FYROM με το συνταγματικό της όνομα, το πιο μεγάλο σκαμπίλι που έχει φάει η χώρα μας από την Ουάσιγκτον μέχρι τώρα. Σε πολύ δυσμενέστερες στιγμές, σε πολύ δύσκολες, δυσκολότερες στιγμές για τη χώρα μας, που ήταν πολύ πιο αδύναμη και καθημαγμένη, τέτοιο χαστούκι δεν έφαγε από την Ουάσιγκτον και από τη διεθνή κοινότητα και μάλιστα με τέτοιο υποτιμητικό τρόπο.
      Στα λόγια και πάλι επαίνους: Ο κ. Μπερνς προχθές ήρθε να καθησυχάσει την ελληνική Κυβέρνηση πως δεν θα μπει η FYROM τώρα στο ΝΑΤΟ. Αλλάζουν οι χρονικοί σχεδιασμοί για να διευκολύνουν την Κυβέρνηση εν όψει των εκλογών. Μετά το χρονικό ορίζοντα της τετραετίας, θα επέλθει το μοιραίο. Και δεν ακούμε τη φωνή της χώρας μας, τη φωνή της Ελλάδας, την πατριωτική φωνή, τη ρεαλιστική, υπεύθυνη και πατριωτική φωνή. Αρκεστήκαμε στις αξιολογήσεις του κ. Μπερνς. Καλός ο κ. Σημίτης και ο κ. Παπανδρέου, καλύτερος ο κ. Καραμανλής.  Ο κ. Σημίτης όμως και ο κ. Παπανδρέου έχουν θετικό εθνικό απολογισμό. Θα θέλαμε και το θετικό εθνικό απολογισμό του κ. Καραμανλή και της Κυβέρνησής του στα τριάμισι χρόνια. Έχουμε, όμως, μόνο υποχωρήσεις ή στασιμότητα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε, λέγοντας πως απέναντι στην Τουρκία, δεν αξιοποιήσαμε την ευρωπαϊκή δυναμική, την πρόθεση του λαού της Τουρκίας το 2003, το 2004 και το 2005 για την ένταξή του στην Ευρωπαϊκή Ένωση, τότε που είχαμε πετύχει τη θεσμική, τη διπλωματική υποχρέωση της Άγκυρας να προχωρήσει σε λύση στα ελληνοτουρκικά θέματα –και για μας μόνο για το θέμα της υφαλοκρηπίδας- σε λύση του πολιτικού προβλήματος της Κύπρου. Την απελευθερώσαμε από τις δεσμεύσεις της με μια δήλωση του Πρωθυπουργού, δίπλα στο μόλις ορκισθέντα Τούρκο Πρωθυπουργό το Μάη του 2004, τον κ. Ερντογάν, λέγοντας από του Μαξίμου πως Ελλάδα και Τουρκία δεν είναι ώριμες να προχωρήσουν στις λύσεις των θεμάτων που τις αφορούν. Απελευθερώσαμε την Άγκυρα, προς μεγάλη χαρά της, από τις δεσμεύσεις του Ελσίνκι του 1999 και τώρα τρέχουμε πίσω από αυτήν και τις προκλήσεις της….
      ΠΡΟΕΔΡΕΥΩΝ (Ιωάννης Τραγάκης):  Ολοκληρώστε, παρακαλώ.
      ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε.
      ...που καθημερινά δημιουργεί και νέες γκρίζες ζώνες σαν αυτές του παρελθόντος. Ενισχύει τα διπλωματικά της προγεφυρώματα, πιέζει τη χώρα μας. Και εκεί που είχαμε το πάνω χέρι στις πρωτοβουλίες, σήμερα βρισκόμαστε στη γωνία. 
      Σ’ αυτό το δρόμο των διπλωματικών πλεονεκτημάτων –γιατί έχει ακόμα η χώρα μας αυτά τα πλεονεκτήματα και αυτές τις δυνατότητες- σας καλούμε να απαντήσετε, αφήνοντας τα μικροκομματικά και προσωπικά παιχνίδια στην άκρη. Αυτό περιμένει ο ελληνικός λαός….
      ΠΡΟΕΔΡΕΥΩΝ (Ιωάννης Τραγάκης):  Ολοκληρώσατε και ο χρόνος σας θα κρατηθεί από τη δευτερολογία σας.
      ΙΩΑΝΝΗΣ ΜΑΓΚΡΙΩΤΗΣ: …. και  αυτή είναι η θετική δική μας προσφορά και ως απολογισμός, αλλά και ως προτροπή για τις λίγες μέρες που σας μένουν στη διακυβέρνηση της χώρας.
      ΠΡΟΕΔΡΕΥΩΝ (Ιωάννης Τραγάκης):  Το λόγο έχει ο συνάδελφος κ. Αλευράς.
      ΑΘΑΝΑΣΙΟΣ ΑΛΕΥΡΑΣ:  Κύριε Πρόεδρε, η Κυβέρνηση της Νέας Δημοκρατίας είχε την τύχη το 2004 να παραλάβει από το ΠΑ.ΣΟ.Κ. και τον Πρόεδρό του στο Υπουργείο Εξωτερικών ένα μεγάλο κεφάλαιο. Το κεφάλαιο αυτό περιείχε αξιοπιστία, σχεδιασμό σε βάθος και προοπτική. Δυστυχώς, όχι μόνο για την Κυβέρνηση, αλλά και για τη χώρα, το κεφάλαιο αυτό από τις αδυναμίες, τους ερασιτεχνισμούς και την αδράνεια της Κυβέρνησης αναλώνεται μέχρι σήμερα σε άσκοπες πολιτικές παρεμβάσεις, οι οποίες δημιουργούν ερωτηματικά και γεννούν κινδύνους για το μέλλον. 
      Επιτρέψτε μου να τονίσω ότι είμαστε όλοι μάρτυρες μιας Κυβέρνησης, η οποία και στον τομέα της εξωτερικής πολιτικής χαρακτηρίζεται από την ίδια προχειρότητα, αδράνεια και ασάφεια που χαρακτηρίζεται σε όλους τους τομείς σχεδόν της κυβερνητικής δράσης. Αποτέλεσμα αυτής της ασάφειας, είναι ότι σήμερα στα βασικά ζητήματα της εξωτερικής πολιτικής δεν υπάρχει κανενός είδους προοπτική, κανένα σχέδιο, καμμία γνώση για το πού πάμε. 
      Η Κυβέρνηση έχει επιλέξει να δει τα βασικά γεωπολιτικά ζητήματα της περιοχής πρωτίστως, αλλά και της Ευρώπης γενικότερα, δυστυχώς, μέσα από το πρίσμα της στρατηγικής των Η.Π.Α.. Φίλη και σύμμαχος χώρα οι Η.Π.Α., αλλά μας χωρίζουν βασικές διαφορές στην επεξεργασία και στην ανάλυση. Πρόσφατα η Υπουργός Εξωτερικών –άγνωστο για ποιο λόγο- αισθάνθηκε την ανάγκη να προσυπογράψει την αμερικανική πολιτική για την εγκατάσταση αντιπυραυλικής προστασίας στην Ανατολική Ευρώπη. Ήταν μία κίνηση άστοχη, μία κίνηση που έθεσε σε δοκιμασία τις σχέσεις της χώρας μας με τη Ρωσία και ήταν μία κίνηση που δεν έχει καθαρό στρατηγικό υπόβαθρο. Με ποια ανάλυση η Υπουργός Εξωτερικών έσπευσε να προσυπογράψει αυτήν την τακτική, η οποία κινδυνεύει να βυθίσει την Ευρώπη ξανά σε μία περίοδο ψυχρού πολέμου;
      Να προχωρήσουμε πιο κάτω. Παρακολουθεί η Κυβέρνηση σήμερα, εντελώς αμήχανη από το φόβο του πολιτικού κόστους, να εξελίσσεται το θέμα των Σκοπίων. Καθημερινά δεχόμαστε στο ηλεκτρονικό μας ταχυδρομείο μηνύματα από πολίτες οι οποίοι πιέζουν, ζητούν να ασκηθεί βέτο στην είσοδο της FYROM στο ΝΑΤΟ.
      Όλη αυτή η κατάσταση είναι αποτέλεσμα μιας πολιτικής, η οποία δεν ξεκαθάρισε τα θέματα, τα άφησε στο ψυγείο με την ελπίδα ότι θα ξεχαστούν ή θα παγώσουν και τώρα βρίσκεται αντιμέτωπη με μία διαδικασία ταχείας απόψυξής τους, η οποία, δυστυχώς, κινδυνεύει να μας φέρει για μία ακόμη φορά στο επίκεντρο μιας αρνητικής κριτικής στις διεθνείς σχέσεις.
      Στο ζήτημα του Πατριαρχείου η Υπουργός πρόσφατα ανέλαβε –και σωστά έκανε- μια πρωτοβουλία για να διασώσει το αποτέλεσμα μιας πολιτικής για την οποία  η ίδια η Κυβέρνηση έχει σοβαρές ευθύνες. Ήταν η ίδια που χωρίς κανένα σχεδιασμό άνοιξε την πόρτα της κρίσης στο Πατριαρχείο και χωρίς καμμία στρατηγική επεξεργασία και ανάλυση προχώρησε σε κινήσεις που έθεσαν σε δοκιμασία ένα κρίσιμο θεσμό για τον Ελληνισμό. Και σήμερα η Κυβέρνηση έφθασε με την Υπουργό Εξωτερικών να καταφεύγει στο κεφάλαιο που το ΠΑ.ΣΟ.Κ. με τον Ανδρέα Παπανδρέου και τον Κώστα Σημίτη όλα τα προηγούμενα χρόνια δημιούργησαν στον αραβικό κόσμο, προκειμένου να επιστρέψει στην κατάσταση ante. Δηλαδή τι; Να ζητήσει, να εκλιπαρήσει να γίνει ξανά η αναγνώριση από την Ιορδανία.
      Να προχωρήσουμε στο ζήτημα του Κοσόβου; Κατανοεί κανένας ποια είναι η ελληνική θέση σε ένα μείζον θέμα για την ασφάλεια στην περιοχή; Ποια ήταν η λογική της Κυβέρνησης να εμφανιστεί σχεδόν μεγαθύμως αποδεχόμενη το σχέδιο Αχτισάρι και την προοπτική της ανεξαρτησίας; Γιατί δεν διεκδίκησε μία καλύτερη διαπραγματευτική θέση στα διεθνή fora, όπως έκαναν  άλλες δυνάμεις, οι οποίες αντιλαμβάνονται την εξωτερική πολιτική με τα δικά τους συμφέροντα και που θα μπορούσε να είχε πετύχει, όπως φάνηκε και στη Σύνοδο των οκτώ, ένα μεγαλύτερο χρονικό διάστημα, όταν ο ίδιος ο Πρόεδρος της Γαλλίας ζήτησε να δοθεί περισσότερος χρόνος για το ζήτημα του Κοσόβου;
      Όλα αυτά δεν είναι τυχαία, κυρίες και κύριοι συνάδελφοι. Δεν είναι τυχαίο ότι στο ζήτημα του Ευρωπαϊκού Συντάγματος έχουμε μία Κυβέρνηση που δεν υπερασπίστηκε αυτό που και χθες ο Βαλερί Ζισκάρ Ντ’ Εστέν  στη «LE MONDE»  αναφέρει: «Δεν μπορεί να παραγνωρίζει η Ευρωπαϊκή  Ένωση ότι δεκαοχτώ χώρες, πάνω από τα 2/3 των πολιτών της Ευρωπαϊκής Ένωσης, έχουν επικυρώσει το Ευρωπαϊκό Σύνταγμα». Και δεν διεκδίκησε η ελληνική Κυβέρνηση τη δυνατότητα να υπάρξει μία άλλη διαδικασία η οποία θα έθετε ουσιαστικά σε ισχύ το Σύνταγμα με όλες τις βασικές προβλέψεις, οι οποίες τείνουν σε μία πολιτική ενοποίηση της Ενωμένης Ευρώπης, κάτι που είναι  προς τα ελληνικά συμφέροντα.
      Όλα αυτά, λοιπόν, δείχνουν ότι πίσω από την εικόνα και τη βιτρίνα που είναι το αγαπημένο πεδίο της  κυβερνητικής πολιτικής, υπάρχει η ίδια στρατηγική: «να διαβάσουμε τις δημοσκοπήσεις και μπροστά στο φόβο του πολιτικού κόστους να μη θίξουμε και να μην αλλάξουμε τίποτα». 
      Αυτό χαρακτηρίζει τριάμισι χρόνια την Κυβέρνηση του κ. Καραμανλή. Δυστυχώς αυτό χαρακτηρίζει και την εξωτερική πολιτική. 
      Πρέπει να πούμε ότι μπορεί να είναι κατανοητή αυτή η επιλογή του να μην κουραστείτε για τριάμισι χρόνια, πρέπει όμως να γνωρίζετε ότι φθάνουν οι εκλογές και ο ελληνικός λαός θα σας ξεκουράσει για τα καλά.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Έχω την τιμή να ανακοινώσω στο Σώμα ότι ο Πρόεδρος του Συνασπισμού Ριζοσπαστικής Αριστεράς κ. Αλαβάνος με επιστολή του ορίζει ως Κοινοβουλευτικό Εκπρόσωπο για τη σημερινή επερώτηση το συνάδελφο Βουλευτή κ. Νίκο Κωνσταντόπουλο.
      Το λόγο έχει η συνάδελφος κ. Διαμαντοπούλου. 
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, η σημερινή συζήτηση γίνεται με τρομακτικές εξελίξεις στη Μέση Ανατολή και με τις εξελίξεις στο παλαιστινιακό ζήτημα να φθάνουν στο ναδίρ, ίσως στο χειρότερο σημείο που θα μπορούσε να φανταστεί κανείς με τις εξοντωτικές συγκρούσεις μεταξύ των δύο παρατάξεων. Εξελίξεις οι οποίες μπορεί να προκαλέσουν ντόμινο σε ολόκληρη την περιοχή. Μια περιοχή που είναι βεβαίως πολύ κοντά μας.
      Οι εξελίξεις στη Μέση Ανατολή αποτελούν ένα πολύ μεγάλο και πολύ σημαντικό, στοιχείο του παζλ που εξελίσσεται στο γεωπολιτικό και γεωοικονομικό σκηνικό της περιοχής μας. Ζούμε σε μια εποχή που υπάρχουν μεγάλες ανακατατάξεις, μεγάλες διαφοροποιήσεις. Γύρω μας όλα αλλάζουν. Η κατάσταση στην Τουρκία είναι πολύ διαφορετική απ’ αυτή που ήταν μια δεκαετία πριν. Η Ευρώπη είναι διαφορετική. Στα Βαλκάνια φαίνεται να ανοίγουν πάλι οι ασκοί του Αιόλου. Η Ρωσία βγαίνει από την περιοχή των πάγων σε μια πολύ ενεργή πολιτική δραστηριότητα και απαιτώντας μια νέα θέση στο γενικό σκηνικό. Είναι σαφές ότι η Ελλάδα χρειάζεται σήμερα μια νέα στρατηγική.
      Ποια είναι η θέση της χώρας μας σήμερα μέσα σ’ αυτό το πολύ δύσκολο πολιτικό σκηνικό; Νομίζω ότι θυμίζουμε λίγο την περίοδο του 1993. Η Ελλάδα έχει καταφέρει και πάλι να έχει πρόβλημα χωρίς καν πρόταση λύσης για το σύνολο των θεμάτων που ανοίγουν: Σκόπια, Βαλκάνια με Κόσοβο, Τουρκία, Κυπριακό, η θέση μας στην Ευρωπαϊκή Ένωση. Και πάλι όλα τα ζητήματα είναι ανοιχτά.
      Όταν ανέλαβε η κ. Μπακογιάννη υπήρξε, νομίζω από πολλούς η ελπίδα ότι κάτι θα αλλάξει, από την εκκωφαντική σιγή ή τη θορυβώδη επικοινωνία θα μπαίναμε σε σαφείς και συγκεκριμένες επιλογές με πολιτικό προσανατολισμό. Δεν έγινε τίποτα απ’ αυτά. Ίσως η λογική και η στρατηγική της αδράνειας, που είδαμε από την πρώτη μέρα που ανέλαβε ο κ. Καραμανλής επεκράτησε απολύτως στην εξωτερική πολιτική.
      Η Ελλάδα, χώρα πρότυπο το 2001 για τις δέκα χώρες που έμπαιναν τότε στην Ευρώπη, είναι σήμερα παράδειγμα προς αποφυγή. Η απογραφή και ο ευτελισμός της χώρας με τα στοιχεία της και τα πισωγυρίσματα στην Ευρώπη, δίνουν μια άλλη Ελλάδα απ’ αυτή που όλοι ήθελαν να μιμηθούν, που ήθελαν να πάνε σε μια χώρα που είχε βγει από τη δικτατορία, με οικονομική υστέρηση η οποία μπήκε στην Ο.Ν.Ε., η οποία πέτυχε πολύ μεγάλους και ισχυρούς δείκτες στα αναπτυξιακά επίπεδα και στο  θέμα του βιοτικού επιπέδου του λαού της. Όλα αυτά δεν υπάρχουν πια.
      Η Ελλάδα δεν ήταν μόνο δείγμα προς μίμηση. Και θυμάμαι την εποχή του 2001 χώρες να στέλνουν αντιπροσωπείες τους στην Ελλάδα, η Τσεχία, η Ουγγαρία, η Πολωνία, για να συνεργαστούν με την ελληνική Κυβέρνηση θεωρώντας ότι ήταν ένα από τα επιτυχημένα παραδείγματα της ευρωπαϊκής ένταξης. Σήμερα η πραγματικότητα είναι τελείως αντίθετη.
      Η Ελλάδα δεν ήταν πετυχημένη χώρα μόνο επειδή είχε πραγματικά οικονομικά, σημαντικά αναπτυξιακά βήματα ή αποκατέστησε πλήρως τη λειτουργία του δημοκρατικού πολιτεύματος. Ήταν μια χώρα που είχε καταφέρει να αλλάξει την εθνική εξωτερική πολιτική, ενσωματώνοντάς την στην ευρωπαϊκή πολιτική με πολύ συγκεκριμένες επιτυχίες.
      Η Ελλάδα είχε καταφέρει όσον αφορά τα Βαλκάνια, από πρόβλημα να γίνει στρατηγικός εταίρος. Σας θυμίζω τη συμφωνία της Θεσσαλονίκης, η οποία και σήμερα είναι η βάση πολύ σημαντικών σχεδίων ή αν θέλετε και η βάση για την περαιτέρω διεύρυνση, που είναι και η μόνη λύση.
      Το δεύτερο σημαντικό στοιχείο ήταν η θέση μας στην Ευρώπη. Κανείς δεν μπορεί να υπερβάλει για το ρόλο μας. Σήμερα στους είκοσι επτά είμαστε μια χώρα μεσαία, δεν είμαστε μια χώρα μικρή. Παρατηρούμε όμως μια Ευρώπη η οποία θυμίζει λίγο τις αρχές του 19ου αιώνα. 
      Είναι η Ευρώπη της Merkel, του Sarkozy, του διδύμου Blair και Βrown, όπου αυτοί αποφασίζουν, αυτοί ακούγονται, αυτοί προτείνουν στην κεντρική ευρωπαϊκή πολιτική σκηνή τι θα γίνει με το Σύνταγμα, τι θα γίνει με τις σχέσεις μας με τις Ηνωμένες Πολιτείες, τι θα γίνει με το ΝΑΤΟ. Δεν είναι αυτή η Ευρώπη που ξέρουμε, που θέλουμε και που αγαπούμε. Δεν είναι αυτή η Ευρώπη των τριών μεγάλων κρατών, τα οποία μπορούν να αποφασίσουν και να δημιουργούν το νέο διευθυντήριο. Μπορεί η Ελλάδα να αλλάξει τα δεδομένα; Κανείς δεν το έλεγε αυτό. Όμως, αυτό που απαιτούμε από τη χώρα μας με την ιστορία που έχει πια στην Ευρωπαϊκή Ένωση, είναι να καταθέσει θέσεις και απόψεις, είναι να καταθέσει θέσεις και να βάλει κόκκινη γραμμή στο θέμα του Ευρωπαϊκού Συντάγματος. Να βάλει γραμμές, για να μπορεί να διαπραγματευτεί. Να έχει σαφή άποψη, για να είναι σεβαστή στα διεθνή fora, στα οποία σήμερα πολύ δύσκολα θα μπορούσε κανείς να πει ότι παίζει σημαντικό ρόλο. 
      Επίσης η χώρα μας ήταν αξιοθαύμαστη για το ρόλο που έπαιξε και την ισορροπία που κράτησε σε πολύ δύσκολες στιγμές όσον αφορά τις Ηνωμένες Πολιτείες της Αμερικής. Δεν ήταν μία χώρα η οποία συγκρούστηκε μετωπικά όταν είχε ακόμα την Προεδρία, όμως ήταν μία χώρα με ευρωπαϊκό σαφή προσανατολισμό. Ξέραμε η χώρα μας που άνηκε και που ήταν τα συμφέροντά της. Σήμερα είναι μία χώρα η οποία πραγματικά κινείται προς τον ατλαντισμό, χωρίς κι αυτό να είναι απολύτως σαφές. 
      Η ιστορία της αντιπυραυλικής ασπίδας και η πολύ γρήγορη τοποθέτηση του Υπουργείου Εξωτερικών δημιούργησε σημαντικά προβλήματα και αφαίρεσε επιχειρήματα διαπραγμάτευσης για το μέλλον. 
      Δεν ξέρουμε τι έγινε στο Συμβούλιο Υπουργών Άμυνας που έγινε χθες, όπου τουλάχιστον από σημερινά δημοσιεύματα του ξένου Τύπου φαίνεται να μπήκε το θέμα της αντιπυραυλικής ασπίδας και θέμα συμμετοχής της Ελλάδος. Αυτό φαίνεται ότι θα μας εξηγήσει σήμερα η κυρία Υπουργός. 
      Η Ελλάδα την προηγούμενη περίοδο πέτυχε σε δύο σημαντικά στοιχεία γιατί υπήρχε στρατηγικός σχεδιασμός. Το πρώτο ήταν τα ελληνοτουρκικά, τα οποία ένταξε με το Ελσίνκι στην ευρωτουρκική ατζέντα, στη διαπραγμάτευση Ευρώπης-Τουρκίας με βάση το Διεθνές Δίκαιο, το οποίο σέβεται και τα εργαλεία και τους θεσμούς και το δεύτερο σημαντικό ήταν το θέμα της ένταξης της Κύπρου, όπου εκεί υπήρχε μία πάλι μεγάλη στρατηγική ένταξης της Κύπρου χωρίς επίλυση του πολιτικού ζητήματος. Σε αυτό θα σταθώ και μ’ αυτό θα τελειώσω, κύριε Πρόεδρε. 
      Θα ήθελα να πω επιγραμματικά τις διαπιστώσεις σήμερα. 
      Στις 8 Ιουλίου 2006 γίνεται η διαδικαστική συμφωνία των δύο μερών. Τι έχει γίνει από τότε μέχρι σήμερα:
      Ο Βαν Κι Μουν στην έκθεση την οποία παρουσιάζει, φαίνεται να αμφισβητεί τη χρησιμότητα της παρουσίασης της δύναμης του Ο.Η.Ε. και υιοθετεί τη θέση του προκατόχου του για άρση της απομόνωσης των Τουρκοκυπρίων.
      Η Ευρωπαϊκή ‘Ένωση διατηρεί στην ημερήσια διάταξη συζητήσεων τον κανονισμό για απευθείας εμπόριο και πιέζει για την υιοθέτησή του. Το ψευδοκράτος έχει ήδη προωθήσει τις θέσεις του για άρση απομόνωσης στην Ισλαμική Διάσκεψη και βεβαίως αναπτύσσει ένα πλήθος επαφών ανωτάτου επιπέδου, το οποίο βλέπουμε με όλες τις ηγεσίες της Ευρώπης και των Ηνωμένων Πολιτειών. 
      Το Ευρωπαϊκό Κοινοβούλιο και η Γερμανική Ομοσπονδιακή Βουλή υιοθετούν θέση για άρση της απομόνωσης. Επί του εδάφους της Κύπρου συνεχίζεται ένας πρωτοφανής οικοδομικός οργασμός πάνω στις περιουσίες των Ελληνοκυπρίων, ενώ για πρώτη φορά βλέπουμε ο Βαν Κι Μουν να καταγράφει ως πηγή ανησυχίας για τις πρόνοιες μιας μελλοντικής διευθέτησης του Κυπριακού το περιουσιακό, αφού τα πάντα ξεπωλούνται αυτήν τη στιγμή. Συνεχίζεται χωρίς προηγούμενο ο εποικισμός με χιλιάδες Τούρκους πολίτες που βρίσκονται στα κατεχόμενα ως εποχικοί εργάτες. Το περιουσιακό στοιχείο εμπλέκεται σοβαρά, γιατί έχουμε για πρώτη φορά ένα θετικό σχολιασμό από το Ευρωπαϊκό Δικαστήριο Ανθρωπίνων Δικαιωμάτων για την επιτροπή του ψευδοκράτους, η οποία θα κρίνει το θέμα των περιουσιών. Οι σχέσεις των δύο Κοινοτήτων βρίσκονται στο ναδίρ. Ποτέ τα τελευταία χρόνια δεν υπήρχε τέτοια απομόνωση των δύο Κοινοτήτων με άρση βεβαίως των εθνικισμών και των αδιεξόδων.
      Βεβαίως η Κύπρος είναι μία ανεξάρτητη χώρα και έχει την ευθύνη και της εξωτερικής πολιτικής και των επιλογών της.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Όμως, κύριε Πρόεδρε, θα ήθελα να ρωτήσω την κυρία Υπουργό: Η Ελλάδα στο σύνολο των πολιτικών της δυνάμεων για πάρα πολλά χρόνια έχει συμφωνήσει στο όραμα μιας διζωνικής, δικοινοτικής ομοσπονδίας. Προς αυτή την κατεύθυνση κινηθήκαμε πάντα. Πίσω απ’ αυτό υπάρχει ιστορία, υπάρχει πολιτική, υπάρχει διπλωματία. Αυτή ήταν η κατεύθυνσή μας. Σήμερα παραιτούμαστε απ’ αυτόν το στόχο; Εάν δεν παραιτούμαστε και είναι αυτός ο στόχος μας, ποια είναι η στρατηγική που προτείνει η ελληνική Κυβέρνηση; Γιατί η ελληνική Κυβέρνηση είναι σήμερα απολύτως απούσα ως προς προτάσεις, διεθνείς διαδικασίες, σκέψεις έστω, για το πώς θα βγούμε από το αδιέξοδο. Εάν όχι, τότε πρέπει να πούμε ότι αποδεχόμαστε ως χώρα, η Κυβέρνηση δηλαδή αποδέχεται, τα διχοτομικά τετελεσμένα: το περιουσιακό, τους εποίκους, την αναβάθμιση του ψευδοκράτους, την αποδυνάμωση της επαναπροσέγγισης; Και αυτό γίνεται μέρα με τη μέρα. Και εκεί η Κυβέρνηση Καραμανλή αναλαμβάνει μια τεράστια ευθύνη απέναντι σε μια επερχόμενη διχοτόμηση με μια συνειδητή επιλογή της στρατηγικής της αδράνειας. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Διαμαντοπούλου.
      Θα δώσω το λόγο τώρα στην Υπουργό Εξωτερικών, την κ. Ντόρα Μπακογιάννη.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κύριε Πρόεδρε, κυρίες και κύριοι Βουλευτές, κατ’ αρχάς θέλω να ευχαριστήσω το ΠΑ.ΣΟ.Κ. για την επερώτηση που κατέθεσε. Θεωρώ ότι είναι ιδιαίτερα σημαντικό, έστω μετά από ενάμιση χρόνο, να μας δοθεί η ευκαιρία στη Βουλή των Ελλήνων να μιλήσουμε για θέματα εξωτερικής πολιτικής. Το θεωρώ ιδιαίτερα σημαντικό διότι, παρά τις όποιες αντιπολιτευτικές προσπάθειες κατεβλήθησαν, επί της ουσίας υπάρχει ένας διάχυτος προβληματισμός. 
      Νομίζω ότι συμφωνούμε όλοι μέσα σ’ αυτήν την Αίθουσα ότι δυο είναι τα βασικά ζητήματα που πρέπει να απασχολούν κάθε υπεύθυνη και ειλικρινή συζήτηση για την εξωτερική πολιτική της χώρας: Πρώτον -αναφέρθηκαν κάποιοι Βουλευτές ήδη νωρίτερα- μέσα σε ποιο διεθνές περιβάλλον ασκείται, ποια είναι η κατάσταση, ποιες είναι οι προκλήσεις -ευρύτερες και ειδικότερες- που καλούμαστε να αντιμετωπίσουμε. Και δεύτερον, εάν μέσα σ’ αυτό το περιβάλλον και στα όρια που οι συνθήκες θέτουν, η πολιτική μας διασφαλίζει τα γενικότερα και ειδικότερα ελληνικά συμφέροντα και προασπίζει την ειρήνη, που αποτελεί ζωτική προϋπόθεση προόδου και προκοπής του λαού και του τόπου. 
      Κυρίες και κύριοι Βουλευτές, κοινή είναι πιστεύω η διαπίστωση σ’ αυτή την Αίθουσα, αλλά και στην ελληνική κοινωνία, ότι υπάρχουν τόσο στην περιοχή μας όσο και ευρύτερα πολλοί λόγοι που δικαιολογούν σοβαρό προβληματισμό, εάν όχι ανησυχία. Η Ευρωπαϊκή Ένωση, που αποτελεί σταθερά την αναμφισβήτητη και θεμελιώδη στρατηγική επιλογή και βάση της εξωτερικής μας πολιτικής –το είπατε και κάποιοι από εσάς νωρίτερα- δεν περνά την καλύτερη περίοδο της ιστορίας της. 
      Ειδικότερα, μετά τη μαζική διεύρυνση του 2003 με δέκα νέα μέλη, γεγονός θετικό αυτό καθ’ εαυτό, η Ευρωπαϊκή Ένωση αναζητά ένα νέο βηματισμό κι ένα  νέο δυναμισμό. Οφείλουμε να είμαστε ειλικρινείς: Μετά τη μεγάλη διεύρυνση, αλλά και την καθυστέρηση της ουσιαστικής θεσμικής θωράκισής της, η Ευρωπαϊκή Ένωση, ναι, δεν είναι αυτό που ήταν. Συμφωνώ με την κ. Διαμαντοπούλου. Ο αριθμός των είκοσι πέντε και σήμερα είκοσι επτά κρατών-μελών καθιστά τις διαδικασίες απόφασης πιο χρονοβόρες, τελικά πιο δύσκολες απ’ ό,τι ήταν μόλις πριν από τέσσερα χρόνια. Ορισμένοι δε εταίροι –λίγοι ευτυχώς, αλλά υπάρχουν- μοιάζουν να μην έχουν αφομοιώσει πλήρως τη φιλοσοφία λειτουργίας της Ευρωπαϊκής Ένωσης. Ιδιαίτερα σημαντικές για την Ευρωπαϊκή Ένωση πολιτικές, όπως η περαιτέρω προώθηση της κοινής εξωτερικής πολιτικής και πολιτικής ασφάλειας, η ανάγκη για ενίσχυση της ανταγωνιστικότητάς της στο απαιτητικό και παγκοσμιοποιημένο οικονομικό περιβάλλον, η στρατηγικής σημασίας συνεργασία της με τη Ρωσία, υφίστανται τις επιπτώσεις και τις καθυστερήσεις της σημερινής πραγματικότητας της Ευρωπαϊκής Ένωσης. 
      Σας θυμίζω πόσο δύσκολο ήταν να επιτευχθεί συμφωνία στο κρίσιμο ζήτημα του κοινοτικού προϋπολογισμού για την περίοδο 2007-2013, ανεξάρτητα βέβαια από το γεγονός ότι το τελικό αποτέλεσμα που πέτυχε η Κυβέρνηση ήταν ιδιαίτερα θετικό για την Ελλάδα. Η διετής αναστολή στο ζήτημα της Ευρωπαϊκής Συνταγματικής Συνθήκης επέτεινε την αίσθηση κρίσης που αντιμετώπιζε και αντιμετωπίζει ακόμα και σήμερα η Ευρωπαϊκή Ένωση. 
      Το επόμενο Συμβούλιο των Υπουργών Εξωτερικών στο Λουξεμβούργο που πηγαίνω την Κυριακή και βεβαίως το προσεχές Ευρωπαϊκό Συμβούλιο στις Βρυξέλλες όπου η χώρα θα εκπροσωπηθεί από τον Πρωθυπουργό είναι πράγματι εξαιρετικά κρίσιμα για το μέλλον της υπόθεσης της Συνταγματικής Συνθήκης.
      Η Ελλάδα είναι παρούσα στη συζήτηση και ομολογώ ότι δυσκολεύομαι να κατανοήσω τις θέσεις ορισμένων Βουλευτών του ΠΑ.ΣΟ.Κ. που ακούστηκαν σήμερα εδώ. Βεβαίως είμαστε παρόντες και είμαστε ενεργά παρόντες και χάρη στη δική μας πρωτοβουλία –και λυπάμαι που δεν βλέπουν τόση δημοσιότητα τα θέματα του Υπουργείου Εξωτερικών- έγινε μία πολύ μεγάλη προσπάθεια οργάνωσης των δεκαοκτώ μελών, δηλαδή, αυτών των χωρών που έχουν σήμερα ψηφίσει, κυρίες και κύριοι Βουλευτές, τη Συνθήκη διότι εμείς που την ψηφίσαμε, την ψηφίσαμε μετά λόγου γνώσεως. Εσείς, δηλαδή, την ψηφίσατε. Την ψηφίσατε στη Βουλή των Ελλήνων μετά λόγου γνώσεως, δεν την ψηφίσατε τυχαία. Ξέρατε τι ψηφίζατε. Μαζί με μας άλλες δεκαοκτώ χώρες έχουν ψηφίσει τη Συνθήκη και βεβαίως σεβόμαστε τις δύο κοινωνίες οι οποίες αρνήθηκαν διά δημοψηφίσματος τη Συνθήκη αυτή. Αυτό όμως δεν σημαίνει ότι οι υπόλοιποι δεκαοκτώ άβουλοι και άμοιροι θα παρακολουθούν μία εξέλιξη που πηγαίνει προς την αντίθετη κατεύθυνση απ’ αυτήν που εμείς πιστεύουμε.
      Ποιο είναι, λοιπόν, το ζητούμενο σήμερα και ποια είναι και η θέση της χώρας μας; Η θέση της χώρας μας είναι πρώτον ότι δεν πρέπει να υπάρξουν νέες αναβολές και καθυστερήσεις, ούτε όμως θα πρέπει να αποδυναμωθεί η ουσία όσων εμείς τουλάχιστον έχουμε αποδεχθεί. 
      Δεν θέλω να είμαι δηκτική, αλλά θα πρέπει και στη Βουλή των Ελλήνων να πω ότι έχει υπογραφεί αυτή η Συνθήκη από το σύνολο των ηγετών της Ευρωπαϊκής Ένωσης σε κάποια στιγμή. Αυτοί έβαλαν την υπογραφή τους κάτω απ’ αυτήν τη Συνθήκη. Εμείς, λοιπόν, στην Ελλάδα την υπογράψαμε, τη φέραμε στη Βουλή των Ελλήνων, την τιμούμε και τη στηρίζουμε, κυρίες και κύριοι Βουλευτές. 
      Χρειαζόμαστε αναμφισβήτητα να βρούμε όμως μία λύση στο θέμα αυτό, άρα το θέμα που τίθεται για την Ελλάδα είναι ότι βεβαίως η Ευρώπη πρέπει να βρει ένα νέο δυναμισμό, ένα νέο βηματισμό, να βγει από τη σημερινή αβεβαιότητα και οι αποφάσεις αυτές θα μας οδηγήσουν σε ένα αύριο ισχυρότερης αυτοπεποίθησης. Υπάρχει η γενική αίσθηση ότι αυτό είναι εφικτό. 
      Το ερώτημα πάντως του πού ακριβώς θα καταλήξει η συμφωνία στην Ευρωπαϊκή Ένωση είναι ακόμα ανοιχτό και θέλω εδώ να είμαι τελείως ξεκάθαρη και τελείως ειλικρινής. Ο αριθμός των χωρών που υποστηρίζει το μεγαλύτερο μέρος της Ευρώπης, ο αριθμός των χωρών που υποστηρίζει να μείνουμε όσο πιο κοντά γίνεται στην Ευρωπαϊκή Συνθήκη είναι συντριπτικά μεγαλύτερος, αλλά χρειαζόμαστε και την ομοφωνία και κατατίθενται προτάσεις απ’ αυτούς, κύριε Τσοχατζόπουλε, που έχουν το πρόβλημα μέσα. Εμείς ένα πρόβλημα θα έχουμε, να γυρίσουμε στον ελληνικό λαό και να του πούμε ότι απ’ αυτά που επιθυμεί τελικώς η συναίνεση η οποία επετεύχθη έδωσε λιγότερα διότι ακριβώς έρχεται ο κ. Σαρκοζί, διότι έρχονται άλλες χώρες οι οποίες εν πάση περιπτώσει δεν μπορούν να προχωρήσουν μπροστά. Το τελικό ζητούμενο όμως είναι να βρούμε μία συμφωνία και πρέπει να βρούμε μία συμφωνία.
      Εάν δε η Ευρωπαϊκή Ένωση χρειαστεί να προχωρήσει, κυρίες και κύριοι Βουλευτές, στη λογική των ενισχυμένων συνεργασιών, κατά την άποψή μας δεν θα πρέπει ούτε να δειλιάσει ούτε να ολιγωρήσει. 
      Η Ελλάδα θέλει και κυρίως μπορεί να είναι στην «καρδιά» των κρατών εκείνων που θα αποτελέσουν τη νέα πρωτοπορία για μία ισχυρή, δημοκρατική, ανταγωνιστική και κοινωνική Ευρώπη, για μία Ευρώπη όπως την έχει ανάγκη η διεθνής κοινότητα, αξιόπιστη, αποτελεσματική, έτοιμη να συμβάλει στην αντιμετώπιση των μεγάλων προκλήσεων και απειλών που ταλανίζουν πολλές περιοχές του κόσμου και βεβαίως κατ’ εξοχήν τη Μέση Ανατολή.
      Χαίρομαι που αναφέρθηκε η κ. Διαμαντοπούλου στη Μέση Ανατολή. Πολύ λίγη συζήτηση γίνεται δυστυχώς στην ελληνική κοινή γνώμη, όμως η Μέση Ανατολή είναι μία περιοχή που είναι κυριολεκτικά δίπλα στην «αυλή» μας. 
      Ξέρετε ότι μόλις χθες επέστρεψα από τη Μέση Ανατολή έχοντας ολοκληρώσει μακρά σειρά συναντήσεων και συνομιλιών στο Ισραήλ, στην Παλαιστίνη, στη Συρία, στην Ιορδανία και στο Λίβανο.
      Κυρίες και κύριοι Βουλευτές, η Μέση Ανατολή περνά την πιο δύσκολη, την πιο κρίσιμη και την πιο επικίνδυνη περίοδο στην πρόσφατη ιστορία της. Όσοι από εμάς ασχολήθηκαν εδώ και χρόνια με τα θέματα της Μέσης Ανατολής είτε από μακριά είτε από πιο κοντά και έχουν παρακολουθήσει το θέμα αντιλαμβάνονται ότι αυτήν τη στιγμή έχουν φθάσει σε σημείο στην κυριολεξία εκρηκτικό. Η απόσταση που μας χωρίζει από μια κατάσταση γενικευμένης ανάφλεξης είναι πάρα πολύ μικρή και θα γίνεται κάθε μέρα μικρότερη, εάν δεν υπάρξει άμεση, ουσιαστική και αποφασιστική δραστηριοποίηση, καθώς και βοήθεια της διεθνούς κοινότητας.
      Σε αυτό το πλαίσιο η Ελλάδα εδώ και πάρα πολύ καιρό, για την ακρίβεια από την ημέρα που ξεκίνησε η συζήτηση στο επίπεδο του Συμβουλίου Ασφαλείας του Ο.Η.Ε. μέχρι και σήμερα, σε όλα τα συμβούλια της Ευρωπαϊκής Ένωσης υποστηρίζει ότι είναι απολύτως αναγκαία η μεγαλύτερη ευρωπαϊκή παρέμβαση στο θέμα της Μέσης Ανατολής. Και μου δίνεται η ευκαιρία σήμερα από τη Βουλή των Ελλήνων να κάνω μια δημόσια έκκληση σε όλους, στον Ο.Η.Ε., στις Ηνωμένες Πολιτείες, στην Ευρωπαϊκή Ένωση, στον Αραβικό Σύνδεσμο, προς τις πολιτικές ηγεσίες και τους πολιτικούς παράγοντες στη Μέση Ανατολή να προχωρήσουν σήμερα σε μια συντονισμένη προσπάθεια για την αντιμετώπιση της κρίσεως. Ξέρω ότι το κουαρτέτο θα μαζευτεί μέχρι το τέλος Ιουνίου, ξέρω ότι θα υπάρξουν συγκεκριμένες συζητήσεις και κάναμε πολύ μεγάλη προσπάθεια να βοηθήσουμε και εμείς με την παρουσία μου εκεί, για να μπορέσουμε να στείλουμε ένα σωστό μήνυμα μετριοπάθειας και πάνω απ’ όλα της συμμετοχής στις συζητήσεις.
      Με ακούτε πολύ ανήσυχη, κυρίες και κύριοι Βουλευτές, και είμαι πολύ ανήσυχη. Είναι αλήθεια. Είμαι ιδιαίτερα προβληματισμένη, γιατί στη Μέση Ανατολή τραυματισμένες, εξασθενημένες πολιτικές ηγεσίες, αγαθών πολλές φορές προθέσεων, καλούνται να αντιμετωπίσουν γρήγορα και αποτελεσματικά εξαιρετικά δύσκολα και πιεστικά προβλήματα κάθε μορφής, προβλήματα ανασφάλειας, ανέχειας σε κοινωνίες που κινδυνεύουν όλο και περισσότερο να πιαστούν στην παγίδα του εξτρεμισμού και των κάθε είδους μηνυμάτων μισαλλοδοξίας και ακραίων πρακτικών.  Δείτε τι συμβαίνει στη Γάζα, στο Ιράκ, στο Λίβανο. Είκοσι λεπτά πριν προσγειωθώ στο Λίβανο είχε δολοφονηθεί Βουλευτής του κόμματος του Χαρίρι. 
      Κυρίες και κύριοι Βουλευτές, πήγα σε ένα Λίβανο, στον οποίο ο κόσμος είχε παγώσει. Οι δρόμοι είχαν αδειάσει. Η κοινωνική και η οικονομική ζωή, τα πάντα είχαν σταματήσει. Είχες το αίσθημα ότι αυτή η κοινωνία κρατάει μια βαθιά αναπνοή και ετοιμάζεται για το επόμενο κτύπημα. Και θέλω να ξέρετε -διότι κάποιος είπε ότι ταξιδεύουμε- ότι δεν ταξιδεύουμε, κυρίες και κύριοι Βουλευτές, για κανέναν άλλο λόγο, παρά για να προσπαθήσουμε να είμαστε χρήσιμοι. Οι προσπάθειες, τις οποίες καταβάλλαμε, ήταν ακριβώς για να βοηθήσουμε και εμείς, όχι βεβαίως επιβάλλοντας την άποψή μας, αλλά καταθέτοντας την άποψή μας για περισσότερη συμμετοχή και συνεργασία, για περισσότερο πολιτικό διάλογο εντός του Λιβάνου, για τη συμμετοχή όλων σε αυτόν τον πολιτικό διάλογο, για να μπορέσουμε να έχουμε μια Κυβέρνηση η οποία θα υπερασπιστεί αποτελεσματικά την ανεξαρτησία του Λιβάνου, την πολυπολιτισμική κοινωνία του Λιβάνου, τη δημοκρατία του Λιβάνου. Αυτός είναι ο στόχος, αυτό προσπαθούμε και μας το αναγνωρίζουν όλοι.
      Επειδή άκουσα και πριν πολλή κουβέντα να γίνεται από διάφορους Βουλευτές -δεν μπορώ να σας πω και συναδέλφους, ελπίζω μετά τις εκλογές- για το τι κάνουμε ακριβώς με την παρουσία μας εκεί, δεν μπορείτε να φανταστείτε πόσο σημαντικό είναι ότι σήμερα η Ελλάδα από όλες αυτές τις χώρες της Μέσης Ανατολής αναγνωρίζεται ως ανιδιοτελής φίλος, ως έντιμος συνομιλητής και ως μια χώρα η οποία μπορεί μέσα πάντα από την κοινή ευρωπαϊκή πολιτική -διότι δεν θέλουμε να διασπάσουμε κανένα μέτωπο- να μας αποδέχονται όλοι και να μας αναγνωρίζουν το ενδιαφέρον μας.
      Αναγνωρίζουν και αναζητούν τη συμβουλή και τη συμβολή μας τόσο διμερώς όσο και στο ευρωπαϊκό πλαίσιο, στην προσπάθεια αντιμετώπισης των προβλημάτων και προκλήσεων, όπως παραδείγματος χάριν η κακή οικονομική κατάσταση στα παλαιστινιακά εδάφη και η ανάγκη κίνησης ειρηνευτικής διαδικασίας ξανά. 
      Και η επιτυχημένη κινητοποίησή μας πέρσι το καλοκαίρι και η πολιτική μας στο Συμβούλιο Ασφαλείας του Ο.Η.Ε. και η άμεση ανταπόκρισή μας στην απόφαση για τη συγκρότηση διεθνούς δύναμης της UNIFIN και η ελληνική οικονομική ανθρωπιστική βοήθεια στην Παλαιστίνη, αλλά και στο Λίβανο και η μετριοπάθεια και η σταθερή αποφασιστικότητα του ελληνικού μηνύματος για τον τερματισμό του κύκλου της βίας και για το συνεχή διάλογο χωρίς αποκλεισμούς, είναι θέσεις και πολιτική που βρίσκουν ανταπόκριση και έχει αφήσει ανεξίτηλες θετικές εντυπώσεις για τη χώρα μας όχι μόνο στη Μέση Ανατολή αλλά και ευρύτερα. 
      Διαμορφώσαμε έτσι, με συνεχή και συνεπή προσπάθεια, ένα σημαντικό πολιτικό και διπλωματικό κεφάλαιο που ενισχύει τη γενικότερη διεθνή εικόνα της χώρας και βοηθάει στις άλλες ειδικότερες προσπάθειές μας που αποτελούν αναπόδραστα το βασικό πεδίο της εξωτερικής μας πολιτικής και μιλώ τώρα για τις σχέσεις μας με τη γειτονιά μας, τα Βαλκάνια και την Τουρκία.
      Πριν αναφερθώ όμως στα ζητήματα αυτά θέλω να συμπληρώσω την εικόνα για το διεθνή περίγυρο, μέσα στον οποίο ασκείται η εξωτερική μας πολιτική.
      Κυρίες και κύριοι Βουλευτές, οι έντονες και πιεστικές ευρωπαϊκές αβεβαιότητες και η εκρηκτική κατάσταση στη Μέση Ανατολή δεν είναι μόνο πηγές προβληματισμού και ανησυχίας που επιδρούν στη διαμόρφωση της ελληνικής εξωτερικής πολιτικής. Η αυξανόμενη απόκλιση των θέσεων των Η.Π.Α. και της Ρωσίας για μία σειρά σημαντικών ζητημάτων, όπως ο τρόπος αντιμετώπισης των απειλών από τη διασπορά των όπλων μαζικής καταστροφής ή  ο προσδιορισμός του μελλοντικού καθεστώτος του Κοσσυφοπεδίου, διαμορφώνει δυστυχώς μία εξαιρετικά θολή ατμόσφαιρα. Είναι αναγκαία η περαιτέρω δραστηριοποίησή μας για την αποτροπή ανάδυσης νέων εντάσεων. Ποιος είναι ο ασφαλής δρόμος για την έγκαιρη εκτόνωση αυτής της ατμόσφαιρας; Ένας είναι ο δρόμος: Ο διάλογος και η συνεργασία. Και αυτό υποστήριξε η Ελλάδα από την πρώτη στιγμή. Οι σύγχρονες προκλήσεις και απειλές δεν γνωρίζουν ούτε αναγνωρίζουν σύνορα χωρών. Τονίσαμε ξεκάθαρα ότι για να αντιμετωπισθούν αποτελεσματικά απαιτείται η από κοινού ανάλυση και μελέτη του χαρακτήρα αυτών των προκλήσεων και των απειλών και αυτό είναι το πρώτο βήμα, η απαραίτητη βάση για την αναζήτηση αποτελεσματικών τρόπων και μέσων αντιμετώπισής τους.
      Συγκεκριμένα –και μου έκανε εντύπωση ότι ένας πολύ σοβαρός και μελετηρός συνάδελφος αναφέρθηκε σε δηλώσεις ή θέσεις της ελληνικής Κυβερνήσεως, θέλει μεγαλύτερη προσοχή η εξωτερική πολιτική, διότι καμμιά φορά και οι λέξεις παίζουν ρόλο- για το ζήτημα της αντιπυραυλικής άμυνας –και θέλω να είμαι τελείως ξεκάθαρη, γιατί υπάρχει παρανόηση, που καλλιεργήθηκε από ορισμένους τον τελευταίο καιρό- η θέση της χώρας είναι κρυστάλλινη. Το σοβαρό αυτό θέμα πρέπει να αποτελέσει αντικείμενο εκτενούς συζήτησης στο πλαίσιο του θεσμοθετημένου και δοκιμασμένου διαλόγου του Συμβουλίου Συνεργασίας ΝΑΤΟ-Ρωσίας. Δεν θα πρέπει να υπάρξουν ενέργειες που αγνοούν προβληματισμούς και ανησυχίες μίας χώρας όπως η Ρωσία, με την οποία η Ευρώπη, αλλά και το ΝΑΤΟ, βρισκόμαστε –κατά την άποψή μας- σε τελική ανάλυση, στην ίδια πλευρά. Στην πλευρά που επιδιώκει αποτελεσματική αντιμετώπιση της διεθνούς τρομοκρατίας και των άλλων πιθανών ασύμμετρων απειλών.
      Οι εξελίξεις στην πρόσφατη σύνοδο των G8, επιβεβαίωσαν τελικά την ορθότητα της ελληνικής θέσης, ότι απαιτείται περισσότερος και ουσιαστικότερος διάλογος και συνεργασία για ένα τόσο κρίσιμο ζήτημα. Η συζήτηση για τυχόν επέκταση της αντιπυραυλικής άμυνας με τρόπο που να καλύπτει το σύνολο της Ευρώπης, μόλις έχει κάνει την εμφάνισή της, στο πλαίσιο των ούτως ή άλλως πολύπλοκων διαδικασιών του ΝΑΤΟ. Σε κάθε περίπτωση η συζήτηση αυτή προβλέπεται να είναι μακριά και σύνθετη. Πολλά θα εξαρτηθούν άλλωστε από την πορεία και τα αποτελέσματα του ευρύτερου διαλόγου και της απαραίτητης συνεργασίας με όλους τους παράγοντες, συμπεριλαμβανομένης και της Ρωσίας, που πρόσφατα παρουσίασε ορισμένες ενδιαφέρουσες –όπως χαρακτηρίστηκαν και από την αμερικανική πλευρά- δικές της σκέψεις και προτάσεις.
      Συνεπώς δεν τίθεται σήμερα θέμα άμεσων αποφάσεων. Άλλωστε, η συζήτηση και το ενδεχόμενο ανάπτυξης αυτού του συστήματος –η επιτροπή αυτή θα το επεξεργάζεται, όπως μου είπε σήμερα ο Υπουργός Εθνικής Άμυνας, για ένα μεγάλο χρονικό διάστημα- έχει χρονικό βάθος τουλάχιστον μιας τριετίας. Η Ελλάδα είναι  και θα συνεχίσει να είναι εξαιρετικά προσεκτική σε όλη αυτή τη διαδικασία.
      Πρέπει εδώ να πω, ώστε να έχετε πλήρη εικόνα, ότι άλλες γειτονικές χώρες μέλη του ΝΑΤΟ είναι πολύ λιγότερο, εάν όχι και καθόλου, επιφυλακτικές, στην προοπτική να δεχθούν στο μέλλον αμυντικά συστήματα στο έδαφός τους. Αντιθέτως, θα έλεγα ότι το επιδιώκουν. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν εκπλήσσει αυτό για τις συγκεκριμένες χώρες. 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Αντιθέτως, θα έλεγα ότι το επιδιώκουν. 
      Εμείς –και θέλω να είμαι ξεκάθαρη σ’ αυτό- θα τηρήσουμε απαρέγκλιτα την υπεύθυνη και πολύ προσεκτική στάση για την οποία σας μίλησα. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Ναι ή όχι επί της αρχής;
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Να τελειώσω, κύριε Πρόεδρε. Έχετε όλη τη δυνατότητα να μιλήσετε. Ελπίζω πως δεν εκνευρίζω κανέναν με την ομιλία μου.
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κυρία Μπακογιάννη, και παρακαλώ όχι διακοπές.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Άλλωστε, ζήτημα εγκατάστασης στην Ελλάδα ουδείς έχει θέσει και πάντως δεν τίθεται από ελληνικής πλευράς. Αυτά, για να τελειώνουμε με τις παρερμηνείες και τις παρανοήσεις, ηθελημένες ή μη, που διογκώνουν αυτό το ζήτημα πέραν κάθε λογικού πλαισίου. 
      Κυρίες και κύριοι Βουλευτές, σε ένα τόσο σύνθετο και δύσκολο διεθνές περιβάλλον με τη σχεδιασμένη πολιτική που ακολουθούμε, έχουμε επιτύχει να διευρύνουμε τα διεθνή μας ερείσματα και τη συνεργασία μας προς όφελος της χώρας και της θέσης της στον κόσμο, της οικονομικής της ανάπτυξης και της ασφάλειάς της. Και δεν πειράζει, κύριοι Βουλευτές, να το παραδεχθούμε μεταξύ μας εδώ στη Βουλή των Ελλήνων, ότι δεν είναι τυχαίο –και λυπούμαι αν στεναχωριούνται μερικοί συνάδελφοι- ότι τόσο η Ουάσιγκτον όσο και η Μόσχα όσο και το Πεκίνο δηλώνουν απερίφραστα ότι ουδέποτε στο παρελθόν οι σχέσεις τους με την Ελλάδα υπήρξαν τόσο καλές και τόσο παραγωγικές προς αμοιβαίο όφελος. Διαβάστε το να το δείτε. 
      (Θόρυβος και διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ πολύ, κύριοι συνάδελφοι.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Η ισχυρή Ελλάδα, κύριοι Βουλευτές, είναι προς όφελος του ελληνικού λαού. Δεν χρειάζεται να προσπαθείτε ως ΠΑ.ΣΟ.Κ. να το αμφισβητήσετε. Σας κάνει κακό. 
      ΙΩΑΝΝΗΣ ΜΑΓΚΡΙΩΤΗΣ: Μα, όλα αυτά που έχουν συμβεί ήταν προς όφελός τους; 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Μαγκριώτη. Εξελίσσεται τόσο πολιτισμένα και ωραία η συζήτηση. Μην κάνετε διακοπές.
      ΙΩΑΝΝΗΣ ΜΑΓΚΡΙΩΤΗΣ: Μην υποτιμάτε τη νοημοσύνη μας, όμως.
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε …
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Παπαχρήστο.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Ψυχραιμία, κύριοι συνάδελφοι. Και βέβαια, θέλω διάλογο. Εγώ το διάλογο δεν τον φοβάμαι. 
      ΠΡΟΕΔΡΕΥΩΝ (Σωτήρης Χατζηγάκης): Κυρία Υπουργέ, παρακαλώ μην απαντάτε, προχωρήστε.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Το επιβεβαιώνουν, άλλωστε, η εμβάθυνση και διεύρυνση της συνεργασίας μας με τις Ηνωμένες Πολιτείες, η ενεργειακή και όχι μόνο συνεργασία μας με τη Ρωσία, καθώς και η χωρίς προηγούμενο ανάπτυξη των σχέσεών μας με την Κίνα σε όλους τους τομείς.
      Έχουμε εμπλουτίσει και ενισχύσει την παραδοσιακή πολιτική, διπλωματική δράση με την αποτελεσματική προώθηση της οικονομικής και το κτίσιμο της δημόσιας διπλωματίας. Θεμελιώδης αρχή της πολιτικής μας είναι ο σεβασμός των σχέσεων καλής γειτονίας, που αποτελούν άλλωστε κομβικής σημασίας αίτημα και στο πλαίσιο της Ευρωπαϊκής Ένωσης, αλλά και για την προοπτική περαιτέρω διεύρυνσης του ΝΑΤΟ.
      Κυρίες και κύριοι Βουλευτές, έγινε λόγος –και σήμερα αναφέρθηκε σ’ αυτό κάποιος Βουλευτής- για το πού βρισκόμαστε σήμερα στο ζήτημα της ονομασίας της Πρώην Γιουγκοσλαβικής Δημοκρατίας της Μακεδονίας. Θα προσπαθήσω να αποφύγω να σχολιάσω ότι ακούγοντας κάποιους είχα την αίσθηση ότι το θέμα δημιουργήθηκε χθες και ότι δεν περάσανε είκοσι χρόνια κυβέρνησης ΠΑ.ΣΟ.Κ., το οποίο είχε με την εντονότατη δράση του συμμετάσχει στην επίλυση του θέματος του ονόματος.
      ΙΩΑΝΝΗΣ ΜΑΓΚΡΙΩΤΗΣ: Ως κυβέρνηση ΠΑ.ΣΟ.Κ. ήσασταν το 1992; 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Επειδή, όμως, κύριοι Βουλευτές, εγώ δεν πρόκειται να παρασυρθώ και επειδή η πόλωση στα θέματα εξωτερικής πολιτικής θα είναι εξαιρετικά κακό νέο, θα μου επιτρέψετε να μη συμμετάσχω σ’ αυτόν το χορό της πόλωσης και να προσπαθήσω να μείνω επί της ουσίας.
      Εν όψει, λοιπόν, της μελλοντικής ένταξής της στο ΝΑΤΟ με ένα χρονικό ορίζοντα κατ’ αρχάς τον Απρίλιο του 2008, τα πράγματα για εμάς είναι πολύ ξεκάθαρα και δεν επιδέχονται παρερμηνείες ούτε ως προς την ουσία της πολιτικής μας ούτε ως προς τη βούληση και την αποφασιστικότητά μας. Η Ελλάδα έχει κάνει -και μάλιστα διακομματικά- τη στρατηγική επιλογή στήριξης της φιλοδοξίας και προσδοκίας όλων των χωρών της περιοχής μας να ενταχθούν στους ευρωπαϊκούς και ευρωατλαντικούς θεσμούς. Σήμερα το πρωί μάλιστα, σ’ ένα διεθνές τραπέζι αναφέρθηκα και στη συμβολή του Γιώργου Παπανδρέου σ΄ αυτό, με την ατζέντα της Θεσσαλονίκης. Έχουμε κάνει αυτήν την επιλογή, γιατί πιστεύουμε ότι είναι προς όφελος της σταθερότητας και της προόδου της περιοχής μας και επομένως προς όφελος και της Ελλάδας, που επιδιώκει σταθερά την ειρήνη και τη συνεργασία.
      Η ένταξη σε αυτούς τους θεσμούς δεν είναι αυτόματη. Έρχεται ως επιβράβευση και κατάκτηση με την ολοκλήρωση εντατικής προσπάθειας των κρατών-μελών στο τέλος μιας συνεχούς και συνεπούς πορείας μεταρρυθμίσεων, εκσυγχρονισμού και έμπρακτης εφαρμογής αρχών, κριτηρίων και προϋποθέσεων. Αυτό ισχύει για κάθε μία από τις υποψήφιες προς ένταξη χώρες, είτε στην Ευρωπαϊκή Ένωση είτε στο ΝΑΤΟ. Η Κροατία, η Αλβανία και η Πρώην Γιουγκοσλαβική Δημοκρατία της Μακεδονίας έχουν αναμφισβήτητα και κατά γενική εκτίμηση διαφορετικό βηματισμό, η κάθε μία από αυτές στην πορεία τους προς την Ατλαντική Συμμαχία. Η Κροατία έχει σχεδόν καλύψει την απόσταση. Οι άλλες δύο χώρες, όπως ειπώθηκε άλλωστε πρόσφατα, παρά τις Κασσάνδρες και από αμερικανικής πλευράς, πρέπει να συνεχίσουν και να εντείνουν την προσπάθεια. 
      Σε ό,τι δε αφορά τα Σκόπια, η Ελλάδα έχει τονίσει ότι, όταν θα έρθει η ώρα, θα κρίνει την υποψηφιότητά τους συνολικά. Θα ξεκινήσουμε, βέβαια, από το εάν η Κυβέρνηση της γειτονικής χώρας ακολουθεί απαρέγκλιτα πολιτική καλής γειτονίας προς μία χώρα, την Ελλάδα, που θα είναι αυριανός σύμμαχος, εάν βεβαίως εν τω μεταξύ υπάρξει ένταξή τους στο ΝΑΤΟ, κάτι που είναι περιττό να θυμίσω ότι προϋποθέτει ομόφωνη απόφαση των κρατών-μελών. Ενέργειες, συμπεριφορές και προπαγάνδα αλυτρωτικής λογικής, όπως αυτές που υιοθετεί κυρίως η σημερινή Κυβέρνηση στα Σκόπια, πλήττουν καίρια τις αρχές καλής γειτονίας, εμποδίζουν την ομαλή διμερή πολιτική επικοινωνία των δύο χωρών και καταστρατηγούν συγκεκριμένες πρόνοιες της ενδιάμεσης Συμφωνίας του 1995. Η Συμφωνία αυτή, όπως άλλωστε και οι σχετικές αποφάσεις 817 και 845 του Συμβουλίου Ασφαλείας των Ηνωμένων Εθνών, δεν επιδέχεται επιλεκτικής εφαρμογής. Έχει συγκεκριμένη λογική και στόχο την επίτευξη αμοιβαίας αποδεκτής λύσης στο ζήτημα της ονομασίας που θα αντικαταστήσει την προσωρινή F.Y.R.O.M.. 
      Είναι γνωστό ότι η αναζήτηση μιας τέτοιας λύσης επιχειρείται στο πλαίσιο της εξελισσόμενης διαδικασίας στον Ο.Η.Ε., με ειδικό μεσολαβητή εκ μέρους του Γενικού Γραμματέα τον κ. Νίμιτς. Στη διαδικασία αυτή, που διαρκεί σχεδόν δεκαπέντε χρόνια, η Ελλάδα έχει προσέλθει με εποικοδομητική διάθεση και το έχει έμπρακτα αποδείξει και επί των ημερών σας και επί των ημερών μας. Έχει καλύψει μέρος της διαδρομής για μια αμοιβαία αποδεκτή λύση, χωρίς όμως ανάλογη ανταπόκριση της άλλης πλευράς, που μένει προσκολλημένη σε μια εμμονή αδιαλλαξίας, ξένης στην ευρωπαϊκή λογική της συναίνεσης και της μετριοπάθειας. Απομένει πλέον στην άλλη πλευρά να καλύψει την απόσταση που της αναλογεί σε πνεύμα διαλλακτικότητας, ώστε να συναντηθούμε -και αυτό θέλουμε- σε μια κοινά αποδεκτή λύση. Θα κρίνουμε, λοιπόν, στη βάση της εφαρμογής της πολιτικής καλής γειτονίας και της ουσιαστικής διαλλακτικότητας, τη διαδικασία εξεύρεσης αμοιβαίας αποδεκτής λύσης και βέβαια, στο εάν πληρούνται και άλλες βασικές προϋποθέσεις, όπως, παραδείγματος χάριν, η συνολική εκπλήρωση της Συμφωνίας της Αχρίδας, η σταθερή εφαρμογή κράτους δικαίου, η δημοκρατική και αποτελεσματική λειτουργία της δικαιοσύνης, η αποτελεσματική αντιμετώπιση κάθε λαθρεμπορίου, συμπεριλαμβανομένου και εκείνου του λαθρεμπορίου όπλων. 
      Περιττό να προσθέσω ότι προοπτική ένταξης των Σκοπίων στο ΝΑΤΟ με το λεγόμενο συνταγματικό τους όνομα, δηλαδή, Δημοκρατία της Μακεδονίας απλώς δεν υφίσταται. 
      ΑΠΟΣΤΟΛΟΣ ΚΑΚΛΑΜΑΝΗΣ: Ως FΥRΟΜ μπορεί να ενταχθεί; 
                               (Θόρυβος στην Αίθουσα) 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Ολόκληρο λόγο σας έβγαλα κύριε Αλευρά. Τόσο δυσκολευτήκατε να καταλάβετε τι σας είπα; Έλεος! 
      Κυρίες και κύριοι Βουλευτές, δίνω πάντως και κατ’ ιδίαν ενημέρωση.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι, μη θορυβείτε.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Θέλω να είμαι κατηγορηματική.
      ΑΠΟΣΤΟΛΟΣ ΚΑΚΛΑΜΑΝΗΣ: Ως FΥRΟΜ μπορεί να ενταχθεί;
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Το ΠΑ.ΣΟ.Κ. έχει υπογράψει ενδιάμεση συμφωνία, κύριε Πρόεδρε, η οποία λέει ότι ως Fyrom μπορεί και δεν έχουμε δικαίωμα να το αλλάξουμε. Και λέμε εμείς, για να το επαναλάβω στη Βουλή των Ελλήνων, γιατί μου φαίνεται ότι δεν είναι σαφής, ότι η ενδιάμεση συμφωνία δεν ισχύει μόνο για το κομμάτι το οποίο αφορά τη δική μας υποχρέωση. Ισχύει και για το κομμάτι που αφορά την υποχρέωση των Σκοπίων, στην οποία υποχρέωση δεν ανταποκρίνονται.
      ΑΠΟΣΤΟΛΟΣ ΚΑΚΛΑΜΑΝΗΣ: Επομένως, δεν μπορούν να ενταχθούν ως FYROM.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ κύριε Πρόεδρε.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Δεν νομίζω ότι θέλετε να αδυνατίσετε την εξωτερική πολιτική της Ελλάδας. 
      Θέλω να είμαι κατηγορηματική. Σε αυτήν την αντικειμενικά δύσκολη και μακροχρόνια υπόθεση η Κυβέρνηση ακολουθεί και θα ακολουθήσει πολιτική αποφασιστικότητας. 
      ΑΠΟΣΤΟΛΟΣ ΚΑΚΛΑΜΑΝΗΣ: Η ενδιάμεση συμφωνία είναι νεκρή εδώ και πολύ καιρό με υπαιτιότητα της άλλης πλευράς. 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Υπήρξατε Πρόεδρος της Βουλής των Ελλήνων. Συνηθίζατε να δίνετε μαθήματα για να μην  υπάρχουν διακοπές. Τα ξεχάσατε γρήγορα κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά τις προκαλείτε. 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Τι να κάνουμε, κύριε Πρόεδρε. Η ψυχραιμία θα χρειαστεί για έναν τέως Πρόεδρο της Βουλής. Λίγη περισσότερη ψυχραιμία δεν βλάπτει.
      ΑΠΟΣΤΟΛΟΣ ΚΑΚΛΑΜΑΝΗΣ: Είμαι ψύχραιμος.
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε κυρία Υπουργέ.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Στην αντικειμενικά δύσκολη και μακροχρόνια αυτή υπόθεση η Κυβέρνηση ακολουθεί και θα ακολουθήσει πολιτική αποφασιστικότητας. Όμως, δεν πρόκειται να ασκήσουμε ούτε θα  παρασυρθούμε σε πολιτικές εσωτερικής κατανάλωσης και προσκαίρων εντυπώσεων. Σε αυτήν την προσπάθειά μας θέλουμε να πιστεύουμε ότι θα υπάρξει στήριξη μιας υπεύθυνης στάσης των πολιτικών κομμάτων και της κοινωνίας. Τουλάχιστον εμείς σε αυτήν την Αίθουσα δεν πρέπει να επιτρέψουμε την επανάληψη λαθών του παρελθόντος. 
      Περνάω τώρα στο σοβαρό ζήτημα του Κοσσυφοπεδίου. Όπως γνωρίζετε μεταξύ των δύο μερών η διαπραγμάτευση δεν έχει οδηγήσει σε συμβιβασμό, καθώς και το Βελιγράδι και η Πρίστινα εκκινούν από τελείως  διαφορετικές αφετηρίες και έχουν εκ διαμέτρου αντίθετες επιδιώξεις. Η υπόθεση έχει πλέον περάσει στο Συμβούλιο Ασφαλείας των Ηνωμένων Εθνών. Οι εκεί διαβουλεύσεις γίνονται στη βάση του σχεδίου που έχει καταθέσει ο τέως Φιλανδός Πρόεδρος Αχτισάρι, που προτείνει την υπό επιτήρηση ανεξαρτησία της περιοχής. 
      Οι σοβαροί και έντονοι προβληματισμοί της Ρωσίας, αλλά και η σαφώς επιφυλακτική στάση της Κίνας έχουν κατά κάποιον τρόπο παγώσει τη διαδικασία. Ποια είναι η θέση της Ελλάδας, που προβάλλουμε σε κάθε ευκαιρία στις διμερείς μας επαφές, κυρίως στο πλαίσιο της Ευρωπαϊκής Ένωσης: Η θέση της Ελλάδας κύριοι Βουλευτές –παρά το ότι  μου κάνει εντύπωση ότι παρακολουθείτε από κοντά  όλες αυτές τις εξελίξεις- είναι η αιτία για την απόφαση σήμερα της Ευρωπαϊκής Ένωσης και για τις συνεχείς αποφάσεις της Ευρωπαϊκής Ένωσης να δοθεί περισσότερος χρόνος στη διαπραγμάτευση. Εμείς ήμασταν -και πολλές φορές ήμασταν- μόνοι μας. Θέλουμε λύση σταθερότητας. Μια λύση βιώσιμη που το σωστό είναι να προκύψει από συναίνεση, ώστε τα μέρη να μπορούν να ζήσουν τουλάχιστον με αυτήν, χωρίς απόλυτους νικητές και απόλυτους ηττημένους.
      Υπ’ αυτήν την έννοια πιστεύουμε ότι πρέπει να εξεταστεί -ακόμα και τώρα που το θέμα έχει περάσει στο Συμβούλιο Ασφαλείας- η δυνατότητα μίας ακόμα απόπειρας διαπραγμάτευσης. Και όπως ξέρετε, δεν είμαστε πολλοί εκείνοι που υποστηρίζουμε αυτήν τη θέση, την οποία πάντως εμείς θεωρούμε σωστή. Σε κάθε περίπτωση είναι απολύτως απαραίτητη η νομιμοποίηση μιας απόφασης του Συμβουλίου Ασφαλείας που θα πρέπει να έχει τη μεγαλύτερη δυνατή συναίνεση και αποδοχή τόσο μεταξύ των κρατών-μελών του Συμβουλίου Ασφαλείας όσο και ευρύτερα.
      Χωρίς μια τέτοια απόφαση η Ευρωπαϊκή Ένωση κινδυνεύει να μην μπορέσει να υιοθετήσει ενιαία στάση. Η διάσπαση δε της Ευρωπαϊκής Ένωσης σ’ αυτό το θέμα, όπως και στα περισσότερα, θα είναι μία ιδιαίτερα αρνητική εξέλιξη. Το πρόβλημα μάλιστα θα είναι πολύ μεγαλύτερο στην όχι και τόσο υποθετική περίπτωση που έχουμε μονομερείς ενέργειες από πλευράς Αλβανών Κοσοβάρων και εν συνεχεία μονομερείς αναγνωρίσεις από διάφορα κράτη.
      Επείγει λοιπόν –και προσπαθούμε προς την κατεύθυνση αυτή- μία συμφωνημένη διέξοδος από τη σημερινή ανησυχητική κατάσταση, όπου στην πραγματικότητα δεν σημαίνει τίποτα ουσιαστικό. Κανείς δεν θα πρέπει να αποδέχεται το ενδεχόμενο μίας ταπεινωμένης Σερβίας. Θα ήταν μία πολύ αρνητική εξέλιξη με ανάλογες επιπτώσεις στη σταθερότητα της περιοχής. Αυτή ήταν και είναι η θέση της Ελλάδος.
      Παράλληλα μ’ αυτή, υποστηρίξαμε από την πρώτη στιγμή –φαντάζομαι θα το έχετε δει- εδώ και οκτώ μήνες ότι η Σερβία θα πρέπει να έχει «χειροπιαστή» Ευρωπαϊκή προοπτική. Η πρόσφατη απόφαση της Ευρωπαϊκής Ένωσης να ξεκινήσουν και πάλι οι διαπραγματεύσεις σταθεροποίησης και σύνδεσης Σερβίας-Ευρωπαϊκής Ένωσης, όπως και η προηγούμενη του ΝΑΤΟ για ένταξη της Σερβίας στο συνεταιρισμό της ειρήνης αποτελούν, κυρίες και κύριοι Βουλευτές, δικαίωση αυτής της πολιτικής μας, πολιτικής που πολλές φορές προωθήσαμε παρά την πολύ περιορισμένη ανταπόκριση και στήριξη που βρίσκαμε ανάμεσα σε εταίρους και συμμάχους. Σήμερα αναγνωρίζουν όλοι την ορθότητά της.
      Παρέχεται έτσι στη νέα φιλοευρωπαϊκή σερβική κυβέρνηση ένα αξιόπιστο πολιτικό διπλωματικό κεφάλαιο που έχει ανάγκη στο ξεκίνημα της δύσκολης αποστολής της. Το κίνητρο της ευρωπαϊκής προοπτικής αποτελεί και βασικό στοιχείο στις σχέσεις μας με την Τουρκία. 
      Η μεγάλη πλειοψηφία σ’ αυτήν την Αίθουσα έχει συμφωνήσει ότι μία ευρωπαϊκή και δημοκρατική Τουρκία είναι παράγοντας σταθερότητας στην περιοχή και στις διμερείς μας σχέσεις. Είναι μία στρατηγική επιλογή που βασίζεται στο δίπτυχο «πλήρης συμμόρφωση-πλήρης ένταξη». 
      Όταν συμφωνούσαμε σ’ αυτήν τη στρατηγική, γνωρίζαμε ότι θα είναι μία διαδικασία μακρά και δύσκολη που δεν θα ανέτρεπε τα δεδομένα της Τουρκικής εσωτερικής και εξωτερικής, πολιτικής έναντι της Ελλάδος, από τη μία στιγμή στην άλλη. Άλλωστε, όπως γνωρίζετε πολύ καλά, οι Ελληνοτουρκικές σχέσεις ουδέποτε αναπτύσσονταν με ευθύγραμμο τρόπο. Οι πρόσφατες εξελίξεις στη γειτονική χώρα, αλλά και η συμπεριφορά της στο Αιγαίο επιβεβαιώνουν του λόγου του αληθές. 
      Το ερώτημα που εγείρεται, λοιπόν, είναι αν θα πρέπει να εγκαταλείψουμε αυτή τη στρατηγική επιλογή στήριξης της ευρωπαϊκής προοπτικής και προσαρμογής για την Τουρκία. Εμείς πιστεύουμε πως όχι και θα ήταν χρήσιμο να γνωρίζουμε, αν η Αξιωματική Αντιπολίτευση πιστεύει το ίδιο ή αν έχει εγκαταλείψει την πολιτική της όλων των τελευταίων ετών και άλλαξε γνώμη. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Εσείς την εγκαταλείψατε το 2004.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Αναμφισβήτητα έχουν συμβεί εν τω μεταξύ σημαντικά γεγονότα που θα πρέπει να ληφθούν -και λαμβάνονται- υπ’ όψιν και μάλιστα λαμβάνονται σοβαρά υπ’ όψιν στους σχεδιασμούς μας. Αναφέρομαι κυρίως στην ατμόσφαιρα κόπωσης των διευρύνσεων που παρατηρείται σε πολλές χώρες της Ένωσης, αλλά και στις γνωστές απόψεις του Προέδρου της Γαλλίας, του κ. Σαρκοζί. 
      Όμως, υπάρχει ένα πραγματικό γεγονός που θέτει σαφή όρια στο τι μπορεί να γίνει και αυτό δεν είναι άλλο από την εξελισσόμενη ενταξιακή διαδικασία της Τουρκίας, διότι αυτή αποτελεί ομόφωνη απόφαση της Ευρωπαϊκής Ένωσης. Δεν βλέπω, λοιπόν, πως θα ελαμβάνετο ξαφνικά μία νέα ομόφωνη απόφαση -και τουλάχιστον σήμερα τέτοια πρόταση δεν έχει κατατεθεί- που θα σταματούσε την ενταξιακή προοπτική της Τουρκίας. 
      Η Κυβέρνηση πάντα υποστήριζε ότι η Τουρκία είναι εκείνη που έχει την ευθύνη για την πρόοδο και το τελικό αποτέλεσμα στην πορεία της για την Ευρωπαϊκή Ένωση. Αυτό παραπέμπει ευθέως και στο θεμελιώδες κριτήριο της δημοκρατικής λειτουργίας και της εφαρμογής του κράτους δικαίου στη γειτονική μας χώρα. 
      Η Ελλάδα, όπως όλα τα κράτη–μέλη, παρακολουθεί και αξιολογεί με προσοχή την κατάσταση των τελευταίων μηνών στην Τουρκία, εκφράζοντας την ειλικρινή ευχή να υπάρξει ομαλή δημοκρατική διέξοδος μετά τις εκλογές του προσεχούς Ιουλίου.
      Ευχόμαστε να εκφραστεί ελεύθερα ο τουρκικός λαός, χωρίς εξωπολιτικές ή άλλες παρεμβάσεις. Εάν συμβεί το αντίθετο, οι επιπτώσεις και στην ευρωπαϊκή πορεία της Τουρκίας θα είναι αναπόφευκτες. Το ίδιο θα συμβεί και στην περίπτωση τουρκικής στρατιωτικής εισβολής στο έδαφος του Ιράκ, που θα κατέλυε την εδαφική του ακεραιότητα.
       Όσον αφορά τη στάση της Τουρκίας στο Αιγαίο, θέλω επίσης να είμαι κατηγορηματική. Όλες οι προκλήσεις απαντώνται άμεσα και αποτελεσματικά και σε διπλωματικό και σε επιχειρησιακό επίπεδο. Ταυτόχρονα, συνεχίζεται σε διμερές επίπεδο η αναζήτηση τρόπων και μέτρων που μπορούν να μειώσουν τις όποιες εντάσεις και να οικοδομήσουν μεγαλύτερη εμπιστοσύνη. 
      Θυμίζω ότι πέρυσι αποφασίστηκε και εφαρμόζεται η επέκταση του μορατόριουμ για άλλον ένα μήνα. Ελπίζω ότι μετά το σχηματισμό της νέας κυβέρνησης στην Τουρκία θα συνεχίσουμε με άλλες τέτοιες προσπάθειες προς όφελος της σταθερότητας, της ειρήνης και της εξομάλυνσης των σχέσεων των δύο χωρών. Βεβαίως, αυτό εξαρτάται σε πολύ μεγάλο βαθμό από την πορεία του Κυπριακού. 
      Αναφέρθηκε αναλυτικά η κ. Διαμαντοπούλου. Έχω ξανακάνει τη δήλωση αυτή στη Βουλή των Ελλήνων και θεωρώ υποχρέωσή μου να την ξανακάνω. Η Κύπρος, κυρίες και κύριοι Βουλευτές, δεν είναι υπό κηδεμονία. Η Κύπρος είναι ένα ανεξάρτητο κράτος, ένα ανεξάρτητο κράτος το οποίο διαπραγματεύεται ως ανεξάρτητο κράτος. Οι αποφάσεις για την επανεκκίνηση του διαλόγου και την αποδοχή των προτάσεων Καμπάρι, ήταν αποφάσεις τις οποίες πήρε η κυπριακή ηγεσία. 
      Η Ελλάς στήριξε και στηρίζει τις αποφάσεις αυτές και σε όλες μας τις προσπάθειες και στις επαφές με τα Ηνωμένα Έθνη αυτό προσπαθήσαμε να κάνουμε. Δυστυχώς –και αυτό είναι και διαπίστωση δική μας, ελληνική- η διαδικασία της 8ης Ιουλίου έχει παγώσει με ευθύνη της τουρκοκυπριακής πλευράς υπό την πίεση και της Άγκυρας. 
      Για να είμαι τελείως ξεκάθαρη, δεν πιστεύω ότι το 2007 θα είναι ένα έτος κινητικότητας προς αυτή την κατεύθυνση. Πιστεύω, αντίθετα, ότι ενδεχομένως το έτος 2008 –μετά δηλαδή από τις εκλογές- θα μπορεί να παρουσιαστεί ένα παράθυρο ευκαιρίας και σε επίπεδο διμερών ελληνοτουρκικών σχέσεων, αλλά και σε επίπεδο κυπριακού. Πρέπει, λοιπόν, να εργαστούμε σε συνεννόηση με τη Λευκωσία, ώστε να δημιουργηθούν οι προϋποθέσεις γι’ αυτό το παράθυρο της ευκαιρίας το 2008.
      Κυρίες και κύριοι Βουλευτές, η Κυβέρνηση ασκεί σταθερά μία στοχευμένη εξωτερική πολιτική που σέβεται τη διεθνή νομιμότητα και έχει τον απαραίτητο ρεαλισμό. Πολύτιμα στηρίγματα αυτής της πολιτικής είναι η όλο και πιο εύρωστη εξωστρεφής οικονομία, καθώς και η αξιόπιστη και αξιόμαχη αμυντική μας θωράκιση. 
      Σε μια περιοχή που λόγω των προβλημάτων της ρευστότητας και των εντάσεων που αντιμετωπίζει, καταναλώνει ασφάλεια και σταθερότητα, η Ελλάδα είναι μια χώρα που παράγει σταθερότητα, παράγει ασφάλεια για την ίδια και για τη γειτονιά της. Είμαστε περήφανοι για την πολιτική μας. Ενισχύει τη διεθνή θέση και το ρόλο της χώρας και διασφαλίζει τα συμφέροντα του τόπου, τη σταθερότητα και την ειρήνη που θέλει ο ελληνικός λαός. 
      Κλείνοντας, επιτρέψτε μου να μοιραστώ μαζί σας την ικανοποίηση της Ελληνικής Κυβέρνησης για την επιτυχή έκβαση της υπόθεσης του Πατριαρχείου Ιεροσολύμων. Η ανάκληση της μη αναγνώρισης του Πατριάρχη από την Ιορδανική Κυβέρνηση απαίτησε έντονους και πολύ λεπτούς χειρισμούς. 
      Θέλω επίσης εδώ να πω ότι φαντάζομαι, πως είναι γνωστό ευρύτερα στην ελληνική Βουλή ότι το Πατριαρχείο είναι ανεξάρτητο και αυτοδιοίκητο και είναι θεσμός, ο οποίος υποστηρίζεται από την ελληνική Κυβέρνηση. 
      (Θόρυβος στην Αίθουσα από την πτέρυγα του ΠΑ.ΣΟ.Κ. )
      Πιστεύω επίσης –το θυμίζω, διότι ενίοτε μπορεί να σας διαφεύγει- …
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. 
      Ολοκληρώστε, κυρία Υπουργέ. 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Πιστεύω, επίσης, ότι στην πρόσφατη επίσκεψη μου στη Μέση Ανατολή έγιναν κάποια βήματα και για την αναγνώρισή του από το Ισραήλ, πράγμα το οποίο ελπίζουμε πως θα γίνει γρήγορα. 
      Η Ελλάδα θα στηρίζει και θα συνεχίσει να στηρίζει το pαλαίφατο Πατριαρχείο, σεβόμενοι την ανεξαρτησία του, το αυτοδιοίκητό του, προς όφελος της αποστολής του και του συνόλου του Ποιμνίου του. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ την Υπουργό, την κ. Ντόρα Μπακογιάννη. 
      Θα δώσω το λόγο στον Κοινοβουλευτικό Εκπρόσωπο του ΠΑ.ΣΟ.Κ κ. Χαράλαμπο Καστανίδη. 
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, θα ήθελα το λόγο επί της διαδικασίας. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Θα ήθελα να έχω δευτερολογία, ενώ δεν δικαιούμαι, γιατί και η κυρία Υπουργός μίλησε περίπου είκοσι λεπτά παραπάνω. Θέλω μόνο δυο λεπτά για να δευτερολογήσω. 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Μου καταθέσατε μ;iα επερώτηση για το σύνολο της εξωτερικής πολιτικής. Λυπάμαι, αλλά δεν μπορούσα να είμαι πιο σύντομη. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, όλοι δικαιούνται δευτερολογία και δεν πρέπει να ξοδεύεται ο χρόνος της δευτερολογίας.
      ΠΡΟΕΔΡΕΥΩΝ (Σωτήρης Χατζηγάκης): Κύριε Κακλαμάνη, το έχω εξηγήσει και άλλη φορά. Όσο είμαι εγώ στο Προεδρείο, είμαι πάντοτε με το μέρος του Βουλευτή. 
      ΑΠΟΣΤΟΛΟΣ ΚΑΚΛΑΜΑΝΗΣ: Μα, δεν είναι υπέρ. Είναι σε βάρος του Βουλευτή. 
      ΠΡΟΕΔΡΕΥΩΝ (Σωτήρης Χατζηγάκης): Ακούστε με. Κάντε μια ένσταση. Αφήστε με, όμως, να σας πω την άποψή μου. Εφ’ όσον ο Βουλευτής θέλει να συμψηφίσει το χρόνο της δευτερολογίας του με την πρωτολογία, εγώ ελαφρώς θα περιγράψω τον Κανονισμό, διότι ο Πρόεδρος της Βουλής δεν είναι αυτόματος πιλότος. Ανάλογα με τις ανάγκες που έχει η διαδικασία, δίνει και τα δικαιώματα.
      Όσον αφορά αυτό που είπε η κ. Διαμαντοπούλου, θα της πω το εξής.
      Κυρία Διαμαντοπούλου, εγώ πάντοτε είμαι ανεκτικός προς τους Βουλευτές. Ακόμη και να μην μου το ζητούσατε τώρα, αν μου το ζητούσατε μετά, θα σας τα έδινα αυτά τα δυο λεπτά.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, με συγχωρείτε, αλλά αυτό είναι αυθαιρεσία. Ο Κανονισμός δεν περιγράφεται. Ο Κανονισμός εφαρμόζεται.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Πρόεδρε. Και τώρα εσείς κάνετε αυθαιρεσία. Αυτή τη στιγμή κάνετε αυθαιρεσία με την ανοχή τη δική μου. Παρακαλώ πολύ! 
      ΑΠΟΣΤΟΛΟΣ ΚΑΚΛΑΜΑΝΗΣ: Αν τελειώνει μια επερώτηση  με τον Υπουργό και ένα Βουλευτή, αυτό είναι αυθαίρετο. Και αυτό οφείλεται στο ότι καταστρατηγείτε τον Κανονισμό. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ, σας εξήγησα. Δεν αισθάνομαι την ανάγκη να δώσω άλλες εξηγήσεις. 
      Ορίστε, κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Για να αναφερθώ και εγώ στα διαδικαστικά ως Κοινοβουλευτικός Εκπρόσωπος…
      ΠΡΟΕΔΡΕΥΩΝ (Σωτήρης Χατζηγάκης): Προχωρήστε, κύριε Καστανίδη, γιατί με τα διαδικαστικά θα αφήσουμε πίσω την ουσία. Αυτή είναι διαδικασία που ακολουθείται επί τρία χρόνια.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, είναι προφανές ότι θα δείξετε και εσείς μια ανοχή…
      ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, ξέρετε ότι πάντοτε δείχνω ανοχή. Το ξέρετε πολύ καλά. Δεν πρόκειται να σας διακόψω. Ξεκινήστε, λοιπόν.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν μιλώ για εμένα.
      ΠΡΟΕΔΡΕΥΩΝ (Σωτήρης Χατζηγάκης): Κατά μείζονα λόγο στον απλό Βουλευτή. Εσείς μπορείτε να παρεμβαίνετε όποτε θέλετε. Ξεκινήστε την τοποθέτησή σας για να μην τρώμε την ώρα μας.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, με συγχωρείτε.
      Θα παρακαλέσω πολύ, επειδή καλώς κατά την άποψή μου δόθηκε περισσότερος χρόνος από το διαθέσιμο κατά τον Κανονισμό στην Υπουργό Εξωτερικών, να αναγνωρίσετε επίσης τη δυνατότητα στους συναδέλφους που χρησιμοποίησαν δύο, τρία ή τέσσερα λεπτά από τη δευτερολογία τους…
      ΠΡΟΕΔΡΕΥΩΝ (Σωτήρης Χατζηγάκης): Τώρα παραβιάζουμε θύρες ανοικτές. Αφού σας είπα ότι θα τους δώσω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, γιατί έχετε τέτοια διάθεση να διακόπτετε; Δεν υπάρχει λόγος.
      ΠΡΟΕΔΡΕΥΩΝ (Σωτήρης Χατζηγάκης): Απλώς να σας διευκολύνω θέλω, δεν θέλω να σας διακόψω. Αφού θα τον δώσω το χρόνο, ούτως ή άλλως.
      ΧΑΡΑΛΑΜΠΟΣ ΚΑΣΤΑΝΙΔΗΣ: Άρα, λοιπόν, θα δώσετε λίγο χρόνο παραπάνω και στους υπολοίπους συναδέλφους.
      ΠΡΟΕΔΡΕΥΩΝ (Σωτήρης Χατζηγάκης): Βεβαίως. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ωραία.
      Κυρίες και κύριοι συνάδελφοι, δυσκολεύεται κανείς να κατατάξει την εξωτερική πολιτική, όπως ασκείται μετά το Μάρτιο του 2004, κατά το περιεχόμενο, το ύφος και τις στοχεύσεις. Δεν είναι εύκολο κάποιος να αναζητήσει θετικούς προσδιορισμούς που να αποκαλύπτουν ποια δόγματα χρησιμοποιεί η εξωτερική πολιτική, ποιες χρήσιμες αρχές και ποιοι είναι οι στόχοι που τελικά εξυπηρετούνται.
      Θα έλεγε κανείς ότι δύο ίσως είναι τα πιο διακριτά χαρακτηριστικά της μετά το Μάρτιο του 2004.
      Πρώτο χαρακτηριστικό είναι ότι σε αρκετά κρίσιμα εθνικά μας θέματα ήρε, ακύρωσε τη στρατηγική ευελιξία και την αποτελεσματικότητα που είχε η χώρα την παρελθούσα δεκαετία πριν από το 2004, τον σαφή προσανατολισμό που είχε αποκτήσει και συγκεκριμένα στρατηγικά πλεονεκτήματα.
      Δεύτερο χαρακτηριστικό της εξωτερικής πολιτικής της Κυβέρνησης είναι ότι πολλές φορές εμφανίζεται άφωνη, αιφνιδιαζόμενη ή έκπληκτη, ως να μη γνώριζε.
      Ανέμενα από την ομιλία της Υπουργού των Εξωτερικών να μας διαφωτίσει περισσότερο, ώστε να μπορέσουμε να κάνουμε τις πρώτες κατατάξεις και κατηγοριοποιήσεις στην εξωτερική πολιτική της χώρας, όπως ασκείται σήμερα.
      Οφείλω να πω ότι σε ορισμένα αναγνώρισα μια περιγραφή καταστάσεων, η οποία, όμως, δεν οδηγούσε και πάλι σε ένα σαφές συμπέρασμα για το τι ακριβώς επιδιώκει η Κυβέρνηση. Σε άλλες δε περιπτώσεις, η ομιλία της Υπουργού των Εξωτερικών μου δημιούργησε την εντύπωση ότι υπάρχουν και ψευδαισθήσεις. Ας πούμε, η δήλωσή της ότι ταυτοχρόνως Ουάσιγκτον, Μόσχα και Πεκίνο εκφράζουν την άποψη ότι ουδέποτε στο παρελθόν ήταν τόσο καλές και αποδοτικές οι  σχέσεις της Αθήνας με τις τρεις πρωτεύουσες.
      Σας το εύχομαι εφεξής να είναι έτσι, για το καλό της χώρας, αλλά μέχρι στιγμής αντίθετα πράγματα διαπιστώσαμε.
      Αίφνης, αναρωτιέμαι, γιατί είναι τόσο ικανοποιημένη η Ουάσιγκτον από τις διμερείς σχέσεις, ώστε το Σεπτέμβριο του 2005 να ξημερώσει μια μέρα κατά την οποία ο Υπουργός των Εξωτερικών εμφανίζεται έκπληκτος και αιφνιδιασμένος από πρωτοβουλία της Αμερικανικής Κυβέρνησης να αναγνωρίσει με τη συνταγματική της ονομασία τη γειτονική χώρα. 
      Πως είναι τόσο καλές οι διμερείς σχέσεις όταν γνωρίζετε ότι η Ουάσιγκτον έχει εκφράσει σοβαρές επιφυλάξεις για τις συμφωνίες, τις οποίες υπέγραψε η χώρα με τον κ. Πούτιν, για τους αγωγούς Μπουργκάς-Αλεξανδρούπολης; 
      Αναρωτιέμαι, πώς εκφράζει την ευχάριστη έκπληξή της η Μόσχα για τις σχέσεις Ελλάδας-Ρωσίας, στις νέες συνθήκες, όταν γνωρίζετε, κυρία Υπουργέ των Εξωτερικών, ότι οι δηλώσεις σας για την αντιπυραυλική προστασία στην Ευρώπη προξένησαν ταυτοχρόνως πρόβλημα στο εσωτερικό της Κυβέρνησης και στους προσανατολισμούς που ο Πρωθυπουργός έχει σχετικά με τη Ρωσία του κ. Πούτιν;
      Άρα, θα έπρεπε να καθιστά η ανάγνωση αυτών των προβλημάτων περισσότερο προσεκτική την Κυβέρνηση. Θα σας συνιστούσα να κάνετε μια προσπάθεια να διακρίνετε πίσω από τον καλό διεθνή λόγο, το δόλωμα για να συμβούν πίσω από τον έπαινο αρνητικές πράξεις και συμπεριφορές των άλλων χωρών έναντι των στρατηγικών συμφερόντων της χώρας.
      Είπα ότι η ομιλία σας δεν μας διαφώτισε αρκετά για τους προσανατολισμούς, τις στρατηγικές επιλογές της εξωτερικής πολιτικής της χώρας. Θα δώσω ορισμένα παραδείγματα.
      Αναφερθήκατε στην παρούσα κατάσταση της ευρωπαϊκής ενοποίησης, στην συνταγματική συνθήκη και είπατε συμπερασματικά ότι αυτό που υποχρεούται η Ελληνική Κυβέρνηση να κάνει είναι να πει τελικά στον ελληνικό λαό ότι ίσως οι όροι της συμφωνίας που θα προκύψουν, δεν είναι όλα όσα θα ήλπιζε ο ελληνικός λαός.
      Δεν κατανοώ τι ακριβώς θέλετε. Αρκεί μόνο να γίνουν βήματα από τις δύο χώρες, οι λαοί των οποίων αρνητικά εκφράστηκαν με δημοψήφισμα, για να καταλήξουμε σε μια κοινής αποδοχής συνταγματική συνθήκη; 
      Είναι γνωστό ότι η συνταγματική συνθήκη πλήρωσε όχι αυτά που η ίδια διαλαμβάνει για το μέλλον της Ευρώπης, γιατί γίνονται πολλά βήματα προοδευτικά, αλλά κυρίως την αντίληψη που τώρα οι Ευρωπαίοι έχουν για τον τρόπο, άξενο και γραφειοκρατικό, που λειτουργούν οι Βρυξέλλες. Δηλαδή μια μελλοντική συνθήκη για την Ευρώπη πλήρωσε κυρίως την παρούσα αντίληψη των ευρωπαίων γι’ αυτήν, για την τωρινή λειτουργία των οργάνων της Κοινότητας.
      Αρκεί μόνο να πείτε: Θα βρεθεί κάποια συμφωνία για να ενημερώσουμε τον ελληνικό λαό; Δεν τίθεται θέμα από την πλευρά της Ελληνικής Κυβέρνησης τώρα που συνεχίζονται οι συζητήσεις, να αναζητήσει τον μεγαλύτερο δυνατό θεσμικό εκδημοκρατισμό της Ευρώπης, της Ευρωπαϊκής Ένωσης; Να αναζητήσει ενδεχομένως, να προτείνει, να υποβάλει σκέψεις, ιδέες για τον πιο έντονο κοινωνικό χαρακτήρα της Ευρωπαϊκής Ένωσης; Μας αρκεί δηλαδή να υπενθυμίσουμε την υποχρέωσή μας να ενημερώσουμε τον ελληνικό λαό για πιθανή νέα συμφωνία; Ή θα δράξουμε την ευκαιρία, ώστε να ωθήσουμε τα πράγματα μπροστά, να ωθήσουμε τα πράγματα προς μια πιο κοινωνική Ευρώπη, σε μια πιο δημοκρατική Ευρώπη; Αυτό θα ήταν μια θέση της Ελληνικής Κυβέρνησης για να κατανοήσουμε πού πηγαίνουμε.  
      Αντιλαμβάνομαι επίσης ότι σε ό,τι αφορά τα ελληνοτουρκικά υπάρχει μεγάλο πρόβλημα. Εκεί φαίνεται καθαρά πώς ακυρώθηκε η στρατηγική –ωφέλιμη, χρήσιμη στρατηγική- που διαμόρφωσε η προηγούμενη κυβέρνηση για τη χώρα και τώρα απλώς υπολείπεστε, ακυρώνοντας αυτήν τη στρατηγική και εμφανίζοντας ένα πελώριο κενό.
      Δεν μας αρκεί η διαπίστωση της κατάστασης στη γειτονική χώρα, δεν μας αρκεί απλώς η έκφραση της ευχής να προχωρήσει σε βήματα εκδημοκρατισμού, την ίδια ώρα που διαπιστώνουμε ότι εντείνονται οι αμφισβητήσεις κρίσιμων εθνικών μας θεμάτων στο Αιγαίο. 
      Ορθά επισημαίνεται, παραδείγματος χάρη, από την επερώτηση ότι ο Αη-Στράτης ουσιαστικά με τη στάση της Τουρκίας, με την επιμονή της Τουρκίας έχει εξαιρεθεί. Υπάρχουν διαρκείς αμφισβητήσεις στο Αιγαίο. Προστέθηκαν πολλά επιχειρήματα από τον πρώτο συνάδελφο κ. Ντόλιο για το τι συμβαίνει στη Θράκη. Ας πούμε, δεν ακούσαμε από την προσχεδιασμένη ομιλία της Υπουργού των Εξωτερικών κάτι για τη Θράκη. Η συζήτηση είναι ζωντανή. Όταν τίθεται ένα θέμα, πρέπει και να απαντάται. Ας πούμε, στα θέματα της Θράκης, πριν ξαναγγίξω το θέμα των Ελληνοτουρκικών σχέσεων…
      ΘΕΟΔΩΡΑ ΜΠΑΚΟΓΙΑΝΝΗ ( Υπουργός Εξωτερικών):  Θα αναφερθώ.
      ΧΑΡΑΛΑΜΠΟΣ  ΚΑΣΤΑΝΙΔΗΣ:  Χαίρομαι που θα το πείτε σε επόμενη παρέμβασή σας.
      Στα θέματα της Θράκης, δεν είναι μόνο η απίστευτη επανενεργοποίηση του Προξενείου σε βάρος τελικά των διαδικασιών που προωθεί η χώρα για την πλήρη εναρμόνιση στη ζωή των δύο κοινοτήτων, είναι και οι απαράδεκτες ενέργειες που γίνονται σε βάρος των Πομάκων. Είναι λοιπόν σαφές ότι προκύπτει βαθιά η ανάγκη να τοποθετηθεί η Ελληνική Κυβέρνηση.
      Επανέρχομαι στις Ελληνοτουρκικές σχέσεις. Οι κυβερνήσεις του ΠΑΣΟΚ αποφάσισαν να μετατρέψουν τις διμερείς Ελληνοτουρκικές σχέσεις σε Ευρωτουρκικές σχέσεις. Δηλαδή αποφάσισαν –για να χρησιμοποιήσω πολιτική ορολογία- να τριγωνοποιήσουν τις σχέσεις, ουσιαστικά να μεταβάλουν  τον  Ευρωπαίο, από απλό παρατηρητή, σε απόλυτο παίχτη στις  Ελληνοτουρκικές σχέσεις. 
      Η μετατροπή των διμερών σε Ευρωτουρκικές σχέσεις είχε ορατά αποτελέσματα. Η άρση αυτής της πολιτικής φάνηκε ουσιαστικά με την απομάκρυνση από τη συμφωνία του Ελσίνκι, από το γεγονός ότι παραχώρησε ο κ. Καραμανλής πολύ εύκολα από την αρχή ήδη της κυβερνητικής θητείας, ό,τι διαπραγματευτικά όπλα προβλέπονταν από τη Συνθήκη. Παρεχώρησε η Κυβέρνηση χρόνους διαπραγμάτευσης που ήταν όροι πλεονεκτικοί για τη χώρα. Σήμερα ποια είναι η κατεύθυνση; Σας περιέγραψα δι’ ολίγων μία στρατηγική που είχε η χώρα.  Σήμερα ποια είναι η κατεύθυνση;  Απλώς η έκφραση ευχής να εκδημοκρατιστεί η Τουρκία, να είναι πιο συνετή στις σχέσεις γειτονίας με τη χώρα μας; Αυτά βεβαίως είναι απολύτως χρήσιμα, αλλά πώς επιτυγχάνονται; Πώς η Ελλάδα διαμορφώνει ένα τέτοιο πλαίσιο που να δεσμεύει την Τουρκία προς τις επιθυμητές κατευθύνσεις;  
      Η παρουσία σας στη Μέση Ανατολή ελπίζω να αποδειχθεί –σας το εύχομαι ειλικρινώς- απολύτως αποτελεσματική, όχι μόνο για το Πατριαρχείο, αλλά και για όσα δραματικά συμβαίνουν  συνολικά στη Μέση Ανατολή. Εκλαμβάνω την έκκλησή σας προς την Ευρωπαϊκή  Ένωση και άλλους διεθνείς οργανισμούς που πρέπει να εμπλακούν, ως αποφασιστική στάση της ελληνικής Κυβέρνησης να πιέσει την άπραγη μέχρι τώρα Ευρωπαϊκή  Ένωση να συμβάλει στην ειρήνευση της περιοχής.
      Άκουσα με μεγάλη προσοχή και ενδιαφέρον όσα όντως προσεκτικά προπαρασκεύασε η Κυβέρνηση να απαντήσει στο  θέμα των Σκοπίων. Η διατύπωσή σας ότι δεν μπορεί να υπάρξει εισδοχή των Σκοπίων στο ΝΑΤΟ με τη συνταγματική ονομασία είναι μεν θετική, αλλά δεν απαντά στο ερώτημα το οποίο έθεσαν συνάδελφοι του ΠΑ.ΣΟ.Κ. αν θα ήταν δυνατόν κατά την εκτίμηση της Κυβέρνησης,  να ενταχθούν τα Σκόπια με την τωρινή αναγνωρισμένη διεθνώς ονομασία τους. Το γεγονός ότι δεν απαντήσατε  μου δίνει το περιθώριο να επιχειρήσω μία θεμιτή…
      ΝΤΟΡΑ  ΜΠΑΚΟΓΙΑΝΝΗ ( Υπουργός Εξωτερικών):  Απάντησα. 
      ΧΑΡΑΛΑΜΠΟΣ  ΚΑΣΤΑΝΙΔΗΣ:  Δεν απαντήσατε ευθέως, κυρία Υπουργέ των Εξωτερικών.
      Αλλά ελπίζω ότι η ερμηνεία την οποία θα δώσω θα επιβεβαιωθεί κατά το στάδιο της δευτερολογίας σας. Ότι τελικώς η εισδοχή της FYROM θα είναι αδύνατη, ανεξαρτήτως της χρήσης του ονόματος, εξαιτίας  πολλών άλλων παραμέτρων, που δεν θα τηρεί.
      Eίπατε ότι είναι πολλά άλλα τα κριτήρια που πρέπει να ικανοποιήσει στη διαδρομή του το γειτονικό κράτος, ώστε να κριθεί θετικά ή αρνητικά το αίτημα όχι μόνο προς την Ευρωπαϊκή ‘Ένωση αλλά και προς το ΝΑΤΟ. 
      Ελπίζω ότι αυτό θα διευκρινισθεί στη διάρκεια της δευτερολογίας σας, ότι δηλαδή για άλλα θέματα ουσιώδη και προϋποθέσεις που θα πρέπει να τηρούν τα Σκόπια, δεν θα ενταχθούν ούτε με το συνταγματικό τους όνομα ούτε με αυτό που χρησιμοποιούν τώρα. 
      Κυρίες και κύριοι συνάδελφοι, νομίζω ότι η χώρα έχει ανάγκη μιας σαφούς εξωτερικής πολιτικής, έχει ανάγκη πολύ συγκεκριμένων στρατηγικών επιλογών, έχει ανάγκη να καταδείξει πώς πολιτεύεται διεθνώς, πώς δημιουργεί εκείνα τα διεθνή ερείσματα που διευκολύνουν στην υπεράσπιση κρίσιμων εθνικών μας συμφερόντων. 
      Από την ασκηθείσα μέχρι σήμερα πολιτική μετά την κυβερνητική μεταβολή το Μάρτιο του 2004 αυτή η ανάγκη, αυτή η απαίτηση μέχρι αυτήν την ώρα δεν έχει πληρωθεί. Αντιθέτως, διακρίνουμε πολλές φορές αμηχανία, κάτι το εμβρόντητο και άφωνο.
       Ελπίζω ότι όλα αυτά θα αλλάξουν, η χώρα θα αποκτήσει σαφή στρτηγικό προσανατολισμό μετά τις εκλογές, όταν άλλη κυβέρνηση θα διαχειρίζεται τις τύχες της εξωτερικής μας πολιτικής και τα κρίσιμα εθνικά μας θέματα. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κ. Καστανίδη, και για την οικονομία του χρόνου. 
      Ο Κοινοβουλευτικός Εκπρόσωπος της Νέας Δημοκρατίας, κ. Βαρβιτσιώτης, έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, η τοποθέτηση του Κοινοβουλευτικού Εκπροσώπου του ΠΑ.ΣΟ.Κ., σε σχέση με την επερώτηση νομίζω ότι απέδειξε δύο πράγματα:
      Πρώτον, ότι δεν μπήκε –και πολύ ορθά- στο ύφος που χρησιμοποιούν στο κείμενό τους οι συνάδελφοι του ΠΑΣΟΚ αλλά και όσοι προσπάθησαν να μιλήσουν μέσα στην Αίθουσα σηκώνοντας ψηλά τους τόνους στα θέματα της εξωτερικής πολιτικής. Και είναι πολύ σημαντικό να μην παρασυρθούμε και να μην παρασυρθούν τα ίδια τα εθνικά μας θέματα και τα θέματα της εξωτερικής μας πολιτικής στο κλίμα της πολιτικής οξύτητας, που επικρατεί το τελευταίο διάστημα. 
      Η ένταξη των εθνικών μας θεμάτων στα μικροκομματικά συμφέροντα και στη δημιουργία εντυπώσεων μόνο κακά έχει φέρει στον τόπο. Έτσι, πολύ συνετά ο κ. Καστανίδης ρώτησε, ποιο είναι το δόγμα της εξωτερικής πολιτικής που σήμερα ακολουθεί η Κυβέρνηση. Ποιος είναι ο βηματισμός; Ποιος είναι ο στόχος; Μα, στόχος νομίζω ότι ήταν και παραμένει ένας. Εμείς δεν εξυπηρετούμε δόγματα και σαφείς γραμμές, εξυπηρετούμε μία και μόνο, το εθνικό συμφέρον. Πώς με περισσότερες ενέργειες, με έντονη παρουσία, με σταθερές θέσεις, αλλά πάνω από όλα με την ευελιξία που χρειάζεται, θα εξυπηρετήσουμε το στόχο της Ελλάδας, να παραμένει ένας ισχυρός παράγοντας σταθερότητας στην περιοχή. 
      Δεν ακυρώσαμε καμμία ευελιξία στην εξωτερική πολιτική, αντιθέτως ενισχύσαμε αυτήν την ευελιξία και σήμερα βλέπουμε σε διάφορους τομείς της εξωτερικής πολιτικής και της διεθνούς σκηνής να ακολουθείται η θέση την οποία υιοθέτησε η Ελλάδα, όπως παραδείγματος χάριν στο θέμα του Κοσσόβου. Ήμασταν οι πρώτοι που είπαμε ότι δεν πρέπει η λύση στο θέμα του Κοσσόβου να αποτελέσει αντικείμενο επιβολής. Και σήμερα φαίνεται ότι η λύση πάει να γίνει αποτέλεσμα διαπραγμάτευσης. 
      Είπαμε ότι δεν χρειάζονται τα σφιχτά χρονοδιαγράμματα. Και από την ημέρα που μόνη η Ελλάδα μίλησε για μη σφιχτά χρονοδιαγράμματα, έχει περάσει αρκετός καιρός και ακόμα δεν έχει οριστικοποιηθεί αυτή η κρίση. Και βέβαια, θεωρούσαμε και θεωρούμε ότι η λύση θα πρέπει να είναι αποδεκτή και από τις δύο πλευρές, πράγμα που ολοένα η Διεθνής Κοινότητα κάνει περισσότερο αποδεκτό. 
      Μιλήσατε για την Τουρκία. Ποιος είναι ο στόχος μας στην Τουρκία; Μα, απέναντι στην Τουρκία ο στόχος που έχουμε θέσει -πλήρης ένταξη με πλήρη συμμόρφωση- είναι κάτι το οποίο έχει αποτελέσει στην ίδια την Τουρκία αντικείμενο βαθιάς συζήτησης και κρίσης του πολιτικού συστήματος. Δεν είμαστε εμείς που υπαναχωρούμε της αρχικής μας θέσης, είναι η Τουρκία που ακριβώς γιατί είναι δύσκολη για την ίδια η πλήρης συμμόρφωση προς τα ευρωπαϊκά δεδομένα, έχει μπει σ’ αυτήν τη βαθιά κρίση και την εθνική εσωτερική αναζήτηση. 
      Σε ό,τι αφορά τα θέματα της Ευρωπαϊκής Συνθήκης, η Υπουργός των Εξωτερικών πολύ σωστά έθεσε πριν τον τρόπο με τον οποίο τιμούμε και στηρίζουμε και την υπογραφή μας και την ψήφο μας στη Βουλή, σχεδόν με την απόλυτη πλειοψηφία των Βουλευτών, αφού και τα δύο μεγάλα κόμματα την ψηφίσαμε. Ήμασταν το πρώτο Κοινοβούλιο, αν θυμάστε καλά, που κύρωσε την Ευρωπαϊκή Συνθήκη. 
      Δεν υπαναχωρούμε, αλλά είναι γεγονός ότι σήμερα οι χριστιανοδημοκρατικές δυνάμεις, οι δυνάμεις της συντήρησης, όπως θέλετε να λέτε εσείς, αλλά εμείς θα πούμε της προόδου, όπως ο καινούργιος Γάλλος Πρόεδρος κ. Σαρκοζί, η κ. Μέρκελ, η οποία έχει κάνει σοβαρότατες κινήσεις, έχουν αναθερμάνει όλο το ενδιαφέρον γύρω από τη θέσπιση μίας Συνθήκης, η οποία θα ανταποκρίνεται στο λειτουργικό πρόβλημα που έχει η Ευρωπαϊκή Ένωση και θα ανταποκρίνεται και στις φιλοδοξίες των Ευρωπαίων πολιτών που, όπως πολύ σωστά ετέθη από τον κ. Καστανίδη πριν, καταψήφισαν σε δημοψηφίσματα την Ευρωπαϊκή Συνθήκη, όχι γι’ αυτά τα οποία περιέγραφε, αλλά για τον τρόπο με τον οποίο λειτουργούν οι Βρυξέλες. 
      Θα μου επιτρέψετε να σας πω και κάτι άλλο: Σε κάποιες περιπτώσεις η αντίδραση των Ευρωπαίων πολιτών ήταν και απέναντι στην πολιτική της διεύρυνσης της Ευρωπαϊκής Ένωσης και αυτό έχει να κάνει με την Τουρκία και τον τρόπο με τον οποίο πάλι πολλοί Ευρωπαίοι πολίτες αντιδρούν στο θέμα της εισόδου της Τουρκίας στην Ευρωπαϊκή Ένωση.
      Κυρίες και κύριοι συνάδελφοι, οι αμφισβητήσεις των εθνικών και κυριαρχικών μας δικαιωμάτων για τις οποίες έγινε λόγος και οι όποιες αρνητικές εξελίξεις σ’ αυτόν τον τομέα δεν δημιουργήθηκαν σε πολιτικό κενό, αλλά έχουν και ιστορία και προϊστορία. Παραδείγματος χάριν για το θέμα των Σκοπίων που ετέθη με δηκτικότητα κιόλας πως το 2005 αναγνωρίστηκε το κράτος Σκοπίων με τη συνταγματική του ονομασία από τις Ηνωμένες Πολιτείες. Ξεχνάτε ή μπορείτε να αρνηθείτε ότι ακόμα και αυτή η αναγνώριση δεν είναι αποτέλεσμα μιας συμφωνίας που υπέγραψαν οι Ηνωμένες Πολιτείες με τα Σκόπια το 2003 για την εξαίρεση των Αμερικανών στρατιωτών από το Διεθνές Ποινικό Δικαστήριο; Δεν ήταν κάποιος άλλος στην κυβέρνηση εκείνη τη στιγμή; Δεν ήταν κάποιος άλλος Υπουργός Εξωτερικών το 2003; 
      Ξεχνάτε ότι ακόμα και στα θέματα των ελληνοτουρκικών σχέσεων ο κ. Πάγκαλος –ο οποίος προσυπογράφει πρώτος την επερώτηση που συζητάμε σήμερα και δυστυχώς δεν ήταν σ’ αυτήν την Αίθουσα λόγω άλλων υποχρεώσεων, απ’ ό,τι φαντάζομαι- έθετε στο διάδοχό του και νυν Αρχηγό του ΠΑ.ΣΟ.Κ. ερωτήματα για τα χαμηλής στάθμης ζητήματα που είχαν τεθεί στον ελληνοτουρκικό διάλογο, όπως η ανέγερση του κτηρίου της ελληνικής πρεσβείας στην Άγκυρα, η ακτοπλοϊκή σύνδεση της Ίμβρου με τα νησιά του Αιγαίου και η επαναλειτουργία της Θεολογικής Σχολής της Χάλκης; Δεν ήταν θέματα τα οποία εδώ και πάρα πολύ καιρό ταλανίζουν την εξωτερική μας πολιτική και ακόμα δεν υπάρχει λύση;
      	Κυρίες και κύριοι συνάδελφοι, νομίζω ότι με τις απαντήσεις της η Υπουργός των Εξωτερικών περιέγραψε ανάγλυφα τον τρόπο με τον οποίο η Ελλάδα αντιμετωπίζει τις διεθνείς προκλήσεις. Και με την παρουσία της διεθνώς και σε εσωτερικό επίπεδο έχει αποδείξει ότι μπορούμε να βασιζόμαστε σε μία πολυδιάστατη εξωτερική πολιτική. Η πρόσφατη επίσκεψη στη Μέση Ανατολή, που με επιτυχία πραγματοποίησε, δείχνει ότι η Ελλάδα βρίσκεται παντού, όπου έχει ερείσματα και συμφέροντα, αλλά βρίσκεται ακόμα και χωρίς άμεσο συμφέρον σε περιοχές που έχουν ανάγκη αυτού του σταθεροποιητικού ρόλου και παράγοντα που λέγεται «Ελλάδα». 
      Γίνεται αποδεκτή η Ελλάδα και στους εταίρους και στους φίλους, αλλά και στις μεγάλες δυνάμεις ως ένας ισχυρός παράγοντας συνεργασίας. Δεν είναι τυχαίο ότι οι Ηνωμένες Πολιτείες, με πρόσφατες δηλώσεις του κ. Μπερνς, θεωρούν ότι η Ελληνική Κυβέρνηση σήμερα αποτελεί ένα στρατηγικό σύμμαχο. Δεν είναι τυχαίο ότι από τη Ρωσία μόνο ο Πρόεδρος Πούτιν έχει έρθει τρεις φορές τον τελευταίο χρόνο στην Ελλάδα και έχει υπογράψει μία σημαντικότατη ενεργειακή συμφωνία, την οποία δεν είχατε καταφέρει μέχρι τώρα να την υλοποιήσετε και να της δώσετε σάρκα και οστά. Δεν είναι τυχαίο το ότι έχουμε αναπτύξει μία πολυδιάστατη σχέση με την Κίνα με αλλεπάλληλες επισκέψεις, όχι μόνο σε πολιτικό επίπεδο, αλλά και σε επίπεδο ανταλλαγής τεχνογνωσίας εν όψει των Ολυμπιακών Αγώνων, και βεβαίως οικονομικής συνεργασίας. 
      Δεν είναι τυχαίο ότι σήμερα η Ελλάδα αντιμετωπίζεται στο χώρο των Βαλκανίων ως η ηγέτιδα δύναμη, όχι γιατί επιβάλλει τη άποψή της, αλλά γιατί είναι η χώρα που ανοίγει τις πόρτες της στο διάλογο, στη συνεργασία και, πάνω από όλα, στην οικονομική συνεργασία. Δεν είναι τυχαίο ότι επί Κυβερνήσεως Κώστα Καραμανλή και Νέας Δημοκρατίας υλοποιείται επιτέλους το πρόγραμμα στήριξης των Βαλκανίων, το γνωστό Ε.Σ.Ο.Α.Β., το οποίο ήταν ακάλυπτη επιταγή στα δικά σας χέρια και σήμερα αρχίζει και παίρνει σάρκα και οστά.
      Κυρίες και κύριοι συνάδελφοι, πρέπει να μας δίνετε πολλές φορές την ευκαιρία να έρχεται η Υπουργός των Εξωτερικών στη Βουλή, να δίνει απαντήσεις, να δίνει στον ελληνικό λαό το σχέδιο και το όραμα της ελληνικής εξωτερικής πολιτικής. Γιατί το ότι ενάμιση χρόνο τώρα δεν είχατε καταφέρει να καταθέσετε μία επερώτηση για τα θέματα της εξωτερικής πολιτικής δείχνει ένα πράγμα, ότι έξω πάμε καλά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βαρβιτσιώτη.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ.
      ΟΡΕΣΤΗΣ ΚΟΛΟΖΩΦ: Κυρίες και κύριοι Βουλευτές, νομίζω ότι είναι επίκαιρη η επερώτηση και πολύ σημαντικά τα όσα ακούστηκαν από την Υπουργό των Εξωτερικών. 
      Θα πρέπει από την αρχή να σημειώσω ότι η εξωτερική πολιτική που ακολουθεί η σημερινή Κυβέρνηση κινείται στην ίδια τροχιά που κινήθηκαν και οι προηγούμενες κυβερνήσεις. Δεν έχει μεγάλες διαφορές όσον αφορά τους κεντρικούς προσανατολισμούς της χώρας. Καμμία από τις κυβερνήσεις δεν αμφισβητεί την ένταξη της χώρας μας στο ΝΑΤΟ, καμμία από τις κυβερνήσεις δεν αμφισβητεί την ένταξη της χώρας μας στην Ευρωπαϊκή Ένωση, αλλά αντίθετα και τα δύο μεγάλα κόμματα την επιδιώκουν. Επίσης, καμμία κυβέρνηση, ούτε η σημερινή ούτε η προηγούμενη, δεν αντιδρά στις μεγάλες επιλογές που γίνονται από το ΝΑΤΟ και τις Ηνωμένες Πολιτείες της Αμερικής, όσον αφορά την πορεία των δρώμενων στα Βαλκάνια και γενικότερα στην περιοχή μας και στη Μέση Ανατολή.
      Παραδείγματος χάριν, παρά τις διευκρινήσεις που έδωσε σήμερα η κυρία Υπουργός για την αντιπυραυλική θωράκιση, η σημερινή Κυβέρνηση, με αυτήν τη θέση που αναπτύξατε, κυρία Υπουργέ, βάζει μέσα στην προοπτική της, στις σκέψεις της, στους προβληματισμούς της, το πώς θα μπορέσει να κινηθεί η κατάσταση προς τη δημιουργία μίας αντιπυραυλικής θωράκισης της Ευρώπης, όπου θα συμμετέχει και η Ρωσία μαζί με το ΝΑΤΟ. Αυτή είναι η ουσία της σκέψης που υπάρχει.
      Εγώ θα έλεγα ότι η ελληνική Κυβέρνηση θα έπρεπε να κινηθεί σε τελείως διαφορετική κατεύθυνση. Η ελληνική Κυβέρνηση θα έπρεπε με σταθερότητα να υπερασπίζεται μια πολιτική μείωσης των εξοπλισμών και όχι να αποδέχεται τις δικαιολογίες των Ηνωμένων Πολιτειών Αμερικής, ότι θα πάμε να κάνουμε μια πανευρωπαϊκή ομπρέλα για να μας προστατεύσει από το Ιράν. Έλεος! 
      Αν θέλετε, και έτσι όπως είναι τα πράγματα, το Ιράν με τη Ρωσία δίπλα του και με τα πλοία του αμερικάνικου στόλου στον Περσικό Κόλπο, δεν αποτελεί πυρηνικό κίνδυνο. Αυτά είναι προσχήματα εν αμαρτίαις και η θέση της χώρας μας πρέπει να είναι σταθερή στο να μη συμμετέχει σ' αυτό το παιχνίδι της κούρσας των εξοπλισμών. Γιατί αν ανοίξει το ζήτημα, είδατε τη Ρωσία, δεν «ίδρωσε το αφτί της». Αντιπυραυλικές ζώνες θέλετε; Βεβαίως, θα τις κάνουμε. Ορίστε το Αζερμπαϊτζάν, να τις κάνουμε εκεί. Και θα τις κάνουν εκεί για να προστατευτούν από τους πυραύλους της Κορέας και του Ιράν; 
      Θα πρέπει να σταματήσει αυτό και να γίνονται προσπάθειες και σε διπλωματικό επίπεδο, στο βαθμό που αντέχουν οι πλάτες μας -να το πάρουμε υπ' όψιν μας αυτό- αλλά θα πρέπει σταθερά να είμαστε σε μια κατεύθυνση που δημιουργεί προϋποθέσεις για ειρηνική πορεία της ανθρωπότητας. 
      Σχετικά τώρα με την εξωτερική μας πολιτική, μου έκανε εντύπωση το πώς υπερασπιστήκατε, κυρία Υπουργέ, τη συνταγματική συνθήκη της Ευρωπαϊκής Ένωσης. Είπατε: «Είμαστε δεκαοκτώ. Δύο χώρες διαφωνούν, εν πάση περιπτώσει, με τα δημοψηφίσματα που έκαναν. Μπορούν αυτοί να μας επιβάλλουν;».
      Κυρία Υπουργέ...
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Δεν είπα τέτοιο πράγμα. Είπα ότι δύο χώρες διαφώνησαν και ότι πρέπει να βρούμε τώρα ένα κοινό πεδίο τόπου. Δεν είπα «μπορούν να μας επιβάλλουν». Είπα ότι «δεκαοκτώ χώρες το επικύρωσαν». 
      ΟΡΕΣΤΗΣ ΚΟΛΟΖΩΦ: Ξαναδείτε πώς το είπατε. 
      Εν πάση περιπτώσει και έτσι όπως θέτετε το ζήτημα, πρέπει να είμαστε συνεπείς με αυτά που αποτελούν, κατά τη γνώμη σας, βασικά ζητήματα λειτουργίας αυτού του οργανισμού στον οποίο είμαστε. 
      Η ομοφωνία που προβλέπεται για μια σειρά ζητήματα –έχει μειωθεί ο αριθμός τους- είναι ομοφωνία. Η ομοφωνία γίνεται ακριβώς γι’ αυτό το λόγο, ώστε και εάν ένας διαφωνήσει, να μην μπορεί να υλοποιηθεί αυτή η απόφαση και ας γίνουν όσες συζητήσεις θέλετε, αν δεν παρθεί υπ' όψιν η αντίρρηση αυτού που διαφωνεί με την απόφαση που θέλει η συντριπτική πλειοψηφία. 
      Ή θα εφαρμόζονται αυτές οι αρχές ή ήταν μια απόφαση που πάρθηκε τότε υποκριτικά και που στο πίσω μέρος του μυαλού αυτών που προωθούσαν τότε τις λύσεις αυτών των ζητημάτων υπήρχε το σκεπτικό «άντε να τους βάλουμε μέσα να δυναμώσουμε και ύστερα προχωράμε». Θα καταλήξουμε, αυτός ο οποίος έχει το «πάνω χέρι» στις αποφάσεις, να είναι ένας πυρήνας ισχυρών μέσα στην Ευρωπαϊκή Ένωση.
      Ελληνοτουρκικές σχέσεις. Εγώ κατανοώ τις επιλογές που έχει κάνει η Κυβέρνηση. Δεν συμφωνώ. Κατανοώ το γεγονός ότι κάνει πολλές προσπάθειες, για να μειώσει την ένταση με την Τουρκία και επομένως να ετεροκαθορίσει τη στάση μας στα διεθνή πράγματα, παίρνοντας υπ’ όψιν τις αντιδράσεις της Τουρκίας, για να μη θεωρηθεί κάποια επιλογή μας ότι έχει αιχμή ενάντια στην Τουρκία και να μην πάμε στο δρόμο της αντιπαράθεσης με την Τουρκία, που δεν ξέρουμε πού μπορεί να μας βγάλει. Εγώ σέβομαι την ανησυχία σας αυτή. Όμως, δεν μπορεί αυτή η ανησυχία να εξελίσσεται τελικά σε μία κατάσταση, όπου συνέχεια η χώρα μας προσβάλλεται και οι αντιδράσεις τελικά είναι «έγινε και το φάγαμε». Δεν μπορεί να μην στέλνουμε μηνύματα προς τους συμμάχους μας τους Τούρκους ότι ορισμένα πράγματα δεν μπορούν να τα ξεπεράσουν. 
      Κοιτάξτε ποια κατάσταση δημιουργείται μ’ αυτήν την τακτική που είχε και η προηγούμενη κυβέρνηση στα δευτερεύοντα ζητήματα. Δημιουργούμε χώρους συνεργασίας σε μια σειρά από μεγάλα ζητήματα, όμως, η κατάσταση παραμένει κρίσιμη πάνω στα τέσσερα, πέντε ζητήματα που μονομερώς διεκδικεί η Τουρκία. Και μόλις βγει στην ημερήσια διάταξη ένα από αυτά τα ζητήματα, αμέσως δημιουργείται ένταση και τρέχει το Υπουργείο Εξωτερικών να περιορίσει την ένταση, να τα μαζέψει. Όμως, το κύριο ζήτημα παραμένει. Τα ζητήματα αυτά βρίσκονται στην άκρη  και περιμένουν. Και η μόνη δυνατότητα που υπάρχει, για να βρεθεί μία ομαλή λύση στα ζητήματα αυτά, παίρνοντας υπ’ όψιν τη σταθερή θέση της Τουρκίας να μην υποχωρεί σ’ αυτά, αλλά αντίθετα να τα οξύνει και να τα διευρύνει συνέχεια, είναι να αναζητήσουμε εμείς ένα συμβιβασμό. Μα, είναι τέτοια τα ζητήματα που, αν αναζητήσουμε συμβιβασμό, οπωσδήποτε θα εκχωρήσουμε κάτι. Και δεν ξέρω τι μπορεί να εκχωρήσει η Τουρκία, για να ισοφαριστεί το ζήτημα και να βρεθεί μία κοινή θέση στα τέσσερα, πέντε αυτά ζητήματα που μονομερώς διεκδικεί η Τουρκία.
      Βλέπω ότι ξεπέρασα το χρόνο μου. Είχα να πω και ορισμένα άλλα ζητήματα και για το Κοσσυφοπέδιο, όπου άλλαξε η θέση της Ελλάδας με τη δική σας Κυβέρνηση, αλλά προετοιμάστηκε με την προηγούμενη κυβέρνηση του ΠΑ.ΣΟ.Κ. Γενικά η θέση μας στα Βαλκάνια ήταν να μην αλλάξουν τα σύνορα. Και σ’ αυτό έπρεπε να μείνουμε σταθεροί, ανεξάρτητα από το ποιοι θα καθορίσουν τελικά τις εξελίξεις. Να έχουν όμως, μπροστά, πέρα από τους άλλους προβληματισμούς, και την εικόνα ότι αυτή η χώρα που λέγεται Ελλάδα δεν αποδέχεται επιστροφή της ιστορίας της σ’ ένα μακελειό που θα γίνει, αν προχωρήσουμε στη διαχώριση των συνόρων στα Βαλκάνια. Και απ’ αυτήν την άποψη είναι πολύ επικίνδυνη η εξέλιξη της ανεξαρτησίας στο Κοσσυφοπέδιο.
      Εκεί χρειάζεται να επιστρέψουμε στην παλιά θέση και, ανεξάρτητα από τους ελιγμούς που θα κάνουμε ή τις προσπάθειες να βρεθεί μία συμβιβαστική λύση, η θέση μας θα πρέπει να είναι «όχι τέτοιες εξελίξεις στα Βαλκάνια». 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κολοζώφ. 
      Το λόγο έχει ο Πρόεδρος κ. Κωνσταντόπουλος. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κύριοι συνάδελφοι, συζητάμε θέματα εξωτερικής πολιτικής σε μία περίοδο που η διεθνής κατάσταση είναι πάρα πολύ ευαίσθητη, εύθραυστη, ευμετάβολη και επικίνδυνη. Κατά τούτο συμμερίζομαι τις δυσκολίες που έχει η όποια ελληνική κυβέρνηση, να αντιμετωπίσει με επαρκή τρόπο, στην ώρα τους, τα προβλήματα που με τρόπο ραγδαίο μεταλλάσσονται, πολύ περισσότερο όταν οι συσχετισμοί ισχύος, τα κέντρα ισχύος είναι δεδομένα. 
      Είναι πράγματι αναγκαίο να επισημάνουμε τη δυσκολία της συγκυρίας, πολύ περισσότερο διότι, στα ζητήματα εξωτερικής πολιτικής της χώρας μας όλα εκείνα τα οποία στην περίοδο της Μεταπολίτευσης είχαν προσδιοριστεί ως βασικοί άξονες έχουν υποστεί ανατροπές. Συμμερίζομαι, λοιπόν, τη δυσκολία της όποιας κυβέρνησης και του όποιου Υπουργού Εξωτερικών, εξ αυτού του λόγου, και ειδικότερα σήμερα για έναν επιπρόσθετο λόγο, συμμερίζομαι την αμηχανία της κυρίας Υπουργού, η οποία υιοθέτησε την περιγραφική μέθοδο προσέγγισης των προβλημάτων. 
      Ο ειδικότερος λόγος που συμμερίζομαι την αμηχανία και τη δυσχέρεια της κυρίας Υπουργού είναι τούτος: Ότι έχει εγκλωβιστεί σε μία τακτική παροχής ευσήμων επί παντός του επιστητού προς την αμερικανική πολιτική, όταν είναι δεδομένο ότι η τρέχουσα και μεσοπρόθεσμη στρατηγική των Ηνωμένων Πολιτειών της Αμερικής δεν είναι συμβατή με τους στόχους της ελληνικής στρατηγικής. Υπάρχει σοβαρός εγκλωβισμός, ο οποίος προκύπτει με τρόπο εύγλωττο. Δεν συμμερίζομαι, λοιπόν, αυτήν την περιγραφική μέθοδο, η οποία διεκτραγωδεί την εκρηκτικότητα της καταστάσεως στα Βαλκάνια, την τραγικότητα της καταστάσεως στη Μέση Ανατολή, την επιζήμια στασιμότητα των πραγμάτων στην Ευρώπη και αγνοεί ποιες είναι οι πολιτικές στρατηγικές που προκαλούν αυτά τα μέτωπα. 
      Ο εγκλωβισμός, λοιπόν, είναι σοβαρός και αυτή είναι η πρώτη παρατήρηση αρχής. Δεν έχουμε χρόνο να κάνουμε εξαντλητική συζήτηση. Πρώτη παρατήρηση αρχής, κυρία Υπουργέ, ασκώντας προγραμματική αντιπολίτευση στην εξωτερική πολιτική της Κυβέρνησής σας: Δεν λαμβάνετε υπ' όψιν ότι σε όλα τα θέματα της ελληνικής εξωτερικής πολιτικής, που είναι ανοιχτά δεν συστεγάζονται οι διακηρυγμένοι στόχοι και τα εθνικά μας συμφέροντα με τις άμεσες και μεσοπρόθεσμες προτεραιότητες της αμερικανικής στρατηγικής. Δεν έχετε εναλλακτική λύση. Δεν έχετε επεξεργαστεί σχέδια δράσης, παρά μονάχα περιμένετε. Περιμένετε να κερδίσετε χρόνο, περιμένετε να κερδίσετε με αναβολές τις επιπτώσεις εκκρεμοτήτων στο εσωτερικό εκλογικό πεδίο και στο μεταξύ διολισθαίνετε. Διολισθαίνετε με τρόπο φανερό. Είναι, λοιπόν, φανερό ότι, όντας έτσι εγκλωβισμένοι, αγνοείτε εκείνα τα οποία συντελούνται γύρω μας. 
      Δεύτερη παρατήρηση αρχής: Βασική θέση της Ελλάδας υπέρ της ειρήνης. Βασική θέση της Ελλάδας για τη μείωση των εξοπλισμών. Βασική θέση της Ελλάδα για τον περιορισμό των πυρηνικών όπλων. Βασική θέση της Ελλάδας για την απομάκρυνση από στρατηγικές έντασης. Μπορείτε να μου πείτε από ποιον πόλεμο κινδυνεύει η Ευρώπη, ώστε να χρειάζεται αντιπυραυλική ομπρέλα; Ποιος θα κάνει πόλεμο στην Ευρώπη; Ποιος θα εισβάλει στην Ευρώπη για να την κατακτήσει; Ο Ταμερλάνος; Ο Τζένγκις Χαν;
      Ποιος, ώστε να χρειαζόμαστε στις σημερινές συνθήκες του 21ου αιώνα να επανέλθουμε σε αναδιατυπώσεις των δογμάτων του ψυχρού πολέμου και της διαίρεσης της Ευρώπης; Και πολύ σωστά ειπώθηκε προηγουμένως. Πυραύλους εσείς, πυραύλους και εμείς. Η κούρσα αυτή των εξοπλισμών έχει στοιχίσει στους λαούς, στην ειρήνη, στην ανθρωπότητα. Δεν είναι ο υπ’ αριθμόν ένα απρόβλεπτος κίνδυνος για ολόκληρη την ανθρωπότητα; 
      ‘Ακουσα σήμερα μια άποψη η οποία λέει θα συζητηθεί εντός των οργάνων του ΝΑΤΟ και της Ρωσίας. Αυτή είναι η θέση της κοινής εξωτερικής πολιτικής της Ευρώπης; Αυτή είναι η θέση για την κοινή άμυνα της Ευρώπης; Εκχωρούμε τον τομέα της άμυνας της Ευρώπης στην στρατηγική επιχειρησιακή επεξεργασία του ΝΑΤΟ; Να, η διολίσθηση. Και πολύ περισσότερο συγκεκριμένη, αν λάβει κανείς υπόψη του αυτά που λέτε περιγράφοντας. Είπε η κυρία Υπουργός ότι δεν έχει τεθεί θέμα για συμμετοχή της Ελλάδας. Πώς δεν έχει τεθεί; Τα σημερινά δημοσιεύματα…
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Διαψεύδονται.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Τα διαψεύδετε εσείς, όπως διαψεύσατε και τα προηγούμενα. Αλλά πήγατε άρον-άρον στη Μόσχα για να εκτονώσετε την κρίση. Δεν θέλω να επεκταθώ. Θα σας παρακαλούσα, λοιπόν, να τοποθετηθεί η ελληνική Κυβέρνηση επί της αρχής. Είστε υπέρ της εγκατάστασης πυραυλικών και αντιπυραυλικών συστημάτων; Είπατε όχι ή η θέση σας είναι, «δεν το θέτουμε εμείς, το θέτει το ΝΑΤΟ»; Λέτε όχι επί της αρχής; Δεν με ενδιαφέρει εάν η Βουλγαρία επισπεύδει. Θα το συνεκτιμήσετε. Αλλά, επί της αρχής η στρατηγική σας λέει όχι; Μέχρι σήμερα αποφεύγετε επιμελώς, κυρία Υπουργέ. Ανάγνωση και γραφή ξέρουμε όλοι. Μη μου περιγράφετε γύρω-γύρω το θέμα. Επί της αρχής, η ελληνική εξωτερική πολιτική, λέει όχι; Δεν το λέτε. 
      Και πολύ περισσότερο δεν το λέτε, διότι μόλις άρχισε η συζήτηση και έχει βάθος τριών χρόνων και προσέρχεστε στη συζήτηση ακριβώς διότι δεν έχετε τη σαφή στρατηγική θέση για θέματα αρχής. 
      Σας άκουσα να διεκτραγωδείτε την κατάσταση στη Μέση Ανατολή. Είναι έτσι και χειρότερα. Η Μέση Ανατολή οδηγείται σε έναν εμφύλιο πόλεμο. Αλλά, δεν έχετε ακούσει για τη στρατηγική που λέει, η νέα Μέση Ανατολή, τα νέα Βαλκάνια και η διαίρεση της Ευρώπης σε νέα και παλιά. Δεν έχετε ακούσει για την αναδιάταξη της περιοχής από τον Περσικό μέχρι το Σεράγιεβο; Δεν έχετε ακούσει ότι αυτή είναι η στρατηγική που θέλει να παρεμποδίσει την ολοκλήρωση της Ευρώπης και να παρενοχλήσει την πολιτική της Ρωσίας; Δεν έχετε ακούσει, ότι αυτήν την πολιτική την εκφράζουν εκείνοι οι οποίοι ήρθαν στα Βαλκάνια ως βαλκανιάρχες, ο κ. Μπους και οι άλλοι, μια ομάδα γύρω από το Λευκό Οίκο για να είμαστε ακριβείς και όχι το σύνολο των θεσμών της αμερικανικής κυβέρνησης; 
      Αυτά τα πράγματα τα έχετε ακούσει. Δεν έχετε ακούσει επίσης σε άλλα θέματα υποχώρησης, διολίσθησης ότι επιδιώκεται με την επινόηση «της εσωτερικής διαρρύθμισης των ορίων η μετατροπή του δόγματος του αμετάβλητου των συνόρων στα Βαλκάνια μετά το Β’ Παγκόσμιο Πόλεμο; Είδατε τον κ. Μπέρνς. Δεν ξέρετε ότι έχει διακηρύξει σε όλους τους τόνους, σε όλα τα fora, όπου και αν βρέθηκε, ότι η πολιτική του είναι το ανεξάρτητο Κόσσοβο; Επ’ αυτού χρειάζεται εναλλακτικό σχέδιο της ελληνικής στάσης. Εγώ δε λέω να πάτε να αυτοπυρποληθείτε. Όμως χρειάζεται εναλλακτικό σχέδιο, διότι ο κ. Μπερνς λέει, «ανεξάρτητο Κόσοβο, συνταγματική ονομασία της FYROM», δηλαδή με τον όρο Μακεδονία και από εκεί και πέρα και για το Κυπριακό και για τα Ελληνοτουρκικά έχει αντίθετες με εμάς θέσεις.
      Και ο κ. Μπερνς καθορίζει πολιτική αυτή τη στιγμή. Και εμείς εδώ, που τον είχαμε ως «ανθύπατο» περίπου να συμπεριφέρεται, τον υποδεχόμαστε και ως διαμορφωτή της στρατηγικής προοπτικής των νέων Βαλκανίων, γιατί περί αυτού πρόκειται.
      Και κάτι ακόμη. Κυρία Υπουργέ, εγώ σας συμμερίζομαι και ανησυχώ. Τα Βαλκάνια θα χρησιμοποιηθούν ως εργαλείο και για τις διεργασίες προς τη Ρωσία, αλλά θα χρησιμοποιηθούν ως εργαλείο και για την επιβράδυνση των διαδικασιών ολοκλήρωσης της Ευρωπαϊκής Ένωσης. 
      Σας άκουσα να μιλάτε για την Ευρωπαϊκή Συνθήκη. Μα, δεν ξέρετε ότι εδώ μπαίνει ως υπομόχλιο η παρουσία της Αμερικανικής πολιτικής, για να εμποδίσει τη σχέση Ευρωπαϊκής Ένωσης–Ρωσίας; Επίσης, σας άκουσα να αναφέρεστε στα ζητήματα που σχετίζονται με τις φρικαλεότητες των εγκλημάτων πολέμου που μας περιβάλλουν. 
      Ποια πολιτική τύφλωση οδήγησε σ’ αυτή την εγκληματική δράση στο Λίβανο; Από ποιους ανθρώπους ξεκίνησε αυτή η περιπέτεια της ανθρωπότητας;  Μήπως είναι η ίδια ομάδα που χρησιμοποιεί τώρα το Ιράν ως άλλοθι; Μήπως είναι η ίδια ομάδα που ισοπεδώνει τη Μέση Ανατολή; Μήπως είναι η ίδια ομάδα που εμπλέκει τα Βαλκάνια; Μήπως είναι η ίδια ομάδα που λέει αντιπυραυλική εναντίον της Ρωσίας; 
      Να γιατί συμμερίζομαι την εμπλοκή σας, τον εγκλωβισμό σας σε μια πολιτική παροχής καλών λόγων προς αυτή την ομάδα, η οποία επεξεργάζεται όλα αυτά που αύριο θα σας φέρουν με την πλάτη στον τοίχο. Και τότε θα ζητάτε βεβαίως και κατανόηση, γιατί θα πρέπει τότε βεβαίως να βρούμε τρόπο να πορευθούμε. Γιατί στα θέματα εξωτερικής πολιτικής σας άκουσα όλους να λέτε ότι καλό είναι να αποφεύγουμε την οξύτητα, αλλά επί των θεμάτων της εξωτερικής πολιτικής κυρίως επικεντρώνεται η εσωτερική πολιτική αντιπαλότητα.
      Με βλέπετε ανήσυχο και για έναν επιπρόσθετο λόγο. Στα θέματα της FYROM και στα θέματα των εξελίξεων των Βαλκανίων τα δύο μεγάλα Κόμματα δεν έχετε εσωτερική πολιτική ενότητα. Και στα θέματα αυτά, όπως και στο Κυπριακό, δεν έχετε εσωτερική πολιτική ενότητα. Η έλλειψη εσωτερικής πολιτικής ενότητας θα διευκολύνει πιέσεις και παιχνίδια εκλογικού χαρακτήρα. Έχουμε σωρεύσει οδυνηρή πείρα του πως χρησιμοποιούνται τα θέματα εξωτερικής πολιτικής, ως υπομόχλια για εισαγόμενη πολιτική ένταση και κρίση στη χώρα μας. 
      Τελειώνω με μια ακόμη παρατήρηση. Γιατί δεν λέμε αυτό που όλοι διαπιστώνουμε στην πράξη; Ότι τρία χρόνια που είναι η Κύπρος στην Ευρωπαϊκή Ένωση ως ανεξάρτητη χώρα –και είναι ανεξάρτητη χώρα και ορθώς διαπραγματεύεται ως ανεξάρτητη χώρα- το Κυπριακό πηγαίνει προς το χειρότερο. Γιατί δεν λέμε ότι αυτό που διαφαίνεται, ως άμεση εξέλιξη, είναι η παγίωση της σημερινής de facto διχοτόμησης; Γιατί δεν λέμε ότι ανακύπτει πλέον σοβαρό πρόβλημα, γιατί απομακρυνόμαστε από την επιδίωξη της επαναπροσέγγισης του ενιαίου νησιού, της μιας πατρίδας, με μια διεθνή οντότητα; 
      Απομακρυνόμαστε από αυτή την εκδοχή. Γιατί; Διότι δεν υπάρχει ειλικρίνεια απέναντι σ’ αυτά τα ζητήματα. Κάποιοι δεν θέλουν λύση, κάποιοι αγωνιούν για τη λύση και η Ελλάδα που στηρίζει -και πρέπει να στηρίζει διαρκώς- πληρώνει. Πέρα από τα σφάλματα των δικών μας επιλογών και τακτικών, πληρώνουμε και αυτήν τη διβουλία και τη διγλωσσία άλλων. 
      Τέλος, στα θέματα της Ευρώπης, μιλάτε σαν η Ευρώπη να είναι κάπου εις το απυρόβλητο εν σχέσει προς όλες αυτές τις διεθνείς εντάσεις που διαμορφώνονται. Μα, αυτή τη στιγμή, η επίσκεψη Μπους στα Βαλκάνια, η επινόηση και προώθηση ως προτεραιότητας προς άμεση υλοποίηση της αντιπυραυλικής, η αντιδικία περί τα ενεργειακά μεταξύ Ηνωμένων Πολιτειών της Αμερικής και της Ρωσίας -αντιδικία που έγινε και εδώ στη χώρα μας, όταν μας υπεδείχθη ότι δεν πρέπει να έχουμε αποκλειστική προμήθεια από τη Ρωσία- όλα αυτά δείχνουν ότι στην Ευρώπη προωθείται μια στρατηγική νέας διαίρεσης, μεταξύ παλαιάς και νέας Ευρώπης, έλεγαν οι περί τον Μπους.
      Κάποιοι θα πουν μεταξύ των νέων κρατών-μελών, ότι κάποιοι ενδιαφέρονται για την ενίσχυση του ευρωατλαντισμού, κάποιοι ενδιαφέρονται να είναι καλοί σύμμαχοι με την Ουάσιγκτον και συμβατικοί εταίροι με τις Βρυξέλες. 
      Όμως, στην Ευρώπη, πέραν αυτού, συντελείται αυτό που είπατε εσείς. Ποια είναι η στρατηγική της άμυνας; Ό,τι πει το ΝΑΤΟ, δηλαδή η αντιπυραυλική, δηλαδή η Ευρώπη γίνεται θέατρο ανταγωνισμού εξοπλισμών. 
      Συντελείται όμως και κάτι επιπρόσθετο. Οι λαοί δεν περιμένουν από τις κυβερνήσεις να τους πουν τα διαδικαστικά θέματα, παραδείγματος χάριν, πηγαίναμε με δέκα στόχους και γυρίσαμε με εννιά. Οι λαοί δεν είναι ευχαριστημένοι και από τις πολιτικές που εφαρμόζονται. Υπάρχει διάσταση μεταξύ κυβερνήσεων και κοινωνιών. Η διακυβερνητική μέθοδος εξάντλησε τα όριά της. Δεν είναι «βάλαμε την υπογραφή μας σε κάποιο Σύνταγμα και σώνει και καλά θα φορέσουμε αυτό το Σύνταγμα ως ζουρλομανδύα πολιτικών σε είκοσι επτά χώρες της Ευρώπης»! 
      Έχουμε κοινωνικό έλλειμμα στη σημερινή Ευρώπη, έχουμε δημοκρατικό έλλειμμα στη σημερινή Ευρώπη, όταν έχουμε στη σημερινή Ευρώπη αναβίωση των ενδοευρωπαϊκών ανταγωνισμών και κυρίως με τις αποφάσεις που παίρνει η τεχνοκρατική ολιγαρχία των Βρυξελών, αλλοιώνεται όλο το κεκτημένο του κοινωνικού κράτους, αλλοιώνεται, επίσης, όλο το κεκτημένο των ανθρωπίνων δικαιωμάτων.
      Προχθές, θα είδατε στα ενημερωτικά που σας δίνουν οι συνεργάτες σας ότι ο Υπουργός Εσωτερικών της Μεγάλης Βρετανίας σκέπτεται να εισηγηθεί την αποχώρηση του Ηνωμένου Βασιλείου από τη Σύμβαση της Ρώμης, διότι οι Συνθήκες που αποφασίζουν οι Υπουργοί παραβιάζουν τις εγγυήσεις της Σύμβασης της Ρώμης. Ας προβληματιστούμε, λοιπόν, επ’ αυτών.
      Εγώ συμμερίζομαι –σας είπα- ότι είναι δύσκολη η θέση σας. Δεν συμμερίζομαι την αισιοδοξία σας ή την περιγραφική προσέγγιση των θεμάτων και σας επισημαίνω για μία ακόμη φορά ποιες είναι για εμένα οι εστίες που θα προκαλέσουν προβλήματα:
      Πρώτον, δεν συστεγάζονται τα συμφέροντά μας με αυτά που επιδιώκουν οι Ηνωμένες Πολιτείες της Αμερικής. 
      Δεύτερον, στο Κόσσοβο δημιουργείται μοντέλο γενικότερης εφαρμογής για κατασκευή ιδιότυπων προτεκτοράτων και το μοντέλο του Κοσσόβου και του Μαυροβουνίου έχει ακουστεί ότι προόρισται και για το Κυπριακό, εάν διαιωνίζεται έτσι. 
      Και κοντά σε αυτά που στα Βαλκάνια θα χρησιμοποιηθούν ως μοντέλο εφαρμογής, τρίτον, στα θέματα εξωτερικής πολιτικής δεν υπάρχει συνεκτική στρατηγική, δεν υπάρχει και εσωτερική ενότητα στα μεγάλα κόμματα που χειρίζονται αυτά τα ζητήματα, με αποτέλεσμα η παράταση που δόθηκε για το θέμα της ονομασίας να θεωρείται ότι είναι κάποιο κέρδος χρόνου, ενώ όλοι στα μουλωχτά ξέρουμε ότι είναι δεδομένη η λύση που όταν ακουστεί, ο καθένας θα την χρεώνει στον άλλο ως μεγάλη ήττα της ελληνικής διπλωματίας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κωνσταντόπουλε.
      Έχει ζητήσει το λόγο ο Πρόεδρος κ. Κακλαμάνης.
      Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ:  Κυρία Υπουργέ, νομίζω ότι ήταν ατυχής η ρητορική ερώτηση εάν θέλουμε να εξασθενήσουμε τις ελληνικές θέσεις, που απευθύνατε όταν σας διέκοψα και σας ρώτησα εάν θα συμφωνήσετε για να ενταχθεί στο ΝΑΤΟ η γειτονική μας χώρα ως FYROM.
      Κανένας σ’ αυτήν την Αίθουσα δεν θέλει να εξασθενήσει τις ελληνικές θέσεις και πιστεύω ούτε εσείς, αλλά οφείλετε να παραδεχθείτε ότι είναι δικαιολογημένη η αγωνία των εκπροσώπων του ελληνικού λαού στη Βουλή των Ελλήνων για την ολοφάνερη υποχώρηση των θέσεων της χώρας μας σε όλη την έκταση του εξωτερικού μας μετώπου.
      Στην Κύπρο είναι σαφές ότι συνολικά η χώρα, ο ελληνισμός βρίσκεται σε υποχώρηση. Δεν γνωρίζω εάν σωστά ζητήθηκε στη Νέα Υόρκη από τον Πρόεδρο της Κυπριακής Δημοκρατίας η επιδιαιτησία Ανάν στις διαπραγματεύσεις μεταξύ των δυο κοινοτήτων. Γνωρίζω, όμως, ότι στη Λουκέρνη δεν ενεφανίσθη ο κ. Ντενκτάς, αλλά ενεφανίσθη ο κ. Ταλάτ. Και εκεί, όπως είχα παρατηρήσει και στον προκάτοχό σας, τον κ. Μολυβιάτη, έμπειρο διπλωμάτη, η ελληνοκυπριακή πλευρά δεν θα έπρεπε να αφεθεί στην εικόνα εντυπώσεων, αντί ενός αδιάλλακτου Ντενκτάς, του μετριοπαθούς –τάχα- Ταλάτ. Διευκόλυναν πάρα πολύ αυτές οι εντυπώσεις τη στάση της διεθνούς κοινότητας, όταν εμφανίσθηκε ως αδιαλλαξία της ελληνικής πλευράς –θα έλεγα της ελληνοκυπριακής πλευράς- η καταψήφιση του σχεδίου Ανάν. 
      Οφείλατε να φύγετε από τη Λουκέρνη ακριβώς αντιλαμβανόμενοι την παγίδα στην οποία βρεθήκατε, αλλά, είτε ο Πρωθυπουργός ήταν άπειρος είτε ο κ. Παπαδόπουλος έτσι έκρινε. Δικαίωμά του, αλλά δεν γνωρίζω καν εάν επισημάνθηκε αυτή η αδυναμία και τι θα ακολουθήσει. Ίσως να υπήρχε από την πλευρά και του κυρίου Πρωθυπουργού από τότε η θέση «και με το χωροφύλαξ και με τον αστυφύλαξ». Διότι τελικά δεν κατάλαβε ούτε ο ελληνικός λαός ούτε ο κυπριακός λαός ούτε η διεθνής κοινή γνώμη, ποια ήταν η θέση της ελληνικής κυβέρνησης. Και ίσως αυτό να ωφέλησε κομματικώς, αλλά έβλαψε εθνικώς. 
      Ας προχωρήσουμε στην περίπτωση του Αιγαίου. Πρέπει να είμαστε ικανοποιημένοι διότι ουσιαστικά το FIR έχει καταργηθεί, που η περίφημη νότα του ’74, που είχε ανακληθεί αργότερα, στην πράξη εφαρμόζεται από τα τουρκικά μαχητικά αεροπλάνα; Πρέπει να είμαστε ικανοποιημένοι που χρειάζεται η προστατευτική δήλωση του κ. Μπέρνς για τον Άη-Στράτη ότι είναι ελληνικό αποστρατιωτικοποιημένο νησί; Αλλά κατά τα άλλα, στις εσωτερικές διαδικασίες του ΝΑΤΟ αυτό να αμφισβητείται; Το γνωρίζετε. Το γνωρίζετε ότι στα επιτελεία του υπάρχει αυτή η αμφισβήτηση την οποία φυσικά –και σωστά- δεν δέχεται η ελληνική πλευρά. 
      Σωστά είπε ο κ. Κωνσταντόπουλος για το μοντέλο Κοσόβου-Μαυροβουνίου, προτεκτοράτων που μπορεί –γιατί όχι, προτεκτοράτο αποτελεί σήμερα και η κατεχόμενη Κύπρος- κάλλιστα να νομιμοποιηθεί στο άμεσο μέλλον ή ενδεχομένως αργότερα. 
      Υπάρχει, όμως και η Θράκη. Και εκεί γνωρίζουμε τι σημασία θα έχει το πληθυσμιακό κριτήριο με το οποίο, τελικώς, γίνεται η προσπάθεια αποκοπής του Κοσσυφοπεδίου από τη Σερβική επικράτεια. Ήδη, όπως αναφέρουμε στην επερώτησή μας, για όσους Τούρκους πολίτες υπάρχει καταγωγή από τη Θράκη εκδίδονται ταυτότητες με τουρκικές ονομασίες των διαφόρων περιοχών της Θράκης από τις οποίες προέρχονται. Και αυτό, ασφαλώς, θα το βρούμε μπροστά μας, αν λάβουμε υπ΄όψιν και όλα όσα αναφέρονται στην επερώτησή μας και εξέθεσε ειδικότερα ο κ. Ντόλιος γι’ αυτά που συμβαίνουν σήμερα στη Θράκη.
      Και είχατε κάνει λάθος, κυρία Υπουργέ, το είχα επισημάνει εδώ, όταν πήγατε εσείς, η Υπουργός Εξωτερικών και όχι η Υπουργός Εθνικής Παιδείας ή ο Υπουργός Εσωτερικών, να ανακοινώσετε τα σωστά μέτρα και της προηγούμενης και της σημερινής Κυβέρνησης στην προσπάθειάς μας να εφαρμοστεί πλήρως η ισοπολιτεία στη Θράκη. Δεν ξέρω τι μηνύματα και ποιες εντυπώσεις δημιουργήσατε, επαναλαμβάνω, γιατί εσείς χειρίζεστε τα θέματα εξωτερικής πολιτικής και ξέρετε πολύ καλά ποιο ρόλο παίζουν οι εντυπώσεις όταν αυτές μπορούν να αξιοποιηθούν ιδιαίτερα από κακόπιστους αντιπάλους. 
      Μπορεί η Τουρκία να είναι «φίλη» και «σύμμαχος», αλλά γνωρίζουμε πολύ καλά και πόσο φίλη είναι η τουρκική ελίτ, η στρατιωτικοδιπλωματική ελίτ και πόσο σύμμαχος στην ουσία είναι. Όλος ο αποβατικός της στόλος και στην περίοδο του Ψυχρού Πολέμου -που υποτίθεται ότι αποτελούσε τον παράγοντα που θα έπληττε το μαλακό υπογάστριο της Σοβιετικής Ένωσης- ήταν στο Αιγαίο, από το νοτιότερο μέχρι το βορειότερο τμήμα του απέναντι στα νησιά της υποτιθέμενης συμμάχου της. Και γνωρίζετε την περιπέτεια την οποία είχαμε όταν προσανατολισμένοι στο δόγμα του από βορρά κινδύνου, βρεθήκαμε τελείως ανέτοιμοι να αντιμετωπίσουμε τον υπαρκτό και τότε και σήμερα κίνδυνο από τη γείτονά μας και «φίλη» και «σύμμαχο» κατά τα λοιπά, Τουρκία.
      Κυρία Υπουργέ, καταναλώσατε το μισό περίπου χρόνο της ομιλίας σας περιερχόμενη και περιγράφοντας τα της Ευρώπης και της Μέσης Ανατολής. Πράγματι είναι τομείς άμεσου ενδιαφέροντος για τη χώρα μας. Δεν ξέρω όμως γιατί δεν θίξατε καν -και φοβούμαι ότι δεν έχετε καν λάβει υπ’ όψιν αυτό που σημείωσε ο κ. Κωνσταντόπουλος- ότι η Ευρωπαϊκή Ένωση και η πορεία της είναι ναρκοθετημένη. Λαμβάνει υπ’ όψιν της η ελληνική διπλωματία το γεγονός ότι οι οκτώ από τις δέκα νέες χώρες εντάχθηκαν πρώτα στο ΝΑΤΟ και στη συνέχεια στην Ευρωπαϊκή Ένωση, όπου οι πλείστες εξ αυτών μαζί με τις χώρες του ευρωατλαντισμού αποτελούν τον σκληρό πυρήνα της αμερικανικής επιρροής στην Ευρωπαϊκή Ένωση; 
      Από δεκαετίας και πλέον είχα ο ίδιος διαβάσει μια μελέτη στο «FOREIGN AFFAIRS», ότι η προοπτική της Παλαιστίνης είναι ο εμφύλιος πόλεμος μεταξύ των Παλαιστινίων. Και αυτό ισχύει τώρα, αυτό εφαρμόζεται. 
      Δεν ξέρω αν όλα αυτά τα λαμβάνουμε υπ’ όψιν στις καλοπροαίρετες προσπάθειές μας να βοηθήσουμε. Αυτή είναι η παράδοση, είναι η πολιτική μας πάντοτε απέναντι στον Αραβικό Κόσμο.
      Δεν θα παραλείψω, όμως, να πω, χωρίς να έχει αυτό καμμία αν θέλετε εχθρική διάθεση προς το Ισραήλ, ότι εδώ και πολλά χρόνια η Πρεσβεία των Ηνωμένων Πολιτειών στην Ελλάδα, στελεχώνεται κατά κανόνα και από τον επικεφαλής της αλλά πάντοτε από τον δεύτερο –δεύτερος ήταν ο κ. Μίλερ πριν γίνει πρώτος- από στελέχη της διπλωματικής υπηρεσίας των Ηνωμένων Πολιτειών ή άλλους που έχουν καταγωγή και θεωρούνται πράγματι ότι είναι παράγοντες που βοηθούν την υπόθεση του Ισραήλ απέναντι στους Παλαιστινίους.
      Αυτές είναι οι απόψεις τους. Και επίσης προωθούν και βοηθούσαν τις σχέσεις  Τουρκίας-Ισραήλ.
      Κυρία Υπουργέ, το Κόσοβο, κατά τη γνώμη μου, είναι ένα θέμα στο οποίο έχουμε αφεθεί στη λογική ότι είμαστε απλώς ένας από τους δεκαοκτώ, ένας από τους πολλούς που  θέλουμε μια απόφαση του Συμβουλίου Ασφαλείας. Μα, ξέρετε, τις αποφάσεις του Συμβουλίου  Ασφαλείας η υπερκρατούσα δύναμη σήμερα των Η.Π.Α. τις γράφει στα «παλαιότερα των υποδημάτων» της –η περίπτωση της Κύπρου είναι χαρακτηριστική- ή όταν θέλει  να επιμείνει στο στόχο της, όπως έγινε στην περίπτωση του Ιράκ, δεν τις χρειάζεται. Αν στο  Συμβούλιο Ασφαλείας δεν ληφθεί απόφαση  είτε με το βέτο της Ρωσίας, είτε με οποιοδήποτε άλλο τρόπο και ακολουθήσουν οι αναγνωρίσεις του Κοσόβου, εμείς τι θα κάνουμε; Θα ήθελα να ακούσω την απάντησή σας.
      Έρχομαι στο πραγματικά για όλους μας καυτό θέμα των Σκοπίων. Γνωρίζουμε όλοι τα λάθη που έγιναν στο παρελθόν. Πρώτο λάθος, το γεγονός ότι το 1992, όταν η Γερμάνια ενδιαφερόμενη για τη Σλοβενία και την Κροατία επέσπευδε τη διάλυση της Γιουγκοσλαβίας, εμείς πήγαμε εκεί, συμφωνήσαμε, είπαμε ότι θα μπουν τρεις όροι και διάφορα άλλα ηχηρά παρόμοια.  Πέραν του  ότι μπορούσαμε τότε να ζητήσουμε να αποκτήσει η γειτονική χώρα την κρατική της οντότητα με όνομα το οποίο δεν θα έβλαπτε τα δικά μας συμφέροντα -γιατί δεν θα διευκόλυνε τον αλυτρωτισμό και όλα τα  πολύ σωστά τα οποία μας εκθέσατε  και τα οποία επιδιώκονταν μέσω της ενδιάμεσης συμφωνίας, η οποία όμως είναι νεκρή, αφ’ ης η άλλη πλευρά δεν έκανε τίποτε απολύτως- πέραν του ότι ακολουθούσα την τακτική του Χότζα με την ιστορία της διαγραφής του σήματος της Βεργίνας από τη σημαία,  σε τι άλλο συνέβαλε; Άλλωστε, το πνεύμα αυτών που είπατε είναι, υποθέτω, αυτό, ότι εμείς έχουμε κάνει το μισό βήμα, εκείνοι δεν έχουν κάνει τίποτα.
      Κυρία Υπουργέ, μένει το ερώτημα αν θα δεχθεί η Ελληνική Κυβέρνηση την ένταξη των Σκοπίων στο ΝΑΤΟ -διότι αυτό ενδιαφέρει τις Η.Π.Α.  που προωθούν αυτή την υπόθεση- με την ονομασία FYROM. Και μη μου επαναλάβετε ότι αυτό καλύπτεται από την ενδιάμεση συμφωνία, διότι σας προείπα ότι πολλά προβλέπονται από μία συμφωνία, η οποία πρέπει να θεωρείται ύστερα από δώδεκα χρόνια νεκρή. Κι αν δεν θεωρείται, οφείλετε να την καταγγείλετε τώρα, ώστε να μη βρεθούμε αύριο σε μία κατάσταση που μπορεί εδώ, εσωτερικά, να διευκολύνει,  αλλά δεν χρειάζεται. Μπορεί ο κ. Μπους να επισκέπτεται τα Τίρανα, να του κλέβουν τα ωρολόγια, να πηγαίνει στη Βουλγαρία, στη Ρουμανία, να ετοιμάζει το νέο στάτους στα Βαλκάνια, αλλά εδώ μας στέλνει το γνωστό «εκ της προδικασίας» κ. Μπέρνς.
      Μπορεί λοιπόν ο κ. Μπέρνς να δίνει μια αναβολή λίγων μηνών στην Κυβέρνηση της Νέας Δημοκρατίας, αλλά αυτή δεν είναι ουσιαστική κίνηση για τα συμφέροντα της χώρας μας, κυρία Υπουργέ, τα οποία είστε ταμένη να υπηρετήσετε και δεν θέλω καν να θέσω την προσπάθειά σας υπό αμφισβήτηση, όπως κάνατε εσείς όταν με  ρωτήσατε για τη διακοπή μου.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα: 
      1. Οι Υπουργοί Δημόσιας Τάξης, Οικονομίας και Οικονομικών, Εξωτερικών, Εσωτερικών, Δημόσιας Διοίκησης και Αποκέντρωσης και Δικαιοσύνης κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος».
      2. Οι Υπουργοί Εξωτερικών, Οικονομίας και Οικονομικών, Δικαιοσύνης, Απασχόλησης και Κοινωνικής Προστασίας, Μεταφορών και Επικοινωνιών, Δημόσιας Τάξης, Εσωτερικών, Δημόσιας Διοίκησης και Αποκέντρωσης και Εθνικής Άμυνας κατέθεσαν σχέδιο νόμου: «Κύρωση της Συμφωνίας για τα Προνόμια και τις Ασυλίες του Διεθνούς Δικαστηρίου για το Δίκαιο της Θάλασσας».
      3. Οι Υπουργοί Εμπορικής Ναυτιλίας, Οικονομίας και Οικονομικών, Εξωτερικών, Απασχόλησης και Κοινωνικής Προστασίας, Δικαιοσύνης, Ανάπτυξης και Εσωτερικών,Δημόσιας Διοίκησης και Αποκέντρωσης κατέθεσαν σχέδιο νόμου: «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως της Ομοσπονδιακής Δημοκρατίας της Νιγηρίας για τις Θαλάσσιες Μεταφορές».
      4. Οι Υπουργοί Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Πολιτισμού, Τουριστικής Ανάπτυξης, Μεταφορών και Επικοινωνιών και Εμπορικής Ναυτιλίας κατέθεσαν σχέδιο νόμου: «Κύρωση της Σύμβασης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Εσθονίας για την αποφυγή της διπλής φορολογίας για την αποτροπή της φοροδιαφυγής αναφορικά με τους φόρους εισοδήματος και του κεφαλαίου».
      5. Οι Υπουργοί Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση του Μνημονίου Κατανόησης για τη Συνεργασία μεταξύ του Ρουμανικού Διπλωματικού Ιδρύματος του Υπουργείου Εξωτερικών της Ρουμανίας και της Διπλωματικής Ακαδημίας του Υπουργείου Εξωτερικών της Ελληνικής Δημοκρατίας».
      6. Οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Κύρωση Συμφωνίας Συνεργασίας στον τομέα της Άμυνας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σερβίας».
      7. Οι Υπουργοί Εμπορικής Ναυτιλίας, Οικονομίας και Οικονομικών, Εξωτερικών, Υγείας και Κοινωνικής Αλληλεγγύης, Απασχόλησης και Κοινωνικής Προστασίας, Δικαιοσύνης και Δημόσιας Τάξης κατέθεσαν σχέδιο νόμου: «Κύρωση της Συμφωνίας για τις Θαλάσσιες Μεταφορές μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κορέας».
      Παραπέμπονται στις αρμόδιες Διαρκείς Επιτροπές
      Επανερχόμαστε στους ομιλητές. 
      Ο κ. Ντόλιος έχει το λόγο.
      ΓΕΩΡΓΙΟΣ ΝΤΟΛΙΟΣ: Δεν θα αποφύγω να πω και εγώ αυτό το οποίο είπαν άλλοι συνάδελφοι, ότι πραγματικά η ομιλία της κυρίας Υπουργού ήταν μια περιγραφική ομιλία. Εγώ θα πρόσθετα ότι ήταν και μια περίτεχνη ομιλία.
      Εκείνο το οποίο κατάφερε με την ομιλία της να κάνει, είναι να αποκρύψει τη διαφορά η οποία υπάρχει σ’ ένα ένα τα θέματα στην περίοδο πριν από το 2004 και στη περίοδο τη σημερινή.
      Είχα χρησιμοποιήσει και στην επιτροπή μια λέξη, η οποία μάλλον δεν έχει γίνει κατανοητή από την κυρία Υπουργό και θα την επαναφέρω, ότι στα θέματα της εξωτερικής πολιτικής η Ελλάδα  και το Υπουργείο Εξωτερικών εκλογικεύουν τη στάση τους, εννοώ ότι την προσαρμόζουν στη νέα συγκυρία στην διαμόρφωση της οποίας εμείς δεν έχουμε συμβάλει καθόλου. Απουσιάζουμε πλήρως από τη διαμόρφωση των νέων συγκυριών σε σειρά θεμάτων και μάλιστα στα ζωτικού, ελληνικού ενδιαφέροντος, θέματα.
      Θέλω να είμαι συγκεκριμένος και να πιάσω ένα ένα τα θέματα από την αρχή.
      Υπάρχει κάποιος σ’ αυτή τη χώρα που να πιστεύει ότι οι δυνατότητες, η θέση της Ελλάδας και της Κύπρου στα θέματα του Κυπριακού, στην προ του 2004 περίοδο δεν ήταν καλύτερη, ευμενέστερη και ευνοϊκότερη από την θέση στην οποία βρισκόμαστε σήμερα; 
      Είναι αρκετό, κυρία Υπουργέ, να λέτε ότι η Κυπριακή Δημοκρατία αποφασίζει και εμείς στηρίζουμε;
      Αυτή η τακτική του Πόντιου Πιλάτου ξέρουμε πού μας οδηγεί. Όλοι γνωρίζουμε ότι τα πράγματα στην Κύπρο χειροτερεύουν, όλοι βλέπουμε ότι οδηγούμαστε σε μία de facto διχοτόμηση και προέβλεψα στην πρωτολογία μου ότι φοβάμαι πως στην επόμενη περίοδο, στην επόμενη φάση του κυπριακού ζητήματος ο διάλογος στη Βουλή των Ελλήνων θα γίνεται για το ποιο θα είναι το καλύτερο σχέδιο της διχοτόμησης. Ο χρόνος λειτουργεί σε βάρος μας στο θέμα της Κύπρου. Θα πρέπει να αναληφθούν πρωτοβουλίες. Μετά την απόρριψη του σχεδίου Ανάν, τι; Περιμένουμε τις εξελίξεις, τις παρακολουθούμε; Δημιουργείται ήδη, όπως είπα, ένα νέο κυπριακό μέσα στην ελεύθερη Κύπρο.
      	Στα θέματα του Αιγαίου υπήρχε το Ελσίνκι. Καταρχήν εμείς θέλουμε να διατηρήσουμε το σημερινό status quo στο Αιγαίο. Οι Τούρκοι εδώ και πολλές δεκαετίες το αμφισβητούν με τους γνωστούς τρόπους. Εμείς κάποια στιγμή είπαμε: «Για να γίνετε υποψήφια χώρα ή θα λύσετε τις διαφορές με την Ελλάδα ή θα προσφύγετε στο Διεθνές Δικαστήριο της Χάγης για ένα θέμα, το θέμα της υφαλοκρηπίδας και των συναφών προς αυτή θέματα». 
      	Τι έκανε η Τουρκία από κει και πέρα; Διαμορφώνει μία νέα συγκυρία που την παρακολουθούμε και δεν κάναμε κάτι άλλο. Γιατί έχει τις δυνατότητες να διαμορφώνει αυτήν τη συγκυρία η Τουρκία; Διότι άλλαξαν γι’ αυτήν τα πράγματα στην Ευρώπη, γιατί «χλώμιασε» το ευρωπαϊκό της όραμα, γιατί άλλαξαν τα πράγματα στο εσωτερικό της. Μα, η πολιτική τι είναι; Πρόβλεψη είναι. Γιατί δεν το προβλέψαμε; Ήταν από τα πιο εύκολα προβλέψιμα πράγματα αυτό. 
      	Τι κάνουμε στο Αιγαίο σήμερα; Περιμένουμε το χρόνο. Λειτουργεί σε βάρος μας. Φαντάζομαι ότι εσείς τουλάχιστον προσωπικά δεν υιοθετείτε θέσεις άλλων διπλωματών –ας το θέσω έτσι- ή άλλων πολιτικών προσώπων που λένε ότι για τη διατήρηση του σημερινού status quo στο Αιγαίο η καλύτερη θέση για τα ελληνικά συμφέροντα είναι η μη λύση. Χειρότερη, λοιπόν, είναι η θέση μας και στο Αιγαίο.
      	Άλλα ζητήματα. Δυτικά Βαλκάνια. Δεν νομίζω να υπάρχει αμφιβολία ότι στα δυτικά Βαλκάνια η θέση μας είναι δυσμενέστερη. Φοβάμαι ότι θα κληθούμε –και δεν υπήρξε μία πειστική επιχειρηματολογία επ’ αυτού- σε λίγο χρόνο να απαντήσουμε στο εάν θα είμαστε με τους Αλβανούς ή με τους Σέρβους. Αυτό το «κοινά αποδεκτή λύση» μάλλον περισσότερο με ευχή μοιάζει.
      Θέλω να πω, κυρία Υπουργέ, ότι ένα πράγμα που δεν επισημάναμε ούτε εμείς είναι ότι είναι φοβερό αυτό που συνέβη. Ο κ. Μπους πήγε στα Τίρανα για να ανακοινώσει την ανεξαρτησία του Κοσόβου, όχι στην Πρίστινα. Αυτό σηματοδοτεί τις εξελίξεις στα Βαλκάνια. Δεν μπορεί να τα παρακολουθούμε όλα αυτά τα ζητήματα. 
      Θα έλθω στο θέμα των Σκοπίων. Είναι άσχημα τα πράγματα, όλοι το γνωρίζουμε αυτό. Ο κ. Μπερνς έδωσε χρόνο στην Κυβέρνηση όταν είπε μετά από έξι μήνες λόγω του Κοσόβου. Πρώτα θα λυθεί το Κόσοβο και μετά τα Σκόπια. Ποια θα είναι η λύση και τι κάνουμε εμείς προς αυτήν την κατεύθυνση; Σήμερα είπατε ότι επαναφέρουμε το θέμα στον Ο.Η.Ε., επικαλεσθήκατε και πάλι την ενδιάμεση συμφωνία. Δεν υπήρξε απάντηση, αν όχι από σας, τουλάχιστον από το Υπουργείο Εξωτερικών, στον κ. Μπερνς όταν είπε: «βρείτε τα μεταξύ σας, οι δυο σας». Έφυγε ο κ. Μπερνς από τον Ο.Η.Ε. και από την ενδιάμεση συμφωνία. Εσείς σήμερα είπατε: «ενδιάμεση συμφωνία και Ο.Η.Ε.». Ο κ. Μπερνς υπέδειξε: «βρείτε τα μεταξύ σας». 
      Άλλα ζητήματα. Η ευρωπαϊκή πορεία της Τουρκίας και ποια είναι η στρατηγική μας θέση. Νομίζω ότι στην Κυβέρνησή σας πρέπει να γίνει αυτό το ερώτημα, το ποια είναι η στρατηγική μας θέση. Εμείς είμαστε ξεκάθαροι όσον αφορά την ευρωπαϊκή πορεία της Τουρκίας, αλλά και πάλι η συγκυρία είναι διαφορετική. Υπήρχε ευρωπαϊκός οίστρος στην Τουρκία εκείνη την εποχή όπου υπήρχαν διάφορες δυνατότητες από την ελληνική πλευρά. Σήμερα τα πράγματα έχουν αλλάξει και στην Τουρκία, έχουν αλλάξει και στην Ευρώπη, επομένως η οποιαδήποτε υιοθέτηση θέσης από την ελληνική πλευρά πρέπει να λαμβάνει υπ’ όψιν τη νέα συγκυρία. 
      Αντιπυραυλικό σύστημα. Δεν ξέρω γιατί ο Πρόεδρος κ. Κωνσταντόπουλος είπε «ποια είναι η ελληνική θέση; Η ελληνική θέση είναι «ναι» στο αντιπυραυλικό σύστημα, όταν η κ. Υπουργός είπε: «ναι στο διάλογο μεταξύ ΝΑΤΟ και Ρωσίας». Νομίζω ότι επ’ αυτού του ζητήματος ξεκαθάρισε τη θέση της.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Αυτό είπα, ότι είπε «ναι» στο διάλογο, δεν είπε τίποτε άλλο η κυρία Υπουργός.
      ΓΕΩΡΓΙΟΣ ΝΤΟΛΙΟΣ: Το ένα ζήτημα είναι αυτό. Το δεύτερο θέμα είναι ότι δεν ετέθη το ζήτημα της συμμετοχής της χώρας μας ως εδάφους για το σύστημα αντιπυραυλικής προστασίας.
      Επομένως η παραπέρα θέση ότι: «εμείς δεν θα το αποδεχόμασταν ποτέ» μάλλον έχει στοιχεία λεονταρισμού.
      Όσον αφορά τη Μέση Ανατολή, θα έλεγα ότι έγινε μία κινηματογραφική περιγραφή για την πραγματικότητα εκεί. Απουσιάσαμε για πολύ μεγάλο χρονικό διάστημα από τα τεκταινόμενα στη Μέση Ανατολή. Υπήρχαν κάποια ταξίδια. Στο πρώτο σας ταξίδι, κυρία Υπουργέ, αν θυμάμαι καλά, δεν πήγατε στη Συρία ή πήγατε μετά από την κ. Ράις. 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Πήγατε εσείς τα τελευταία πέντε χρόνια στη Μέση Ανατολή; Για όνομα του Θεού! Έλεος!
      ΓΕΩΡΓΙΟΣ ΝΤΟΛΙΟΣ: Ακούστε. Έχετε να διαχειριστείτε ιδιαίτερα στα θέματα της Μέσης Ανατολής ένα τεραστίων διαστάσεων φιλικό απόθεμα που υπάρχει από την πολιτική των κυβερνήσεων του ΠΑ.ΣΟ.Κ. και του ΠΑ.ΣΟ.Κ. εν γένει. Αυτό διαχειρίζεσθε. Εγώ θα ήθελα να ξέρω πώς μπορέσατε να μιλήσετε σε αυτόν τον άνθρωπο, στον Πρόεδρο του Λιβάνου, που έχει κυριολεκτικά  το πιστόλι στον κρόταφο, για να αλλάξει την απόφαση του Υπουργικού Συμβουλίου. Από πού είχατε αυτήν τη δυνατότητα; Σήμερα ο Πρόεδρος του Λιβάνου έχει άλλα μέγιστα προβλήματα και του ζητήσαμε να αλλάξει την απόφαση του Υπουργικού Συμβουλίου για το γνωστό θέμα του Πατριαρχείου.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Τι σχέση έχει ο Λίβανος με το Πατριαρχείο; Έχετε χάσει τις χώρες. Τον Πρόεδρο της Ιορδανίας εννοείτε. Και αυτός δεν έχει κανένα πιστόλι στον κρόταφο. Μια χαρά είναι ο άνθρωπος, πήρε την απόφαση. Επιτρέψτε μου να σας πω ότι έχετε μπερδέψει τις χώρες!
      ΓΕΩΡΓΙΟΣ ΝΤΟΛΙΟΣ: Θέλω να συνεχίσω και να πω για το Πατριαρχείο, το οποίο θεωρείτε ότι είναι ένα καλό πλεονέκτημα στη σημερινή συζήτηση, ότι τα θέματα στο Πατριαρχείο Ιεροσολύμων δημιουργήθηκαν επί διακυβέρνησης της χώρας από τη Νέα Δημοκρατία. Η ολική επαναφορά σε προηγούμενες καταστάσεις -που εγώ αμφιβάλλω πολύ εάν υπάρξει ολική επαναφορά σε προηγούμενες καταστάσεις- δεν είναι επιτυχία. Η ευθύνη της Κυβέρνησης της Νέας Δημοκρατίας για την κατάσταση που δημιουργήθηκε στα Ιεροσόλυμα είναι πολύ μεγάλη.
      Όσον αφορά τις σχέσεις μας με τις Η.Π.Α., τις πολύ καλές σχέσεις και την αποδοχή μιας στρατηγικής συμμαχίας κατά κάποιον τρόπο, έχω να πω ότι κάθε φορά που παίρνει θέση για τα ελληνικού ενδιαφέροντος θέματα η Κυβέρνηση των Η.Π.Α., τα τελευταία χρόνια, η θέση αυτή είναι σε βάρος των ελληνικών συμφερόντων. Νομίζω ότι δεν χρειάζεται να το επαναλάβω.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ντόλιο.
      Το λόγο έχει η κ. Διαμαντοπούλου, προκειμένου να δευτερολογήσει.
      ΑΝΝΑ ΔΙΑΜΑΝΤΟΠΟΥΛΟΥ: Ευχαριστώ, κύριε Πρόεδρε.
      Θέλω να κάνω μία παρατήρηση για το θέμα του χρόνου. Εγώ, κύριε Πρόεδρε, πιστεύω ότι εσείς ως Προεδρείο έχετε την ευθύνη να μας «εθίσετε» σε μια νέα κουλτούρα. Μιλάει περισσότερο από το χρόνο του όποιος ή δεν είναι καλά προετοιμασμένος, άρα δεν έχει οργανώσει τη σκέψη του, ή δεν έχει να πει τίποτα και λέει πολλά περί διαγραμμάτων ή θέλει να κάνει βερμπαλιστικές εντυπώσεις. Δεν λέω ότι είναι ο κανόνας, γιατί ακριβώς λόγω της ευχέρειας που υπάρχει στην ελληνική Βουλή μπορεί ο καθένας να μιλάει όσο θέλει. Εσείς και η κυρία Υπουργός έχετε διεθνή εμπειρία, γενικότερα όσοι είμαστε σε διεθνή φόρα ξέρουμε ότι ο χρόνος ομιλίας στην ελληνική Βουλή είναι πάρα πολύ μεγάλος. Δηλαδή, έχουμε είκοσι πέντε λεπτά ομιλίας Υπουργού, οκτώ λεπτά ομιλίας Βουλευτή, δεκαπέντε λεπτά ομιλίας Κοινοβουλευτικού Εκπροσώπου. Είναι τεράστιος πολιτικός χρόνος και δεν μπορεί κανένας μας να σεβαστεί αυτό το χρόνο και χρειαζόμαστε όλοι επιπλέον και επιπλέον. Πραγματικά, εμένα θα με βρείτε σύμμαχό σας σε μία έκκληση κανένας μα κανένας, είτε είναι ο Πρωθυπουργός είτε ένας απλός Βουλευτής, να μην ξεφεύγει από το χρόνο του. Μπορούμε σ’ ένα λεπτό να συγκεντρώσουμε τις σκέψεις μας και όχι σε οκτώ ή σε δέκα.
      Θέλω πολύ συγκεκριμένα να πω δύο-τρία πράγματα. Κυρία Υπουργέ, στην ομιλία σας προσπαθήσατε να αποδείξετε την επιτυχημένη στρατηγική και τη στοχοθεσία της ελληνικής πολιτικής. Εγώ θα σας δώσω ένα παράδειγμα. Επειδή και η πολιτική και η εξωτερική πολιτική μετά από τρία χρόνια εξουσίας κρίνεται εκ των αποτελεσμάτων, υπήρξαν συγκεκριμένοι στόχοι στο παρελθόν σε ευρωπαϊκά συμβούλια, στην Ευρωπαϊκή Ένωση; Υπήρξαν. Δύσκολοι; Πολύ δύσκολοι. Όταν είπαμε να μπει η Κύπρος στην Ευρωπαϊκή Ένωση, θυμάστε ότι απείλησαν διά πολέμου. Υπήρξε στρατηγική, υπήρξαν συμμαχίες, επίσκεψη του Πρωθυπουργού σε όλες τις πρωτεύουσες, δημιουργήθηκαν λόμπυ, αποφασίστηκε να μπει η Κύπρος. Η απόφαση ήταν πραγματικά θριαμβευτική.
      Αποφασίστηκε το Ελσίνκι; Το θέσαμε ως στρατηγικό όρο. Έγιναν απερίγραπτες  διαπραγματεύσεις επί μήνες, πάρθηκε η απόφαση το 1999 και ήταν επιτυχία.
      Εσείς, κυρία Υπουργέ, ως Κυβέρνηση βάλατε ένα διακηρυγμένο στόχο στο Συμβούλιο του 2006, για την πλήρη εφαρμογή από την Τουρκία του Προσθέτου Πρωτοκόλλου και τη συμμόρφωση της Άγκυρας με τις υποχρεώσεις της, δηλαδή τα στοιχειώδη. Αυτός ο συγκεκριμένος στόχος, δηλαδή το να εφαρμοσθεί κάτι το οποίο ήταν υποχρέωση, δεν το πετύχατε.
      Δύσκολο; Κατανοώ απολύτως τις δυσκολίες. Και τα άλλα όμως ήταν δύσκολα. Θα πρέπει, λοιπόν, όταν μιλάμε για επιτυχία στην πολιτική, να μιλάμε και για συγκεκριμένα αποτελέσματα. 
      Η δεύτερη παρατήρησή μου τώρα έχει να κάνει με την απάντησή σας για το Κυπριακό. Είπατε ότι η Κύπρος δεν είναι χώρα επί κηδεμονία και εγώ τόνισα ότι είναι μία χώρα ανεξάρτητη, που έχει την ευθύνη της εξωτερικής της πολιτικής. Ως εδώ συμφωνούμε. Υπάρχει όμως ένα δεύτερο σκέλος που σας ρώτησα. Συμφωνούμε όλοι για το ενιαίο των στόχων του Ελληνισμού; Συμφωνούμε. Εάν συμφωνούμε για το ενιαίο των στόχων του Ελληνισμού, σημαίνει ότι η σχέση Ελλάδας-Κύπρου δεν είναι όπως η σχέση Ελλάδας-Βουλγαρίας. Άρα, γι’ αυτά που σας είπα –και αναφέρθηκα σε επτά συγκεκριμένα σημεία, τα οποία εντοπίζονται μετά την ογδόη Ιουλίου- θα πρέπει εμείς να προτείνουμε σχέδιο.
      Το δικό μου κόμμα, συνδέει την ιστορική του πορεία με τον αγώνα των Κυπρίων και την επίλυση του Κυπριακού. Δεν θα παραιτηθούμε ποτέ απ’ αυτό και νομίζω ότι πρέπει να υπάρχει μια διαβεβαίωση ότι το ίδιο θα γίνει και από τη Νέα Δημοκρατία.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Διαμαντοπούλου.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Μπορώ να απαντήσω, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Να μιλήσει και ο κ. Αλευράς και θα έχετε αμέσως μετά εσείς το λόγο, κυρία Υπουργέ. 
      Ο κ. Αλευράς έχει το λόγο για να δευτερολογήσει.
      ΑΘΑΝΑΣΙΟΣ ΑΛΕΥΡΑΣ: Ενδιαφέρουσα η συζήτηση, κύριε Πρόεδρε, αλλά δύσκολα θα μπορούσε να χαρακτηριστεί καθησυχαστική.
      Νομίζω ότι η κυρία Υπουργός προσπάθησε, χάρη στην ευδόκιμη θητεία της στο Υπουργείο Εξωτερικών, να αξιοποιήσει τη διπλωματική γλώσσα για να αποφύγει καθαρές πολιτικές τοποθετήσεις. Νομίζω ότι αυτό είναι ένας χρυσός κανόνας ή μια «χρυσή βιτρίνα» για τον τρόπο που γίνεται η διακυβέρνηση από την Κυβέρνηση του κ. Καραμανλή, όμως δεν είναι κοντά στα πραγματικά προβλήματα. 
      Για παράδειγμα, στα ελληνοτουρκικά η διατύπωση της Κυβέρνησης απέχει πολύ από τη στρατηγική της. Είναι πολύ γνωστό, κυρία Υπουργέ, ποια ήταν ακριβώς η στρατηγική προσέγγιση του Πρωθυπουργού και της σχολής που ήταν γύρω απ’ αυτόν, για τη διαχείριση της επιτυχίας του Ελσίνκι. Εγκατάλειψε ότι αφορά το Ελσίνκι όχι από κακή πρόθεση, αλλά γιατί υπήρξε η εκτίμηση ότι στο τέλος της ενταξιακής διαπραγμάτευσης με την Τουρκία θα είναι καλύτερες οι συνθήκες συζήτησης με τη γείτονα χώρα. Κατά την εκτίμησή μας, αυτό ήταν λάθος.
      Προσπαθήσατε με απαράδεκτο τρόπο να παρουσιάσετε ότι δεν είχατε ενημέρωση για τον ελληνοτουρκικό διάλογο, όταν παρέδωσε η Κυβέρνηση του κ. Σημίτη. Από την έγκυρη εφημερίδα «ΚΑΘΗΜΕΡΙΝΗ» πληροφορηθήκαμε όλοι, πριν από λίγο καιρό, όλο το στάδιο του διαλόγου και πού είχε φτάσει. Εγκαταλείψατε αυτή την προεργασία γιατί προσχωρήσατε στη στρατηγική της αδράνειας. Γιατί προσχωρήσατε στη στρατηγική της αδράνειας; Γιατί υπάρχει το δόγμα του μη πολιτικού κόστους. 
      Διαχειρίζεστε σήμερα την εξωτερική πολιτική, λίγο πριν από τις εκλογές -και είναι μια καλή απόδειξη γιατί πρέπει γρήγορα να γίνουν εκλογές- με την αγωνία μήπως οι διατυπώσεις ή οι θέσεις ή η ουσία ενισχύσει τον κ. Καρατζαφέρη και το ΛΑ.Ο.Σ.. Διαχειρίζεστε την εκπαιδευτική πολιτική με τον ίδιο τρόπο. Γράφετε και ξεγράφετε βιβλία ιστορίας με τον ίδιο ακριβώς τρόπο και την ίδια αγωνία. Αυτός όμως δεν είναι τρόπος πολιτικής.
      Λέτε σήμερα –και το λέτε στη Βουλή με μια ωραία διπλωματική διατύπωση, κατάλληλη ίσως για βεγγέρες διπλωματών- ότι η ομόφωνη απόφαση της Ευρωπαϊκής Ένωσης είναι να γίνουν διαπραγματεύσεις με την Τουρκία για την ένταξη, όταν χθες μόλις –γνωρίζετε πολύ καλά ότι, ναι μεν φραστικά ή διπλωματικά μπορεί να έχετε δίκιο- τέθηκε για πρώτη φορά από το Γαλλικό Υπουργείο Εξωτερικών η δήλωση ότι η Γαλλική Κυβέρνηση εξετάζει αν θα ανοίξει το κεφάλαιο οικονομίας και φορολογίας στο επόμενο Συμβούλιο. Μπορεί να βρεθείτε, λοιπόν, μπροστά σε ένα γαλλικό βέτο για το άνοιγμα του επόμενου κεφαλαίου, που σημαίνει ότι θα τιναχθεί στον αέρα η διαδικασία της διαπραγμάτευσης. 
      Επομένως δεν υπάρχει θέμα ομοφωνίας, όπως προσπαθήσατε να πείτε στη Βουλή, αλλά υπάρχει μια νέα πολιτική πραγματικότητα μπροστά μας, την οποία πρέπει να δούμε πώς θα αντιμετωπίσουμε. Και ποια θα είναι η θέση του Πρωθυπουργού όταν στο Ευρωπαϊκό Λαϊκό Κόμμα θα συναντήσει σε λίγες μέρες τον κ. Σαρκοζί, ο οποίος έχει μια καθαρή θέση ενάντια στην ένταξη της Τουρκίας; 
      Αυτά, λοιπόν, είναι ζητήματα τα οποία δεν μπορούν να κρυφτούν. Δεν λέω ότι είναι εύκολες οι απαντήσεις. Δεν σας εγκαλώ γιατί δεν δίνετε εύκολα απαντήσεις. Σας εγκαλώ όμως και εγκαλώ την Κυβέρνησή σας, διότι αδυνατεί να μπει σε μια διαδικασία ουσιαστικής συζήτησης και χάραξης μιας στρατηγικής, η οποία θα προσφέρει λύσεις. 
      Για την αντιπυραυλική ασπίδα, την οποία παρουσιάσατε, είχατε δυο δηλώσεις. Μας διαβάσατε τη δεύτερη, δεν μας διαβάσατε την πρώτη. Γνωρίζετε πολύ καλά ότι έγινε θόρυβος στο γραφείο του Πρωθυπουργού, υπήρξαν δημοσιεύματα για τα οποία αισθανθήκατε την ανάγκη να κάνετε πολλές δηλώσεις. Γνωρίζετε, πολύ καλά, ότι για το θέμα της FΥROM υπήρξαν διαρροές από την Κυβέρνηση ότι μπορεί να χρησιμοποιηθεί ως «χαλί» για την προσφυγή σε εκλογές, κάτι που αποδείχθηκε ότι ήταν τραγική επιλογή και θα είναι τραγική επιλογή να βάλουμε τα εξωτερικά θέματα στην προεκλογική συζήτηση και παρ’ όλα αυτά μας παρουσιάζετε μια κατάσταση ειδυλλιακή. 
      Δεν είναι ειδυλλιακή. Δεν είναι εύκολη και το αναγνωρίζουμε. Το γνωρίζουμε. Πιστεύω, όμως, ότι το κεφάλαιο, το οποίο σας παραδώσαμε, μπορείτε να το αξιοποιήσετε ακόμα και στο λίγο χρόνο που μένει μέχρι τις εκλογές. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αλευρά. 
      Ορίστε, κυρία Υπουργέ, έχετε το λόγο. 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κύριε Πρόεδρε, είχα σαφώς την αίσθηση ότι περιέγραψα και το μέγεθος των δυσκολιών και τα προβλήματα, τα οποία αντιμετωπίζουμε. Το τελευταίο πράγμα που είχα πάντα στο μυαλό μου ήταν να παρουσιάσω μία ειδυλλιακή κατάσταση. Διότι δεν είναι ειδυλλιακή η κατάσταση και δεν θα είχα ποτέ τέτοιου είδους αυταπάτες ασκώντας καθημερινά την εξωτερική πολιτική. Βεβαίως, έχω μία δέσμευση παραπάνω από εσάς, γιατί εγώ έχω μία ευθύνη άσκησης της εξωτερικής πολιτικής και κάθε λέξη, την οποία λέω, αναμφισβήτητα μετράει εκ μέρους της Ελλάδας για την οποιαδήποτε περαιτέρω θέση της χώρας μας απέναντι στα διάφορα προβλήματα, τα οποία παρουσιάζονται. 
      Δεν μπορώ να αντιληφθώ εάν, πράγματι, τα δυόμισι χρόνια της Νέας Δημοκρατίας παρουσιάστηκαν οι πρώτες παραβάσεις και παραβιάσεις του Εθνικού Εναέριου Χώρου. Νομίζω πως είναι γνωστό ευρύτερα ότι είχαμε παραβιάσεις και παραβάσεις του Εθνικού Εναέριου Χώρου όλα τα χρόνια, από το 1974 και μετά. Και το τελευταίο πράγμα, το οποίο θα μπορούσα εγώ να σκεφτώ, τουλάχιστον όταν ήμουν εγώ Αξιωματική Αντιπολίτευση και έχοντας την ευθύνη της εξωτερικής πολιτικής, είναι να μεμφθώ την εκάστοτε κυβέρνηση του ΠΑ.ΣΟ.Κ., γιατί υπάρχουν παραβιάσεις. Δεν εξαρτάται από εμάς. 
      Θέλω, όμως, να απαντήσω πολύ συγκεκριμένα σ’ αυτό που είπε ο κ. Αλευράς, γιατί το θεωρώ πάρα πολύ σημαντικό και θα περάσω μετά στο Κυπριακό. Ποια είναι η πολιτική, την οποία ακολουθούμε; Η πολιτική, την οποία ακολουθούμε είναι ίδια, κύριοι συνάδελφοι. Τώρα εσείς διαφωνείτε για λόγους εσωτερικής αντιπαλότητας. Το καταλαβαίνω. Και εγώ έχω υπάρξει στη θέση της Αξιωματικής Αντιπολίτευσης και ξέρω πολύ καλά ότι και η Αντιπολίτευση πρέπει να διαφωνήσει και στα θέματα που αφορούν την εξωτερική πολιτική. Όλα αυτά τα σέβομαι. Έχουμε περάσει από εκεί και εμείς. Η πραγματικότης, όμως, είναι ότι ακολουθούμε την ίδια πολιτική, μια πολιτική η οποία αναζητά μέσω του διαλόγου να υπάρξουν συμφωνίες με την Τουρκία, μια πολιτική η οποία στηρίζει την ευρωπαϊκή προοπτική της Τουρκίας, διότι πιστεύουμε ότι αυτό είναι προς το συμφέρον μας. 
      Και επειδή πολλή συζήτηση έχει γίνει για το υπόμνημα Γιαννίτση, η πραγματικότητα είναι –γιατί σ’ αυτό αναφερθήκατε, κύριε Αλευρά- ότι δεν είχε καταλήξει, διότι, αν είχε καταλήξει, θα το ήξερε ο ελληνικός λαός. Προχωρούσαν σε συμφωνίες με πολλά θέματα ανοικτά, στα οποία δεν είχε καταλήξει και στα οποία αυτήν τη στιγμή έτσι, όπως προχωρούν τα πράγματα, δεν υπάρχει ωριμότης. Και σας μίλησα πριν για ένα παράθυρο ευκαιρίας. 
      Εγώ θα είμαι ο τελευταίος άνθρωπος ο οποίος θα επιτρέψει στον εαυτό μου λαϊκισμό και δημαγωγία στην εξωτερική πολιτική ή δεν θα αναλάβω τις ευθύνες μου. Αλλά για να μπορέσουμε να κάνουμε μια σοβαρή πολιτική χρειάζονται δύο και σας είπα ότι το παράθυρο ευκαιρίας δεν είναι αυτήν τη στιγμή. Αυτή είναι η πραγματικότης. Μπορούσαμε να κάνουμε κάποια μέτρα οικοδόμησης εμπιστοσύνης για τη μείωση της έντασης και τα κάναμε. Παρακολουθούμε από κοντά την πολιτική κατάσταση. 
      Και επειδή είπατε για το κεφάλαιο, βεβαίως, υπάρχουν τα κεφάλαια τα οποία ανοίγουν και κλείνουν στην Ευρωπαϊκή Ένωση. Και όποιος έχει εμπειρία, ξέρει ότι σε κάθε κεφάλαιο μπαίνουν διάφορα benchmarks, άλλα ανοίγουν, άλλα δεν ανοίγουν. Υπήρξε μία κεντρική συμφωνία το Δεκέμβριο για το τι θ’ ανοίξουμε. Πετύχαμε όλους μας τους στόχους, κυρία Διαμαντοπούλου, το Δεκέμβριο, όλους όσους ακριβώς είχαμε βάλει. 
      Τι θέλαμε; Θέλαμε καθαρό μήνυμα προς την Τουρκία, το οποίο να λέει ότι πρέπει να σεβαστεί τις υποχρεώσεις της. Δεν θέλαμε να διακόψουμε την ευρωπαϊκή προοπτική της Τουρκίας. Δεν το θέλαμε. Δεν το ήθελε ούτε η Ελλάς ούτε η Κύπρος. Και πετύχαμε να σταλεί μεν το μήνυμα ότι εννοούμε πως πρέπει να συμφωνήσει κάποια στιγμή και να αποδεχθεί η Τουρκία να υλοποιήσει τα κριτήρια και ταυτόχρονα, να κρατήσουμε το κίνητρο, το οποίο έχει αυτήν τη στιγμή, μεταρρυθμίσεων, προσαρμογής κ.λπ.. Το μήνυμα ήταν σαφέστατο. 
      ΑΝΝΑ ΔΙΑΜΑΝΤΟΠΟΥΛΟΥ: Πετύχατε το μήνυμα. Δεν πετύχατε τον διακηρυγμένο στόχο που είχε το Πρωτόκολλο. 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κυρία Διαμαντοπούλου, δεν ήρθε το κόμμα σας ούτε κανένα άλλο κόμμα να πει ότι εκείνη την ώρα έπρεπε να διακοπεί η ενταξιακή πορεία της Τουρκίας. Και επειδή τα πράγματα είναι ευαίσθητα και επειδή αντιλαμβάνομαι ότι υπάρχουν εσωτερικά μέσα στα κόμματα και διαφορετικές απόψεις…
      ΑΝΝΑ ΔΙΑΜΑΝΤΟΠΟΥΛΟΥ: Μα, είναι σωστή αντιμετώπιση αυτή, κυρία Υπουργέ; Είναι επιχειρήματα αυτά; Είναι η δεύτερη φορά που αναφέρεστε στα εσωτερικά του ΠΑ.ΣΟ.Κ.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Μη συγχύζεστε. Εγώ σας διέκοψα; 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Δεν καταλαβαίνω γιατί συγχύζεστε. Εγώ λέω ότι αντιλαμβάνομαι ότι υπάρχουν και διαφορετικές απόψεις. 
      Ο τέως Πρόεδρος της Βουλής ήρθε και είπε ότι θεωρείται η ενδιάμεση συμφωνία νεκρή. Ο υπεύθυνος της εξωτερικής πολιτικής του ΠΑ.ΣΟ.Κ. είπε ότι αυτό το οποίο πρέπει να κάνει η Κυβέρνηση είναι να τηρήσει απαρέγκλιτα την ενδιάμεση συμφωνία. Υπάρχουν διαφορετικές απόψεις, αλλά αυτό είναι. Η ελευθερία της έκφρασης στη Βουλή των Ελλήνων είναι απολύτως σεβαστή και για τέτοια θέματα κατ’ εξοχήν …
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Υπουργέ, κάνετε λάθος και είναι απαράδεκτο λάθος από κάθε άποψη.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Η συνταγματική μας ευαισθησία μας δίνει τη δυνατότητα ακριβώς να καταθέσουμε τις απόψεις μας. Η ουσία ποια είναι; Η ουσία είναι ότι αυτό το οποίο θέλαμε το πετύχαμε, έχοντας ανοιχτά όλα τα θέματα από εδώ και πέρα, όπως είναι το θέμα των κεφαλαίων. Έρχεται η Γαλλία και λέει ότι είναι τρία κεφάλαια. Θα σας ενημερώσω πλήρως. Κάνει τη δήλωση ότι «Εμείς δεν θα κλείσουμε κανένα κεφάλαιο», διότι υπήρξε ένα ερώτημα εάν η Γαλλία ως θέση αρχής προσέλθει στο επόμενο COREPER και πει ότι «Επειδή θεωρούμε ότι αλλάξαμε γνώμη, η Γαλλία εφ’ εξής μπλοκάρει όλα τα κεφάλαια». Ήταν ένα ερωτηματικό ανοιχτό, στο οποίο από εκεί και πέρα θα έπρεπε να δούμε τι θα κάνουμε. 
      Η πραγματικότης είναι ότι ήρθε ο Γάλλος πρέσβης, όπως ήρθε και ο Γάλλος Υπουργός στο Ρέθυμνο και μας είπε ότι «Εμείς δεν θα το κάνουμε αυτό, θα συζητήσουμε το θέμα το Δεκέμβριο». Μάλιστα. Μέχρι εκείνη την ώρα, η κάθε χώρα γι’ αυτά τα τρία κεφάλαια που έχουμε συμφωνήσει ότι μπορεί ν’ ανοίξουν θα θέσει τις δικές της προδιαγραφές. Η Κύπρος μπορεί να θέσει μία προδιαγραφή και να πει «Δεν θέλω ν’ ανοίξω τρία, θέλω ν’ ανοίξω δύο», ο άλλος μπορεί να θέλει ν’ ανοίξει ένα. Αλλά είναι η συνήθης διαδικασία, δεν είναι μία διαδικασία η οποία αλλάζει…
      ΑΘΑΝΑΣΙΟΣ ΑΛΕΥΡΑΣ:   Στην πραγματικότητα είναι διαφορετικά.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών):  Όχι, δεν είναι, κύριε Αλευρά. Υπάρχει μία διαδικασία στην Ευρωπαϊκή Ένωση, η οποία είναι λίγο πολύ γνωστή. Εάν είναι έτσι, θα πρέπει να προσέλθει η Γαλλία στο Ευρωπαϊκό Συμβούλιο του αύριο, να έρθει ο κ. Σαρκοζί και να πει: «Έχετε υπ’ όψιν σας, κύριοι, ότι εγώ θέτω ένα νέο θέμα στην ατζέντα, η οποία λέει ότι εγώ την Τουρκία δεν την δέχομαι ποτέ». Αυτήν τη στιγμή που μιλάμε αυτό δεν έχει τεθεί. Άρα, λέω ότι και τυπικά και ουσιαστικά για να γίνει αυτό χρειάζεται μία ομόφωνη απόφαση. 
      Τελειώνω, λοιπόν, το θέμα της Τουρκίας για να πω το εξής: Η Ελλάδα θα παραμείνει σταθερή στην άποψή της, κύριοι. Δεν έθεσε κανένας το θέμα ακόμα τι σημαίνει για την ελληνική εξωτερική πολιτική η περίπτωση αλλαγής αυτής της θέσης με το δεύτερο στάδιο το οποίο θα συζητηθεί, που είναι η ειδική εταιρική σχέση. Τι σημαίνει αυτό, πώς μπορεί αυτό να δημιουργηθεί, θα είναι ευκαιρία και ελπίζω να γίνει μια άλλη συζήτηση στη Βουλή και πάντως εγώ αυτοβούλως θα έρθω κάποια στιγμή στην Επιτροπή Εξωτερικών και Άμυνας για να σας πω ποιες είναι οι προτάσεις και συζητιούνται ούτως ή άλλως στο Συμβούλιο Εξωτερικής Πολιτικής. Θέλει πολύ μεγάλη προσοχή για το πώς και τι και ποια είναι τα νέα δεδομένα. Αλλά, εν πάση περιπτώσει, αυτήν τη στιγμή δεν είναι η ώρα γι’ αυτήν τη συζήτηση.
      Άκουσα μία επίθεση γενική κατά της αμερικανικής εξωτερικής πολιτικής. Δεν έχω καμμία αντίρρηση. Δεν είναι το θέμα μου εμένα. Εγώ εκεί που θεωρώ ότι η Ελλάς έχει καλές σχέσεις με τις Ηνωμένες Πολιτείες, ταυτόχρονα λέω ότι υπάρχουν και θέματα με τα οποία διαφωνούμε με την αμερικανική εξωτερική πολιτική. Ούτε υποτελείς είμαστε ούτε απολύτως τίποτα. Ούτε παίρνουμε εντολή από κανέναν ούτε πρόκειται να πάρουμε εντολή από κανέναν. Είμαστε μία ευρωπαϊκή χώρα με αυτοπεποίθηση, μία χώρα η οποία έχει καλές σχέσεις με όλο τον κόσμο, γιατί αυτή είναι η δουλειά μας και από εκεί και πέρα υπάρχουν θέματα στα οποία συμφωνούμε και υπάρχουν θέματα στα οποία διαφωνούμε και με την αμερικανική εξωτερική πολιτική και με άλλες εξωτερικές πολιτικές. Εμείς κοιτάζουμε τα δικά μας συμφέροντα, δεν κοιτάζουμε τα συμφέροντα κάποιων άλλων, οπότε οι πύρινοι λόγοι εναντίον της αμερικανικής εξωτερικής πολιτικής έχουν μεν το ενδιαφέρον τους εσωτερικά, αλλά δεν έχουν τόσο πολύ ενδιαφέρον εξωτερικά, διότι δεν αλλάζουν τίποτα στην πραγματικότητα.
      Άκουσα ότι έχουμε μία κρίση με τη Μόσχα. Λυπάμαι πάρα πολύ, κυρίες και κύριοι Βουλευτές, δεν έχουμε κρίση με τη Μόσχα. Ξέρω ότι υπάρχουν πολλοί άνθρωποι που παθιάζονται πάρα πολύ με αυτό το θέμα. Εγώ ανήκω στους ανθρώπους οι οποίοι μάλλον σεμνά στέκονται μπροστά σας κάθε φορά. Αλλά πώς να το κάνουμε; Όλες οι σχέσεις τις οποίες έχουμε με τη Μόσχα τον τελευταίο καιρό –και αποδεικνύεται αυτό με τον Μπουργκάς – Αλεξανδρούπολη, αποδεικνύεται με τις σχέσεις τις οποίες έχουμε, αποδεικνύεται στο διμερές επίπεδο, αποδεικνύεται στο πολιτικό επίπεδο- λυπούμαι πάρα πολύ, είναι πάρα πολύ καλές. Θέλετε να κατασκευάσετε  κρίση. Ε, δεν έχουμε κρίση και δεν έχουμε και κρίση ούτε από την άλλη μεριά, διότι ευθέως ποτέ κανένας δεν μας είπε -δεν τόλμησε να σκεφθεί να μας πει δηλαδή, γιατί μόνο στην Ελλάδα μπορεί να τα σκέπτεται κάποιος αυτά- τι θα κάνουμε με την ενεργειακή μας πολιτική.
      Εμείς την αποφασίζουμε, εμείς την υλοποιούμε και μάλιστα την υλοποιούμε με επιτυχία, όπως βλέπετε. Δεν χάνεται, λοιπόν, ο κόσμος αν το αναγνωρίσουμε αυτό.
      Τρίτον, έγινε μια κουβέντα για τον Αι -Στράτη. Άκουσα τον κύριο Πρόεδρο να λέει πως μας είπε ο κ. Μπερνς ότι ο Αι -Στράτης είναι ελληνικό νησί. Δεν είπε αυτό ο κ. Μπερνς. Το τι είπε είχε μία σημασία. Είπε ότι θεωρεί αμερικανική εξωτερική πολιτική ότι ο Αι -Στράτης δεν είναι αποστρατικοποιημένο νησί. Αυτό έχει τη σημασία του, διότι βεβαίως ξέρουμε ότι η αμερικανική πολιτική παίζει έναν πολύ ισχυρό ρόλο μέσα στο ΝΑΤΟ, όπου τα πράγματα ακριβώς θα επιβεβαιωθούν ξανά. 
      Αυτή είναι η πάγια προσπάθειά μας, να επιβεβαιωθεί ότι αυτή η πολιτική σε ό,τι αφορά τον Αι -Στράτη είναι πολύ ξεκάθαρη. Διότι εδώ πέρα δεν παίζουμε και το τι είναι αποστρατικοποιημένο και τι δεν είναι, κατά την άσκηση της δικής μας εξωτερικής πολιτικής –της ελληνικής εννοώ- είναι πάρα πολύ σαφές και αυτό λέμε.
      Κύριοι συνάδελφοι, είμαστε μέλη του ΝΑΤΟ. Φοβούμαι πως κάποια στιγμή θα πρέπει να το θυμίζω αυτό. Είμαστε μέλη του ΝΑΤΟ και μέλη της Ευρωπαϊκής Ένωσης. Κάνουμε, λοιπόν, το διαχωρισμό μεταξύ Ευρωπαϊκής Ένωσης και ΝΑΤΟ. Ναι, είναι δύο διαφορετικοί Οργανισμοί. Η Ελλάς όμως είναι μέλος τους και επί των ημερών του ΠΑ.ΣΟ.Κ. και επί των ημερών της Νέας Δημοκρατίας. Ουδείς σκέφτηκε να φύγει από το ΝΑΤΟ επί των ημερών του ΠΑ.ΣΟ.Κ., ουδείς σκέφτεται να φύγει από το ΝΑΤΟ επί των ημερών της Νέας Δημοκρατίας, διότι αυτό είναι το συμφέρον της χώρας. Άρα, αυτό είναι μια πραγματικότητα, την οποία ενδεχομένως, κάποιες στιγμές θα πρέπει να θυμόμαστε.
       Τέλος για το θέμα των Σκοπίων δεν έχω να προσθέσω τίποτα παραπάνω από αυτά που έχω ήδη πει. Είπα ότι αυτή είναι η ενδιάμεση συμφωνία. Είπα ότι η ενδιάμεση συμφωνία ψηφίστηκε επί κυβερνήσεως ΠΑ.ΣΟ.Κ.. Είπα –δεν το είπα, αλλά το λέω τώρα- ότι εμείς, ως Νέα Δημοκρατία, είχαμε διαφωνήσει με αυτό τότε. Η ενδιάμεση συμφωνία είναι εν ισχύ και η άποψή μας είναι ότι πρέπει να είναι συνολικά εν ισχύ. 
      Με την ενδιάμεση συμφωνία το FYROM μπαίνει μέσα σε οποιονδήποτε Οργανισμό θέλει με το όνομα FYROM…
      ΑΠΟΣΤΟΛΟΣ ΚΑΚΛΑΜΑΝΗΣ:  Άρα, και στο ΝΑΤΟ.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Και στο ΝΑΤΟ, βεβαίως. Αφού εσείς την υπογράψατε, κύριε Πρόεδρε, δεν τη διαβάσατε; Την ψηφίσατε κιόλας.
      ΑΠΟΣΤΟΛΟΣ ΚΑΚΛΑΜΑΝΗΣ: Μη διαστρέφετε αυτά που είπα.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Αυτό το οποίο λέω…
      ΑΠΟΣΤΟΛΟΣ ΚΑΚΛΑΜΑΝΗΣ:  Δεν είναι σωστό αυτό που κάνετε.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Πρόεδρε.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κύριε Πρόεδρε, είστε παλιός Κοινοβουλευτικός…
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι σωστό αυτό που κάνετε.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Δεν είναι καθόλου σωστό να ξεχνάμε ποια είναι η πορεία μας διαχρονικά μέσα σ’ αυτήn την Αίθουσα. Έχουμε ψηφίσει. 
      Επίσης, έχουμε ψηφίσει -και θέλω να το θυμίσω- όλοι, ο κάθε Βουλευτής πλην του κ. Κολοζώφ –διότι το Κομμουνιστικό Κόμμα πράγματι έχει διαφωνήσει με τη θέση αυτή- τη Συνταγματική Συνθήκη, κυρίες και κύριοι Βουλευτές. Τη Συνταγματική Συνθήκη για την οποία λέμε σήμερα ότι ενδεχομένως, θέλουμε πιο κοινωνικό κράτος, εμείς -ο καθένας από μας ατομικά- την έχουμε ψηφίσει.
      Σήμερα όποιος γνωρίζει τη συζήτηση μέσα στην Ευρωπαϊκή Ένωση, ξέρει ότι δεν γίνεται συζήτηση για να φέρουμε καινούργια θέματα, αλλά η συζήτηση γίνεται για να δούμε αυτήν τη Συνταγματική Συνθήκη η οποία για μας, για την Ελλάδα, είναι πάρα πολύ σημαντική διότι έχει ένα ισχυρό πολιτικό σκέλος και ένα πιο δημοκρατικό, μία πιο δημοκρατική προσέγγιση σε σχέση μ’ αυτό που υπήρχε πριν, δηλαδή σε σχέση με τη συνθήκη της Νίκαιας, παραδείγματος χάριν.  Άρα, θεωρούμε πως αυτό είναι προς τη σωστή κατεύθυνση. 
      Ενδεχομένως σε δεύτερη φάση να προσθέσουμε περισσότερο κοινωνικό κράτος, να προσθέσουμε -ανάλογα με τις δυνατότητες της ευρωπαϊκής οικονομίας- άλλα στοιχεία, αλλά στη φάση αυτή που μιλάμε αυτό που προέχει είναι να μπορέσουμε να βρούμε έναν κοινό τόπο, έναν κοινό τόπο για να πάει η Ευρώπη μπροστά. Διότι άλλως πως εμείς θα οχυρωθούμε πίσω από την ψήφο των δεκαοτώ. 
      Εγώ πιστεύω -για να είμαι τελείως ειλικρινής- πως ούτε η Γαλλία ούτε η Ολλανδία θα είναι τα ουσιαστικά προβλήματα αυτής της εποχής. Και η Γαλλία θα έρθει εποικοδομητικά, αλλά και η Ολλανδία θα έρθει εποικοδομητικά. Οι ονομαζόμενες «παλαιές» ευρωπαϊκές χώρες έχουν απόλυτη συνείδηση του βάρους και των ευθυνών τους. Δυστυχώς ανοίγοντας πλέον το θέμα θα παρουσιαστούν άλλα ζητήματα. Δεν θέλω να μπω τώρα σε λεπτομέρειες. Νομίζω ότι όλοι γνωρίζετε τι εννοώ. 
      Ο δικός μας στόχος πάντως είναι να υπάρξει ένα σημαντικό βήμα προς τα εμπρός. Δεν είμαι σε θέση, δύο μέρες πριν από το Συμβούλιο Γενικών Υποθέσεων, να σας πω στη Βουλή των Ελλήνων αν αυτό είναι επιτεύξιμο ή όχι. Δεν μπορώ να το ξέρω.
      Ξέρω ότι η δική μας θέση θα είναι εξαιρετικά εποικοδομητική, αλλά δεν ξέρω ποια θα είναι η στάση ορισμένων άλλων χωρών που είτε για λόγους εσωτερικούς πολιτικούς είτε για λόγους κοινωνικούς φοβούμαι ότι μπορεί να εμφανιστούν με πολύ μεγάλες απαιτήσεις. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Υπουργέ. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, υπάρχει προσωπικό θέμα. 
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Παρακάλεσα την κυρία Υπουργό...
      ΠΡΟΕΔΡΕΥΩΝ (Σωτήρης Χατζηγάκης): Σε τι συνίσταται  το προσωπικό θέμα;
      ΑΠΟΣΤΟΛΟΣ ΚΑΚΛΑΜΑΝΗΣ: Η κυρία Υπουργός, όταν τη διέκοψα στην ομιλία της, μου είπε αν θέλω να υπονομεύσω την ελληνική θέση. Περίμενα...
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Δεν είπα «υπονομεύσετε»!
      ΑΠΟΣΤΟΛΟΣ ΚΑΚΛΑΜΑΝΗΣ: Να εξασθενήσω. 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Είπα «αδυνατίσετε». Δεν θα θεωρούσα ποτέ ότι υπονομεύετε!
      ΑΠΟΣΤΟΛΟΣ ΚΑΚΛΑΜΑΝΗΣ: Ναι. Πιστεύετε ότι ο οποιοσδήποτε εδώ μέσα, περιλαμβανομένης και υμών –και σας το είπα- θα ήθελε να εξασθενίσει την οποιαδήποτε ελληνική θέση; 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Ήταν ρητορικό, κύριε Πρόεδρε! Το παίρνω πίσω!
      ΠΡΟΕΔΡΕΥΩΝ (Σωτήρης Χατζηγάκης): Βεβαίως, ήταν ρητορικό, κύριε Πρόεδρε. Μην δημιουργούμε προβλήματα προσωπικά εκεί που δεν υπάρχουν. Σας λέει ότι είναι ρητορικό και τελειώνει το θέμα. 
      ΑΠΟΣΤΟΛΟΣ ΚΑΚΛΑΜΑΝΗΣ: Θέλω να  ξεκαθαρίσω το εξής, διότι η κυρία Υπουργός έκανε αναφορά συνεχόμενη...
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, θέλετε να μιλήσετε. Προσωπικό θέμα δεν υπάρχει, κλείνει. Θέλετε κατ’ εξαίρεση να πείτε κάτι. 
      ΑΠΟΣΤΟΛΟΣ ΚΑΚΛΑΜΑΝΗΣ: Σύμφωνοι. Δεν θέλω να πω κάτι. 
      Θέλω απλώς να διευκρινίσω κάτι, διότι η αναφορά που έκανε η κυρία Υπουργός στη δική μου άποψη, αντιπαραθέτοντάς την ωσάν να είναι διαφορετική προς την άποψη του κόμματός μου, σε ό,τι αφορά την ενδιάμεση συμφωνία, αυτό, κύριε Πρόεδρε, είναι λάθος και απαράδεκτο λάθος. 
      Διότι η άποψη η δική μου είναι εκείνη, αν θέλετε –και θέλω να το πω στην κυρία Υπουργό- με την οποία μας διαβεβαίωσε ο κ. Μολυβιάτης, όταν ήρθε στην Επιτροπή Εξωτερικών Υποθέσεων, ότι δεν θα ξεκινήσουν ούτε θα προχωρήσουν διαδικασίες για την ένταξη στο ΝΑΤΟ των Σκοπίων, αν δεν λυθεί το όνομα!
      Αν το όνομα, λοιπόν, είναι το FΥROM στο ΝΑΤΟ, όταν γνωρίζετε ότι ήδη πολλές χώρες –και οι υπόλοιπες αργότερα- με επικεφαλής βέβαια τις Ηνωμένες Πολιτείες θα αναγνωρίσουν τα Σκόπια ως Μακεδονία, τότε οδηγούμεθα στο παιχνίδι που θα λέει ότι έχουμε διπλή ονομασία, που εμείς θα λέμε FΥROM και όλη η ανθρωπότητα, όλος ο κόσμος θα λέει Μακεδονία!
      Αν αυτό θέλουμε, τότε δεν είναι διαφορετική η δική μου άποψη, αλλά είναι άποψη δική σας. Είναι άλλη η πολιτική σήμερα της Κυβερνήσεώς σας με αυτήν προηγούμενων... 
      ΠΡΟΕΔΡΕΥΩΝ (Σωτήρης Χατζηγάκης): Βάλτε τελεία, κύριε Πρόεδρε. Σας παρακαλώ.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Ένα λεπτό, διότι εδώ πέρα επικαλείστε μια άποψη του κ. Μολυβιάτη, η οποία δεν ελέχθη έτσι, κύριε Πρόεδρε! Και παρακαλώ...
      ΑΠΟΣΤΟΛΟΣ ΚΑΚΛΑΜΑΝΗΣ: Να δείτε τα Πρακτικά! 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Να πάρετε τα Πρακτικά για να δείτε ότι ο κ. Μολυβιάτης…
      ΑΠΟΣΤΟΛΟΣ ΚΑΚΛΑΜΑΝΗΣ: Δηλαδή εννοούσατε το 2004 ότι θα πάτε τα Σκόπια στο ΝΑΤΟ ως FYROM;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Κακλαμάνη καθίστε!
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Χρειάζεται να θυμίσω τον τίτλο σας; Να πω, λοιπόν, ότι ο κ. Μολυβιάτης είπε ότι υπάρχουν δύο δρόμοι. Ή θα ενταχθούν τα Σκόπια με συμπεφωνημένη λύση, συμπεμφωνημένο όνομα, ή μπορούν να ενταχθούν ως FYROM. Αυτές ήταν οι απόψεις. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, δεν θα κάνουμε τώρα ιστορική αναδρομή. Παρακαλώ πολύ! Σας είπε...
      ΑΠΟΣΤΟΛΟΣ ΚΑΚΛΑΜΑΝΗΣ: Δεν μας είπε αυτό στην Επιτροπή Εξωτερικών Υποθέσεων. Να δείτε τα Πρακτικά! Και αλίμονο αν έτσι διολισθαίνουμε σε αυτό που σας είπα πριν, στη διπλή ονομασία! 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε ένα λεπτό με την άδεια της Βουλής. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κυρία Υπουργέ, όταν αναφέρεστε στις θέσεις των κομμάτων, αυτές είναι συγκεκριμένες εντός της Βουλής και εκτός της Βουλής. Όταν ήρθε προς ψήφιση η συνταγματική συνθήκη, τα δύο μεγάλα κόμματα ψήφισαν υπέρ. Ο Συνασπισμός δεν ψήφισε υπέρ…
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Με συγχωρείτε, σας ξέχασα. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: … αποσαφηνίζοντας τη θέση του. 
      Είμαστε υπέρ της ευρωπαϊκής ολοκλήρωσης, υπέρ της αναγκαιότητας μιας συνταγματικής συνθήκης, όχι αυτής της συγκεκριμένης. Και καλό είναι επί της ουσίας να γίνεται η αντιπαράθεση, όπως είναι απόλυτα σεβαστές και οι άλλες θέσεις άλλων κομμάτων που είπαν «όχι» για λόγους αρχής και για λόγους γενικής πολιτικής. 
      Δεύτερον, και εγώ σας είπα ότι κάνετε μία περιγραφική ομιλία και εσείς μου είπατε ότι...
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Κωνσταντόπουλε. Πείτε την άποψή σας.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: ...μίλησα εναντίον της αμερικανικής πολιτικής. 
      Ένα σας είπα και κατά τούτο δεν ενοχλούμαι. Φαίνεται όμως ότι εσείς ενοχληθήκατε. Ένα σας είπα. Κατά τη δική μας εκτίμηση, την τελευταία τετραετία το γενικό πλαίσιο, μέσα στο οποίο κινούμαστε, είναι δυσμενέστερο. Και αυτό το δυσμενέστερο γενικό πλαίσιο δεν αντιμετωπίζεται με το σωστό τρόπο, όπως θα έπρεπε να αντιμετωπισθεί.
      ΠΡΟΕΔΡΕΥΩΝ (Σωτήρης Χατζηγάκης): Μάλιστα, το είπατε και προηγουμένως.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Τρίτον, δεν μιλώ γενικώς και αορίστως, δαιμονοποιώντας την αμερικανική πολιτική, αλλά θέλω να έχω ήσυχη τη συνείδηση μου, κυρία Υπουργέ, ότι αυτοί που πήγαν και έκαναν τα εγκλήματα στο Ιράκ είναι οι ίδιοι που αιματοκυλίουν τη Μέση Ανατολή στην οποία ήσασταν εσείς χθες. Είναι οι ίδιοι ως πρόσωπα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κωνσταντόπουλε.
      ΑΠΟΣΤΟΛΟΣ ΚΑΚΛΑΜΑΝΗΣ: Πρέπει ο αμερικανικός λαός να απαλλαγεί κάποτε από αυτήν την ομάδα που μαστίζει ολόκληρη την ανθρωπότητα.
      ΠΡΟΕΔΡΕΥΩΝ (Σωτήρης Χατζηγάκης): Δεν μπορεί, όμως, η κυρία Υπουργός να απαντήσει επί επερωτήσεως εφ’ όλης της Υφηλίου για το τι έκαναν οι Αμερικάνοι έτσι και για το τι έκαναν οι άλλοι αλλιώς. Μιλάει και απαντάει για την εξωτερική πολιτική της Ελλάδας.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Εγώ δεν έχω δικαίωμα ψήφου στις Ηνωμένες Πολιτείες, οπότε δεν μπορώ να ψηφίσω.
      ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος  του ΠΑ.ΣΟ.Κ. κ Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα ήταν επικίνδυνο αν είχατε, κυρία Υπουργέ, δικαίωμα ψήφου στις Ηνωμένες Πολιτείες.
      Κύριε Πρόεδρε, η Αξιωματική Αντιπολίτευση κατέθεσε την επερώτησή της για ένα από τα μεγαλύτερα θέματα που απασχολούν τη χώρα, την εξωτερική πολιτική, με αίσθημα ευθύνης, προσήλθαν δε οι συνάδελφοι για την ανάπτυξη της επερώτησης με το ίδιο αίσθημα ευθύνης.
      Εγείρονται, όμως, ερωτηματικά, κυρία Υπουργέ των Εξωτερικών, από τη δική σας στάση για τους εξής απλούς λόγους. Επιχειρήσατε να εκκαθαρίσετε τους λογαριασμούς σας με την άποψη που εξέφρασε στο σύνολό της η Αντιπολίτευση,  αποδίδοντας αποχρώσεις και διαφορές σε θέματα εξωτερικής πολιτικής, στη γενικότερη εσωτερική αντιδικία στα κόμματα.
      Αυτή η στάση, κατά τη διάρκεια της δευτερολογίας σας, που διατυπώθηκε περίπου με την έκφραση «έχουμε περάσει και εμείς από την Αντιπολίτευση και καταλαβαίνουμε τι συμβαίνει», δεν είναι στάση Υπουργού ο οποίος βρίσκεται σε ευχερή θέση, αλλά μάλλον σε δυσχερή θέση. Η Κυβέρνηση έχει τη δυνατότητα ν’ αναπτύξει τις απόψεις της, μπορεί να αναλαμβάνει τις ευθύνες της, μπορεί να εξηγεί τις πολιτικές της κινήσεις στο διπλωματικό ορίζοντα, αλλά δεν επιτρέπεται ν’ αντιμετωπίζει τις απόψεις των κομμάτων της Αντιπολίτευσης, πολύ περισσότερο της μείζονος Αντιπολίτευσης, με αυτόν τον τρόπο.
      Διέγνωσα και κάτι άλλο. Ενώ ζητάτε από τους άλλους ακρίβεια στην κατανόηση των θέσεών σας, δεν επιδεικνύετε το ίδιο ενδιαφέρον, όταν  μιλάτε εσείς για τα κόμματα της Αντιπολίτευσης.
      Θα σας δώσω ένα παράδειγμα. Είπατε ότι η Αντιπολίτευση διατύπωσε τη θέση περί κρίσεως στις σχέσεις Ελλάδας-Αθήνας-Μόσχας. Κανένας σε αυτήν την Αίθουσα δεν μίλησε για κρίση στις σχέσεις Μόσχας-Αθήνας.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Δεν ακούσατε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν ξέρω αν υπήρξε άλλη τοποθέτηση, την οποία ενδεχομένως δεν παρακολούθησα, αλλά σας διαβεβαιώνω ότι η άποψη είναι ότι οι σχέσεις Μόσχας-Αθήνας δεν περιγράφονται με τον ειδυλλιακό τρόπο που τις περιγράψατε εσείς. 
      Σας θυμίζω ότι υπερηφάνως αποδέχεστε ότι ταυτοχρόνως Ουάσιγκτον, Μόσχα και Πεκίνο λένε ότι ουδέποτε στο παρελθόν υπήρξαν τόσο καλές σχέσεις. Και σας υπενθύμισα για διαφορετικά θέματα, τόσο τις αντιδράσεις της Ουάσιγκτον όσο βεβαίως και τις αντιδράσεις της Μόσχας. Γιατί, ανεξαρτήτως της ουσίας των θέσεων που διατυπώσατε χθες  και είναι διαφορετικές από αυτές που υποστηρίζετε σήμερα, μη μου πείτε ότι δεν παρατηρήθηκαν εσωτερικοί τριγμοί στην Κυβέρνηση και δεν εκφράστηκε εμφανής δυσαρέσκεια στους λόγους ή στις κινήσεις του Προέδρου της Ρωσίας. Αυτό είναι κατανοητό και έχει προσληφθεί όχι μόνο από κάποιον που απλώς παρακολουθεί τις εφημερίδες, αλλά πολύ περισσότερο από όσους παρακολουθούν τα τεκταινόμενα στη λεπτομέρειά τους. 
      Μπορώ να αναγνωρίσω έναν κοινό τόπο. Ο κοινός τόπος είναι ότι όλοι οι πολιτικοί και όλα τα πολιτικά κόμματα στον τόπο μας κάνουν ό,τι μπορούν για να υπερασπιστούν το εθνικό συμφέρον. Αυτό, όμως, δεν σημαίνει ότι οι κατά καιρούς κυβερνήσεις επιλέγουν την ίδια πολιτική στην πράξη ή τα ίδια μέσα, ατελέσφορα άλλες φορές, πετυχημένα σε διαφορετικές εποχές. Και οι διαφορές για την στην πράξη άσκηση της διπλωματίας και στα μέσα που χρησιμοποιούμε είναι διαφορές αναγνωρίσιμες. 
      Είχα την ευκαιρία να σας επισημάνω ότι είναι προφανής η διαφορά στα χρησιμοποιούμενα μέσα και στην άσκηση μεθόδων από τις κυβερνήσεις του ΠΑ.ΣΟ.Κ.. Διότι μη μου πείτε ότι έχετε την ίδια ταυτότητα. Σας ανέφερα πολύ χαρακτηριστικά ότι οι κυβερνήσεις του ΠΑ.ΣΟ.Κ. με πολύ μεγάλη εμμονή και συνέπεια εφάρμοσαν την αρχή της μετατροπής των ελληνοτουρκικών διαφορών σε ευρωτουρκικές διαφορές.
      Εντάξαμε δηλαδή την ελληνοτουρκική αντιδικία και διαφορά, τις ελληνοτουρκικές αντιδικίες και διαφορές στο πλαίσιο Ευρώπης-Τουρκίας καθιστώντας ευκολότερη την κίνηση της διπλωματίας μας και ακόμη ευκολότερη την υπεράσπιση των εθνικών μας συμφερόντων. Από αυτό αποστήκατε. 
      Σας θυμίζω ότι ο προκάτοχός σας Υπουργός των Εξωτερικών, αν ενθυμούμαι σωστά, περί το τέλος Μαΐου ή Ιουνίου του 2004 και αμέσως μετά ο Έλληνας Πρωθυπουργός έδωσαν χάρισμα στον κ. Ερντογάν την καταληκτική ημερομηνία, που υπήρχε στη Συμφωνία του Ελσίνκι, του Δεκεμβρίου του 2004, προθεσμία εντός της οποίας θα έπρεπε να διευθετηθεί η ελληνοτουρκική διαφορά περί την υφαλοκρηπίδα. Εάν η άποψη την οποία είχε η Κυβέρνησή σας, δεν τη διατύπωσε ευθέως -κάνω μια υπόθεση εργασίας- εάν η Κυβέρνησή σας είχε την άποψη ότι δεν θα ήταν η λυσιτελέστερη μέθοδος να παραπεμφθεί η διαφορά της υφαλοκρηπίδας στο Δικαστήριο της Χάγης, αυτό είναι μια άλλη άποψη την οποία μπορώ να κρίνω, αλλά πάντως σας διαφοροποιεί πλήρως από την προηγούμενη πολιτική, από την πολιτική της προηγούμενης Κυβέρνησης.
      Συνεπώς λυπούμαι που θα το πω: Εδώ δεν υπάρχουν κοινοί τόποι. Και κρίνονται οι ασκούμενες πολιτικές. Και συγκρίνονται από τον ελληνικό λαό. Και μπορούν όλοι να συναγάγουν χρήσιμα και ωφέλιμα συμπεράσματα.
      Τέλος, κύριε Πρόεδρε, επιθυμώ να επανέλθω στο θέμα των Σκοπίων γιατί είναι εξαιρετικά επίκαιρο. Τα υπόλοιπα δεν θα τα σχολιάσω. 
      Θα επαναλάβω για άλλη μια φορά ότι θα προτιμούσα τη διατύπωση, έστω τη γενική διατύπωση, ότι είμαστε αποφασισμένοι στο θέμα της εντάξεως των Σκοπίων στο ΝΑΤΟ να οδηγήσουμε με τη στάση μας σε μία πρώτη πριν από την ένταξη -ως προϋπόθεση δηλαδή της εντάξεως- συμφωνία περί το όνομα κοινής αποδοχής.
      Σας είπα επίσης ότι είναι ημιτελής η διατύπωσή σας. Αντιλαμβάνομαι ότι λέτε πωςδεν θα ενταχθούν τα Σκόπια σε καμμιά περίπτωση με τη συνταγματική ονομασία, αλλά με βάση την ενδιάμεση συμφωνία, μπορούν να ενταχθούν.
      Σας προσέφερα μια χρήσιμη ερμηνεία, κυρία Υπουργέ.
      Η ερμηνεία είναι ότι η Ελλάδα θα αξιολογήσει το σύνολο των υπολοίπων όρων –δεν το διατυπώσατε στη δευτερολογία σας και σας παρακάλεσα να το διατυπώσετε- πέραν της ονομασίας που μπορεί να οδηγήσουν στο αυτό αποτέλεσμα.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Θα σας ξαναδιαβάσω το κείμενο της πρωτολογίας μου.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν θέλω να διαβάσετε το κείμενο της πρωτολογίας σας, διότι θα δικαιώσετε απολύτως τον κ. Αλευρά. 
      Σας λέω για άλλη μια φορά ότι μιλάτε σ’ένα κατ’ εξοχήν πολιτικό σώμα. Ασφαλώς αυτά που λέτε στην Αίθουσα του Κοινοβουλίου έχουν συγκεκριμένες επιπτώσεις ή ερμηνεύονται με ορισμένο τρόπο από διεθνείς κύκλους. Αλλά είναι σαφές το τι σας ζητάμε. Έχει πολύ μεγάλη σημασία να προκύπτει η έννοια της προηγούμενης της εντάξεως των Σκοπίων στο ΝΑΤΟ, συμφωνίας για όνομα κοινής αποδοχής.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Καστανίδη.
      Κυρίες και κύριοι συνάδελφοι, έχουν διανεμηθεί τα Πρακτικά της Τετάρτης 6 Ιουνίου 2007και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της Τετάρτης 6 Ιουνίου 2007 επικυρώθηκαν.
      Η κυρία Υπουργός έχει το λόγο.
      	ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Ζητώ συγγνώμη από την κ. Διαμαντοπούλου γιατί δεν έδωσα μία απάντηση για το Kυπριακό και το κατάλαβα λίγο αργότερα. 
      Θέλω να επαναλάβω ότι η Ελλάδα στηρίζει τη συνολική λύση του Kυπριακού. Η Κυβέρνηση της Νέας Δημοκρατίας πιστεύει στη συμβίωση, πιστεύει σ’ ένα ενωμένο νησί, πιστεύει στη διζωνική δικοινοτική ομοσπονδία. Αυτό όμως δεν εξαρτάται από μας, εξαρτάται πάνω απ’ όλα από τους ίδιους τους Κύπριους και θέλω να είμαι πολύ ξεκάθαρη σ’ αυτό. 
      Αντιλαμβάνομαι επίσης ότι όλοι έχουμε μια ιστορία πίσω μας και ότι υπάρχει το κόμμα της σημερινής Αξιωματικής Αντιπολίτευσης που ευθέως και ανοιχτά είχε ταχθεί υπέρ του σχεδίου Ανάν και εγώ προσωπικώς είχα ταχθεί υπέρ του σχεδίου Ανάν. Το λέω για να είμαι ξεκάθαρη. Πλην όμως οι Κύπριοι δεν ψήφισαν το σχέδιο Ανάν. Αυτό δεν είναι βάρος για την εκάστοτε ελληνική πολιτική ηγεσία η οποία εξέφρασε την άποψή της. Θεωρώ ότι όπως εγώ πιστεύω ότι αυτήν τη στιγμή το σχέδιο Ανάν είναι ιστορία, έτσι θα μπορούσε και το ΠΑ.ΣΟ.Κ. να το δει κατά τον ίδιο τρόπο και να προχωρήσει στην όποια τοποθέτησή του μετά. Ποια είναι όμως η ουσία;
      ΑΝΝΑ ΔΙΑΜΑΝΤΟΠΟΥΛΟΥ: Δεν είναι το τέλος της ιστορίας. Παραφράσατε αυτά που είπα.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κυρία Διαμαντοπούλου, σας δίνω αυτήν τη στιγμή κάτι το οποίο δεν έχω κανένα λόγο να το κάνω. Θεωρώ ότι τα ελληνικά πολιτικά κόμματα βεβαίως μπορούν να έχουν άποψη, βεβαίως πρέπει να καταθέτουν την άποψή τους και η εκάστοτε ελληνική κυβέρνηση το ίδιο, αλλά δεν επιβάλλουν άποψη στον κυπριακό λαό. Ο κυπριακός λαός κυρίαρχος θα πάρει τις αποφάσεις του, θα πάρει την απόφαση της πολιτικής του ηγεσίας εν όψει των εκλογών, θα πάρει την απόφαση της όποιας πρότασης παρουσιαστεί.
      Τι μπορεί να κάνει η Ελλάς; Η Ελλάς δεν θα κατασκευάσει καινούργιο σχέδιο για το Κυπριακό. Η Ελλάς θα συμβάλει όπως κάνει καθημερινά και σε όλες τις φάσεις. Θα συμβάλει με την παρουσία της στα Ηνωμένα Έθνη, θα συμβάλει με την παρουσία της στην Ευρωπαϊκή Ένωση, θα συμβάλει στο να ξεκαθαρίσει την κατάσταση πιο πολύ. 
      Θέλω όμως εδώ επισήμως να πω ότι οι φόβοι και οι ανησυχίες για το πώς μπορεί να εξελιχθεί η κατάσταση στο Κυπριακό βεβαίως και υπάρχουν και δεν είμαστε εμείς αυτοί οι οποίοι θα τις αρνηθούμε διότι αυτό είναι μία πραγματικότητα. Θα πρέπει να δουλέψουμε όσο μπορούμε πιο κοντά με την κυπριακή ηγεσία, να έχουμε κάποιο θετικό αποτέλεσμα και πάνω απ’ όλα να ξαναρχίσει ο διάλογος που έχει «παγώσει», ο διάλογος με βάση τις αρχές της 8ης Ιουλίου. Η άποψη της ελληνικής πλευράς είναι εκεί μέσα και τα περιουσιακά και όλα. Πρέπει να μπούμε στην ουσία του προβλήματος. 
      	Σε ό,τι αφορά τα Σκόπια, το άκουσα μία, το άκουσα δύο, το άκουσα τρεις. Έχω όλη τη σειρά των κριτηρίων. Σας τα ανέφερα λεπτομερώς και δεν τα έχω τυχαίως γραμμένα, κύριοι Βουλευτές. Σας είπα ποια είναι τα κριτήρια. Σας είπα το κριτήριο της καλής γειτνίασης, σας είπα ότι θα αντιμετωπίσουμε το θέμα συλλογικά με όλα αυτά τα κριτήρια, το συγκεκριμένο κριτήριο των αλλαγών που πρέπει να κάνουν τα Σκόπια κ.λπ. τα οποία σας διάβασα πριν. Παρακαλώ πολύ, προσέξτε ποια είναι η πολιτική γιατί νομίζω ότι είναι ένα θέμα το οποίο μας αφορά όλους και πρέπει να είμαστε ξεκάθαροι. 
      	Η ελληνική Κυβέρνηση είναι απολύτως ξεκάθαρη σε όλους τους συνομιλητές της. Εγώ είμαι απολύτως ξεκάθαρη σ’ αυτό που σας είπα νωρίτερα, ότι τα θέματα εξωτερικής πολιτικής δεν μπορούν να γίνουν θέματα εσωτερικής. 
      	Θα κλείσω με μία φράση για τη Θράκη. Επίτηδες δεν μίλησα στην πρωτολογία μου για τη Θράκη, αλλά δεν θέλω να νομίζετε ότι δεν υπάρχουν θέματα πολιτικής στη Θράκη. Στον κύριο Πρόεδρο ο οποίος μου έκανε ξανά την ίδια παρατήρηση γιατί πήγα εγώ θέλω να πω ότι το Υπουργείο Εξωτερικών έχει την αρμοδιότητα να παρακολουθεί την εφαρμογή της Συνθήκης της Λοζάνης όπως είχε πει και ο Θεόδωρος Πάγκαλος όταν είχε πάει ο ίδιος στη Θράκη. Είμαστε περήφανοι για την πολιτική μας έναντι της μειονότητας και η Ελλάς δεν έχει τίποτα να φοβηθεί, απολύτως τίποτα. 
      	Έρχονται τώρα και τα δύο νομοσχέδια τα οποία λύνουν και το θέμα των βακουφίων με βάση ακριβώς αυτές τις εξαγγελίες και το θέμα του 0,5% του Α.Ε.Π. για τα παιδιά της μειονότητας. 
      Τίποτε δεν έχει να φοβηθεί η Ελλάδα. Η Ελλάδα ακολουθεί μία σύγχρονη ευρωπαϊκή μειονοτική πολιτική. Δεν συγκρίνεται με κανέναν και δεν δίνει λογαριασμό παρά μόνο στους πολίτες της.
      	Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κυρία Υπουργό.
      Κηρύσσεται περαιωμένη η συζήτηση επί της υπ’ αριθμόν 76/31-5-2007 επερώτησης Βουλευτών του ΠΑ.ΣΟ.Κ. προς την Υπουργό Εξωτερικών, σχετικά με τις εξελίξεις επί των θεμάτων εξωτερικής πολιτικής. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.24΄ λύεται η συνεδρίαση για την Δευτέρα 18 Ιουνίου 2007 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα σας διανεμηθεί.
      Η   ΠΡΟΕΔΡΟΣ					ΟΙ  ΓΡΑΜΜΑΤΕΙΣ
Τελευταία Αποθήκευση:	20/6/2007 4:25:00 μμ	Από:	L.venetikidou
Εκτυπώθηκε:	20/6/2007 12:08:00 μμ

