      Τετάρτη 13 Οκτωβρίου 2004
      ΣΥΝΕΔΡΙΑΣΗ ΜΔ’
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α’
      
      ΘΕΜΑΤΑ
      
      Α. ΕΙΔΙΚΑ ΘΕΜΑΤΑ
      
      1. Επικύρωση Πρακτικών, σελ.
      2. ‘Αδεια απουσίας των Βουλευτών κας Π. Χριστοφιλοπούλου , Θ. Πάγκαλου και Ι. Διαμαντίδη, σελ.
      3. Ανακοινώνεται ότι τη συνεδρίαση παρακολουθούν μαθητές από το 34ο και 88ο Δημοτικά Σχολεία της Αθήνας και το 4ο Λύκειο Γλυφάδας, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 14 Οκτωβρίου 2004 και της Παρασκευής 15 Οκτωβρίου 2004, σελ. 
      
      Γ.  ΝΟΜΟΘΕΤΙΚΗ ΕΡΓΑΣΙΑ
      
      1. Ψήφιση επί της αρχής, των άρθρων και του συνόλου των σχεδίων νόμων του Υπ. Δικαιοσύνης:
      α) «Κύρωση του Πρωτοκόλλου Διοικητικής Συνεργασίας σε θέματα Δικαιοσύνης μεταξύ του Υπουργείου Δικαιοσύνης της Ελληνικής Δημοκρατίας και του Υπουργείου Δικαιοσύνης της Δημοκρατίας της Τυνησίας», σελ.
      β) «Κύρωση της Συνθήκης μεταξύ της Ελληνικής Δημοκρατίας και της Αυστραλίας για αμοιβαία συνδρομή σε ποινικά θέματα», σελ.
      
      2. Ψήφιση στο σύνολο του σχεδίου νόμου του Υπ. Ανάπτυξης: «Σύσταση του Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης», σελ.
      
      3. Συζήτηση επί της αρχής του σχεδίου νόμου του Υπ. Οικονομίας και Οικονομικών: «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις», σελ.
      
      ΟΜΙΛΗΤΕΣ
      
      Α. Επί του σχεδίου νόμου του Υπ. Οικονομίας και Οικονομικών:
      ΑΛΟΓΟΣΚΟΥΦΗΣ  Γ., σελ.
      ΑΝΔΡΙΑΝΟΠΟΥΛΟΣ Α., σελ.
      ΒΕΡΕΛΗΣ Χ., σελ.
      ΓΕΙΤΟΝΑΣ Κ., σελ.
      ΚΑΛΛΙΩΡΑΣ Η., σελ.
      ΚΑΡΑΟΓΛΟΥ Θ., σελ.
      ΜΑΝΩΛΗΣ Ι., σελ.
      ΞΗΡΟΤΥΡΗ Α., σελ.
      ΠΟΛΥΖΟΣ Ε., σελ.
      ΡΕΓΚΟΥΖΑΣ Α., σελ.
      ΣΚΟΠΕΛΙΤΗΣ Σ., σελ.
      ΦΩΤΙΑΔΗΣ Α., σελ. 
      
      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄ 
      ΣΥΝΕΔΡΙΑΣΗ ΜΔ΄
      Τετάρτη 13 Οκτωβρίου 2004
      
      Αθήνα, σήμερα στις 13 Οκτωβρίου 2004, ημέρα Τετάρτη και ώρα 10.55 συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 12 Οκτωβρίου 2004 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της MΓ’ συνεδριάσεώς του, της Τρίτης 12 Οκτωβρίου 2004, σε ό,τι αφορά τη συζήτηση και λήψη απόφασης, σύμφωνα με τις διατάξεις των άρθρων 68 του Συντάγματος και 144 του Κανονισμού της Βουλής, επί της προτάσεως εκατόν δέκα έξι (116) Βουλευτών της Νέας Δημοκρατίας για σύσταση Εξεταστικής Επιτροπής με αντικείμενο τη διερεύνηση των όσων  περιλαμβάνονται στις με τα υπ’ αριθμ. Ε.Π. 341/20.9.2004 και Ε.Π. 343/21.9.2004 έγγραφα της Εισαγγελίας Πρωτοδικών Αθηνών υποβληθείσες στη Βουλή δικογραφίες, σύμφωνα με το άρθρο 86 του Συντάγματος του ν.3126/2003 και επί της προτάσεως εβδομήντα ενός (71) Βουλευτών του Πανελλήνιου Σοσιαλιστικού Κινήματος για σύσταση Εξεταστικής Επιτροπής με αντικείμενο τη διερεύνηση της πορείας υλοποίησης των εξοπλιστικών προγραμμάτων, όχι μόνο σε προηγούμενες περιόδους διακυβέρνησης, αλλά έως και την ημέρα που θα λήξει το έργο της Επιτροπής.)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Απόστολο Φωτιάδη, Βουλευτή Έβρου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Νομαρχιακό Συμβούλιο Κυκλάδων ζητεί να παραμείνουν οι εκπτώσεις των ναύλων στο 50% για τις ασθενέστερες τάξεις.
      2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Γονείς Μαθητών του Δημοτικού Διαμερίσματος Μακροταντάλου του Δήμου Υδρούσας νήσου Άνδρου ζητούν την εξεύρεση λύσης για τη μεταφορά των μαθητών στα Σχολεία τους στο Γαύριο ΄Ανδρου.
      3) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ  κατέθεσαν αναφορά με την οποία η Ομοσπονδία Υπαλληλικού Προσωπικού Αυτοκινήτων Ελλάδας ζητεί την ικανοποίηση αιτημάτων που απασχολούν τον κλάδο της.
      4) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η ΕΝΩΣΗ ΠΡΟΣΩΠΩΝ «ΠΟΛΥΧΡΥΣΕΣ ΜΥΚΗΝΕΣ» ζητεί την εξάλειψη του κατευθυνόμενου SHOPING από ξεναγούς και οδηγούς τουριστικών λεωφορείων στις Μυκήνες.
      5) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Αγροτικός Σύλλογος Αλιέων Ερμιόνης ζητεί την απαγόρευση της αλιείας με Γρι-Γρι και Τράτα.
      6) Ο Βουλευτής Λάρισας κ. ΦΩΤΗΣ ΧΑΤΖΗΜΙΧΑΛΗΣ κατέθεσε αναφορά με την οποία ο Σύλλογος Πολυτέκνων Λαρίσης και Περιχώρων ζητεί να παραμείνουν σε ισχύ οι μεταγραφές των πολυτέκνων.
      7) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία η Διεύθυνση Γεωργίας Σάμου ζητεί την επίλυση προβλημάτων για τη χορήγηση επιδοτήσεων στους κτηνοτρόφους της Ικαρίας.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Αριστείδης Νικόλαος Μαυρωνάς ζητεί την επίλυση ισοτιμίας πτυχίου του από το ΔΙΚΑΤΣΑ.
      9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Ερμούπολης Σύρου ζητεί την οριστική ρύθμιση της κυριότητας του κτιρίου του Καζίνο Ερμούπολης.
      10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου Κιμώλου ζητεί τη στελέχωση του Σχολείου με το αναγκαίο διδακτικό προσωπικό.
      11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την άμεση δημοπράτηση της κατασκευής του νέου κτιρίου του αεροσταθμού Θήρας.
      12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Μήλου ζητεί την αποκατάσταση της ομαλής ηλεκτροδότησης της νήσου Μήλου.
      13) Ο Βουλευτής Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Πανελλήνιος Σύνδεσμος Τυφλών ζητεί τη χορήγηση επιδόματος απολύτου αναπηρίας στους συνταξιούχους τυφλούς του Δημοσίου, των ΝΠΔΔ και των ΟΤΑ.
      14) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύλλογος Γονέων και Κηδεμόνων 1ου Δημοτικού Σχολείου Γαζίου Ηρακλείου ζητεί τη δημιουργία σχολικού συγκροτήματος για τις ανάγκες του 1ου Δημοτικού Σχολείου Γαζίου.
      15) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Επιστημονική Εταιρεία Μελέτης Φερών – Βελεστίνου – Ρήγα ζητεί οικονομική ενίσχυση για την προώθηση εκδόσεων που αφορούν στο Ρήγα Βελεστινλή και το έργο του.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η τοποθέτηση πρόσθετου προσωπικού στην παιδόπολη Νεάπολης Λασιθίου.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η κατασκευή αντιπλημμυρικών έργων στο Νομό Λασιθίου.
      18) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ένωση Ξενοδόχων Νομού Μαγνησίας ζητεί τον έλεγχο  και περιορισμό της τιμής του πετρελαίου θέρμανσης.
      19) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία το Επιμελητήριο Δράμας ζητεί να ενταχθεί ο Νομός Δράμας στην υψηλότερη  ζώνη κινήτρων.
      20) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ένωση Ξενοδόχων Νομού Μαγνησίας ζητεί τον έλεγχο  και περιορισμό της τιμής του πετρελαίου θέρμανσης.
      21) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Σύλλογος Παλιννοστούντων Ομογενών Ελληνοποντίων από την πρώην ΕΣΣΔ «ΤΟ ΠΕΠΡΩΜΕΝΟ» ζητεί ενίσχυση στεγαστικού δανείου για την απόκτηση πρώτης κατοικίας.
      22) Ο Βουλευτής Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία εργαζόμενοι στην  ΕΛΒΟ Θεσσαλονίκης ζητούν την ανάθεση προγραμμάτων στην ΕΛΒΟ για τη συνέχιση της λειτουργίας της.
      23) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία Αγροτικοί και Κτηνοτροφικοί Συνεταιρισμοί Ιωαννίνων και Θεσπρωτίας ζητούν να μην προχωρήσει η ΑΤΕ σε πώληση μετοχών της γαλακτοβιομηχανίας «ΔΩΔΩΝΗ».
      24) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία  η Ομοσπονδία Εμποροραπτών  - Ραπτών Ελλάδας ζητεί τη θέσπιση φορολογικών ελαφρύνσεων για τα μέλη της.
      25) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Δικαστικών Υπαλλήλων Νομού Ηρακλείου ζητεί να αντιμετωπισθεί το θέμα της καταγγελίας των συμβάσεων των γιατρών του Νομού Ηρακλείου με το δημόσιο.
      26) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Δήμαρχος Ηρακλείου Κρήτης ζητεί να προχωρήσει άμεσα η υπογειοποίηση των δικτύων  της ΔΕΗ στη λεωφ. Κνωσού Ηρακλείου.
      27) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Κηρέως και ο Πρόεδρος του Αγροτικού Συνεταιρισμού Προκοπίου – Δαφνούσας Εύβοιας ζητούν την οριστική επίλυση του ιδιοκτησιακού θέματος για το Τσιφλίκι Μπαίκερ.
      28) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Σύλλογος Υπαλλήλων Περιφέρειας Νοτίου Αιγαίου ζητεί την ικανοποίηση μισθολογικών, φορολογικών και εργασιακών αιτημάτων των μελών του.
      29) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία Αγρότες της επαρχίας Φαρσάλων ζητούν τη λήψη μέτρων για τη διάθεση της φετινής εσοδείας σιτηρών.
      30) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Αγροτικός Συνεταιρισμός Προκοπίου – Δαφνούσας Εύβοιας ζητεί την οικονομική ενίσχυση των ρυτινοκαλλιεργητών της περιοχής του που έχασαν το εισόδημά τους από την πυρκαγιά του δάσους.
      31) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμος Κάμπου Καρδίτσας ζητεί να αυξηθεί η ηρτημένη παραγωγή βάμβακος για την περιοχή του.
      32) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Σύλλογος Πολυτέκνων Χαλκίδας και περιχώρων ζητεί τη μισθοδότηση της πολύτεκνης μητέρας κλπ.
      33) Ο Βουλευτής Ιωαννίνων κ. ΕΥΑΓΓΕΛΟΣ ΑΡΓΥΡΗΣ κατέθεσε αναφορά με την οποία Αγροτικοί και Κτηνοτροφικοί Συνεταιρισμοί Ιωαννίνων και Θεσπρωτίας ζητούν να μην προχωρήσει η ΑΤΕ σε πώληση μετοχών της γαλακτοβιομηχανίας «ΔΩΔΩΝΗ».
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 563/6.5/04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. ΓΠ/44807/28.5.04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 563/6-5-2004 ερώτηση που κατατέθηκε στη Βουλή από το Βουλευτή. κ. Μ. Στρατάκη αναφορικά με τη λειτουργία Μονάδας Αιμοκάθαρσης στο Κέντρο Υγείας Μοιρών, σας γνωρίζουμε καταρχήν ότι τα Κέντρα Υγείας παρέχουν υπηρεσίες πρωτoβάθμιας φροντίδας υγείας και δεν έχει πρoβλεφθεί η απαραίτητη υποδομή σε μέσα και προσωπικό από τις ισχύουσες διατάξεις για τέτοιου είδους παροχή υπηρεσιών.
      Σχετικά με την ίδρυση Μονάδας Τεχνητού Νεφρού στο Κέντρο Υγείας Μοιρών, ως αποκεντρωμένης υπηρεσίας του ΠΓΝ Ηρακλείου, μας έχει διαβιβαστεί έγγραφο του Πε.Σ.Υ.Π Κρήτης, το οποίο και θα εξεταστεί από την αρμόδια υπηρεσία του Υπουργείου Υγείας και Κοινωνικής Αλληλεγγύης.
      Ας σημειωθεί ότι ο συνολικός σχεδιασμός για την κάλυψη των υγειονομικών αλλαγών της χώρας θα στηριχθεί στην δημιουργία του χάρτη υγείας, έργο το οποίο υποτίθεται ότι έπρεπε να ολοκληρώσει η προηγούμενη πολιτική ηγεσία του Υπουργείου Υγείας και Κοιν. Αλληλεγγύης, όπως άλλωστε είχε ανακοινωθεί προεκλογικά.
      Ο Υπουργός
      Ν. ΚΑΚΛΑΜΑΝΗΣ»
      2. Στην με αριθμό 592/7.5.04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. ΓΠ/45715/28.5.04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 592/7-5-2004 ερώτηση που κατατέθηκε στη Βουλή από το Βουλευτή κ. Δ. Πιπεργιά σχετικά με τον ιατρικό έλεγχο των λαθρομεταναστών, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης είναι σε στενή συνεργασία με τις Διευθύνσεις Υγείας των Νομαρχιακών Αυτοδιοικήσεων της χώρας, ώστε να εξετάζονται όλοι οι λαθρομετανάστες και να αποφευχθεί η μετάδοση λοιμωδών νοσημάτων. Επιπλέον υπάρχει πρόβλεψη για εμβολιαστική κάλυψη των αλλοδαπών, για υποδομές υγιεινής και γενικά για την επίλυση των όποιων πρoβλημάτων ανακύπτουν από πλευράς δημόσιας υγείας.
      Όπου παρίσταται ανάγκη μεταβαίνει άμεσα κλιμάκιο με εκπροσώπους του Υπουργείου Υγείας και Κοινωνικής Αλληλεγγύης και του ΚΕΕΛ, για επιδημιολογική διερεύνηση, καταγραφή του πρoβλήματoς και παροχή πρωτoβάθμιας φροντίδας υγείας.
      Ο Υφυπουργός
      Α. ΓΙΑΝΝΟΠΟΥΛΟΣ»
      3. Στην με αριθμό 581/7.5.04 ερώτηση των Βουλευτών κυρίων Τάκη Τσιόγκα και Νίκου Γκατζή δόθηκε με το υπ’ αριθμ. ΓΠ/45710/27.5.04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 581/7-5-2004 ερώτηση που κατατέθηκε στη Βουλή από τους Βουλευτές κ.κ. Τ. Τσιόγκα και Ν. Γκατζή σχετικά με απλήρωτους εργαζόμενους στο ΠΓΝ Λάρισας, οι οποίοι προσέφυγαν στα Δικαστήρια και δικαιώθηκαν σύμφωνα με τη Δικαστική Απόφαση 83/2003 του Ειρηνοδικείου Λάρισας, σας γνωρίζουμε ότι:
      Στην αρμόδια υπηρεσία του Υπουργείου Υγείας και Κοινωνικής Αλληλεγγύης ευρίσκεται για υλοποίηση η 83/2003 Δικαστική Απόφαση του Ειρηνοδικείου Λάρισας, όμως για να εκτελεσθεί απαιτούνται ορισμένα συμπληρωματικά δικαιολογητικά τα οποία έχουν ήδη ζητηθεί από το ΠΓΝ Λάρισας και μέχρι σήμερα δεν έχουν αποσταλεί.
      Κατόπιν αυτού δεν μπορεί να προσδιοριστεί ο χρόνος ολοκλήρωσης της διαδικασίας, ο οποίος εκτιμάται ότι θα είναι σύντομος.
      Ο Υπουργός
      Ν. ΚΑΚΛΑΜΑΝΗΣ»
      4. Στην με αριθμό 441/4.5.04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 58/28.5.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κύριο Βουλευτή σε θέματα της αρμοδιότητάς μας και σύμφωνα με τη Δ/νση Δημοσίων Έργων της Περιφέρειας Κρήτης, τα εξής:
      α. «Ολοκλήρωση μελέτης Νότιο Οδικού Άξονα Κρήτης» (Οδικά τμήματα Ν.Ηρακλείου-Οδικά τμήματα Μοίρες-Βιάννος-Ιεράπετρα)
      β. «Ολοκλήρωση μελέτης Νότιου Οδικού Άξονα Κρήτης» (Οδικά τμήματα Ν. Χανίων-Οδικά τμήματα Ελαφόνησος-Κουντούρα και Παράκαμψη Παλαιόχωρας) Με τις παραπάνω μελέτες ολοκληρώνονται οι μελέτες οδικών τμημάτων του ΝΟΑΚ στους Νομούς Ηρακλείου και Χανίων, οι οποίες κλείνουν εντός του τρέχοντος έτους.
      γ. Στο Ν. Ηρακλείου ανατέθηκε η εκπόνηση της μελέτης «Συμπληρωματικές μελέτες Νότιου Οδικού Αξονα Ν. Κρήτης» (οδικά τμήματα Ν.Ρεθύμνου-οδικά τμήματα Ροδάκινο-Σελιά-Λευκόγεια-Ακούμια-Αγ.Γαλήνη), για την οποία εκκρεμεί υπογραφή σύμβασης
      δ. Στο Ν. Λασιθίου ανατέθηκε η μελέτη «Συμπληρωματικές μελέτες Νότιου Οδικού Άξονα» (οδικά τμήματα Ν. Λασιθίου-οδικά τμήματα Φέρμα-Κουτσουράς και Λιθίνες-Πισκοκέφαλο-Σητεία) και υπογράφηκε η σύμβαση εκπόνησης των σχετικών συμπληρωματικών μελετών για τα οδικά τμήματα στα οποία οι αρχικές μελέτες εκπονήθηκαν με την επίβλεψη της Νομαρχιακής Αυτοδιοίκησης Λασιθίου.
      Οι μελέτες του Νοτίου Οδικού Άξονα Ν. Κρήτης συνεχίζονται κανονικά με πρόσφατες αναθέσεις και υπογραφή συμβάσεων ώστε να ενταχθούν στη συνέχεια σε προγράμματα χρηματοδότησης της κατασκευής τους, αρμοδιότητας του Yπoυργείoυ Οικoνoμίας και Οικονομικών, το οποίο είναι συναποδέκτης της ερώτησης.
      Ο Υπουργός
      Γ. ΣΟΥΦΛΙΑΣ»
      5. Στην με αριθμό 467/4.5.04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 62/28.5.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση 467/4-5-2004 που κατέθεσε στη Βουλή ο Βουλευτής κ. Βασίλης Οικονόμου σας πληροφορούμε τα εξής:
      Τα προβλήματα που επισημαίνετε, είχαν αναφερθεί επανειλημμένα στην προηγούμενη Διοίκηση του Υπουργείου και παρότι (όπως αναφέρετε) ήταν θέμα κοινής λογικής να γίνουν οι αυτονόητες ενέργειες για την επίλυσή τους δεν υπήρξε καμία ανταπόκριση.
      Η νέα Διοίκηση αμέσως μετά την ενημέρωσή της για την εξέλιξη και πορεία του έργου αφού διαπίστωσε απραξία στην επίλυση του προβλήματος έδωσε οδηγίες στην αρμόδια Υπηρεσία ΕΥΔΕ/ΕΣΕΑ για την κατασκευή προσβάσεων κατά το μέτρο που είναι δυνατό να εκτελεστούν αυτές στα πλαίσια της ήδη διαμορφωμένης κατάστασης της Λεωφόρου.
      Έτσι προβλέπεται να δρομολογηθούν οι σχετικές διαδικασίες το συντομότερο δυνατό για την κατασκευή παραπλεύρων οδών (S.R) στην ΒΙ.ΠΕ Κορωπίου, εντός του υφιστάμενου ορίου απαλλοτριώσεων με πρόβλεψη εισόδων εξόδων σε κατάλληλες θέσεις και αποστάσεις και με διαχωρισμό της κυκλοφορίας μεταξύ αρτηρίας και παραπλεύρων οδών ώστε να αποτρέπεται η εκτός των καθορισμένων ανοιγμάτων πρόσβαση από / προς την αρτηρία.
      Ο Υπουργός
      Γ. ΣΟΥΦΛΙΑΣ»
      6. Στην με αριθμό 476/4.5.04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. ΓΠ/44752/28.5.04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 476/4-5-2004 ερώτηση που κατατέθηκε στη Βουλή από τη Βουλευτή κ. Ευαγγελία Σχοιναράκη-Ηλιάκη με θέμα «Παρεχόμενες υπηρεσίες υγείας από τον ΟΠΑΔ», σας γνωρίζουμε τα εξής:
      Σύμφωνα και με τις διατάξεις που ίσχυαν έως 10-3-2004 οι ιατρικές επισκέψεις των ασφαλισμένων του Δημοσίου που μπορούσαν να γίνουν για την ίδια πάθηση ήταν έως δύο το μήνα. Συνεπώς δεν επήλθε αλλαγή με το νέο κανονισμό παροχών περίθαλψης (ΦΕΚ 323/11-2-04 τΒ), αλλά αντίθετα παρέχει το δικαίωμα και άλλων επισκέψεων, με την προϋπόθεση ότι θα εγκριθούν από τον αρμόδιο ελεγκτή ιατρό.
      Η θεώρηση των παραπάνω των δύο επισκέψεων το μήνα δεν θεωρούμε ότι δημιουργεί γραφειοκρατία λαμβάνoντας βέβαια υπόψη και το δικαίωμα του ΟΠΑΔ να ελέγχει τις δαπάνες της Υγειονομικής Περίθαλψης.
      Ο Υφυπουργός
      Α. ΓΙΑΝΝΟΠΟΥΛΟΣ»
      7. Στην με αριθμό 491/5.5.04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. ΓΠ/44765/28.5.04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 491/5-5-2004 ερώτηση που κατατέθηκε στη Βουλή από το Βουλευτή κ. Α. Λεβέντη σχετικά με τη διαμόρφωση των τιμών των φαρμάκων, σας γνωρίζουμε τα εξής:
      Οι τιμές των φαρμάκων καθορίζονται με δελτίο τιμών που εκδίδεται από το Υπουργείο Ανάπτυξης.
      Το θέμα των αυξήσεων των φαρμάκων θα καθοριστεί μετά από την υπό έκδοση απόφαση του Συμβoυλίoυ Επικρατείας, βάσει της οποίας θα προκύψει ανάγκη ανακοστολόγησής τους, σε καμιά περίπτωση όμως οι αυξήσεις αυτές δεν θα είναι ανεξέλεγκτες.
      Η εν λόγω απόφαση θα εκδοθεί μετά από εξέταση προσφυγών παραγωγών και αντιπροσώπων φαρμακευτικών προϊόντων που είχαν κατατεθεί στο Συμβoύλιo Επικρατείας, συνεπώς το όλο σύστημα κοστολόγησης φαρμάκων θα καθορισθεί βάσει της εν λόγω απόφασης, που σε καμιά περίπτωση δεν θα είναι εις βάρoς των ασφαλισμένων.
      Με τη νεώτερη κοστολόγηση των φαρμάκων και την αναθεώρηση της τιμής τους υπολογίζεται ότι θα μειωθούν οι παράλληλες εξαγωγές, κύρια αιτία για τις δημιουργούμενες ελλείψεις στη χώρα μας.
      Ο Υφυπουργός
      Α. ΓΙΑΝΝΟΠΟΥΛΟΣ»
      8. Στην με αριθμό 490/5.5.04 ερώτηση της Βουλευτού κ. Αικατερίνης Περλεπέ-Σηφουνάκη δόθηκε με το υπ’ αριθμ. ΓΠ/44760/27.5.04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Aπαντώντας στην με αριθμό 490/5.5.2004 ερώτηση που κατατέθηκε στη Βουλή από τη Βουλευτή κα Α. Περλεπέ - Σηφουνάκη, σχετικά με τις αρχαιολογικές έρευνες; στο χώρο ανέγερσης του Νέου Νοσοκομείου Χαλκίδας, σας γνωρίζουμε τα εξής:
      1. Η ΔΕΠΑΝΟΜ AE με το υπ αριθμ. 70249/27.04.2004 έγγραφό της (βλ.συνημ.) προς την αρμόδια ΙΑ΄ Εφορία Προϊστορικών και Κλασσικών Αρχαιοτήτων, έχει ζητήσει την εκτίμηση του κόστους των περαιτέρω αρχαιολογικών ερευνών, τις οποίες προτίθεται να συνεχίσει στον χώρο ανέγερσης του εν λόγω Νοσοκομείου.
      2. Η Μελέτη Περιβαλλοντικών Επιπτώσεων για το εν λόγω Νοσοκομείο υπεβλήθη την 30.01.2004 (βλ. συνημ.) στην αρμόδια Υπηρεσία Δ/νσεως Περιβάλλoντoς και Χωροταξίας της Περιφέρειας Στερεάς Ελλάδας.
      Η εν λόγω Υπηρεσία, μετά από σχετική αλληλογραφία με την Ειδική Υπηρεσία Περιβάλλoντoς του ΥΠΕΧΩΔΕ ζήτησε με το 1708/13.4.2004 έγγραφό της, την επανυποβολή της εν λόγω μελέτης διορθωμένης.
      Η ΔΕΠΑΝΟΜ Α.Ε. μετά από σχετικές συνεννοήσεις με την εν  λόγω Υπηρεσία, ζήτησε με το 70249/27.04.2004 έγγραφό της (βλ. συνημ.) από τον αρμόδιο Μελετητή να προβεί στην διόρθωση και επανυποβολή της σχετικής Μελέτης. Η εν λόγω Μελέτη αναμένεται να υποβληθεί εντός των προσεχών ημερών.
      Ο Υπουργός
      Ν. ΚΑΚΛΑΜΑΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 452/4-5-04 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. 19728/Β757/27-5-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση του Βουλευτή κ. Χ. Πρωτόπαπα, σας πληροφορούμε; ότι τα μέλη του Δ.Σ. της ΑΤΕ εκλέγονται, σύμφωνα με τις διατάξεις του ν. 2190/1920 και του καταστατικού της, από την Γενική Συνέλευση των μετόχων της, όπως ακριβώς συνέβη και στην πρόσφατη Τακτική Γενική Συνέλευση, η οποία εξέλεξε τα μέλη του Δ. Σ.
      Ο Υπουργός
      Γ. ΑΛΟΓΟΣΚΟΥΦΗΣ»
      10. Στην με αριθμό 478/4-5-04 ερώτηση του Βουλευτή κ. Γεωργίου Ανωμερίτη δόθηκε με το υπ’ αριθμ. 19734/Β/756/28-5-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση του Βουλευτού κ. Γ. Ανωμερίτη, σας πληροφορούμε, ότι η ΑΤΕ από το 1991 είναι ανώνυμη εταιρία, η οποία λειτουργεί σύμφωνα με τις διατάξεις του ν.2190/1920 και του καταστατικού της.
      Με το Π.Δ. 307/1996 έχει ρητώς εξαιρεθεί, από τις διατάξεις που αφορούν τους φορείς του δημοσίου τομέα.
      Σύμφωνα με τις διατάξεις του άρθρου 25, παρ. 1, του ν.1914/1990, που περιλήφθηκε και στην παράγραφο 6 του άρθρου 7 του καταστατικού της Τράπεζας, στην κυριότητα του Ελληνικού Δημοσίου παραμένει ποσοστό τουλάχιστον 51% του συνόλου των μετοχών της ΑΤΕ.
      Σήμερα και μετά την εισαγωγή των μετοχών της ΑΤΕ στο Χρηματιστήριο- στο Ελληνικό Δημόσιο ανήκει πλέον του 82% του μετοχικού κεφαλαίου της Τράπεζας.
      Ο Υπουργός
      Γ. ΑΛΟΓΟΣΚΟΥΦΗΣ»
      11. Στις με αριθμό 260/26-4-04 και 393/3-5-04 ερωτήσεις και 204/27-4-2004 αναφορά των Βουλευτών κυρίων Σταύρου Σκοπελίτη, Ιωάννη Πατσιλινάκου,  Ασημίνας Ξηροτύρη -Αικατερινάρη και Αλέξανδρου Αλαβάνου δόθηκε με τα υπ’ αριθμ. 50619, 50627 και 50610/28-5-04 έγγραφα από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αριθμό 260/26.4.2004 και 393/3.5.2004 ερωτήσεις και 204/27.4.2004 αναφορά που κατατέθηκαν στη Βουλή, από τους Βουλευτές κ.κ. Σ. Σκοπελίτη, Τ. Πατσιλινάκου, Α Ξηροτύρη - Αικατερινάρη και Α Aλαβάνoυ, και διαβιβάσθηκαν στο Υπουργείο Υγείας και Κοινωνικής Αλληλεγγύης από το Υπουργείο Εσωτερικών, Δημόσιας Διοίκησης και Αποκέντρωσης με τα ΑΠ. 26.844/18.5.2004, 26845/21.5.2004 και 26843/21.5.2004 αντίστοιχα, αναφορικά με την ανανέωση των συμβάσεων των εργαζομένων στο εργαστήριο Ελέγχου Ποιότητας Νερού στην Παγανή Μυτιλήνης, σας γνωρίζουμε ότι το εν λόγω θέμα δεν εμπίπτει στην αρμοδιότητα του Υπουργείου Υγείας και Κοινωνικής Αλληλεγγύης.
      Ο Υφυπουργός
      Α. ΓΙΑΝΝΟΠΟΥΛΟΣ»
      12. Στην με αριθμό 325/28-4-04 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. ΥΠΠΟ/ΓΡ.ΥΦ.ΚΕ/18/24-5-04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ.αριθμ.325/28.04.2004 ερώτηση του Βουλευτή κ. Μπεκίρη Μιχάλη αναφορικά με την ενσωμάτωση των εκκλησιαστικών εκδηλώσεων και του μοναστηριακού πολιτισμού στο θεσμό «Πάτρα-Πολιτιστική Πρωτεύουσα Ευρώπης 2006», έχουμε να σας γνωστοποιήσουμε τα εξής:
      Η 6η Εφορεία Βυζαντινών Αρχαιοτήτων σε όλες τις προτάσεις της σχετικά με το θεσμό της Πολιτιστικής Πρωτεύουσας, σταθερά περιελάμβανε την ένταξη έκθεσης για τη διαχρονική παρουσία και την οικουμενικότητα της εικονογραφίας του Αγ. Ανδρέα, στα πλαίσια των Πρωτοκλητείων, σε συνδυασμό με ένα διεθνές συνέδριο για το ίδιο θέμα.
      Δυστυχώς, σε ό,τι αφορά στην ανάδειξη του μοναστηριακού και εκκλησιαστικού πλούτου του νομού, μέχρι σήμερα κατέστη δυνατή μόνο η ένταξη του έργου της αποκατάστασης του Παλαιού ναού Αγ. Ανδρέα Πατρών, για το οποίο έχει προβλεφθεί σχετική πίστωση στα πλαίσια του Π.Ε.Π. Δυτικής Ελλάδος. Η μελέτη αποκατάστασης του κτιρίου και του ζωγραφικού διακόσμου εγκρίθηκε από το Κεντρικό Αρχαιολογικό Συμβούλιο και η αρμόδια διεύθυνση ετοιμάζεται να εκδώσει τη σχετική εγκριτική απόφαση και να συντάξει το Τεχνικό Δελτίο.
      Στο δήμο Ρίου εκτελείται από την 6η ΕΒΑ στα πλαίσια του ΠΕΠ Δυτικής Ελλάδος, το έργο στερέωσης του ομώνυμου Φρουρίου. Εκκρεμεί όμως το έργο της ανάδειξης του Φρουρίου, το οποίο πρόκειται να χρηματοδοτηθεί από το Υ.ΠΕ.ΧΩ.ΔΕ.. Το ίδιο ισχύει και για την ανάδειξη του Αρχαιολογικού Χώρου των Αραχωβίτικων, έργο που έχει ενταχθεί στον προγραμματισμό του Ταμείου Διαχείρισης Πιστώσεων για την Εκτέλεση Αρχαιολογικών Έργων (ΦΕΚ 267/10.2.2004) και για το οποίο το Υπουργείο Πολιτισμού εξετάζει κάθε πιθανό τρόπο ανεύρεσης της απαιτούμενης χρηματοδότησης.
      Το Υπουργείο Πολιτισμού αναγνωρίζει ότι ο θεσμός «Πάτρα Πολιτιστική Πρωτεύουσα της Ευρώπης 2006» μπορεί να αποτελέσει το εφαλτήριο για την πολιτιστική, κοινωνική και οικονομική ανάπτυξη για την περιοχή της Πάτρας. Έχοντας αυτό υπόψη προσπαθεί και θα συνεχίσει να προσπαθεί για την ανεύρεση τρόπων ανάδειξης της πολιτιστικής κληρονομιάς και του μοναστηριακού πλούτου της περιοχής, επωφελούμενο πρωταρχικά του θεσμού της πολιτιστικής πρωτεύουσας αλλά και οποιουδήποτε άλλου μέσου κρίνεται πρόσφορο για την ευόδωση των στόχων του.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      13. Στην με αριθμό 666/11-5-04 ερώτηση της Βουλευτού κ. Ασημίνας Ξηροτύρη- Αικατερινάρη δόθηκε με το υπ’ αριθμ. 144/28-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα. Α. Ξηροτύρη - Αικατερινάρη, για τα θέματα της αρμοδιότητάς μας, σας πληροφορούμε τα εξής:
      1. Ο ΕΛΓΑ μελετάει τρόπους εξυγίανσης των οικονομικών του με την εισαγωγή α) της Δήλωσης Καλλιέργειας β) της Δήλωσης Εκτροφής αλλά και με περιστολή των λειτουργικών του εξόδων.
      Σημειώνουμε ότι, η δανειοδότηση του Οργανισμού, με την εγγύηση του Ελληνικού Δημοσίου, που καθιερώθηκε από την προηγούμενη Διοίκηση και εγκρίθηκε από την προηγούμενη Κυβέρνηση, είναι η μόνη αναγκαία λύση μέχρι να εξυγιανθούν τα οικονομικά του.
      2.Η αύξηση των οργανικών θέσεων του προσωπικού του ΕΛΓΑ μελετάται από το Υπουργείο, ενώ οι ανάγκες που προκύπτουν καλύπτονται επί του παρόντος με τις προσλήψεις εποχικού προσωπικού.
      Ο Υπουργός
      Σ. ΤΣΙΤΟΥΡΙΔΗΣ»
      14. Στην με αριθμό 684/12-5-04 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 147/28-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Μανωλάκης, σας πληροφορούμε τα εξής:
      Στη Δ/νση Γεωργίας Ν.Α. Κορινθίας κατά το έτος 2004 έχουν διατεθεί για μετακινήσεις υπαλλήλων για εφαρμογή των προγραμμάτων τα παρακάτω ποσά:
      1. ΑΠΟ ΤΑΚΤΙΚΟ ΠΡΟΫΠΟΛΟΓΙΣΜΟ
      α) Με την αριθμ. 38674/19-2-2004 απόφαση για εξισωτική αποζημίωση ποσό 9.000,00 €.
      β) Με την αριθμ. 43394/14-4-2004 απόφαση για το πρόγραμμα RICA ποσό 5.000,00€.
      γ) Με την αριθμ.290248/7-5-2004 απόφαση για το πρόγραμμα ΟΣΔΕ ποσό 5.000,00€, (προωθείται και νέα κατανομή για να διατεθεί επί πλέον πίστωση).
      2. ΑΠΟ ΠΙΣΤΩΣΕΙΣ Κ.Τ.Γ.Κ. ΚΑΙ ΔΑΣΩΝ
      α) Με την αριθμ. 35262/13-1-2004 απόφαση έχουν διατεθεί για ανειλημμένες υποχρεώσεις έτους 2003 ποσό 10.000,00€ για ποιοτικό έλεγχο.
      β) Με την αριθμ. 35562/13-1-2004 απόφαση έχει διατεθεί ποσό 20.000,00€ για γεωργοκτηνοτροφικά.
      Τα παραπάνω ποσά θεωρήθηκαν στις 17-5-2004 από την Υπηρεσία Ελεγκτικού Συνεδρίου στο Υπουργείο μας και θα αποσταλούν άμεσα στην Ν .Α. Κορινθίας.
      Ο Υπουργός
      Σ. ΤΣΙΤΟΥΡΙΔΗΣ»
      15. Στην με αριθμό 689/12-5-04 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. ΤΚΕ/Φ2/12116/28-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 689/12-5-04, που κατέθεσε στη Βουλή ο Βουλευτής κ. Δημήτρης Κωνσταντάρας, σας γνωρίζουμε τα εξής
      Η απόφαση της Ολομέλειας του Σ.τ.Ε για το θέμα των υποψηφίων του γραπτού διαγωνισμού του ΑΣΕΠ του έτους 1998, λόγω της ισχύουσας, κατά το χρόνο της προκήρυξης, διάταξης, για ποσόστωση 50% υπέρ των αποφοίτων των Τεχνικών Λυκείων, που είχε ως αποτέλεσμα να διοριστούν διαγωνιζόμενοι απόφοιτοι Τεχνικού Λυκείου, οι οποίοι είχαν μικρότερη βαθμολογία και να αποκλειστούν απόφοιτοι του Γενικού Λυκείου με υψηλότερη βαθμολογία, δεν έχει ακόμη εκδοθεί.
      Πάντως, σε κάθε περίπτωση, η Διοίκηση εφαρμόζει τις αποφάσεις του Σ.τ.Ε..
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      14. Στην με αριθμό 447/4-5-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. ΓΠ/44736/27-5-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 447/4-5-2004 ερώτηση που κατατέθηκε στη Βουλή από το Βουλευτή κ. Β. Οικονόμου σχετικά με τη χρήση της Πολυκλινικής του Ολυμπιακού Χωριού μετά τη λήξη των Ολυμπιακών και Παραολυμπιακών Αγώνων, σας γνωρίζουμε ότι η εν λόγω Μονάδα θα λειτουργήσει ως Κέντρο Υγείας αλλά και ως Κέντρο Φυσικής Αποκατάστασης στην αστική περιοχή του Δήμου Αχαρνών για την κάλυψη των αναγκών σε πρωτoβάθμια φροντίδα υγείας των κατοίκων της περιοχής.
      Ο Υπουργός
      Ν. ΚΑΚΛΑΜΑΝΗΣ»
      17. Στην με αριθμό 700/12-5-04 ερώτηση των Βουλευτών κυρίων Ιωάννου Ιωαννίδη και Κωνσταντίνου Τσιπλάκη δόθηκε με το υπ’ αριθμ. 116/1-6-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 700/12-05-2004 εγγράφου σας, με το οποίο μας διαβιβάστηκε ερώτηση των Βουλευτών κ.κ. Ι. Ιωαννίδη και Κ. Τσιπλάκη που κατατέθηκε στη Βουλή των Ελλήνων, σας γνωρίζουμε ότι η σύσταση Περιφερειακής Διοίκησης Λ.Σ. στην Κεντρική Μακεδονία με έδρα τη Θεσσαλονίκη και περιοχή δικαιοδοσίας τους Νομούς Χαλκιδικής, Θεσσαλονίκης, Ημαθίας και Πιερίας έχει ήδη αποφασισθεί και ενταχθεί στο πλαίσιο τροποποίησης του Οργανισμού του ΥΕΝ.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      17. Στην με αριθμό 707/12-5-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 117/1-6-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 707/12-05-2004 εγγράφου σας, με το οποίο μας διαβιβάστηκε ερώτηση του Βουλευτή κ. Μ. Στρατάκη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Η μεγάλη απόσταση μεταξύ του τόπου παραγωγής των προϊόντων και του τόπου τελικού προορισμού - κατανάλωσης δημιουργεί θέματα κόστους και χρόνου στη μεταφορική αλυσίδα των προϊόντων. Η ανάλυση κόστους-οφέλους για κάθε λιμάνι αποτελεί παράγοντα κρίσιμο για τη διασφάλιση της βιωσιμότητάς του.
      2. Η ανάπτυξη και η βελτίωση της ανταγωνιστικότητας του λιμένα προκαλεί ισχυρές άμεσες και έμμεσες επιδράσεις και σε άλλους τομείς της οικονομίας συμβάλλοντας έτσι στην πρόοδο όχι μόνο της τοπικής κοινωνίας αλλά και του συνόλου της χώρας.
      3. Έχοντας να αντιμετωπίσουμε μια σειρά από απαιτήσεις και προκλήσεις όπως ο εντεινόμενος διεθνής ανταγωνισμός και οι μεταβολές στο διεθνές σύστημα λιμένων, εφαρμόζουμε μια νέα ναυτιλιακή πολιτική για το λιμάνι του Ηρακλείου και τους λοιπούς λιμένες της χώρας, μετά την διαμορφωθείσα την τελευταία 20ετία κατάσταση.
      Στο πλαίσιο αυτό, στις άμεσες προτεραιότητές μας είναι η επαναξιολόγηση και η αναβάθμιση του υφιστάμενου εθνικού συστήματος λιμένων με αύξηση της εξειδίκευσης των λειτουργιών τους.
      Επιδιώκουμε τη δημιουργία υποδομών για την αξιοποίηση των συνδυασμένων μεταφορών και την καλύτερη σύνδεση της λειτουργίας των λιμένων με τα τοπικά αστικά συστήματα και λειτουργίες, ώστε να αναδειχθούν οι λιμένες σε ζωντανά αστικά «κύτταρα». Η αποδοτική ναυσιπλοΐα προϋποθέτει την ύπαρξη λιμανιών με άρτιες υποδομές και υπηρεσίες. Στόχος του ΥΕΝ είναι η βελτίωση του συνόλου των λιμενικών υποδομών και της διαχείρισής τους, ώστε να προσφέρονται υπηρεσίες ποιότητας, σε ανταγωνίστηκες τιμές, με τελικό στόχο τη μείωση των τιμών του καταναλωτή, που θα προκύψει από τη μείωση του κόστους της μεταφοράς των αγροτικών προϊόντων.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      18. Στις με αριθμό 717 και 718/12-5-04 ερωτήσεις των Βουλευτών κυρίων Αθανασίου Τσούρα και Χρήτου Πρωτόπαπα δόθηκε με το υπ’ αριθμ. ΤΚΕ/Φ2/12074/28-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των ερωτήσεων, με αριθμό 717 & 718/12-5-2004, που κατέθεσαν στη Βουλή οι Βουλευτές κ.κ. Αθανάσιος Τσούρας και Χρήστος Πρωτόπαπας, σχετικά με την τακτοποίηση των Ατόμων με Αναπηρία, σας γνωρίζουμε τα εξής:
      Το Υπουργείο Εσωτερικών, Δημόσιας Διοίκησης και Αποκέντρωσης με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/70/ΕΚ του Συμβουλίου της 28ης lουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις με τις οποίες θέτει ενιαίους κανόνες για την απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα.
      Ιδιαίτερα, για τα άτομα με ποσοστό αναπηρίας 50% τουλάχιστο, προβλέπεται ευνοϊκότερη ρύθμιση, σύμφωνα με την οποία μειώνεται ο απαιτούμενος συνολικός χρόνος με διαδοχικές συμβάσεις στους 18 μήνες, ανεξαρτήτως ενδιαμέσων χρονικών διαστημάτων διακοπής μεταξύ των συμβάσεων.
      Το κατά πόσον συντρέχουν τα συγκεκριμένα κριτήρια, που ορίζει το Διάταγμα, για τη μετατροπή των συμβάσεων, θα κριθεί από τα αρμόδια, κατά περίπτωση, όργανα.
      Για όσους δεν συμπεριληφθούν στις ανωτέρω ρυθμίσεις, θα υπάρξει νομοθετική ρύθμιση για τον καθορισμό ποσοστού μοριοδότησής τους, κατά τη διαδικασία πρόσληψης τακτικού προσωπικού, όπως έχει ανακοινωθεί από τον Υπουργό Ε.Σ.Δ.Δ.Α.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      19. Στην με αριθμό 616/11-5-04 ερώτηση των Βουλευτών κυρίων Παναγιώτου Κοσιώνη και Τάκη Τσιόγκα δόθηκε με το υπ’ αριθμ. 135/28-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Π. Κοσιώνης, Τ. Τσιόγκας, σας πληροφορούμε τα εξής:
      Για τις καλυπτόμενες από τον ΕΛΓΑ ζημιές που προξενήθηκαν από την ανεμοθύελλα 5-5-2004 σε διάφορες καλλιέργειες (αμπέλια, θερμοκήπια κ.λπ.) των Δήμων Φαρρών , Ωλένιας, Δύμης, Μόβρης και Λαρισσού Ν. Αχαΐας, οι Γεωπόνοι του Υποκαταστήματος ΕΛΓΑ Πάτρας διενήργησαν αμέσως τις απαραίτητες επισημάνσεις και ενημέρωσαν τους παραγωγούς για την υποβολή δηλώσεων. Η διενέργεια των εξατομικευμένων εκτιμήσεων θα αρχίσει τέλος Μαΐου.
      2.Για τις καλυπτόμενες από τον ΕΛΓΑ ζημιές που προξενήθηκαν από διάφορα ζημιογόνα γεγονότα κατά τη διάρκεια του έτους 2003 στο Ν. Αχαΐας , υποβλήθηκαν στον ΕΛΓΑ συνολικά 7440 δηλώσεις.
      Έχουν εκκαθαρισθεί οι 7140 δηλώσεις και έχουν καταβληθεί αποζημιώσεις ύψους 2,93 εκατ. ευρώ.
      Σημειώνεται ότι οι 300 Δηλώσεις που είναι σε εκκρεμότητα αφορούν ζημιές του Δεκεμβρίου 2003 και αγροτεμάχια τα οποία ξαναδηλώθηκαν για ζημιές έτους 2004.
      Γι’ αυτές τις ζημιές (Ιανουαρίου-Φεβρουαρίου 2004) οι εξατομικευμένες εκτιμήσεις έχουν σχεδόν ολοκληρωθεί και θα αρχίσει η κoινοπoίηση των πορισμάτων εκτίμησης και εν συνεχεία θα καταβληθούν οι αποζημιώσεις στους δικαιούχους παραγωγούς το ταχύτερο δυνατό.
      3. Οι μη καλυπτόμενες από τον ΕΛΓΑ ζημιές (αρμοδιότητας ΠΣΕΑ) όπως π.χ. πτώση καρπών και ακαρπία εσπεριδοειδών και οι ζημιές φυτικού κεφαλαίου, που προξενήθηκαν από τις δυσμενείς καιρικές συνθήκες Μαρτίου 2003 - Φεβρουαρίου 2004, έχουν ενταχθεί στα προγράμματα χορήγησης Κρατικών Ενισχύσεων FAR και FRΟSΤ, τα οποία υποβλήθηκαν προς έγκριση στην Ε.Ε. Οι ζημιωθέντες παραγωγοί έχουν κληθεί να υποβάλλουν σχετικές αιτήσεις (φάκελο με απαιτούμενα δικαιολογητικά) στους κατά τόπους ανταποκριτές του ΕΛΓΑ από 3-5-2004 μέχρι 4-6-2004.
      Θα πραγματοποιηθεί ο διοικητικός έλεγχος, η εκτίμηση των ζημιών ανά παραγωγό, ο καθορισμός δικαιούχων και η διατύπωση των πορισμάτων.
      Όταν εγκριθούν τα παραπάνω προγράμματα από την Ε.Ε. θα ανακοινωθούν οι πίνακες πορισμάτων και θα καταβληθούν οι ενισχύσεις στους δικαιούχους.
      Ο Υπουργός
      Σ. ΤΣΙΤΟΥΡΙΔΗΣ»
      20. Στην με αριθμό 1176/28-5-04 ερώτηση του Βουλευτή κ. Αντωνίου Φούσα δόθηκε με το υπ’ αριθμ. 37050/14-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, σχετικά με το αντικείμενο του θέματος και μετά από σχετικά έγγραφα των Περιφερειών Θεσσαλίας και Ηπείρου και των Ν.Α. Τρικάλων και Ιωαννίνων, σας πληροφορούμε τα εξής:
      1. Το τμήμα της οδού από Τρίκαλα μέχρι Ανθούσα είναι ασφαλτοστρωμένο με καλή βατότητα.
      2. Το τμήμα από Ανθούσα μέχρι όρια Ν. Τρικάλων προς Καλλαρύτες είναι αμμοχαλικοστρωμένο, με δυσκολίες βατότητας κατά τους χειμερινούς μήνες. Στο τμήμα αυτό έγινε συντήρηση με τα μηχανήματα της Ν.Α. Τρικάλων, ώστε να είναι βατό. Καταβάλλεται προσπάθεια ώστε ο δρόμος να παραμείνει σε κυκλοφορία με σχετικά καλές συνθήκες για την περίοδο Άνοιξης - Φθινοπώρου. Ο δασικός αυτός δρόμος με την σημερινή του μορφή ικανοποιεί τις ανάγκες διαχείρισης των δασών του Δασικού Συμπλέγματος Ασπροποτάμου και την μετάβαση στα παραπάνω χωριά του Ν. Ιωαννίνων μέσω Ν. Τρικάλων. Στην Ν.Α. Τρικάλων υπάρχει μελέτη του έργου «Βελτίωση και ασφαλτόστρωση οδού Ανθούσα - όρια Ν. Τρικάλων (Σύνδεση με Καλλαρύτες» και εξετάζεται η περίπτωση ένταξης του στο Γ΄ Κ.Π.Σ.
      3. Από την Ε.Υ.Δ. ΠΕΠ Ηπείρου βρίσκονται στο στάδιο αξιολόγησης δυο προτάσεις της ΔΤΥ Ν.Α. Ιωαννίνων που αφορούν:
      α. Βελτίωση βατότητας δρόμου από οικισμό Καλλαρυτών έως θέση Μπάρος προϋπολογισμού 1.090.000 € και
      β. Βελτίωση βατότητας δρόμου από οικισμό Ματσουκίου έως θέση Μπάρος προϋπολογισμού 1.500.000 €.
      Τέλος ,στα πλαίσία της προετοιμασίας έργων που θα υλοποιηθούν κατά την Β΄ Περιόδο διαχείρισης του ΠΕΠ Ηπείρου χρηματοδοτείται η μελέτη με τίτλο «Δρόμος Ματσούκι-Μπάρος» με φορέα υλοποίησης την Δ/νση Τ.Υ.Ν. Α. Ιωαννίνων και προϋπολογισμό 50.000 €.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      21. Στην με αριθμό 1145/27-5-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 37095/14-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι η Νομαρχιακή Αυτοδιοίκηση Ροδόπης - Έβρου θα προβεί στο αμέσως προσεχές διάστημα σε βυθομέτρηση του λιμανιού της Καμαριώτισσας, Σαμοθράκης ώστε να εκτιμηθεί το κόστος των εργασιών.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      22. Στην με αριθμό 323/28-4-04 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 21727/20-5-04 έγγραφο από τον Υφυπουργό Οικονομίας και Οικονομικών ακόλουθη απάντηση:
      «Σε απάντηση της ανωτέρω ερώτησης της Βουλευτού κ. Ελπίδας Τσουρή σχετικά με την ανέγερση νέου Δικαστικού Μεγάρου στη Χίο, σας γνωρίζουμε ότι:
      1. Στο Πρόγραμμα Δημοσίων Επενδύσεων του τρέχοντος έτους (ΣΑΕ 020/5) εντάχθηκε το νέο έργο «Δικαστικό Μέγαρο Χίου» με προϋπολογισμό 3.000.000.00 Ευρώ και πιστώσεις 200.000.00 ευρώ για το 2004.
      2. Σύμφωνα με τα στοιχεία που τηρούνται στη Δ/νση Δημόσιας Περιουσίας του Υπουργείου Οικονομίας και Οικονομικών, δεν έχει περιέλθει μέχρι σήμερα στο Ελληνικό Δημόσιο, από το Τ.ΕΘ.Α. το σχετικό πρακτικό με το οποίο παραχωρείται με ανταλλαγή το συγκεκριμένο οικόπεδο, το οποίο ανήκει στο Υπουργείο Εθνικής Άμυνας και ως εκ τούτου αρμόδιο ν’ απαντήσει επί του θέματος είναι το ανωτέρω Υπουργείο προς το οποίο διαβιβάζεται με φωτοαντίγραφο η σχετική ερώτηση.
      Ο Υφυπουργός
      ΧΡΗΣΤΟΣ ΦΩΛΙΑΣ»
      23. Στην με αριθμό 319/28-4-04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. ΤΚΕ/Φ2/11164/19-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 319/28-4-2004, που κατέθεσε στη Βουλή ο Βουλευτής κ. Λεωνίδας Γρηγοράκος, σχετικά με τον ακριβή αριθμό των συμβασιούχων που πρόκειται να μονιμοποιηθούν, σας γνωρίζουμε τα εξής:
      Το Υπουργείο Εσωτερικών, Δημόσιας Διοίκησης και Αποκέντρωσης, με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/70/ΕΚ του Συμβουλίου της 28ης lουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικώς και απροσώπως. Το κατά πόσον συντρέχουν τα συγκεκριμένα κριτήρια που ορίζει το Διάταγμα για την μετατροπή των συμβάσεων θα κριθεί, κατά περίπτωση, από τα αρμόδια όργανα. Για το λόγο αυτό δεν είναι δυνατόν να προσδιορισθεί ο αριθμός των συμβασιούχων, των οποίων θα μετατραπεί η σύμβαση σε αορίστου χρόνου, αφού αυτός δεν μπορεί παρά να προκύψει από την εφαρμογή και μόνο των ρυθμίσεων του διατάγματος από τους επί μέρους φορείς που υπάγονται στο πεδίο εφαρμογής του.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      24. Στην με αριθμό 246/23-4-04 ερώτηση των Βουλευτών κυρίων Σταύρου Σκοπελίτη και Άγγελου Τζέκη δόθηκε με το υπ’ αριθμ. Β-299/18-5-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 246/23-4-2001 που κατέθεσαν στη Βουλή οι Βουλευτές κύριοι Σταύρος Σκοπελίτης και Άγγελος Τζέκης, σχετικά με ελλείψεις προσωπικού των ΕΛΤΑ στο νησί της Λέσβου, σας πληροφορούμε τα παρακάτω:
      1. Το πρόβλημα ελλείψεως προσωπικού στα ΕΛΤΑ δεν αφορά μόνο την Λέσβο, αλλά είναι γενικότερο.
      Προς αντιμετώπιση, άλλωστε, αυτού έχει προκηρυχθεί και σχετικός διαγωνισμός.
      2. Το νέο ΔΣ (του οποίου ο Πρόεδρος μόλις σήμερα ανέλαβε), σε συνεργασία με τον διευθύνοντα Σύμβουλο, ο οποίος θα αναδειχθεί μέσα από νόμιμη προκήρυξη (που αναμένεται να γίνει συντόμως) θ' αντιμετωπίσει, κατά προτεραιότητα, το οξύ τούτο θέμα, σύμφωνα άλλωστε και με τις οδηγίες μας.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      25. Στην με αριθμό 253/26-4-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΑΠ Δ5/ΗΛ/Α/Φ6/20/8314/20-5-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αριθμό 253 /26.4.04 ερώτησης που κατατέθηκε στη Βουλή των Ελλήνων από τον ως άνω Βουλευτή, σας γνωρίζουμε τα ακόλουθα:
      1. Στην Κοινή Υπουργική Απόφαση αρ. Πρωτ. 130410/5.3.2004 σχετικά με την έγκριση περιβαλλοντικών όρων κατασκευής και λειτουργίας και των συνοδών λιμενικών έργων του ΑΗΣ Αθερινόλακκου Νομού Λασιθίου, που αναφέρεται σε μονάδες ηλεκτροπαραγωγής ισχύος 195 MW (Ηλεκτροπαραγωγά ζεύγη και ατμοηλεκτρικές μονάδες) με καύση πετρελαίου DIESEL, έχει προβλεφθεί και η δυνατότητα καύσης του φυσικού αερίου και η πρόβλεψη αυτή έχει ληφθεί υπόψη στον εξοπλισμό των υπό επαναδημοπράτηση τμημάτων του ΘΗΣ .
      2. Η Ρυθμιστική Αρχή Ενέργειας διερευνά τις δυνατότητες διείσδυσης του φυσικού αερίου στην Κρήτη με ανάθεση σχετικής τεχνικοοικονομικής μελέτης σκοπιμότητας για την εισαγωγή του φυσικού αερίου στην Κρήτη.
      Ο Υφυπουργός
      Γ. ΣΑΛΑΓΚΟΥΔΗΣ»
      26. Στην με αριθμό 668/11-5-04 ερώτηση του Βουλευτή κ. Κωνσταντίνου Καϊσερλή δόθηκε με το υπ’ αριθμ. 668/1-6-04 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
      «Σε απάντηση της σχετικής ερώτησης του συναδέλφου Βουλευτή κ. Κώστα Καϊσερλή, σας πληροφορούμε ότι το Υπουργείο Αιγαίου και Νησιωτικής Πολιτικής αναγνωρίζει το γεγονός ότι η ακτοπλοϊκή σύνδεση της Καλύμνου με τον Πειραιά δεν είναι ικανοποιητική κατά την παρούσα χρονική περίοδο.
      Αυτό οφείλεται κυρίως στην έλλειψη ικανού αριθμού πλοίων, γεγονός που δεν αντιμετωπίσθηκε έγκαιρα, παρά τις από τότε απαιτήσεις των Καλυμνίων και τις δικές μου παρεμβάσεις.
      Στα πλαίσια των αρμοδιοτήτων μας, για την αντιμετώπιση του πράγματι σοβαρού προβλήματος, προβήκαμε στις εξής ενέργειες:
      Α. Κατά την εκτέλεση του επιδοτούμενου δρομολογίου μία φορά την εβδομάδα Ρόδος-Κως-Σάμος-Χίος-Μυτιλήνη-Λήμνος-Αλεξανδρούπολη και επιστροφή θα γίνεται προσέγγιση του Ε/Γ -Ο/Γ ΙΕΡΑΠΕΤΡΑ Λ. στην Κάλυμνο κατά μετάβαση και επιστροφή.
      Β. Πύκνωση των δρομολογίων του Ε/Γ -Ο/Γ ΟΛΥΜΠΙΟΣ ΑΠΟΛΛΩΝ ή του Ε/Γ -Ο/Γ ΑΤΡΟΜΗΤΟΣ κάθε Τετάρτη - Πέμπτη - Παρασκευή και Σάββατο με την εκτέλεση ενός επιπλέον δρομολογίου: Κάλυμνος (12.00) - Μαστιχάρι Kω (13.00) - Κάλυμνος.
      Ελπίζεται η κατάσταση να βελτιωθεί με την επανένταξη των δύο υπό επισκευή πλοίων της ΔΑΝΕ (Πάτμος, Ρόδος) και με την εν τω μεταξύ συνεννόηση των εταιρειών ΔΑΝΕ και G.A. Ferries.
      Ο Υπουργός
      ΑΡΙΣΤΟΤΕΛΗΣ ΠΑΥΛΙΔΗΣ»
      27. Στην με αριθμό 315/28-4-04 ερώτηση του Βουλευτή κ. Αναστάσιου Καραμάριου δόθηκε με το υπ’ αριθμ. 7017/4/4250/19-5-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Καραμάριος, σας γνωρίζουμε ότι, το θέμα της ίδρυσης, κατάργησης, διατήρησης κλπ. των αστυνομικών Υπηρεσιών, θα αποτελέσει αντικείμενο ειδικότερης μελέτης στα πλαίσια του ευρύτερου οργανωτικού - διαρθρωτικού σχεδιασμού των Αστυνομικών Διευθύνσεων των νομών, στον οποίο εντάσσεται και η Αστυνομική Διεύθυνση Δωδεκανήσου, ώστε, χωρίς αποσπασματικές παρεμβάσεις, να καταστεί δυνατή η ορθολογικότερη αντιμετώπιση των προβλημάτων αστυνομικής φύσεως που παρουσιάζουν και άλλες περιοχές της χώρας και να ληφθούν οριστικές και με μακρόχρονη προοπτική αποφάσεις που θα εξυπηρετούν, τόσο το υπηρεσιακό συμφέρον, όσο και τους πολίτες των περιοχών.
      Σε ό,τι αφορά την αύξηση των οργανικών θέσεων της ανωτέρω Αστυνομικής Διεύθυνσης, σας πληροφορούμε ότι το ζήτημα αυτό θα εξετασθεί στα πλαίσια των συνολικών οργανικών μεταβολών, που όπως προαναφέρθηκε, θα πραγματοποιηθούν σε πανελλαδική κλίμακα, χωρίς αποσπασματικές παρεμβάσεις, με βάση τις σύγχρονες ανάγκες και τα νέα αστυνομικά δεδομένα.
      Πέραν αυτών, σας γνωρίζουμε ότι το θέμα της στελέχωσης των αστυνομικών Υπηρεσιών αντιμετωπίζεται μέσα από τις δυνατότητες που παρέχει η δύναμη του Σώματος της Ελληνικής Αστυνομίας, με ορθολογική κατανομή αυτής. Στο πλαίσιο αυτό έχει στελεχωθεί και η Αστυνομική Διεύθυνση Δωδεκανήσου με δύναμη, η οποία παρουσιάζει έλλειμμα έναντι της οργανικής της, όπως συμβαίνει και με πολλές άλλες Υπηρεσίες που αντιμετωπίζουν τα ίδια ή και περισσότερα αστυνομικά προβλήματα. Επίσης, το Αστυνομικό Τμήμα Πάτμου έχει στελεχωθεί με δύναμη, η οποία παρουσιάζει μικρό έλλειμμα έναντι της οργανικής του, όπως και το Αστυνομικό Τμήμα Λέρου, ενώ το Αστυνομικό Τμήμα Καλύμνου έχει στελεχωθεί με δύναμη, η οποία είναι ίση με την προβλεπόμενη.
      Πάντως, για την περαιτέρω ενίσχυση της Αστυνομικής Διεύθυνσης Δωδεκανήσου, από το Κατώτερο Συμβούλιο Μεταθέσεων, προκηρύχθηκαν προς πλήρωση, κατά τις τακτικές μεταθέσεις του τρέχοντος έτους, 30 θέσεις ανθυπαστυνόμων, αρχιφυλάκων και αστυφυλάκων, ενώ τις προσεχείς ημέρες, από το αρμόδιο Συμβούλιο Μεταθέσεων, θα προκηρυχθούν προς πλήρωση και θέσεις αξιωματικών.
      Σε ό,τι αφορά την αντιμετώπιση των προβλημάτων αστυνομικής φύσεως της περιοχής Δωδεκανήσου, κατά την θερινή περίοδο, σας πληροφορούμε ότι αυτά θα αντιμετωπισθούν από το αστυνομικό προσωπικό που υπηρετεί στις Υπηρεσίες της Αστυνομικής Διεύθυνσης Δωδεκανήσου, καθώς, στην παρούσα χρονική περίοδο, δεδομένων και των αυξημένων υπηρεσιακών αναγκών λόγω της διεξαγωγής των Ολυμπιακών Αγώνων στη χώρα μας, δεν είναι δυνατή η περαιτέρω ενίσχυσή τους, εκτός από τα αεροδρόμια Ρόδου και Κω.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      28. Στην με αριθμό 1139/27-5-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 230/11-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. A. Φωτιάδης, σας πληροφορούμε τα εξής:
      Στα πλαίσια των υπ΄ αριθμ. 4176/25-7-2002 και 6741/4-12-2002 προσκλήσεων της αρμόδιας Υπηρεσίας του Υπουργείου μας στο μέτρο 7.8 του άξονα προτεραιότητας 7 του Επιχειρησιακού Προγράμματος «Αγροτική Ανάπτυξη- Ανασυγκρότηση της Υπαίθρου 2000-2006», ο Δήμος Τριγώνου υπέβαλλε με την αίτηση 1906/26-2-2003 πρόταση προς αξιολόγηση με τίτλο «Αγροτική Οδοποιία».
      Η πρόταση απορρίφθηκε, μετά την αξιολόγησή της, γιατί δεν υπήρχαν όλα τα απαραίτητα παραστατικά έγγραφα, όπως αδειοδοτήσεις (π.χ. περιβάλλοντος, δασαρχείου, κλπ.), τεχνικές μελέτες, εκθέσεις και εγκρίσεις, ώστε το έργο να θεωρείται ώριμο προς ένταξη.
      Ο Δήμος Τριγώνου έλαβε αιτιολογημένη απάντηση της απόρριψης του ανωτέρω έργου, με το υπ' αριθμ. 6412/31-7-2003 έγγραφο της Υπηρεσίας Διαχείρισης του ΕΠΑΑ-ΑΥ.
      Ο Υπουργός
      Σ. ΤΣΙΤΟΥΡΙΔΗΣ»
      29. Στην με αριθμό 668/11-5-04 ερώτηση του Βουλευτή κ. Κωνσταντίνου Καϊσερλή δόθηκε με το υπ’ αριθμ. 114/1-6-04 έγγραφο από τον Υφυπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 668/11-05-2004 εγγράφου σας, με το οποίο μας διαβιβάστηκε ερώτηση του Βουλευτή κ. Κ. Καϊσερλή που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Η. καθημερινή σύνδεση της Καλύμνου με τον Πειραιά έχει ήδη εξασφαλισθεί στο πλαίσιο του ν. 2932/2001, με τις τριετείς συμβάσεις που έχουν υπογραφεί μεταξύ των εταιρειών "DANE SEA LINES" και "G.A.FERRIES" και του Υπουργείου Εμπορικής Ναυτιλίας. Οι εν λόγω συμβάσεις λήγουν την 31/10/2005.
      2. Σύμφωνα με τα εγκεκριμένα από το ΥΕΝ δρομολόγια, η Κάλυμνος εξυπηρετείτο από τον Πειραιά καθημερινά με τουλάχιστον ένα δρομολόγιο την ημέρα μέχρι που παρουσιάσθηκε βλάβη στα επιβατηγά-οχηματαγωγά "ΡΟΔΟΣ" και "ΠΑΤΜΟΣ" στις 03-04-2004 και 09-04-2004 αντίστοιχα, οπότε και δημιουργήθηκε πρόβλημα στην ακτοπλοϊκή εξυπηρέτηση της Καλύμνου με τον Πειραιά. Το ΥΕΝ όμως, για την εξυπηρέτηση των συγκοινωνιακών αναγκών της περιοχής και ιδιαίτερα της Καλύμνου, προέβη άμεσα σε τροποποιήσεις δρομολογίων των πλοίων που εκτελούν δρομολόγια στα Δωδεκάνησα.
      Έτσι, η Κάλυμνος μέχρι την αποκατάσταση τουλάχιστον ενός εκ των δύο ανωτέρω πλοίων, συνδέεται με τον Πειραιά με επτά δρομολόγια την εβδομάδα (εκτός Τετάρτης) και με άλλα νησιά της Δωδεκανήσου (Πάτμο - Λέρο -Κω Ρόδο). Επιπλέον, η Κάλυμνος εξυπηρετείται με δρομολόγια αρμοδιότητας του Υπουργείου Αιγαίου και Νησιωτικής Πολιτικής.
      Θεωρούμε ότι με την επανακίνηση ενός εκ των δύο πλοίων θα βελτιωθεί ακόμη περισσότερο η ακτοπλοϊκή εξυπηρέτηση του νησιού.
      3. Όπως είναι γνωστό από 01/01/2004 αποτελεί πλέον και εσωτερικό μας δίκαιο ο Κανονισμός ΕΟΚ 3577/1992, ο οποίος εφαρμόζεται σε συνδυασμό με το ν. 2932/2001. Στόχος μας είναι η αναβάθμιση των ακτοπλοϊκών συγκοινωνιών και η ύπαρξη υγιούς ανταγωνισμού, με παράλληλη διασφάλιση του δημοσίου συμφέροντος ως προς την εξυπηρέτηση των νησιωτικών περιοχών της χώρας.
      Στο πλαίσιο των υφισταμένων συμβάσεων μεταξύ του ΥΕΝ και των εταιρειών «DANE SEA LINES» και «G.A.FERRIES», θα εξετάσουμε θετικά οποιοδήποτε αίτημα πλοιοκτήτριας εταιρείας για προσέγγιση στην Κάλυμνο με ταχύπλοο προκειμένου να βελτιωθεί ακόμη περισσότερο η ακτοπλοϊκή εξυπηρέτησή της.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»)
      
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Πέμπτης 14 Οκτωβρίου 2004.
      Α. Επίκαιρες Ερωτήσεις Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 311/11.10.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Ανωμερίτη προς τον Υπουργό Οικονομίας και Οικονομικών, σχετικά με την αύξηση των τελών της κυκλοφορίας.
      2. Η με αριθμό 315/11.10.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Περιβάλλοντος, Χωροταξίας και Δημοσίων Έργων και Απασχόλησης και Κοινωνικής Προστασίας, σχετικά με τη συνέχιση και αποπεράτωση του περιφερειακού δρόμου του πολεοδομικού συγκροτήματος του Βόλου και την καταβολή των δεδουλευμένων στους εργαζομένους κλπ.
      3. Η με αριθμό 302/11.10.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς την Υπουργό Εθνικής Παιδείας και Θρησκευμάτων, σχετικά με τα προβλήματα λειτουργίας των Τεχνολογικών Εκπαιδευτικών Ιδρυμάτων (Τουριστικών Επιχειρήσεων) λόγω περιορισμένου αριθμού επιτυχόντων.
      Β. Επίκαιρες Ερωτήσεις Δευτέρου Κύκλου (Άρθρο 130 παράγραφος 2 και 3 του Κανονισμού της  Βουλής)
      1. Η με αριθμό 314/11.10.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Δικαιοσύνης, σχετικά με δημοσιεύματα του Τύπου αναφερόμενα στην έξωση αποθεραπευθέντων ψυχασθενών από πολυκατοικία στην Κυψέλη μετά από προσφυγή ενοίκων κλπ.
      2. Η με αριθμό 316/11.10.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με την καταβολή των δεδουλευμένων στους εργαζόμενους της συρματουργίας «ΔΑΡΙΓΚ», τη διασφάλιση των θέσεων εργασίας κλπ.
      3. Η με αριθμό 303/11.10.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα μέτρα αντιπλημμυρικής προστασίας της Αττικής.
      Επίσης, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 15 Οκτωβρίου 2004.
      Α. Επίκαιρες Ερωτήσεις Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 322/12.10.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά με το χρονοδιάγραμμα ολοκλήρωσης των έργων καθαρισμού των φρεατίων και ρεμάτων στο Λεκανοπέδιο κλπ.
      2. Η με αριθμό 327/12.10.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τη λήψη μέτρων διασφάλισης της λειτουργίας του εργοστασίου «ΑΝΚΕΡ-ΑΛΟΥΜΙΝΑ ΑΤΤΙΚΗΣ», την καταβολή των δεδουλευμένων στους εργαζόμενους κλπ.
      3. Η με αριθμό 319/12.10.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Μεταφορών και Επικοινωνιών και Εσωτερικών, Δημόσιας Διοίκησης και Αποκέντρωσης, σχετικά με την εφαρμογή των Κανονισμών της Ευρωπαϊκής Ένωσης για τον έλεγχο στον τομέα των οδικών μεταφορών. 
      Β. Επίκαιρες Ερωτήσεις Δευτέρου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 321/12.10.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Αργύρη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων παραγωγών για καταστροφές που υπέστησαν από θεομηνίες και έκτακτα φαινόμενα.
      2. Η με αριθμό 326/12.10.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Μεταφορών και Επικοινωνιών και Απασχόλησης και Κοινωνικής Προστασίας, σχετικά με την απόλυση οδηγού που εργαζόταν στην εταιρεία «ΝΤΙΕΣ» λόγω άρνησής του να υπερφορτώσει το φορτηγό που οδηγούσε κλπ.
      3. Η με αριθμό 318/12.10.2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς την Υπουργό Εθνικής Παιδείας και Θρησκευμάτων, σχετικά με το πρόβλημα της σχολικής στέγης στη Θεσσαλονίκη.
      4. Η με αριθμό 306/11.10.2004 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Εθνικής Άμυνας, σχετικά με την πρόσφατη πτώση του ελικοπτέρου Σινούκ, τη δημοσιοποίηση του βίντεο από το βαθυσκάφος του Ναυτικού κλπ.
      Θα ήθελα να σας πληροφορήσω, επίσης, για διευκόλυνση των συναδέλφων, ότι οι επίκαιρες ερωτήσεις της Παρασκευής 15 Οκτωβρίου 2004, επειδή δεν υπάρχει επερώτηση, θα μεταφερθούν και θα προστεθούν στη συνεδρίαση της Πέμπτης 14 Οκτωβρίου 2004, ώστε να μη παρευρεθούν οι συνάδελφοι μόνο για τις ερωτήσεις.
      ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Ανάπτυξης
      Ψήφιση  στο σύνολο του σχεδίου νόμου: «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Οικονομίας και Οικονομικών 
      Μόνη συζήτηση επί της αρχής, των άρθρων και του συνόλου του σχεδίου νόμου: «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις».
      Ερωτάται το Σώμα: Γίνεται δεκτό το νομοσχέδιο; 
      ΠΟΛΛΟΙ ΒΟΥΛΕΥΤΕΣ:  Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη σημερινή συνεδρίαση.
      Υπουργείου Δικαιοσύνης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Διοικητικής Συνεργασίας σε θέματα Δικαιοσύνης μεταξύ του Υπουργείου Δικαιοσύνης της Ελληνικής Δημοκρατίας και του Υπουργείου Δικαιοσύνης της Δημοκρατίας της Τυνησίας».
      Το πρωτόκολλο αυτό ψηφίστηκε ομόφωνα στη Διαρκή Επιτροπή. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Δικαιοσύνης «Κύρωση του Πρωτοκόλλου Διοικητικής Συνεργασίας σε θέματα Δικαιοσύνης μεταξύ του Υπουργείου Δικαιοσύνης της Ελληνικής Δημοκρατίας και του Υπουργείου Δικαιοσύνης της Δημοκρατίας της Τυνησίας» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
Υπουργείου Δικαιοσύνης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συνθήκης μεταξύ της Ελληνικής Δημοκρατίας και της Αυστραλίας για αμοιβαία συνδρομή σε ποινικά θέματα».
      Η Συνθήκη αυτή ψηφίστηκε ομόφωνα στη Διαρκή Επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Δικαιοσύνης: «Κύρωση της Συνθήκης μεταξύ της Ελληνικής Δημοκρατίας και της Αυστραλίας για αμοιβαία συνδρομή σε ποινικά θέματα» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
ΠΡΟΕΔΡΟΣ (Άννα Μπενάκη-Ψαρούδα):  Επανερχόμαστε τώρα στο νομοσχέδιο του Υπουργείου Ανάπτυξης.
      Ψήφιση στο σύνολο του σχεδίου νόμου του Υπουργείου Ανάπτυξης: «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης».
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρία Πρόεδρε, μπορώ να έχω το λόγο για μια νομοτεχνική διόρθωση;
      ΠΡΟΕΔΡΟΣ (Άννα Μπενάκη-Ψαρούδα):  Ορίστε.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το άρθρο 11 παράγραφος 2 στο 2α΄ το αρχικό σχέδιο νόμου προέβλεπε ότι τα σχολεία θα έπρεπε να κοινοποιούν τα δίδακτρά τους μέχρι το μήνα Νοέμβριο του προηγούμενου έτους. Ειδικά για φέτος, στην παράγραφο 2β΄ η αποκλειστική αυτή προθεσμία παρατεινόταν μέχρι και το Δεκέμβριο. 
      Κατά τη συζήτηση στη Βουλή η Κυβέρνηση απεδέχθη το αίτημα να παραταθεί η προθεσμία αυτή και αντί του μήνα Νοεμβρίου να ισχύει ο μήνας Φεβρουάριος. Δεν απαλείψαμε όμως την ειδική ρύθμιση που προέβλεπε τι θα ισχύει φέτος που ήταν για ένα μήνα μετά δηλαδή το Δεκέμβριο. Έτσι πρέπει να διαγραφεί το δεύτερο εδάφιο της παραγράφου 2β΄ του άρθρου 11 που αναφέρει: «Ειδικά και μόνο για το πρώτο έτος της εφαρμογής του παρόντος η αποκλειστική προθεσμία του εδαφίου α΄ παρατείνεται μέχρι και το Δεκέμβριο του 2004». Αυτό πλέον καθίσταται περιττό, εφόσον έχει παραταθεί η βασική προθεσμία και έχει πάει για το Φεβρουάριο κάθε έτους.
      ΠΡΟΕΔΡΟΣ (Άννα Μπενάκη-Ψαρούδα):  Δηλαδή, κύριε Υπουργέ, όταν κάνατε τη διόρθωση, ξεχάσατε να διαγράψετε αυτό;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ακριβώς. Δεν διεγράφη αυτή η ρύθμιση η οποία ήταν για ένα μήνα μετά. 
      ΠΡΟΕΔΡΟΣ (Άννα Μπενάκη-Ψαρούδα): Μάλιστα.
      Ερωτάται το Σώμα: Γίνεται δεκτό το νομοσχέδιο στο σύνολο ως διενεμήθη και με τη νομοτεχνική διόρθωση του κυρίου Υπουργού;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ:  Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα):  Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Ανάπτυξης: «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης» έγινε δεκτό κατά πλειοψηφία επί της αρχής, των άρθρων και του συνόλου και έχει ως εξής: 
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης μέχρι αυτού του σημείου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, συνεχίζουμε με το νομοσχέδιο του Υπουργείου Οικονομίας και Οικονομικών: «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις».
      Η Διάσκεψη των Προέδρων αποφάσισε στη συνεδρίασή της στις 7-10-2004 τη συζήτηση του νομοσχεδίου αυτού σε δύο συνεδριάσεις, εφόσον δεν παραστεί ανάγκη για παράταση. Επειδή, όμως, έχουν κατατεθεί αρκετές υπουργικές τροπολογίες, κύριε Υπουργέ, πρέπει να αφιερωθεί και μία συνεδρίαση ακόμα στη συζήτηση του νομοσχεδίου. 
      Επομένως το νομοσχέδιο θα συζητηθεί σε μία συνεδρίαση επί της αρχής και σε δύο συνεδριάσεις επί των άρθρων και των τροπολογιών.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα ήθελα να κάνω κάποιες διορθώσεις με βάση και κάποιες αποφάσεις που πήραμε όταν συζητήθηκε στην επιτροπή και κάποιες άλλες που είναι παραβλέψεις.
      Στο στοιχείο 3΄ της παραγράφου 3 του άρθρου 2 αντικαθίσταται η αναφορά στο ν. 2533/1999 με το ορθό «ν. 2533/1997». Δεν είναι του 1999.
      Το στοιχείο α΄ της παραγράφου 5 του άρθρου 5 αντικαθίσταται ως εξής: «α) Σε ένα ή περισσότερα πιστωτικά ιδρύματα ή/και πιστωτικούς συνεταιρισμούς του ν.1667/1986 (ΦΕΚ/Α/196), εφόσον έχουν ο καθένας απ’ αυτούς ελάχιστο ολοσχερώς καταβεβλημένο μετοχικό κεφάλαιο τουλάχιστον ίσο προς το εκάστοτε οριζόμενο ελάχιστο μετοχικό κεφάλαιο πιστωτικού ιδρύματος, ή/και σε μία ή περισσότερες Α.Ε.Π.Ε.Υ.  ή ασφαλιστικές εταιρείες, εφόσον η κάθε μία από αυτές της Α.Ε.Π.Ε.Υ. ή ασφαλιστικές εταιρείες έχει ελάχιστο ολοσχερώς καταβεβλημένο μετοχικό κεφάλαιο τουλάχιστον ίσο προς το ήμισυ του εκάστοτε οριζόμενου ελάχιστου μετοχικού κεφαλαίου πιστωτικού ιδρύματος, ή/και» και συνεχίζεται το άρθρο. Αυτή η αλλαγή γίνεται επειδή ζητήθηκε και από τους φορείς αλλά και από αρκετούς συναδέλφους προκειμένου να δώσουμε τη δυνατότητα και στις ασφαλιστικές εταιρείες και σε Α.Ε.Π.Ε.Υ. να δημιουργούν ελαφρύτερες προϋποθέσεις για ανώνυμες εταιρείες διαχείρισης αμοιβαίων κεφαλαίων και οργανισμούς συλλογικών επενδύσεων.
      Το τελευταίο εδάφιο του στοιχείου β΄ της παραγράφου 2 του άρθρου 6 μεταφέρεται ως παράγραφος 6 στο άρθρο 38.
      Στο άρθρο 12 διαγράφεται η παράγραφος 10.
      Στον πρώτο στίχο της παραγράφου 1 του άρθρου 37 αντικαθίσταται η λέξη «παρέχει» με τη λέξη «παράσχει». Αυτή η αλλαγή γίνεται για να είναι σωστή η διατύπωση.
      Στην παράγραφο 2 του άρθρου 41 διαγράφονται οι λέξεις «παροχής υπηρεσιών συμβούλου επενδύσεων και θεματοφύλακα». 
      Στην παράγραφο 9 του άρθρου 43 αντικαθίστανται οι λέξεις «έστω και δυνητικές» με τις λέξεις «ή σοβαρές ενδείξεις παραβάσεων». 
      Αντικαθίσταται ο τίτλος του άρθρου 47 ως εξής: «Μεταβατικές και καταργητικές διατάξεις». Δεν είναι μόνο μεταβατικές, αλλά καταργούνται και ορισμένες άλλες διατάξεις.
      Διαγράφεται η παράγραφος 4 του άρθρου 48.
      Τέλος το άρθρο 49 αντικαθίσταται ως εξής: «Μετά το εδάφιο 1 της παραγράφου 3 του άρθρου 6 του ν.2396/1996 προστίθεται νέο εδάφιο ως εξής: «Στους τίτλους και στα χρηματικά ποσά που ανήκουν σε πελάτες της ΕΠΕΥ και αποχωρίζονται από την πτωχευτική της περιουσία περιλαμβάνονται οι τίτλοι, σε υλική ή σε άυλη μορφή, και τα χρηματικά ποσά τα οποία ανήκουν στους πελάτες της ΕΠΕΥ, σύμφωνα με τους κανόνες του εμπραγμάτου δικαίου ή τα οποία κατέχει, άμεσα ή έμμεσα, η ΕΠΕΥ για λογαριασμό πελατών και τα οποία συνδέονται με την παροχή από την ΕΠΕΥ στους πελάτες επενδυτικών υπηρεσιών και επί των οποίων η απαίτηση των πελατών επαληθεύεται με βάση τις εγγραφές στα βιβλία και στοιχεία της ΕΠΕΥ, καθώς και με κάθε άλλο νόμιμο αποδεικτικό μέσο. 
      Οι διορθώσεις είναι βελτιωτικές των άρθρων και απηχούν και το πνεύμα συζητήσεων που έγινε στην επιτροπή. Τις καταθέτω για τα Πρακτικά.
      (Στο σημείο αυτό ο Υπουργός Οικονομίας και Οικονομικών κ. Γ. Αλογοσκούφης  καταθέτει για τα Πρακτικά τις προαναφερθείσες προσθήκες-διορθώσεις οι οποίες έχουν ως εξής:
      «ΠΡΟΣΘΗΚΕΣ - ΔΙΟPΘΩΣEΙΣ
      Στο Σχέδιο Νόμου «Ανώvυμη εταιρία διαχείρισης αμοιβαίων κεφαλαίων, οργανισμός συλλογικών επενδύσεων σε κινητές αξίες, αμοιβαία κεφάλαια και άλλες διατάξεις».
      - 	στο στοιχείο (ε) της παραγράφου 3 του άρθρου 2 αντικαθίσταται η αναφορά στο ν. 2533/1999 με τον ορθό ν.2533/1997.
      	- το στοιχείο (α) της παραγράφου 5 του άρθρου 5 αντικαθίσταται ως εξής «α) σε ένα ή περισσότερα πιστωτικά ιδρύματα ή/και πιστωτικούς συνεταιρισμούς του ν.1667/1986 (ΦΕΚ/Α/196), εφόσον έχουν ο καθένας από αυτούς ελάχιστο ολοσχερώς καταβεβλημένο μετοχικό κεφάλαιο τουλάχιστον ίσο προς το εκάστοτε οριζόμενο ελάχιστο μετοχικό κεφάλαιο πιστωτικού ιδρύματος, ή/και σε μία ή περισσότερες Α.Ε.Π.Ε.Υ. ή ασφαλιστικές εταιρείες, εφόσον η 	κάθε μία από αυτές τις Α.Ε.Π.Ε.Υ. ή ασφαλιστικές εταιρείες έχει ελάχιστο ολοσχερώς καταβεβλημένο μετοχικό κεφάλαιο τουλάχιστον ίσο προς το ήμισυ του εκάστοτε οριζόμενου ελάχιστου μετοχικού κεφαλαίου πιστωτικού ιδρύματος, ή/και»
      - το τελευταίο εδάφιο του στοιχείου (β) της παραγράφου 2 του άρθρου 6 μεταφέρεται ως παράγραφος 6 στο άρθρο 38
      - στο άρθρο 12 διαγράφεται η παράγραφος 10.
      -στον πρώτο στίχο της παραγράφου 1 του άρθρου 37 αντικαθίσταται η λέξη «παρέχει» με την λέξη «παράσχει».
      - στην παράγραφο 2 του άρθρου 41 διαγράφονται οι λέξεις «παροχής υπηρεσιών συμβούλου επενδύσεων και θεματοφύλακα».
      - στην παράγραφo 9 του άρθρου 43 αντικαθίστανται οι λέξεις «έστω και δυνητικές» με τις λέξεις «ή σοβαρές ενδείξεις παραβάσεων».
      - αντικαθίσταται ο τίτλος του άρθρου 47 ως εξής «Μεταβατικές και καταργητικές διατάξεις».
      - διαγράφεται η παράγραφος 4 του άρθρου 48.
      - το άρθρο 49 αντικαθίσταται ως εξής: «Μετά το εδάφιο 1 της παραγράφου 3 του άρθρου 6 του ν.2396/1996 προστίθεται νέο εδάφιο ως εξής: «Στους τίτλους και στα χρηματικά ποσά που ανήκουν σε πελάτες της Ε.Π.Ε.Υ. και απoχωρiζoνται από την πτωχευτική της περιουσία περιλαμβάνονται οι τίτλοι, σε υλική ή σε άυλη μορφή, και τα χρηματικά ποσά τα οποία ανήκουν στους πελάτες της E.Π.E.Y., σύμφωνα με τους κανόνες του εμπραγμάτου δικαίου, ή τα οποία κατέχει, άμεσα ή έμμεσα, η Ε.Π.Ε.Υ. για λογαριασμό πελατών και τα οποία συνδέονται με την παροχή από την Ε.Π.Ε.Υ. στους πελάτες επενδυτικών υπηρεσιών και επί των οποίων η απαίτηση των πελατών επαληθεύεται με βάση τις εγγραφές στα βιβλία και στοιχεία της Ε.Π.Ε.Υ., καθώς και με κάθε άλλo νόμιμο αποδεικτικό μέσο.»
      Ο Υπουργός
      ΟΙΚΟΝΟΜΙΑΣ ΚΑΙ ΟΙΚΟΝΟΜΙΚΩΝ
      Γ. ΑΛΟΓΟΣΚΟΥΦΗΣ»)
      ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι, κατά τη συζήτηση του νομοσχεδίου ορίζεται ως Κοινοβουλευτικός Εκπρόσωπος του Κομμουνιστικού Κόμματος Ελλάδας ο Βουλευτής κ. Σταύρος Σκοπελίτης. Από το Συνασπισμό Ριζοσπαστικής Αριστεράς ορίζεται ως ειδική αγορήτρια η Βουλευτής κ. Ασημίνα Ξηροτύρη-Αικατερινάρη.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, να προσθέσω και κάτι άλλο.
      Η τροπολογία με γενικό αριθμό 175 και ειδικό 31 για το συντελεστή ειδικού φόρου κατανάλωσης πετρελαίου και κηροζίνης θέρμανσης που πρέπει να ισχύσει για τους χειμερινούς μήνες, αναφέρει ότι για τη χρονική περίοδο από 15 Οκτωβρίου 2004 μέχρι και 29 Απριλίου 2005 γίνεται μείωση του φόρου. Λόγω του ότι υπάρχουν δυσκολίες να ισχύσει από την Παρασκευή, μεταφέρουμε τη χρονική περίοδο από τις 15 Οκτωβρίου στις 18 Οκτωβρίου. Το αναφέρω γιατί πρέπει να ισχύσει πριν ψηφιστεί. 
      Συνεπώς η τροπολογία διατυπώνεται ως εξής: 
      «Για τη χρονική περίοδο από 18 Οκτωβρίου 2004 μέχρι και 29 Απριλίου 2005 ο φόρος που αναφέρεται στις περιπτώσεις ζ΄ και ια΄ της παραγράφου 1 του άρθρου 73 του ν. 2960/2001 Φ.Ε.Κ. 265Α΄ για το πετρέλαιο εσωτερικής καύσης ντίζελ, θέρμανσης και την κηροζίνη θέρμανσης αντίστοιχα ορίζεται σε 21 ευρώ το χιλιόλιτρο. Η ισχύς της παρούσας διάταξης αρχίζει από 18 Οκτωβρίου 2004». Το μόνο που αλλάζει η τροπολογία είναι η ημερομηνία. Αντί για 15 Οκτωβρίου, γίνεται 18 Οκτωβρίου». 
      ΑΠΟΣΤΟΛΟΣ ΦΩΤΙΑΔΗΣ: Γιατί γίνεται αυτό; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Γιατί δεν είναι έτοιμες οι εταιρείες μέσα στο Σαββατοκύριακο να δώσουν πετρέλαιο. 
      ΠΡΟΕΔΡΟΣ ( Άννα Μπενάκη - Ψαρούδα): Θα το επαναλάβετε και όταν θα γίνει η συζήτηση της τροπολογίας. 
      Το λόγο έχει τώρα ο εισηγητής της Νέας Δημοκρατίας ο κ. Καλλιώρας. 
      ΗΛΙΑΣ ΚΑΛΛΙΩΡΑΣ: Κυρίες και κύριοι συνάδελφοι, συζητούμε σήμερα στη Βουλή των Ελλήνων τα αμοιβαία κεφάλαια και με τις τρεις μορφές. Αυστηρή οργάνωση για τα αμοιβαία κεφάλαια, αλλά και για τη διαχείρισή τους. 
      (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Πρέπει να σας πω ευθύς εξαρχής ότι με το παρόν σχέδιο νόμου ανοίγει μία νέα σελίδα στις ανώνυμες εταιρείες διαχείρισης αμοιβαίων κεφαλαίων. Πέρασαν δυόμισι χρόνια. Έπρεπε όπως είχαμε πει και στην επιτροπή οι δύο Οδηγίες της Ευρωπαϊκής Ένωσης οι οποίες έχουν ημερομηνία 21 Ιανουαρίου 2002 και κατάληξη για ενσωμάτωση αυτών των οδηγιών 13 Αυγούστου 2003 να είχαν εφαρμοστεί. Δεν έγινε, πέρασε αυτό το χρονικό διάστημα και σήμερα η Βουλή των Ελλήνων έρχεται να υιοθετήσει, αν θέλετε, να ενσωματώσει αυτές τις δύο οδηγίες. 
      Πρέπει να πω εδώ στους εκλεκτούς συναδέλφους μου ότι αυτό που ειπώθηκε στην επιτροπή ήταν αναληθές. Είναι πλέον διασταυρωμένη η πληροφορία ότι μόνο η Ελλάδα δεν είχε ενσωματώσει τη διπλή οδηγία για το θέμα των αμοιβαίων. Και μάλιστα θα πρέπει να πούμε ότι η Κύπρος, η Λετονία, η Λιθουανία, η Μάλτα, η Ουγγαρία και η Τσεχία, χώρες που τώρα μπήκαν έχουν κάνει ήδη πριν από μας αυτό που κάνουμε εμείς  αυτήν τη στιγμή σήμερα στην Ελλάδα. 
      Αγαπητοί συνάδελφοι, πρέπει να σας πω ότι το παρόν σχέδιο νόμου είναι ένα καλό σχέδιο νόμου, ένα εξαιρετικό, θα έλεγα, σχέδιο σε ό,τι έχει σχέση με τη δομή των αγορών, τη λειτουργία των αγορών και την αποδοτικότητα των αγορών. Με άλλα λόγια βλέπω προσωπικά –και έτσι είναι- ότι το σχέδιο νόμου δίνει νέα προοπτική, ανοίγει ορίζοντες στη δική μας αγορά σε ό,τι έχει σχέση με την αγορά κεφαλαίων ειδικότερα. 
      Κάθε μέσα στον πλανήτη γίνονται συναλλαγές στην αγορά και στα αμοιβαία και σε οτιδήποτε αφορά τα κεφάλαια, ύψους 1,5 τρισεκατομμυρίων ευρώ. Αυτό γίνεται σε καθημερινή βάση, παγκόσμια. Εάν σκεφτούμε τη θεωρία του χάους που λέει ότι το πέταγμα της πεταλούδας στην Κίνα μπορεί να φέρει πτώση στο χρηματιστήριο της Νέας Υόρκης, καταλαβαίνετε πόσο ευαίσθητα είναι αυτά τα σχέδια νόμων όταν εφαρμόζονται και τι πραγματικά νέες προοπτικές διανοίγουν στη χώρα μας ή σε κάθε άλλη χώρα που εφαρμόζεται το ίδιο σχέδιο. 
      (Στο σημείο αυτό ο Βουλευτής κ. Ηλίας Καλλιώρας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πώς το βλέπω εγώ αυτό το σχέδιο νόμου; Βλέπω ότι προχωράμε προς μία αναδιάρθρωση των αγορών. Δηλαδή βλέπω στο βάθος συγχωνεύσεις και όχι μόνο. Ποιο είναι το ουσιώδες, όμως; Επαναλαμβάνω ότι πρόκειται για ένα πολύ καλό σχέδιο νόμου, έχουμε, όμως, την εξής δυσκολία. Και εδώ είναι το κυρίαρχο πολιτικό ζήτημα νομίζω. Ζητάμε δύο πράγματα τα οποία έχουν αντίρροπες δυνάμεις. Από τη μία μεριά το σχέδιο νόμου αυξάνει την εποπτεία των αγορών και την προστασία των επενδυτών και από την άλλη αναβαθμίζει τη λειτουργία των αγορών και δημιουργεί το πλαίσιο της λειτουργίας της ενιαίας ευρωπαϊκής αγοράς. Δηλαδή, ενώ από τη μία μεριά προσπαθούμε να ελέγξουμε την αγορά, με την έννοια να δώσουμε εμπιστοσύνη και οι ίδιοι οι επενδυτές να επενδύσουν και εμείς να φροντίσουμε νομοθετικά για την προστασία τους, από την άλλη ανοίγουμε το παιχνίδι πανευρωπαϊκά. Νομίζω, για να μην μπω σε λεπτομέρειες ότι αυτό επιτυγχάνεται σε πάρα πολύ καλό βαθμό με το σχέδιο νόμου που σήμερα συζητάμε στη Βουλή των Ελλήνων. 
      	Έχω μοιράσει ένα πίνακα για να τον δουν και οι συνάδελφοι. Από τον πίνακα αυτό προκύπτει ότι είχαμε εκατόν δεκαπέντε αμοιβαία κεφάλαια στο τέλος του 1995. Τον Μάιο του 2004 είχαμε διακόσια εξήντα ένα. Υπάρχει δηλαδή ενδιαφέρον από την αγορά. Και αν δείτε την κεφαλαιοποίηση του Χρηματιστηρίου το 1999 ήταν 274 δισεκατομμύρια ευρώ. Το Μάιο του 2004 πήγε στα διακόσια εξήντα ένα. Όμως, στα αμοιβαία κεφάλαια το ενεργητικό τους ήταν 35 δισεκατομμύρια και το Μάιο του 2004 έφθασαν στα 31 δισεκατομμύρια ευρώ. Δηλαδή πρόκειται για ένα πολύ σημαντικό κομμάτι της αγοράς. 
      Τo νομοσχέδιο αυτό είναι σημαντικό, πρώτον διότι απελευθερώνει την αγορά με μια εκλογίκευση. Δεύτερον δημιουργείται μια ενιαία ευρωπαϊκή αγορά. Δεν είμαστε μόνοι μας. Υπάρχει ενιαίο πλαίσιο. Τρίτον αυξάνεται ο ανταγωνισμός και η προστασία των επενδυτών. 
      Εδώ θέλω να τονίσω ότι αν όλα τα παραπάνω –ακολουθώντας το πνεύμα και τη φιλοσοφία των οδηγιών- εντοπίζω ότι αποτέλεσμα της νομοθετικής διαδικασίας της σημερινής, είναι το αποτέλεσμα της μείωσης του κόστους παροχής υπηρεσιών προς όφελος των επενδυτών. Με την αύξηση του ανταγωνισμού, με το ενιαίο πλαίσιο και με όσα προανέφερα, έχει και ο επενδυτής όφελος, από τη μια μεριά προστασία και απ’ την άλλη μείωση του κόστους των υπηρεσιών που του παρέχονται. 
      Βλέπουμε ότι υπάρχει διεύρυνση των δραστηριοτήτων των ΑΕΔΑΚ διότι πλέον μπορούν να κάνουν πολύ περισσότερα πράγματα. Μπορούν να δημιουργούν και να διαχειρίζονται εξειδικευμένα αμοιβαία κεφάλαια, τα INTEX FUNDS. Υπάρχει μεγαλύτερη επιλογή δραστηριοτήτων που μέχρι σήμερα δεν μπορούσαν να εκτελέσουν συγκεκριμένες εταιρείες. Επίσης, βλέπουμε ξεκάθαρα ότι οι ΑΕΔΑΚ μπορούν να κάνουν και δουλειές, να προσφέρουν υπηρεσίες δηλαδή που μόνο οι ΕΠΕΥ και οι τράπεζες προσέφεραν μέχρι σήμερα. Αυτό είναι γεγονός εξαιρετικής σημασίας για τις ελληνικές αγορές κεφαλαίων όλων των ειδών. 
      Ιδιαίτερα σημαντικό είναι το άρθρο που προβλέπει την ενίσχυση του εποπτικού ρόλου της Επιτροπής Κεφαλαιαγοράς, η οποία πλέον θα έχει «δόντια» σε πάρα πολλά θέματα.  Θα μπούμε στις λεπτομέρειες στα άρθρα. Το μήνυμα είναι ότι η Επιτροπή Κεφαλαιαγοράς όντως ελέγχει αυτό το σύστημα το οποίο θα λειτουργεί, όταν το σχέδιο νόμου γίνει νόμος του κράτους. Δίνονται περισσότερες δυνατότητες ακόμα και για συνεργασίες με άλλα χρηματιστήρια και με εταιρείες του εξωτερικού. Αυτό σημαίνει ότι η εποπτεία η οποία δίνεται στην Επιτροπή Κεφαλαιαγοράς, διασφαλίζει τους επενδυτές. 
      Αυτό έχει σημασία και θα σας πω ένα παράδειγμα για ποιο λόγο έχει σημασία. Γνωρίζουμε ότι στο τέλος της δεκαετίας του 1990 είχαμε την περίπτωση του Michel Milken . Ένα φυσικό πρόσωπο που έπαιζε στην Άπω Ανατολή τα junk bunds, δηλαδή ομολογίες. Εκεί για να ρεφάρει ο συγκεκριμένος, άρχισε να εγκλωβίζει τη δική του εταιρεία στην Άπω Ανατολή.
      Αποτέλεσμα –γι’ αυτό μιλάω για την Επιτροπή Κεφαλαιαγοράς και τον έλεγχο, δίνω το παράδειγμα- να πτωχεύσει η μητρική στο Λονδίνο και να πέσουν έξω τέσσερις με πέντε επιχειρήσεις, οι οποίες ήταν ασφαλιστικές και αντασφαλιστικές του συγκεκριμένου. Ένας άνθρωπος, δηλαδή, που συνδέθηκε και το όνομά του μ΄ αυτό που είχε γίνει από το 1997 και μετέπειτα. Όλοι οι οικονομολόγοι σε όλο τον κόσμο ξέρουν -μεταφέρθηκε αυτή η τραγωδία- το πρόβλημα που δημιουργήθηκε, επειδή δεν υπήρχε σωστή εποπτεία των αγορών.
      Λίγο παρακάτω πρέπει να σας πω ότι όντως αναβαθμίζεται. Υπάρχει και σχετική τροπολογία που προστέθηκε για το πλαίσιο των διοικητικών κυρώσεων. Πρέπει να σας πω ότι τα πρόστιμα αυξάνονται από 100 εκατομμύρια σε 600.000 ευρώ για τις ΑΕΔΑΚ για κυρώσεις διοικητικές. Επίσης για τα φυσικά πρόσωπα  από 10 εκατομμύρια πήγαμε στα 10.000 ευρώ για παραπτώματα, παρατυπίες και παρανομίες. Επίσης για τα φυσικά πρόσωπα που θα υποτροπιάσουν διπλασιάζεται το ποσό αυτής της κύρωσης. Αυτά είναι τα τρία βασικότερα που θα έπρεπε να αναφερθούν. 
      Εδώ βεβαίως εμείς ζητάμε -και έχουμε πει και με την Κυβέρνηση- και τον Κώδικα της Κεφαλαιαγοράς να τον ξαναδούμε, όχι όπως ήλθε τότε, να χαρίζονται όλα αυτά σε αυτούς που έκαναν αυτά που όλοι ξέρουμε και για το συνεγγυητικό η Επιτροπή Κεφαλαιαγοράς να φέρει ακόμα νεότερες ρυθμίσεις και να βοηθήσει και την Κυβέρνηση προς αυτήν την κατεύθυνση, ούτως ώστε να έχουμε ασφάλεια από όλες τις πλευρές. 
      Πρέπει να πω ένα μπράβο στην Κυβέρνηση, γιατί μ΄ αυτό το σχέδιο νόμου δεν επέλεξαν με εθνικές διατάξεις να περάσουν το νομοσχέδιο. Κατάργησαν προηγούμενες διατάξεις και αντικατέστησαν πλήρως. Δηλαδή φρόντισαν να είναι ένα καινούργιο πλαίσιο, όπου μάλιστα εκεί όπου οι οδηγίες επέτρεπαν να επιλέξει η Κυβέρνηση το ελάχιστο ή το μέγιστο της αυστηρότητας, σε όλες σχεδόν τις περιπτώσεις είδα ότι ακολουθήθηκε ο αυστηρότερος ρυθμός και οι αυστηρότερες μορφές διατάξεων για το συγκεκριμένο νόμο. 
      Τι γίνεται σε ό,τι αφορά τις ειδικότερες διατάξεις στο σημερινό σχέδιο νόμου:
       Διευρύνονται οι δραστηριότητες των ΑΕΔΑΚ. Είπα και παραπάνω σε ποιες μορφές δεν θα επανέλθω. 
      Επίσης, διευρύνεται η δυνατότητα να έχουν και να προσφέρουν προϊόντα που μόνο η ΕΠΕΥ και οι τράπεζες μπορούσαν μέχρι σήμερα.
       Επίσης, μια εξαίρεση που υπάρχει, δηλαδή η εκτέλεση των χρηματιστηριακών συναλλαγών που παρείχαν οι ΑΧΕΠΕΥ και οι τράπεζες είναι το μόνο που κρατούν. 
      Ένα εξαιρετικά σημαντικό στοιχείο του σχεδίου νόμου είναι ότι πλέον οι ελληνικές ΑΕΔΑΚ ως μέλος του ευρωπαϊκού συστήματος αποκτούν κοινοτικό διαβατήριο, ευρωπαϊκό διαβατήριο. Δηλαδή μπορούμε πλέον σήμερα μ΄ αυτήν τη νέα δομή να κάνουμε τέσσερα πράγματα που δεν μπορούσαν να γίνουν. Να απαριθμήσω ένα-δύο από αυτά ενδεικτικά: Να εγκαθιστούν υποκαταστήματα σε άλλα κράτη μέλη, το οποίο δεν μπορούσε να γίνει μέχρι σήμερα. Μπορούσαν να γίνονται οι αγοραπωλησίες αλλά όχι υποκαταστήματα. Ή αν θέλετε να παρέχουν υπηρεσίες σε όλη την Ευρώπη υπό το πλήρες και ελεύθερο καθεστώς παροχής υπηρεσιών που ο νόμος ορίζει και ισχύει πανευρωπαϊκά. 
      Εάν μπορώ με επικεφαλίδες να επικαλεστώ ποια είναι τα επίμαχα σημεία τα οποία προσφέρουν προστασία στους επενδυτές. Σε επικεφαλίδες είναι τα εξής:
       Πρώτον, αναβαθμίζεται η εποπτεία των αγορών και της Επιτροπής Κεφαλαιαγοράς ως ένα διπλό δίκτυο ασφάλειας. 
      Δεύτερον, η διεθνής συνεργασία των εποπτικών αρχών βοηθά προς την κατεύθυνση να προστατευθεί ο επενδυτής.
       Τρίτον, στο μετοχικό κεφάλαιο των ΑΕΔΑΚ το 51% θα είναι ιδρύματα γνωστά και εταιρείες του χρηματοπιστωτικού τομέα. 
      Έγινε και μια τροπολογία την οποία έφερε ο κύριος Υπουργός και θα τη συζητήσουμε. Ήταν μια τροπολογία που ζητήθηκε και από πλευράς μου, ως εισηγητού της Νέας Δημοκρατίας, όπου έχουμε αυτό που ακούσατε πριν –και δεν θα επανέλθω- από τον κύριο Υπουργό. 
      Πέμπτον, υπάρχει εγγύηση του ενεργητικού των αμοιβαίων κεφαλαίων, δηλαδή, ένα άλλο στοιχείο για την προστασία των επενδυτών. 
      Έκτον είναι το γεγονός ότι υπάρχουν πλέον πιστοποιημένα στελέχη, για να λειτουργούν αυτές οι αγορές και αυτά τα ιδρύματα. 
      Έβδομον, υπάρχει θεσμοθέτηση των διαδικασιών αποτίμησης κινδύνων. Άρα, υπάρχει αυτή η ασφάλεια. 
      Αγαπητοί συνάδελφοι, υπάρχουν προς το τέλος και κάποιες διατάξεις –εγώ θα αναφερθώ μόνο σε μία, αν μου επιτρέπει ο κύριος Πρόεδρος- όπου, στο άρθρο 48, έρχεται η σημερινή Κυβέρνηση και αναφέρεται ειδικά στο πεδίο των ειδικών εκκαθαρίσεων, των ΕΠΕΥ. Υπήρχε η περίπτωση της ΑΣΤΡΕΑ. Θυμάμαι και εγώ που πολλές φορές έκανα ζήτημα το θέμα με την προηγούμενη Κυβέρνηση. Υπήρχε μία αλυσιτελής διαδικασία, δηλαδή, υπήρχαν μέχρι ένα όριο και οι εφαρμογές των διαδικασιών όπου δεν εξασφάλιζαν –και έρχεται ο νόμος σήμερα και εξασφαλίζει- ακρίβεια για το πότε ολοκληρώνεται το στάδιο της ειδικής χρηματιστηριακής εκκαθάρισης, ούτως ώστε να μη συμβαίνει σήμερα να έχουμε στη Φθιώτιδα διακόσια σαράντα ένα άτομα τα οποία δεν πήραν τα χρήματά τους από το Συνεγγυητικό, γιατί δεν τελείωσε ποτέ η διαδικασία εκκαθάρισης. Ή σκόπιμα κάποιοι, επειδή δεν έπαιρναν κάποια από τα έξοδα για να συνεχίσουν τη διαδικασία της εκκαθάρισης, σταματούσαν τη διαδικασία εκεί, με αποτέλεσμα να υπάρχει ένας δεύτερος λόγος και να πουν «αφού δεν μας πληρώνετε, το αφήνουμε ως έχει». 
      Έρχεται, λοιπόν, η Κυβέρνηση και διασφαλίζει και τα έξοδα και ορίζει ακριβώς ποιο είναι το ειδικό σημείο εκκαθάρισης, πού δηλαδή σταματάει η διαδικασία, ούτως ώστε να μην επαναλαμβάνονται αυτά τα γεγονότα, τύπου ΑΣΤΡΕΑ, ΤΕΤΡΑΚΤΥΣ και πάει λέγοντας. 
      Κύριε Πρόεδρε, αγαπητοί συνάδελφοι, προφανώς η Νέα Δημοκρατία ψηφίζει το παρόν σχέδιο νόμου και είμαστε σίγουροι ως παράταξη ότι αυτό θα αποτελέσει ακόμη ένα κίνητρο, μια ακόμη μορφή πρόκλησης προς τις αγορές, ώστε η Ελλάδα να ενσωματωθεί στο ευρωπαϊκό πλαίσιο και να δώσει νέες προοπτικές, να δώσει δυνατότητες στους Έλληνες να επενδύουν περισσότερα και ασφαλέστερα χρήματα, να αυξήσουμε το ΑΕΠ μας και να δώσουμε θέσεις εργασίας που τόσο πολύ οι πολίτες πονούν. 
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Καλλιώρα. 
      Ο κ. Φωτιάδης έχει το λόγο. 
      ΑΠΟΣΤΟΛΟΣ ΦΩΤΙΑΔΗΣ: Κυρία και κύριοι συνάδελφοι, εύσημα απένειμε ο εισηγητής της Πλειοψηφίας στην Κυβέρνηση. Λησμόνησε, όμως, κάτι πολύ σημαντικό, ότι το συγκεκριμένο νομοσχέδιο που συζητούμε σήμερα είναι αποτέλεσμα δουλειάς της προηγούμενης Κυβέρνησης. Κατηγόρησε την προηγούμενη κυβέρνηση για καθυστέρηση της συζήτησης του συγκεκριμένου νομοσχεδίου, ενώ χρειάστηκαν επτά μήνες απλώς και μόνο για την κατάθεσή του στη Βουλή. 
      Θα έλεγα ότι λάθος δρόμο επέλεξε ο αγαπητός συνάδελφος σε ένα νομοσχέδιο στο οποίο φάνηκε τουλάχιστον μεταξύ των δύο κομμάτων ότι υπάρχει ταύτιση και ομοφωνία όσον αφορά τη σημαντικότητά του και τους σκοπούς που εξυπηρετεί. 
      Θα πρέπει να πούμε ότι το θέμα των αμοιβαίων κεφαλαίων ρυθμιζόταν μέχρι τώρα με το ν. 1969/1991 που και αυτός ψηφίστηκε σε εφαρμογή και υλοποίηση σχετικής οδηγίας του 1985 της Ευρωπαϊκής Κοινότητας. Έκτοτε υπάρχουν δύο οδηγίες, η 107 και η 108 της Ευρωπαϊκής Ενώσεως, που τέθηκαν σε ισχύ το 2002. Ευθύς αμέσως -στις αρχές του 2003- συνεστήθη, με απόφαση του Υπουργού Οικονομίας και Οικονομικών κ. Νίκου Χριστοδουλάκη, επιτροπή η οποία επέλεξε να ξεκινήσει και να συντάξει ένα νέο νόμο, αντί να προχωρήσει σε προσαρμογή και τροποποίηση της υφιστάμενης νομοθεσίας, και τούτο απλώς και μόνο για ασφάλεια δικαίου. 
      Ήταν ορθή αυτή η επιλογή της προηγούμενης πολιτικής ηγεσίας, για να μπορεί ο μελετητής του δικαίου των ΑΕΔΑΚ να έχει μια σαφή άποψη του τι ισχύει σήμερα, για να μην ανατρέχει σε προηγούμενους νόμους, οδηγίες, πράγμα που μπορεί πραγματικά να δημιουργήσει μια σύγχυση περί την εφαρμογή και την ισχύ του υφιστάμενου νομοθετικού πλαισίου ρύθμισης των θεμάτων των ΑΕΔΑΚ.
      Πρέπει να τονίσω προκαταβολικά ότι τα δύο τελευταία χρόνια πάρθηκαν πολύ σημαντικά μέτρα για την κεφαλαιαγορά γενικότερα. Θα πρέπει να θυμίσω ότι θεσμοθετήθηκε η εισαγωγή των διεθνών λογιστικών προτύπων, των οποίων η ισχύς αρχίζει από 31/12/2004. Θα πρέπει η Κυβέρνηση, το Υπουργείο Οικονομίας και Οικονομικών να ενδιαφερθούν, ώστε και οι τελευταίες λεπτομέρειες εισαγωγής, που ήταν έτοιμες, να ρυθμιστούν και να υπάρξει πράγματι εφαρμογή των διεθνών λογιστικών προτύπων, μια και είναι μια σημαντική πρωτοβουλία, ώστε να γνωρίζει ο κάθε πολίτης, ο κάθε επενδυτής, με κοινά παραδεκτούς όρους, την οικονομική κατάσταση όλων των εταιρειών.
      Είναι γεγονός –και οφείλω να το πω- ότι τα διεθνή λογιστικά πρότυπα 32 και 39 δεν έχουν οριστικοποιηθεί ακόμα, όμως αυτό πιστεύω ότι δεν είναι εμπόδιο για την εφαρμογή των υπόλοιπων διεθνών λογιστικών προτύπων –το τονίζω και πάλι- για την ασφάλεια των συναλλαγών.
      Επίσης, έχει γίνει εισαγωγή των κανόνων εταιρικής διακυβέρνησης στις εισηγμένες στο Χρηματιστήριο εταιρείες. Επειδή ήδη έχουν ολοκληρωθεί οι χρήσεις του 2003 μέχρι το τέλος του Ιουνίου, πιστεύουμε ότι είναι καιρός να υπάρξει ο απαραίτητος και προβλεπόμενος από το νόμο έλεγχος. Η λογιστική τυποποίηση και οι λογιστικοί έλεγχοι, η εισαγωγή νέας εποπτικής αρχής, με την οποία εισάγεται ο ποιοτικός έλεγχος του έργου των ορκωτών λογιστών πιστεύουμε ότι θα πρέπει και αυτά να προχωρήσουν, γιατί, όπως είπα προηγουμένως, οι ισολογισμοί μέχρι 31/12/2003 έχουν τελειώσει και μπορεί να τεθεί σε εφαρμογή ένα μέτρο, το οποίο κρίθηκε απ’ όλους τους φορείς της αγοράς ως θετικό.
      Επανακαθορίστηκαν οι αρμοδιότητες της Επιτροπής Κεφαλαιαγοράς, αφού μεταφέρθηκαν από το Υπουργείο Εθνικής Οικονομίας, αλλά και το Χρηματιστήριο Αξιών Αθηνών αρμοδιότητες στην Επιτροπή Κεφαλαιαγοράς. Προχωρήσαμε στην πλήρη αποκρατικοποίηση του Χρηματιστηρίου Αξιών Αθηνών και δημιουργήθηκε και λειτουργεί ο Μεσολαβητής της Κεφαλαιαγοράς.
      Όσον αφορά τον Κώδικα Κεφαλαιαγοράς, ένα έργο πραγματικά πολύ σημαντικό μιας επιτροπής, η οποία επί δυόμισι-τρία χρόνια, αποτελούμενη από διαπρεπείς επιστήμονες, με πρόεδρο τον Πρύτανη του Δημοκρίτειου Πανεπιστημίου και Καθηγητή της Νομικής Σχολής κ. Σχοινά, παρέδωσε ένα έργο πολύ σημαντικό. Είναι αλήθεια ότι παραμονές των εκλογών ήρθε για ψήφιση, υπήρξαν κάποιες διαφωνίες σχετικά με συγκεκριμένη ρύθμιση. Ο Κώδικας απεσύρθη. Όμως ο Κώδικας είναι απαραίτητος. Είναι ευθύνη της Κυβέρνησης, του Υπουργείου Εθνικής Οικονομίας και Οικονομικών να επανεισαγάγει για ψήφιση τον Κώδικα, με τις όποιες παρατηρήσεις έχει να κάνει η νέα πολιτική ηγεσία. Πραγματικά είναι δική της η ευθύνη.
      Η κωδικοποίηση των νόμων που αφορούν την Κεφαλαιαγορά είναι απαραίτητη. Θυμάμαι –γιατί πέρασα από το Υπουργείο Οικονομίας με διπλή ιδιότητα, και ως Γενικός Γραμματέας και ως Υφυπουργός- ότι υπάρχουν δεκάδες, εκατοντάδες νόμοι που ρυθμίζουν τα της Κεφαλαιαγοράς. Πιστεύω ότι για κάποιον, ο οποίος ασχολείται με το αντικείμενο, είτε είναι νομικός είτε είναι οικονομικός σύμβουλος, υπάρχει μια δυσχέρεια να γνωρίζει ποιες διατάξεις ισχύουν.
      Η κωδικοποίηση όλης της νομοθεσίας και ειδικότερα της περί την Κεφαλαιαγορά είναι –τονίζω και πάλι- ένα έργο ολοκληρωμένο. Χρειάζεται, θα έλεγα, την έγκριση ή την πιθανή μερική τροποποίηση σύμφωνα με τις απόψεις της νέας πολιτικής ηγεσίας. Είναι όμως ένα έργο, το οποίο θα πρέπει να έρθει εδώ στη Βουλή και θα αποτελέσει μια ουσιαστική συμβολή στη μελέτη και τη γνώση του δικαίου της Κεφαλαιαγοράς.
      Τώρα, ερχόμαστε να συζητήσουμε και να ψηφίσουμε ένα νομοσχέδιο, το οποίο ουσιαστικά μεταφέρει στην ελληνική νομοθεσία τις προβλέψεις των δύο κοινοτικών οδηγιών 107 και 108 και βέβαια τις προβλέψεις, όσες δεν τροποποιούνται, της κοινοτικής οδηγίας του 1985.
      Σκοπός των ρυθμίσεων των κοινοτικών οδηγιών είναι η αναβάθμιση της λειτουργίας των ευρωπαϊκών εταιρειών διαχείρισης, η διεύρυνση των δραστηριοτήτων τους και των υπηρεσιών που παρέχουν και η μείωση των εμποδίων που καθιστούν δυσχερή τη δημιουργία ενιαίας ευρωπαϊκής Κεφαλαιαγοράς και το μεταξύ τους υγιή και με ίσους όρους ανταγωνισμό. 
      Γίνεται προσπάθεια για τη δημιουργία ενός σύγχρονου και ανταγωνιστικού ευρωπαϊκού νομοθετικού πλαισίου, για να μπορούν σε ευρωπαϊκό επίπεδο όλες οι εταιρίες διαχείρισης να αντιμετωπίσουν τις προκλήσεις του παγκόσμιου ανταγωνισμού. Υπάρχει ακόμα σκοπός ενίσχυσης της εποπτείας σε εθνικό και διευρωπαϊκό επίπεδο από τις αρμόδιες αρχές, που στη χώρα μας είναι η Επιτροπή Κεφαλαιαγοράς.
      Προβλέπεται η ενίσχυση της δυνατότητας συνεργασίας μεταξύ των αρμοδίων αρχών των κρατών με ανταλλαγή πληροφοριών. Η τάση για προστασία των συμφερόντων των επενδυτών σε ευρωπαϊκό επίπεδο σαφέστατα διαφαίνεται μέσα από τις διατάξεις του παρόντος νομοσχεδίου και των αντίστοιχων οδηγιών της Ευρωπαϊκής Ένωσης, άσχετα αν κατά τη γνώμη μου δεν επιτυγχάνεται τούτο απόλυτα.
      Από τη μελέτη των προτεινόμενων ρυθμίσεων διακρίνει κανείς κατ’ αρχήν κάποια αντίφαση. Από τη μία πλευρά μειώνονται οι εθνικοί έλεγχοι στη διασυνοριακή δραστηριότητα των εταιριών διαχείρισης και αυξάνεται η διαχειριστική ευχέρεια των προσώπων που τις διευθύνουν και από την άλλη πλευρά επιδιώκεται η ενίσχυση της εποπτείας, η αύξηση του ρυθμιστικού ρόλου των εποπτικών αρχών και η στενή διευρωπαϊκή συνεργασία. 
      Όμως θα πρέπει να παρατηρήσουμε επίσης ότι αυτή η αντίφαση είναι μόνο φαινομενική, αφού όσο αυξάνει το αντικείμενο εργασίας των εταιρειών διαχείρισης και η δυνατότητά τους να παρέχουν υπηρεσίες εκτός της χώρας, τόσο η εποπτεία πρέπει να γίνεται αποτελεσματικότερη για τη διασφάλιση της σωστής λειτουργίας τους και τη διασφάλιση των συμφερόντων φυσικά των επενδυτών. 
      Οι επενδυτές, με τις παρεχόμενες δυνατότητες στις εταιρείες διαχείρισης και το άνοιγμα των αγορών, έχουν μεγαλύτερες δυνατότητες επιλογής επενδύσεων, ο δε εντεινόμενος ανταγωνισμός προβλέπεται ότι θα μειώσει –αυτό είναι πολύ πιθανόν- το κόστος και τις προμήθειες και θα προσφέρει καλύτερους όρους στους επενδυτές για τις υπηρεσίες που τους προσφέρονται. 
      Η αποτελεσματικότερη εποπτεία της Επιτροπής Κεφαλαιαγοράς, εφόσον ασκηθεί βεβαίως ορθά, συνεπάγεται αυξημένη προστασία των συμφερόντων των επενδυτών από αμελή ή αναποτελεσματική διαχείριση των επενδύσεών τους. Η πρόβλεψη αυξημένων απαιτήσεων διαφάνειας ενισχύει την προστασία αυτή.
       Οι ΑΕΔΑΚ σύμφωνα με το νομοσχέδιο που συζητούμε, αλλά και τις οδηγίες, έχουν τη δυνατότητα να επενδύουν για λογαριασμό των αμοιβαίων κεφαλαίων που διαχειρίζονται, σε περισσότερες κατηγορίες χρηματοπιστωτικών μέσων απ’ ότι σήμερα και μπορούν, αν το θέλουν, να προβούν στη σύσταση εξειδικευμένων αμοιβαίων κεφαλαίων, ελληνικών ή αλλοδαπών. 
      Μεταφέρεται στην εθνική νομοθεσία η πρόβλεψη των κοινοτικών οδηγιών να μπορούν οι ΑΕΔΑΚ να παρέχουν υπηρεσίες που μέχρι τώρα είχαν τη δυνατότητα να παρέχουν οι ΕΠΕΥ και οι τράπεζες, όπως είναι η διαχείριση ατομικών χαρτοφυλακίων πελατών και συνταξιοδοτικών ταμείων, η παροχή επενδυτικών συμβουλών και η φύλαξη και διοικητική διαχείριση μεριδίων Οργανισμών Συλλογικών Επενδύσεων. 
      Βέβαια μ΄ αυτό το αντικείμενο οι ΑΕΔΑΚ θα  υπόκεινται στους περιορισμούς και την εποπτεία που προβλέπονται για τις ΕΠΕΥ και θα συμμετέχουν σε σύστημα αποζημίωσης των επενδυτών. Δεν θα μπορούν όμως να εκτελούν χρηματιστηριακές συναλλαγές αρμοδιότητας των ΑΧΕ, ΕΠΕΥ και των τραπεζών, που είναι μέλη του Χρηματιστηρίου Αξιών Αθηνών και να αποδέχονται την έκδοση τίτλων. Θα έχουν όμως μόνο αυτές τη δυνατότητα να διαχειρίζονται συλλογικά χαρτοφυλάκια. 
      Δίνεται η δυνατότητα στις ΑΕΔΑΚ, ελληνικές ή ευρωπαϊκές, να ιδρύουν υποκαταστήματα σε άλλα κράτη-μέλη. Εντείνεται μ΄ αυτόν τον τρόπο ο διευρωπαϊκός ανταγωνισμός, με άξονα και στόχευση τη δημιουργία και λειτουργία της ενιαίας Ευρωπαϊκής Κεφαλαιαγοράς. Πρέπει να παρατηρήσουμε όμως ιστορικά ότι το δικαίωμα αυτό του διαβατηρίου, όπως χαρακτηριστικά αναφέρθηκε κι από τον εισηγητή της Πλειοψηφίας, δεν χρησιμοποιήθηκε από τις ΕΠΕΥ και από τις τράπεζες, παρ’ όλο που γι’ αυτές ισχύει εδώ και πολλά χρόνια.
      Ακόμη προβλέπεται η ενίσχυση της δυνατότητας των ΑΕΔΑΚ με τη διαχείριση από αυτές άλλων αμοιβαίων κεφαλαίων ή οργανισμών συλλογικών επενδύσεων και την ανάθεση δραστηριοτήτων των ΑΕΔΑΚ σε τρίτους, δυνατότητα που και σήμερα υπάρχει όμως οι διατάξεις του ισχύοντος νόμου για τις προϋποθέσεις ανάθεσης προσαρμόζονται στις νέες κοινοτικές οδηγίες και στα καινούργια κριτήρια. 
      Όσον αφορά τη βελτίωση της εποπτείας και της συνεργασίας των εποπτικών αρχών προβλέπεται στενή συνεργασία της Επιτροπής Κεφαλαιαγοράς με τις αντίστοιχες επιτροπές και εποπτικές αρχές των άλλων κρατών-μελών στις διασυνοριακές δραστηριότητες των εταιρειών διαχείρισης και η ανταλλαγή πληροφοριών με τήρηση της αρχής της εμπιστευτικότητας.
      Η προσπάθεια, τέλος, για την προστασία των επενδυτών συνοψίζεται στην αναβάθμιση της εποπτείας, τη διεθνή συνεργασία των εποπτικών αρχών, την αναδιάρθρωση των πλαισίων λειτουργίας των ΑΕΔΑΚ, την πρόβλεψη για συμμετοχή στο μετοχικό κεφάλαιο των ΑΕΔΑΚ κατά 51% κατ’ ελάχιστον φερέγγυων και αξιόπιστων ιδρυμάτων και εταιρειών του χρηματοπιστωτικού τομέα. Σ’ αυτό το σημείο υπάρχει τροπολογία του κυρίου Υπουργού, που θα την σχολιάσουμε όμως στην κατ΄ άρθρον συζήτηση, γιατί απ΄ ό,τι ενθυμούμαι  διαφορετική ήταν η θέση του Υπουργού, της πολιτικής ηγεσίας, στην επιτροπή. 
      Συνίσταται και συνοψίζεται, η προστασία των επενδυτών ακόμη στη θεσμοθέτηση διαδικασιών αποτίμησης κινδύνων σχετικά με τις επενδύσεις των αμοιβαίων κεφαλαίων και την υποχρέωση απασχόλησης στελεχών που θα έχουν πιστοποιηθεί από την Επιτροπή Κεφαλαιαγοράς.
      Ιδιαίτερη συζήτηση έγινε ως προς το ύψος των διοικητικών κυρώσεων για τους παραβάτες της συγκεκριμένης νομοθεσίας. Παρά το γεγονός ότι οι προβλεπόμενες ποινές είναι μεγαλύτερες από τις ισχύουσες ρυθμίσεις του νόμου του 1991, άποψή μου είναι –η οποία διατυπώθηκε και στην επιτροπή- ότι οι κυρώσεις αυτές είναι πολύ μικρές. Ασφαλώς και δίνεται -και πρέπει να δίνεται- στο όργανο που επιβάλλει τις ποινές, τα πρόστιμα, η δυνατότητα να κινηθεί μέσα σ’ ένα πλαίσιο, θα έλεγα, προστίμων από μικρό έως μεγάλο. Όμως όταν το ανώτατο όριο ορίζεται στις 100.000 ευρώ, δηλαδή 34-35 εκατομμύρια δραχμές, και οι ΑΕΔΑΚ διαχειρίζονται ποσά τα οποία ξεπερνούν τις πολλές εκατοντάδες εκατομμύρια ευρώ και όταν ζητάμε από τους διαχειριστές όπως προκύπτει από το νομοσχέδιο να συμπεριφέρονται εντίμως –χρησιμοποιώ τη λέξη του νόμου- και νομίμως και επειδή η ποινή -το ξέρουν όσοι από μας ασχολούνται περί την νομική επιστήμη- έχει σκοπό όχι την εκδίκηση απέναντι σε κάποιον που παραβαίνει τους νόμους αλλά την πρόληψη -είτε ειδική πρόληψη, για να μην επαναλάβει ο συγκεκριμένος παραβάτης και άλλη παράβαση είτε κυρίως τη γενική πρόληψη, ώστε η ποινή να ενεργεί ως αποτρεπτικό μέσο για τον μελλοντικό επίδοξο παραβάτη. Εάν κάποιος διαχειρίζεται δισεκατομμύρια δραχμές –να το πω σε επίπεδο πρώην εθνικού νομίσματος- τι θα τον πείραζε να παρανομήσει και να πληρώσει 30 εκατομμύρια δραχμές για τη συγκεκριμένη του παρανομία κι όταν μάλιστα οι παραβάσεις αυτές στηρίζονται στην εκ δόλου παράβαση; Δεν μιλάμε για αμελή παράβαση των υποχρεώσεων, αλλά για δόλια παράβαση των διατάξεων που σήμερα ψηφίζουμε ή ακόμη και του Κώδικα Δεοντολογίας, που θα συνταχθεί από την Επιτροπή Κεφαλαιαγοράς. Έτσι, λοιπόν, δεν πρέπει να έχουμε κανένα πρόβλημα και να είμαστε με βαριά καρδιά εάν προβλέψουμε υψηλές ποινές γι’ αυτούς που εν γνώσει τους παραβιάζουν το νόμο, γι’ αυτούς που την ακεραιότητα της αγοράς, που είναι σκοπός του παρόντος νομοσχεδίου, τη θίγουν. 
      Άρα, θα έλεγα ότι σ΄ αυτήν την περίπτωση θα πρέπει τα ανώτατα όρια των  προβλεπόμενων ποινών να αυξηθούν αναλόγως της περιπτώσεως, γιατί δεν είναι όλες οι περιπτώσεις ίδιες. Δεν είμαι από τους ανθρώπους που λένε ότι για κάθε παράβαση μικρή ή μεγάλη, με μικρές ή μεγαλύτερες συνέπειες για τους επενδυτές πρέπει να επιβάλλεται το ίδιο πρόστιμο. Όμως να έχει τη δυνατότητα η Επιτροπή Κεφαλαιαγοράς στις ειδικές περιπτώσεις, όπου υπάρχει ο ενισχυμένος ρόλος και τα συμφέροντα των επενδυτών έχουν θιγεί καίρια, να μπορεί να επιβάλει ποινές οι οποίες και να αποτρέψουν τους συγκεκριμένους που παραβαίνουν να προβούν σε παράνομες πράξεις στο μέλλον, αλλά κυρίως –και αυτό πιστεύω είναι το σημαντικότερο- να αποτρέψουν προληπτικά όσους έχουν στο μυαλό τους να παραβούν τη νομιμότητα, την εντιμότητα των συναλλαγών και να πλήξουν την ακεραιότητα της αγοράς. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Φωτιάδη.
      Κυρίες και κύριοι συνάδελφοι, η Βουλευτής του ΠΑΣΟΚ κ. Παρασκευή Χριστοφιλοπούλου ζητεί άδεια ολιγοήμερης απουσίας στο εξωτερικό από τις 14 έως τις 16 Οκτωβρίου 2004.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια. 
      Επίσης, ο Βουλευτής κ. Θεόδωρος Πάγκαλος ζητεί άδεια απουσίας στις Βρυξέλλες από τις 19 έως τις 23 Οκτωβρίου 2004 που θα μετάσχει στο Study Committee στο Political Committee της Δυτικοευρωπαϊκής Ένωσης. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια. 
      Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, πενήντα εννέα μαθητές και τρεις συνοδοί δάσκαλοι από το 34ο και το 88ο Δημοτικά Σχολεία της Αθήνας. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Ο κ. Σκοπελίτης ως Κοινοβουλευτικός Εκπρόσωπος του Κομμουνιστικού Κόμματος Ελλάδας, έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Κυρίες και κύριοι συνάδελφοι, κατ’ αρχήν θα ήθελα να επισημάνω ότι η συζήτηση του νομοσχεδίου έγινε και γίνεται σε μία περίοδο έντονης, όμως στείρας αντιπαράθεσης ανάμεσα στα δύο κόμματα του δικομματισμού. Βέβαια σήμερα δεν διαφάνηκε κάτι τέτοιο. Δεν ξέρω όμως, πέραν από τη συμφωνία στο συγκεκριμένο νομοσχέδιο όπου και τα δύο κόμματα διεκδικούν την πατρότητά του, αν υπάρχει κι άλλος λόγος ... 
      ΑΠΟΣΤΟΛΟΣ ΦΩΤΙΑΔΗΣ: Δεν υπάρχει κανείς άλλος λόγος. 
      ΣΤΑΥΡΟΣ ΣΚΟΠΕΛΙΤΗΣ: Μιας αντιπαράθεσης που, όπως είναι γνωστό, έγινε στη βάση των σκανδάλων, των Εξεταστικών Επιτροπών και της απογραφής. Ιδιαίτερα αυτό το τελευταίο στοιχείο, δηλαδή η απογραφή, κυριάρχησε κατά τη συζήτηση της επιτροπής. Όποιος διαβάσει τα πρακτικά της επιτροπής θα δει ότι κάθε άλλο παρά για το νομοσχέδιο, έγινε συζήτηση. Για την απογραφή συζητούσαν τα δύο κόμματα εκεί. 
      Θέλω να πω εδώ ότι και εμείς, το ΚΚΕ δηλαδή, ασχολούμαστε με την απογραφή. Όμως, όχι με τη συγκεκριμένη απογραφή που απασχόλησε κύρια εσάς, αλλά με μία άλλη απογραφή: Αυτήν την απογραφή που κάνει ο ελληνικός λαός, που κάνουν οι εργαζόμενοι και που αφορά τη συρρίκνωση του εισοδήματός τους, την αλματώδη αύξηση της ανεργίας, το κλείσιμο των εργοστασίων, το χάσιμο της δουλειάς τους, το κτύπημα των εργασιακών σχέσεων. 
      Επίσης, μας απασχολεί πάρα πολύ η απογραφή που κάνει ο μικρομεσαίος αγρότης, ιδιαίτερα αυτό το χρονικό διάστημα, όχι πως χθες ήταν καλύτερα τα πράγματα. Η μικρομεσαία αγροτιά απογράφει καθημερινά τη συρρίκνωση του εισοδήματός της, την καταστροφή των καλλιεργειών της. Την ίδια απογραφή κάνουν και τα μεσαία στρώματα που βλέπουν τον τζίρο τους να πέφτει συνεχώς, η νέα γενιά του τόπου μας κλπ. 
      Αυτή είναι η απογραφή που απασχολεί σήμερα εμάς σαν Κομμουνιστικό Κόμμα, αλλά φαίνεται πως απασχολεί και τον ελληνικό λαό αν λάβουμε υπόψη μας τη μαζική συμμετοχή των εργαζομένων της Αθήνας στο συλλαλητήριο που πραγματοποίησε το Κομμουνιστικό Κόμμα το περασμένο Σάββατο. 
      Όσον αφορά την άλλη απογραφή, θα ήθελα να τονίσω τα εξής: Το ΠΑΣΟΚ αντιδρά στη διά μέσου της απογραφής αναθεώρηση των συγκεκριμένων μεγεθών επιμένοντας στη λογική περί ισχυρής Ελλάδας, η οποία στην πράξη αποδείχθηκε ότι είναι ισχυρή για την εξυπηρέτηση συμφερόντων της ολιγαρχίας με ταυτόχρονη όμως χειροτέρευση της θέσης των εργαζομένων και των πλατιών λαϊκών μαζών.
      Η δε Κυβέρνηση της Νέας Δημοκρατίας αξιοποιώντας αυτά τα νέα μεγέθη, αναδεικνύει τη λογική της «καμένης γης», της άσκησης της δημοσιονομικής κατάστασης, για να προβάλει την αναγκαιότητα της ήπιας προσαρμογής, να δικαιολογήσει, δηλαδή, τη λήψη αυτών των οικονομικών μέτρων με βάση και τις υποδείξεις της Ευρωπαϊκής Ένωσης, του Διεθνούς Νομισματικού Ταμείου, αξιοποιώντας βεβαίως την οικονομική πολιτική της προηγούμενης κυβέρνησης του ΠΑΣΟΚ. 
      Τα παραπάνω θα συνοδεύονται βέβαια ταυτόχρονα με μέτρα σε βάρος των εργαζομένων, των φτωχών λαϊκών στρωμάτων με πρόσχημα τη συγκράτηση  και μείωση των ελλειμμάτων και του χρέους. Μιλάμε βεβαίως για μέτρα όπως η συμπίεση του εργατικού εισοδήματος με αυξήσεις στα όρια του επίσημου πληθωρισμού 3,5%, οι οποίες δεν καλύπτουν ούτε το νέο κύμα ανατιμήσεων ούτε την ονομαστική αύξηση του ΑΕΠ 7,5%. Δηλαδή η όποια αύξηση του κοινωνικού πλούτου και της παραγωγικότητας, σε εργασία θα μεταφραστεί σε στήριξη της κερδοφορίας του κεφαλαίου. 
      Θα υπάρξει φορολογική επιβάρυνση βέβαια μέσω της αύξησης των έμμεσων φόρων για να αντισταθμιστούν οι απώλειες των δημοσίων εσόδων από τις φοροαπαλλαγές προς το μεγάλο κεφάλαιο, ιδιωτικοποίηση δημοσίων επιχειρήσεων και εκποίηση δημόσιας περιουσίας, περιορισμός των δημοσίων δαπανών ο οποίος θα επιδιωχθεί μέσα από τη μείωση των δαπανών στις κοινωνικές ανάγκες της υγείας, της παιδείας και της πρόνοιας, με συνέπεια την παραπέρα εμπορευματοποίησή τους, αλλά και τη συρρίκνωση των δημοσίων υπηρεσιών –για παράδειγμα, οι ελεγκτικές υπηρεσίες- για την παράδοσή τους στους ιδιώτες.
      Κύριε συνάδελφε, εμείς λέμε ότι αυτή είναι η αλήθεια και ότι δεν πρέπει οι εργαζόμενοι και τα φτωχά λαϊκά στρώματα να εγκλωβιστούν στη λογική των υψηλών ή χαμηλών ελλειμμάτων, να μην επιτρέψουν τη θυσία του λαϊκού εισοδήματος στο όνομα της συγκράτησης και της μείωσης των ελλειμμάτων και του χρέους, να απαιτήσουν να τα αναπληρώσει η οικονομική ολιγαρχία γιατί αυτή ωφελήθηκε απ΄ αυτήν την πολιτική. Να σηματοδοτήσουν την απειθαρχία τους στις κατακτήσεις της Ευρωπαϊκής Ένωσης, του Διεθνούς Ταμείου και στην πολιτική της Νέας Δημοκρατίας και του ΠΑΣΟΚ. Να περάσουν στην αντεπίθεση προβάλλοντας συνδυασμένους στόχους και αιτήματα ικανοποίησης των σύγχρονων λαϊκών αναγκών, στην προοπτική της αντιστοίχισης του οικουμενικού χαρακτήρα της παραγωγής της εργασίας με την κοινωνική ιδιοκτησία στα βασικά και συγκεντρωμένα μέσα παραγωγής. 
      Κύριοι συνάδελφοι, αυτά είχα να πω γενικά. Τώρα όσον αφορά το νομοσχέδιο, θα πω το εξής. Με το παρόν νομοσχέδιο τονίσαμε και κατά τη συζήτηση στην επιτροπή –είμαστε οι μόνοι που αναφερθήκαμε τότε στο νομοσχέδιο- ότι επιχειρείται μια ριζική αναμόρφωση της νομοθεσίας και του λειτουργικού πλαισίου των ΑΕΔΑΚ  από τη σκοπιά της καλύτερης εξυπηρέτησης των σύγχρονων αναγκών της πλουτοκρατίας και της ενσωμάτωσης των «ευρωενωσιακών» οδηγιών στην ελληνική νομοθεσία. 
      Το νομοσχέδιο εντάσσεται στη διαδικασία δημιουργίας μιας ενιαίας ευρωπαϊκής Κεφαλαιαγοράς, η οποία με καλύτερο τρόπο θα καλύπτει τις ανάγκες χρηματοδότησης του ευρωπαϊκού κεφαλαίου. Προσπαθεί να δημιουργήσει ένα ανταγωνιστικό ευρωπαϊκό πλαίσιο, έτσι ώστε οι ευρωπαϊκές εταιρίες διαχείρισης κεφαλαίων να αντιμετωπίσουν από καλύτερες θέσεις κύρια τις αντίστοιχες αμερικάνικες εταιρείες. Επιδιώκουν, δηλαδή, να διασφαλίσουν τα συμφέροντα του ευρωπαϊκού κεφαλαίου στην όξυνση του ανταγωνισμού, ιδιαίτερα –επαναλαμβάνω -με τα αμερικανικά κεφάλαια. 
      Με το νομοσχέδιο προωθείται η απελευθέρωση της αγοράς των αμοιβαίων κεφαλαίων, δίνεται η δυνατότητα λειτουργίας υποκαταστημάτων των ευρωπαϊκών εταιρειών διαχείρισης κεφαλαίων στη χώρα μας και αντίστοιχα δίνεται η δυνατότητα στις ελληνικές να δημιουργούν δικά τους υποκαταστήματα στις ευρωπαϊκές χρηματαγορές. 
      Επίσης, το νομοσχέδιο ενισχύει το ρόλο των ΑΕΔΑΚ και αναβαθμίζει τη λειτουργία τους μέσα από τη δυνατότητα επέκτασης που τους παρέχει των επενδυτικών τους επιλογών και σε άλλες –στις περισσότερες- κατηγορίες χρηματοπιστωτικών μέσων. Τους παρέχει τη δυνατότητα επίσης επέκτασης της διαχείρισης των χαρτοφυλακίων που αναλαμβάνουν και στα ατομικά χαρτοφυλάκια, αλλά και πάνω απ’ όλα της διαχείρισης των αποθεματικών των ασφαλιστικών ταμείων, της διαχείρισης των αμοιβαίων κεφαλαίων που θα δημιουργούν τα νέα ιδιωτικού χαρακτήρα ταμεία επαγγελματικής ασφάλισης, τα οποία νομοθετήθηκαν με τον αντιασφαλιστικό ν. 3029/2002 της κυβέρνησης του ΠΑΣΟΚ και συμβάλλουν στο ξεθεμελίωμα του δημόσιου χαρακτήρα της κοινωνικής ασφάλισης.
      Πρόκειται, δηλαδή, για ασφαλιστικά ταμεία τα οποία είναι μεγάλα χρηματοπιστωτικά ιδρύματα και τα οποία, με βάση και την αντίστοιχη ευρωενωσιακή οδηγία θα πρέπει να διαδραματίσουν έναν κεντρικό ρόλο στην ολοκλήρωση, αποτελεσματικότητα και ρευστότητα των χρηματοπιστωτικών αγορών.
      Μέσα απ’ αυτά τα ιδρύματα ενθαρρύνεται ο αναπροσανατολισμός της αποταμίευσης προς τον τομέα των επαγγελματικών συνταξιοδοτικών παροχών και διά μέσου αυτού στις χρηματαγορές. Δηλαδή επιδιώκετε με τα χρήματα των εργαζομένων να στηρίξετε τις χρηματοοικονομικές ανάγκες των επιχειρήσεων για να ενισχύουν την ανταγωνιστικότητά τους, την επιχειρηματική τους δραστηριότητα, για να μπορούν πιο αποτελεσματικά να εκμεταλλεύονται τους εργαζόμενους. 
      Τα χρήματα αυτών των ταμείων, αλλά και τα αποθεματικά των ασφαλιστικών ταμείων επιδιώκεται να τοποθετούνται σε αμοιβαία κεφάλαια, τα οποία θα τα διαχειρίζονται οι ΑΕΔΑΚ. Αυτήν την ανάγκη σήμερα έρχεστε να καλύψετε με τη συγκεκριμένη διάταξη στο παρόν νομοσχέδιο.
      Θα πρέπει να τονίσω εδώ ότι πέραν της συμφωνίας των δύο μεγάλων κομμάτων στο συγκεκριμένο σημείο, συμφωνεί και ο Συνασπισμός, αφού δεν απορρίπτει την ιδέα της δραστηριοποίησης των ΑΕΔΑΚ στο χώρο της διαχείρισης των αποθεματικών των ασφαλιστικών ταμείων. 
      ΑΙΚΑΤΕΡΙΝΗ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν ακούσατε, κύριε συνάδελφε, στην επιτροπή, γιατί φύγατε.
      ΣΤΑΥΡΟΣ ΣΚΟΠΕΛΙΤΗΣ: Απλά ζητάει τη συναίνεση των εργαζομένων και των συνταξιούχων. 
      Βέβαια το παραπάνω δεν αποτελεί τη μόνη ταύτιση με το νομοσχέδιο, αφού συμφωνεί και με τη διεύρυνση των δραστηριοτήτων των ΑΕΔΑΚ. Απλά ανησυχεί για τις ανακατατάξεις που θα προκύψουν απ’ αυτήν τη διεύρυνση. 
      Τέλος, κύριοι της Κυβέρνησης, με το παρόν νομοσχέδιο επιδιώκετε να συγκεντρώσετε τα κεφάλαια, αξιοποιώντας διάφορες μορφές χρηματοοικονομικών μέσων σε όλο και λιγότερες εταιρείες διαχείρισης κεφαλαίων. Θέλετε να συμβάλετε στη μεγέθυνση αυτών των εταιρειών και κατ’ επέκταση, να ενισχύσετε τους τραπεζιτικούς ομίλους, στους οποίους με βάση το νομοσχέδιο θα πρέπει να ανήκει το 51% του μετοχικού κεφαλαίου της ΑΕΔΑΚ.
      Με βάση, λοιπόν, τα παραπάνω, κύριοι συνάδελφοι, με το ότι το παρόν νομοσχέδιο έρχεται να ενισχύσει το ρόλο των χρηματαγορών του Χρηματιστηρίου Αξιών Αθηνών και τον παρασιτικό χαρακτήρα, έρχεται να στηρίξει τις ανάγκες ρευστότητας του μεγάλου κεφαλαίου, το Κομμουνιστικό Κόμμα της Ελλάδας καταψηφίζει το υπό συζήτηση νομοσχέδιο.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκοπελίτη.
      Η κ. Ξηροτύρη έχει το λόγο.
      ΑΙΚΑΤΕΡΙΝΗ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, με το συζητούμενο σχέδιο νόμου ενσωματώνονται στην ελληνική νομοθεσία οι οδηγίες 107 και 108 του 2001 που αφορούν τις Ανώτατες Εταιρείες Διαχείρισης Αμοιβαίων Κεφαλαίων, τους οργανισμούς συλλογικών επενδύσεων σε κινητές αξίες, αμοιβαία κεφάλαια και επιφέρουν, όπως αναφέρεται στην αιτιολογική έκθεση, σημαντικές αλλαγές στην οδηγία 85/611 και κατ’ αντιστοιχία στο σχετικό νόμο 1969/1991. 
      Όπως αναφέρεται, κρίνεται ότι για την προσαρμογή αυτή και παράλληλα για την τήρηση ορισμένων εθνικών διατάξεων, υπάρχει η ανάγκη ενός νέου νόμου, ο οποίος θα επιτυγχάνει την ορθολογική κατανομή της ύλης, σαφήνεια και ευκολία κατανόησης. Σ’ αυτήν την κατεύθυνση νομίζω ότι θα πρέπει να καταβληθεί μεγαλύτερη προσπάθεια, ούτως ώστε το νομοσχέδιο αυτό να έχει ουσιαστική συμβολή. 
      Από το γεγονός ότι διατηρούνται ορισμένες εθνικές διατάξεις ή δημιουργούνται νέες, προκύπτει πράγματι το πρόσθετο ενδιαφέρον, αλλά και οι δυσκολίες αυτού του νομοσχεδίου. Μετά τα όσα έχουν συμβεί στον τόπο μας από τα κενά που υπήρχαν για αρκετά μεγάλο χρονικό διάστημα στη νομοθεσία, την ασάφεια και την πολυπλοκότητα από πολλούς παράγοντες όλα αυτά τα χρόνια και ιδιαίτερα την περίοδο 1999-2001 δημιουργήθηκε μία νοσηρή κατάσταση. Οι κακοί χειρισμοί στο όλο σύστημα, οι χειραγωγήσεις και οι παρεμβάσεις, η επιρροή των μεγάλων παραγόντων εξαφάνισαν τον όποιο επενδυτικό χαρακτήρα του Χρηματιστηρίου και ενίσχυσαν την κερδοσκοπία. Οι επενδυτές εγκλωβίστηκαν, στέρεψε η ιδιωτική αποταμίευση, ενώ αποκτήθηκε η οικονομική ισχύς από λίγους που επεβλήθησαν στη συνέχεια στην πολιτεία και διαμόρφωσαν δεσπόζουσα θέση σε κρίσιμους τομείς της λειτουργίας της αγοράς και σε κρίσιμους τομείς της λειτουργίας του κράτους.
      Ας δούμε σύντομα πως διαμορφώθηκε η κατάσταση μέχρι σήμερα. Δεν παραβλέπει κανείς το γεγονός ότι η αυξανόμενη διεθνοποίηση της ελληνικής κεφαλαιαγοράς, η ανεξέλεγκτη εισροή και εκροή βραχυπρόθεσμων κερδοσκοπικών κεφαλαίων και οι εξελίξεις στα διεθνή χρηματιστήρια σε συνδυασμό με τις επιλογές των νομισματικών αρχών της Ευρωπαϊκής Ένωσης, των ΗΠΑ και της Ιαπωνίας, δημιούργησαν ένα κλίμα αστάθειας, κάνοντας την εγχώρια κεφαλαιαγορά πάρα πολύ ευάλωτη στις κερδοσκοπικές πιέσεις. Από την άλλη πλευρά, πρέπει αν σημειώσουμε ότι ενώ όλα τα χρηματιστήρια του κόσμου είναι θεσμοί της αγοράς και όχι του κράτους, μονάχα στην Ελλάδα το Χρηματιστήριο μετατράπηκε σε έναν ιδιότυπο ευρύτερο κυβερνητικό πολιτικό μηχανισμό. 
      Λαμβάνοντας υπόψη ότι στη χώρα μας, στο Χρηματιστήριο κατ’ αρχήν συμμετείχε περιορισμένος αριθμός μεγάλων επιχειρήσεων και πολύ περισσότερο ότι στη συνέχεια εισήλθαν και αμφιλεγόμενης ικανότητας εταιρίες, οι λεγόμενες «φάντασμα ή φούσκα» κανείς δεν μπορεί να αμφισβητήσει ότι το Χρηματιστήριο στη χώρα μας λειτούργησε και λειτουργεί ως χώρος κερδοσκοπίας, ανακατανομής εισοδήματος και κερδών υπέρ του χρηματιστηριακού μεγάλου κεφαλαίου. Κατά συνέπεια ενώ το Χρηματιστήριο θεωρητικά θα διευκόλυνε ως ένα βαθμό την διακλαδική ροή κεφαλαίων στην οικονομία, δημιούργησε μεγάλες οικονομικές και κοινωνικές παρενέργειες σε βάρος των λαϊκών στρωμάτων.
      Η παρατεταμένη άνθηση κερδών και ταυτόχρονα οι προσδοκίες υψηλών κερδών στην πορεία προς την Ευρωπαϊκή Ένωση, δημιούργησαν στους απλούς πολίτες ψευδαισθήσεις για τον πραγματικό ρόλο του Χρηματιστηρίου με πολύ μεγάλες παρενέργειες κοινωνικές και πολιτικές. Οι αξίες του τζόγου και της κερδοσκοπίας έγιναν για μία παρατεταμένη περίοδο ύψιστες αξίες της ζωής, ενώ αυτές της εργασίας, του μόχθου και της δημιουργίας υποχώρησαν. Έγιναν ξεπερασμένες και γραφικές. Εδώ ο ρόλος μας ως Βουλευτών είναι πολύ μεγάλος. Πρέπει να καταβάλουμε πολύ μεγάλη προσπάθεια και να μην παραμείνουμε μόνο στην επικοινωνιακή πολιτική και στις στείρες αντιπαραθέσεις των δύο μεγάλων κομμάτων που έχουν την ευθύνη γι’ αυτήν την κατάντια. Πρέπει να επαναφέρουμε κάποια ισορροπία στην κοινωνία μας.
      Αποφεύγοντας τη θεοποίηση και τη δαιμονολογία του Χρηματιστηρίου, χρειάζεται να δούμε αν μπορούν όντως να ληφθούν μέτρα σωστότερης λειτουργίας και ποια πρέπει να είναι αυτά. Το ερώτημα θα μπορούσε να διατυπωθεί διαφορετικά. Θα μπορούσε το Χρηματιστήριο να λειτουργήσει κυρίως ως επενδυτικός μηχανισμός άντλησης και διάθεσης κεφαλαίων και να συρρικνώσει αντίστοιχα την κερδοσκοπική δραστηριότητα; Το νομοσχέδιο που συζητάμε σήμερα τι προσπαθεί να κάνει; 
      Είναι σαφές ότι ένας από τους βασικούς στόχους του νομοσχεδίου, είναι η διεύρυνση των δραστηριοτήτων των εταιριών επενδύσεων. Διεύρυνση με νέες επενδυτικές υπηρεσίες, όπως η διαχείριση ατομικών χαρτοφυλακίων πελατών, η διαχείριση πόρων των συνταξιοδοτικών ταμείων, η παροχή επενδυτικών συμβουλών, η φύλαξη και η διοικητική διαχείριση μεριδίων οργανισμών συλλογικών επενδύσεων, υπηρεσίες που μέχρι σήμερα καλυπτόντουσαν από τις ΕΠΕΥ και τις Τράπεζες. 
      Είναι προφανές ότι αυτή η διεύρυνση αρχικά εμφανίζει στοιχεία βελτίωσης του ανταγωνισμού. Παράλληλα όμως δημιουργεί συνθήκες για σημαντικές ανακατατάξεις στην αγορά κεφαλαίου ιδιαίτερα στα πλαίσια των τραπεζικών ομίλων που διαθέτουν θυγατρικές ΑΕΔΑΚ και ΕΠΕΥ, όπου και οι δύο θα παρέχουν τις ίδιες υπηρεσίες. Αυτές οι ανακατατάξεις πρέπει να εκτιμηθούν σοβαρά. Για μας θα έπρεπε αυτό το νομοσχέδιο να συνοδεύεται από μία ολοκληρωμένη τεχνικοοικονομική μελέτη για τις επιπτώσεις που θα προκληθούν από αυτές.
      Επειδή από την άλλη πλευρά υποχωρούν σημαντικά οι εθνικοί περιοριστικοί όροι και εντείνεται ο διακοινοτικός ανταγωνισμός, στα πλαίσια της ενιαίας ευρωπαϊκής κεφαλαιαγοράς η Κυβέρνηση όφειλε να συνεκτιμήσει με τη συναρμόνιση των οδηγιών 107 και 108 τις επιπτώσεις από αυτό το άνοιγμα που επιχειρεί σε διασυνοριακό επίπεδο. Με αυτά τα δεδομένα δεν είμαστε σίγουροι ότι θα επιτευχθεί η επιδιωκόμενη και ιδιαίτερα επιθυμητή προσέλκυση ξένων κεφαλαίων.
      Κύριοι συνάδελφοι, κάθε βήμα που συνοδεύει το άνοιγμα της ελληνικής κεφαλαιαγοράς σε ευρωπαϊκό επίπεδο πρέπει να συνοδεύεται με βελτίωση της εποπτείας και της συνεργασίας των εποπτικών αρχών. 
      Οι διαδικασίες που ορίζει το νομοσχέδιο για τη στενότερη συνεργασία της Εθνικής Επιτροπής Κεφαλαιαγοράς με τις αντίστοιχες των άλλων κρατών-μελών στις δραστηριότητες των ΑΕΔΑΚ και των εταιρειών διαχείρισης των άλλων κρατών-μελών αποτελεί πράγματι ένα θετικό βήμα. Όσο διεθνοποιούνται οι συναλλαγές και οι επενδύσεις, τόσο υπάρχει ανάγκη ενίσχυσης της διεθνούς συνεργασίας. 
      Στο πεδίο, όμως, που πρέπει να υπάρξει μέγιστη προσοχή είναι η προστασία των επενδυτών και ιδιαίτερα των μικροεπενδυτών. Η εποπτεία της Επιτροπής Κεφαλαιαγοράς, και με αυτό το νομοσχέδιο, είναι προσανατολισμένη σε διοικητικού χαρακτήρα ελέγχους, δεν διασφαλίζει την διαφάνεια επί της ουσίας της λειτουργίας των εταιριών επενδύσεων και δεν δίδει ελεγκτική έμφαση στο διαχειριστικό κίνδυνο που αντιμετωπίζουν οι επενδυτές. 
      Βεβαίως, στη χώρα μας υπάρχει αρνητική εμπειρία σ’ αυτόν τον τομέα. Η χρηματιστηριακή φούσκα, η οποία λειτούργησε σε βάρος των λαϊκών αποταμιεύσεων, κυρίως τη διετία 1999-2001, αποτελεί ένα πλήγμα στην αξιοπιστία ενός οργανωμένου κράτους δικαίου. Το θέμα παραμένει ανοικτό για τον τρόπο με τον οποίο το χειρίστηκαν οι προηγούμενες κυβερνήσεις, αλλά και για τον διαφαινόμενο χειρισμό. Φοβούμαι μήπως επικρατήσει στις ενέργειες της Κυβέρνησης ο ρεμβασισμός και η λογική της επικοινωνιακής τακτικής σε βάρος της μεγάλης προσπάθειας που πρέπει να γίνει για πλήρη διαφάνεια και εξορθολογισμό των ρυθμίσεων των χρηματιστηριακών δραστηριοτήτων. 
      Θα ήθελα τώρα να αναφερθώ επί της αρχής σε ορισμένα άρθρα του νομοσχεδίου. Ξεκινώ από το άρθρο 5, όπου αναφέρεται ότι είναι υποχρεωτική η ρύθμιση του κατοχής του 51% του μετοχικού κεφαλαίου των ΑΕΔΑΚ σε ένα ή περισσότερα πιστωτικά ιδρύματα. Μπορεί να πει κανείς ότι αυτό ενισχύει τη φερεγγυότητα των ΑΕΔΑΚ, αλλά ταυτόχρονα διευκολύνει τη συγκέντρωση δραστηριοτήτων των ΑΕΔΑΚ στα μεγάλα πιστωτικά ιδρύματα με ενδεχόμενο τη δημιουργία δεσπόζουσας θέσης στο χώρο των εταιρειών επενδύσεων, καθώς και μεγάλες ανακατατάξεις στην αγορά, ιδιαίτερα στο πλαίσιο των τραπεζικών ομίλων με θυγατρικές ΑΕΔΑΚ και ΑΕΠΕΥ, όπως συγχωνεύσεις και καταργήσεις εταιρειών που θα προκαλέσουν, μεταξύ των άλλων, και σημαντικό κύμα ανεργίας σ΄ αυτόν το τομέα.
      Στο ίδιο άρθρο, όπως και σε ένα άλλο άρθρο του νομοσχεδίου, δίδεται η δυνατότητα στα ασφαλιστικά ταμεία να δραστηριοποιηθούν σε εταιρείες επενδύσεων. Είναι μία ενέργεια που δεν μπορεί να γίνει αποδεκτή, γιατί συνέβησαν πολλά στο παρελθόν και μάλιστα χωρίς να υπάρχει η συναίνεση των αντιπροσωπευτικών οργανώσεων των εργαζομένων και των συνταξιούχων, καθώς είναι γνωστή η κακοδιαχείριση των αποθεματικών των ασφαλιστικών ταμείων από τον έλεγχο και τις κατά καιρούς κρατικές παρεμβάσεις. 
      Ο Συνασπισμός Ριζοσπαστικής Αριστεράς διαβλέπει πάρα πολύ καλά σε κάθε νομοσχέδιο τους κινδύνους που υπάρχουν για τους εργαζόμενους, για τα ασφαλιστικά ταμεία και αυτό το τονίσαμε και κατά τη συζήτηση στην επιτροπή, αλλά και σήμερα στην επί της αρχής συζήτηση του νομοσχεδίου στην Ολομέλεια.
      Με το άρθρο 6 διαφαίνεται μία γραφειοκρατικού χαρακτήρα εποπτεία προς τις ΑΕΔΑΚ από την Επιτροπή Κεφαλαιαγοράς όσον αφορά τη χορήγηση άδειας λειτουργίας τους, την οργανωτική τους διάρθρωση, τις διοικητικές και λογιστικές τους διαδικασίες, ενώ δεν συμπεριλαμβάνονται διατάξεις που δίνουν έμφαση στη διαχείριση του κινδύνου ζημιών των πελατών τους. 
      Κύριοι συνάδελφοι, θα ήθελα να τονίσω σ’ αυτό το σημείο ότι παραμένει ασαφές –και δεν ξέρω πώς θα το λύσουμε στην κατ’ άρθρον συζήτηση- το θέμα του ουσιαστικού ελέγχου των εταιρειών που διαθέτουν μέχρι 10% στα όργανα αυτά, στις ΑΕΔΑΔ κ.λπ, τις οποίες ελέγχει η Επιτροπή Κεφαλαιαγοράς, το πως θα συνδεθεί αυτό αργότερα με τις διατάξεις ή και το πως συνδέεται με τις μέχρι σήμερα διατάξεις για τους βασικούς μετόχους και το σχετικό ασυμβίβαστο. 
      Στο άρθρο 11 υπάρχει το ανάγλυφο έλλειμμα του νομοσχεδίου. Η Επιτροπή Κεφαλαιαγοράς, με απόφασή της, θεσπίζει κανονισμούς συμπεριφοράς που πρέπει να τηρούνται από τις ΑΕΔΑΚ και τα καλυπτόμενα πρόσωπα, όπως αυτά ορίζονται στην εν λόγω απόφαση. 
      Παραθέτει δε κατ’ ελάχιστον και τελείως ενδεικτικά στοιχεία και γενικούς κανόνες του υπό θέσπιση κανονισμού συμπεριφοράς, χωρίς συγκεκριμένη χρονική δέσμευση θέσπισης και υλοποίησής του, γεγονός που οδηγεί στο συμπέρασμα ότι η χρηματιστηριακή αγορά θα λειτουργεί με ρυθμίσεις χωρίς κωδικοποίηση.
      Όμως, στις αρχές του 2004 είχε έρθει στη Βουλή των Ελλήνων σχέδιο νόμου με το γενικό τίτλο «Κώδικας της Κεφαλαιαγοράς». Έτσι και τώρα κάτι ανάλογο θα έπρεπε να συνοδεύει το συγκεκριμένο νομοσχέδιο, ώστε να αποτελεί μία ολοκληρωμένη πρόταση ρύθμισης της χρηματιστηριακής νομοθεσίας.
      Στο άρθρο 16 επιχειρείται η ανάπτυξη των όρων εποπτείας και ελέγχου των ΑΕΔΑΚ, από την Επιτροπή Κεφαλαιαγοράς. Το σύστημα εποπτείας είναι βελτιωμένο σε σχέση με τα ισχύοντα, το ίδιο και οι κυρώσεις, όπως και ο έλεγχος των ΑΕΔΑΚ με βάση τις δηλώσεις που καταγράφονται στα ενημερωτικά δελτία. Είναι όμως επιφανειακός και οι κατά καιρούς επιβαλλόμενες κυρώσεις είναι αναντίστοιχες των παρεμβατικών καταστάσεων που αντιμετωπίζουμε. 
      Τα πρόσφατα γεγονότα επιβεβαιώνουν αυτήν μας την εκτίμηση και θα λέγαμε ότι οι ποινές οι οποίες προβλέπονται και γενικότερα το σύστημα των ποινών είναι κατά πολύ κατώτερο και από τις ποινές και από τις αυστηρές ρυθμίσεις που ισχύουν στον ευρωπαϊκό χώρο, με τις οποίες υποτίθεται ότι το νομοσχέδιο αυτό έρχεται κατά κύριο λόγο να εναρμονίσει τις διατάξεις της χώρας.
      Τελειώνοντας, κύριοι και κυρίες συνάδελφοι, θα ήθελα να τονίσω ότι δεν πρέπει να ξεχνάμε πως οι όποιες θεσμικές ρυθμίσεις έχουν πάντα τα όριά τους. Το Χρηματιστήριο, ο στοιχειακός μηχανισμός ρύθμισης της διακλαδικής ροής των κεφαλαίων στην καπιταλιστική οικονομία, ενέχει πάντα το χαρακτήρα του επενδυτικού ρίσκου και εκτρέφει αντικειμενικά την κερδοσκοπία. Κατά συνέπεια, ο ρόλος του δεν πρέπει να υπερβάλλεται στην επενδυτική και άμεσα αναπτυξιακή διαδικασία. Η ριζική αλλαγή του τρόπου λειτουργίας του προϋποθέτει γενικότερες αλλαγές στον οικονομικό μηχανισμό και στις επιλογές της οικονομικής πολιτικής, ούτως ώστε όλο αυτό το πλέγμα των δραστηριοτήτων να μην εξυπηρετεί τα μεγάλα συμφέροντα, αλλά τις αναπτυξιακές ανάγκες του τόπου που είναι πάρα πολλές και που πρέπει να είναι προς όφελος του κοινωνικού συνόλου, γιατί τα προβλήματα του κοινωνικού συνόλου είναι επίσης πάρα πολλά.
      Θα ήθελα εδώ να υπενθυμίσω, ότι πολλά έχουν λεχθεί σ΄ αυτήν τη Βουλή για το τι θα έπρεπε να έχει γίνει μέχρι σήμερα. Όμως, καμία από τις μεγάλες χρηματιστηριακές υποθέσεις που συγκλόνισαν την αγορά, την κοινωνία και το πολιτικό σύστημα δεν έχει ολοκληρωθεί, από την υπόθεση της Λαυρεωτικής το 1992-1993, από την υπόθεση της Δέλτα Χρηματιστηριακής το 1996-1997, από την υπόθεση των μετοχών που χαρακτηρίστηκαν ως «φούσκες» και παρέσυραν το επενδυτικό κοινό. Επομένως, προκύπτει η έλλειψη ενός πολιτικού και δικαιικού μηχανισμού άμεσης αντιμετώπισης του οικονομικού εγκλήματος που να αντιστοιχεί στις εξελίξεις και στην πραγματικότητα και που να λειτουργεί αμέσως με τρόπο αποτρεπτικό και κατασταλτικό. 
      Αυτό το νομοσχέδιο δεν μπορεί να λύσει τέτοια θέματα. Δε διαβλέπουμε ακόμη τέτοια διάθεση από τη νέα Κυβέρνηση και γι’ αυτόν το λόγο καταψηφίζουμε αυτό το νομοσχέδιο, παρά τις ορισμένες θετικές διατάξεις που προκύπτουν κυρίως από την ανάγκη της εναρμόνισης. 
      Ο Συνασπισμός Ριζοσπαστικής Αριστεράς βεβαίως απαιτεί τη διαφάνεια και την εξυγίανση σε κάθε τομέα διαχείρισης δημόσιων και ιδιωτικών πόρων, αποδέχεται τον καταλογισμό ευθυνών, κυρίως όμως επιμένει προς την κατεύθυνση ρυθμίσεων και θεσμικών αναδιαρθρώσεων που θα διασφαλίζουν την προστασία των επενδυτών, τη διαφάνεια και την αξιοποίηση των χρηματιστηριακών επενδύσεων προς όφελος της ανάπτυξης και όχι της κερδοσκοπίας, προς όφελος του κοινωνικού συνόλου.
      ΠΡΟΕΔΡΕΥΩΝ (Σωτήριος Χατζηγάκης): Ευχαριστούμε την κ. Ξηροτύρη.
      Κυρίες και κύριοι συνάδελφοι, ο συνάδελφος κ. Διαμαντίδης ζητεί άδεια απουσίας στο εξωτερικό από 16 έως 20 Οκτωβρίου 2004. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Κυρίες και κύριοι συνάδελφοι, θα ήθελα να παρακαλέσω το Σώμα να δώσει στον κ. Βερελή την άδεια να εγγραφεί στον κατάλογο των ομιλητών διότι λόγω της συνεδριάσεως που είχε το κόμμα του δεν κατέστη εφικτό να εγγραφεί εγκαίρως.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε ομοφώνως και ο κ. Βερελής εγγράφεται ως έκτος ομιλητής κι εδώ κλείνει ο κατάλογος.
      Ο κ. Πολύζος έχει το λόγο. 
      ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κυρίες και κύριοι συνάδελφοι το συζητούμενο νομοσχέδιο για τις ανώνυμες εταιρείες διαχείρισης αμοιβαίων κεφαλαίων είναι πάρα πολύ σημαντικό, καθώς για πρώτη φορά καταβάλλεται σοβαρή προσπάθεια να ανοίξει μια νέα ελπιδοφόρα σελίδα στον συγκεκριμένο οικονομικό τομέα. Ασφαλώς πρόκειται για ένα άκρως τεχνικό νομοσχέδιο και οι συνάδελφοι που ασχολούνται με τα οικονομικά θέματα είναι οι πλέον αρμόδιοι να τοποθετηθούν επ’ αυτού και να το αναλύσουν εις βάθος. Ωστόσο θα πρέπει να υπογραμμιστεί πως είναι αναγκαίο να υπάρξει στο χώρο των κεφαλαιαγορών μια ριζική αναδιάρθρωση και το σημερινό νομοσχέδιο κινείται αναμφίβολα σοβαρά προς αυτήν την κατεύθυνση. 
      Η Ελλάδα έστω και καθυστερημένα, αφού η προηγούμενη κυβέρνηση έπρεπε να το είχε φέρει στη Βουλή για ψήφιση εδώ και δυο χρόνια, έρχεται να εναρμονίσει τους μηχανισμούς με τους οποίους λειτουργεί η κεφαλαιαγορά με βάση τα ισχύοντα στην Ευρωπαϊκή Ένωση. 
      Ποιος όμως άραγε δεν θα συμφωνήσει ότι η εμπειρία της ελληνικής κοινωνίας στον τομέα αυτό υπήρξε δυσάρεστη; Ποιος μπορεί να ξεχάσει τα γεγονότα του χρηματιστηρίου, κυρίως από το 1999 έως το 2001 όταν έπληξαν κατά τρόπο απαράδεκτο και βάναυσο μεγάλη μερίδα των απλών πολιτών αλλά και αυτό ακόμη το κύρος του κράτους; Και θεωρώ ότι εξ ίσου σοβαρό είναι και αυτό το οποίο ανέφερα, δηλαδή το κύρος του κράτους γιατί τονίζουμε περισσότερο την απώλεια χρήματος την οποία υπέστησαν οι απλοί πολίτες. 
      Οι ευθύνες των κυβερνήσεων των τελευταίων ετών είναι κάτι παραπάνω από τεράστιες. Είναι τόσο μεγάλες όσο και το μέγεθος του σκανδάλου που προκλήθηκε από την κερδοσκοπία των επιτηδείων, για να μην πω των αετονύχηδων σε βάρος των κόπων και του ιδρώτα της μεγάλης μερίδας του ελληνικού λαού. 
      Τα τρία χρόνια 1999-2001 το χρηματιστήριο από υγιής θεσμός για την άντληση κεφαλαίων μετατράπηκε σε ναό του τζόγου. Τότε επίσημα χείλη της κυβέρνησης δήλωναν με υπερηφάνεια ότι το Χρηματιστήριο αποτελούσε τον καθρέφτη της ελληνικής οικονομίας και οι Έλληνες πολίτες, πιστεύοντας σε αυτά τα ωραία λόγια αλλά κούφια, όπως φάνηκε στη συνέχεια, έριξαν στο Χρηματιστήριο μισθούς, συντάξεις, οικονομίες και κόπους μιας ολόκληρης ζωής. Ο απλός υπάλληλος, ο αγρότης, ο εργάτης, ο συνταξιούχος, άκουσε εκείνα τα γνωστά λόγια και τελικά 3 τρισεκατομμύρια δραχμές άλλαξαν χέρια μέσα σε ελάχιστο χρονικό διάστημα εις βάρος των απλών πολιτών. Ήταν οι ίδιοι που θεοποίησαν τις αξίες του τζόγου και του εύκολου χρήματος για μια μεγάλη περίοδο απαξιώνοντας με τον χειρότερο τρόπο το νόημα και την αξία της καθημερινής εργασίας. 
      Ποιος θα δώσει τελικά εξηγήσεις σε αυτούς τους πολίτες; Ποιος θα λογοδοτήσει για τον τρόπο που έγινε η μεγαλύτερη έως τώρα, κατά επιεική έκφραση ανακατανομή του πλούτου στη χώρα; Ο πρώην Πρωθυπουργός και οι αρμόδιοι Υπουργοί του; Απλά σήκωναν τους ώμους τους και έλεγαν  «Ας πρόσεχαν οι απλοί άνθρωποι. Αυτοί είναι οι κανόνες της αγοράς».
      Κυρίες και κύριοι συνάδελφοι το συζητούμενο νομοσχέδιο αποτελείται από τρεις σημαντικούς, βασικούς άξονες. 
      Ο πρώτος,  είναι η διεύρυνση των αρμοδιοτήτων των ανωνύμων εταιρειών διαχείρισης αμοιβαίων κεφαλαίων.
      Ο δεύτερος άξονας, είναι η ενίσχυση του εποπτικού ελέγχου αυτών των εταιρειών -που νομίζω ότι είναι ο πλέον βασικός- από τις αρμόδιες αρχές του κράτους.
      Ο τρίτος, είναι η προστασία των συμφερόντων των επενδυτών όχι μόνον σε ελληνικό αλλά και σε ευρωπαϊκό επίπεδο. Αποτελεί αναμφίβολα ανάγκη και απαίτηση των καιρών η αναβάθμιση της λειτουργίας των αγορών και η δημιουργία ενός σύγχρονου και ανταγωνιστικού πλαισίου ώστε και οι ελληνικές εταιρείες να είναι σε θέση να αντιμετωπίζουν το διεθνή ανταγωνισμό, ταυτόχρονα όμως θα πρέπει να προστατευθεί και ο επενδυτής. Ωστόσο θα πρέπει στο μέλλον να διασφαλιστεί η λειτουργία ενός χρηματιστηρίου που δεν θα ενισχύει τις κερδοσκοπικές τάσεις ή θα επιτρέπει σε εταιρείες φαντάσματα, που ζήσαμε όλοι, να εξαπατούν τους απλούς και ανώνυμους μικροεπενδυτές, γιατί η ελληνική κοινωνία δεν έχει πλέον περιθώρια αντοχής και ανοχής απέναντι σε καλοστημένες και προσχεδιασμένες «ανακατανομές» του πλούτου της. Αντίθετα, μετά από όσα έγιναν το 1999 οι πολίτες περιμένουν την προστασία των επενδύσεών τους, τη διαφάνεια και την αξιοπιστία στις χρηματιστηριακές επενδύσεις που θα πρέπει να έχουν έναν και μόνο στόχο, κατά τη δική μου άποψη, την υγιή ανάπτυξη προς όφελος του κοινωνικού συνόλου και μόνο, αλλά και την αξιοπιστία του ελληνικού κράτους, γιατί αρκετά τρώθηκε με εκείνες τις περιπέτειες τις οποίες πρέπει να ξεχάσουμε, πλην όμως τα προβλήματα οποία υπέστη ο ελληνικός λαός και περισσότερο οι απλοί άνθρωποι είναι τέτοια, που δεν νομίζω ότι μπορούν να επουλωθούν. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, πενήντα οκτώ μαθητές και μαθήτριες και τρεις διδάσκαλοι από το Δ΄ Λύκειο της Γλυφάδας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο συνάδελφος κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, θέλω, αρχίζοντας την ομιλία μου επί του νομοσχεδίου, να καταγγείλω τον απαράδεκτο τρόπο με τον οποίο νομοθετεί η Κυβέρνηση. Και αυτό φάνηκε από την αρχή της θητείας της. Έχει γίνει πλέον σύνδρομο η κατάθεση σωρείας υπουργικών τροπολογιών, έχουμε πληθωρισμό κατάθεσης τροπολογιών. 
      Κύριε Πρόεδρε, κατατέθηκαν. Δεν αναφέρομαι στο Προεδρείο, αλλά προς την Κυβέρνηση είναι η επισήμανση- σ’ αυτό το νομοσχέδιο στην Ολομέλεια ενώ το συζητούσαμε τρεις μέρες στην επιτροπή, δώδεκα υπουργικές τροπολογίες. Και το αν είναι σχετικές ή άσχετες θα το συζητήσουμε όταν θα έρθει η ώρα της συζήτησή τους.
      Αυτό είναι το νέο κοινοβουλευτικό ήθος που επικαλεστήκατε κύριε Υπουργέ; Αυτή είναι η αντίδρασή σας και η πρακτική σας; Κάθε φορά που έφερνε μία ή δύο τροπολογίες η προηγούμενη κυβέρνηση αντιδρούσατε και μιλούσατε για ουσιαστική κατάχρηση δικαιωμάτων και παραβίαση των κοινοβουλευτικών θεσμών; Ως πού θα φθάσετε τώρα κύριε Υπουργέ; Για όνομα του Θεού!
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Μου επιτρέπετε μια διακοπή;
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν θα απαντήσετε τώρα, κύριε Υφυπουργέ. Θα απαντήσετε στην παρατήρησή μου στο τέλος. Έχετε δικαίωμα να κάνετε παρέμβαση. 
      Οι ρυθμίσεις αυτού του νομοσχεδίου είναι προϊόν προτάσεων επιτροπής που είχε συγκροτηθεί από την προηγούμενη κυβέρνηση για την ενσωμάτωση των οδηγιών 107 και 108 του 2001 στο εθνικό μας Δίκαιο.
      Η προσαρμογή αυτή είναι μία αναγκαιότητα στο πλαίσιο των αποφάσεων της Ευρωπαϊκής Ένωσης για τη δημιουργία της ενιαίας ευρωπαϊκής κεφαλαιαγοράς. Συνεπώς δεν μπορεί κανένας να μη συμφωνήσει επί της αρχής. Παρ’ όλο όμως που το νομοσχέδιο, κυρίες και κύριοι συνάδελφοι, φαίνεται τεχνικό, πιστεύω ότι έχει ιδιαίτερο πολιτικό ενδιαφέρον. Και όταν λέω πολιτικό εννοώ το αντίκρισμά του το κοινωνικό και το οικονομικό. Γιατί επιχειρείται ένα άνοιγμα της κεφαλαιαγοράς στην Ευρώπη και όσον αφορά τις συλλογικές επενδύσεις σε κινητές αξίες, όπως εν προκειμένω τα αμοιβαία κεφάλαια, που αφορούν κυρίως μικροεπενδυτές. Και εδώ είναι το ιδιαίτερο πολιτικό ενδιαφέρον. Κατά συνέπεια το άνοιγμα αυτό με τη διεύρυνση των αρμοδιοτήτων των εταιρειών διαχείρισης συλλογικών επενδύσεων είναι νέα πρόκληση. Και κάθε πρόκληση έχει και ευκαιρίες και κινδύνους. 
      Είναι απαραίτητο, λοιπόν, να συνδυαστεί αυτό το άνοιγμα με αναβάθμιση της λειτουργίας των εταιρειών διαχείρισης σε ευρωπαϊκό επίπεδο, εν προκειμένω στην Ελλάδα αναφερόμαστε στις ΑΕΔΑΚ  αλλά και με την ενίσχυση της εποπτείας και σε ευρωπαϊκό και σε εθνικό επίπεδο για την προστασία των επενδυτών. Διότι στα αμοιβαία κεφάλαια, στις συλλογικές αυτές επενδύσεις σε κινητές αξίες επενδύουν κυρίως μικροεπενδυτές. Η κεφαλαιαγορά είναι ένας υγιής τρόπος άντλησης κεφαλαίων για την ανάπτυξη. Αλλά είναι πάντα επιρρεπής σε φαινόμενα κερδοσκοπίας, αν δεν υπάρχουν φυσικά οι απαραίτητες εγγυήσεις. Χρειάζεται, λοιπόν, πράγματι σε κάθε άνοιγμα της αγοράς να ενισχύονται οι συντελεστές ασφαλείας για τους επενδυτές. Αυτό είναι απαραίτητο σε ευρωπαϊκό επίπεδο , αλλά πολύ περισσότερο είναι και σε εθνικό επίπεδο. Γιατί είναι γνωστές οι συνθήκες, -υστερήσεις, ανωριμότητα- στη λειτουργία των ελληνικών αγορών. Γι’ αυτό άλλωστε -και σωστό είναι και το υιοθετούμε στο νομοσχέδιο- η επιτροπή, πέραν της προσαρμογής με τις κοινοτικές οδηγίες, διατήρησε και εθνικές διατάξεις που κρίνονται απαραίτητες ως πρόσθετα ενισχυτικές.
      Κυρίες και κύριοι συνάδελφοι, μιλώ ιδιαίτερα για όσους συναδέλφους δεν συμμετέχουν στη Διαρκή Επιτροπή Οικονομικών Υποθέσεων, όπου συζητήσαμε το νομοσχέδιο. Εκεί, λοιπόν, με τη συνδρομή των εκπροσώπων φορέων της κεφαλαιαγοράς τους οποίους ακροαστήκαμε, προσπαθήσαμε να εμβαθύνουμε σ’ αυτό το σημείο. Δηλαδή να αναζητήσουμε τη χρυσή τομή μεταξύ της αναγκαίας απελευθέρωσης και των μέτρων προστασίας. Προστασίας, εννοώ των επενδυτών από αμέλεια ή αναποτελεσματικότητα στη διαχείριση των επενδύσεών τους. Παρ’ όλο που οι εκπρόσωποι και ιδιαίτερα ο εκπρόσωπος της Επιτροπής Κεφαλαιαγοράς, απ’ όσα μας είπαν θεωρούν επαρκείς τις εγγυήσεις, όπως κυρίως αποτυπώνονται, θυμίζω για τους κυρίους συναδέλφους ορισμένες ρυθμίσεις- θα πούμε περισσότερα στα άρθρα, όπως το αυξημένο κεφάλαιο, την υποχρεωτική συμμετοχή στο 51% φερέγγυων οργανισμών ή την πιστοποίηση στελεχών, για μένα, κατά τη γνώμη μου –και είναι προς συζήτηση το θέμα- εξακολουθεί να παραμένει ανοιχτό το θέμα αυτό. Δηλαδή το αν πραγματικά μέσα από αυτήν τη νομοθετική πρωτοβουλία κατοχυρώνουμε τους μικροεπενδυτές. Είναι νοικοκυραίοι άνθρωποι, οι οποίοι επενδύουν με αυτό το άνοιγμα, και στην Ευρώπη. Δεδομένου μάλιστα ότι ξέρουμε όλοι -και η Επιτροπή Κεφαλαιαγοράς και οι άλλοι φορείς- το πώς λειτουργούν τα ελεγκτικά όργανα, πρέπει να είμαστε προσεκτικοί . Εμείς έχουμε  όπως προείπα και δυσλειτουργίες στην ελληνική αγορά από υστερήσεις. Αλλά ταυτόχρονα έχουμε και λειτουργικές αδυναμίες στους μηχανισμούς εποπτείας. Δεν φθάσαμε ακόμα σε ένα τέτοιο σημείο που θα έχουμε.
      Πιστεύω, λοιπόν και για όσους συναδέλφους δεν μετείχαν στην επιτροπή και θέλουν να ασχοληθούν, ότι θα πρέπει να το δούμε αυτό στην κατ’ άρθρο συζήτηση. Εγώ μάλιστα είχα προτείνει στους εκπροσώπους μέχρι τη συζήτηση στην Ολομέλεια –και δεν ξέρω, κύριε Υπουργέ, αν σας έδωσαν νέες προτάσεις- αν έχουν με τους προβληματισμούς που ακούστηκαν ύστερα από τις δικές τους ακροάσεις και τις τοποθετήσεις που κάναμε εμείς στα άρθρα του νομοσχεδίου, αν έχουν κάποιες νέες  προτάσεις να τις δώσουν. 
      Είναι σημαντικό να προστατεύσουμε στον τομέα των αμοιβαίων κεφαλαίων τον μικροεπενδυτή. Εδώ, λοιπόν, είναι το θέμα που θα μπορούσε να αποτελέσει αντικείμενο συζήτησης κατά την επεξεργασία των άρθρων από τους συναδέλφους Βουλευτές. Έτσι ώστε να είμαστε βέβαιοι για το σωστό. Όλοι μας έχουμε γίνει εμπειρότεροι και ωριμότεροι από ρυθμίσεις τις οποίες θεωρούσαμε στην αρχή τεχνικές, τις «περάσαμε» χωρίς να εμβαθύνουμε και πολλές φορές βρήκαμε «μπαστούνια» μπροστά μας. Είναι σημαντικό λοιπόν, όταν ανοίγεται η αγορά, η κεφαλαιοαγορά, όταν θα επενδύσουν Έλληνες επενδυτές όχι μόνο σε ελληνικές εταιρείες διαχείρισης αμοιβαίων κεφαλαίων αλλά και σε ευρωπαϊκές, να έχουμε καταφέρει να τους προστατεύσουμε.
      Θα τελειώσω, κύριε Πρόεδρε -γιατί θα πούμε περισσότερα επί των άρθρων- την ομιλία μου επί της αρχής, επισημαίνοντας ότι συζητούμε δυστυχώς και αυτό το νομοσχέδιο που έχει σχέση με την οικονομία σε ένα πολύ ζοφερό κλίμα αβεβαιότητος για την οικονομία και την ανάπτυξη της χώρας. Η Κυβέρνηση, η νέα διακυβέρνηση με πράξεις και παραλείψεις έχει φέρει σε δυσμενή θέση την οικονομία και την ανάπτυξη. Και για όποιον αμφέβαλλε, ήρθε το πρώτο ράπισμα με την «επιστροφή» του σχεδίου προϋπολογισμού από την Ευρωπαϊκή Ένωση. Επεστράφη από την ίδια την Ευρωπαϊκή Ένωση ένας «καταναγκαστικός» προϋπολογισμός που έγινε με βάση την παρωδία της απογραφής ως προβληματικός. Αν αυτό το συνδυάσω με την έλλειψη αναπτυξιακού σχεδίου από την Κυβέρνηση, επιβεβαιώνονται οι φόβοι μας για αδυναμία προσανατολισμού της Κυβέρνησης σε συγκεκριμένους στόχους και προτεραιότητες για την κοινωνικοοικονομική ανάπτυξη της χώρας.
      Κύριοι συνάδελφοι της Νέας Δημοκρατίας, σας άκουσα και χθες στη συζήτηση για τις  εξεταστικές επιτροπές, ακούσαμε  τα στελέχη σας. Είναι εμφανής η αδυναμία σας να κυβερνήσετε. Θα κριθείτε γι’ αυτό. Αφήστε τι έκανε το ΠΑΣΟΚ. Δεν μπορεί να κυβερνάτε με στο μυαλό σας στο ΠΑΣΟΚ. Πρέπει να κυβερνάτε με το μυαλό σας στη χώρα. Θα κριθείτε από το τι κάνετε εσείς. Εσείς αντ’ αυτού προσπαθείτε να ξαναγράψετε την ιστορία του παρελθόντος, ενώ ο ελληνικός λαός περιμένει από εσάς να γράψετε τη δική σας θετική ιστορία για το μέλλον, για να πάει ο τόπος μπροστά. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, μπορώ να κάνω μια παρέμβαση;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Ρεγκούζα.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, επειδή έγινε μια αναφορά για τις τροπολογίες, πράγματι έχουν κατατεθεί δώδεκα τροπολογίες της Κυβέρνησης οι οποίες έχουν συναφές περιεχόμενο με το συζητούμενο νομοσχέδιο, είναι δηλαδή οικονομικού περιεχομένου, υπαγορεύτηκαν από το επείγον -γιατί δεν μπορούσαμε να περιμένουμε και είναι προτεραιότητες, π.χ. το πετρέλαιο, η διάλυση των τοπικών ελεγκτικών κέντρων, γιατί πληρώνει το ελληνικό δημόσιο ενοίκια γι’ αυτές τις υπηρεσίες που καταργούνται- και άλλες που θα συζητηθούν βέβαια με την άνεση που μας έδωσε η Πρόεδρος της Βουλής σε τρίτη συνεδρίαση. Εάν εκεί διαπιστωθεί κατά τη συζήτηση ότι δεν είναι συναφείς, ότι δεν έχουν το χαρακτήρα του επείγοντος, τότε θα το κουβεντιάσουμε.
      Τώρα, για τα υπόλοιπα που είπατε, κύριε Γείτονα, στα άρθρα θα έχουμε τη δυνατότητα να τα κουβεντιάσουμε.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Ανδριανόπουλος.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, ευτυχώς υπάρχει και ένα νομοσχέδιο τεχνικής φύσεως και λίγο δυσνόητο για τον πολύ κόσμο και μπορούμε και  εμείς να εγγραφόμαστε εγκαίρως και να έχουμε το λόγο  όχι τις πρώτες πρωινές ώρες, αλλά κάπως λογικά. Υπάρχει αυτή η περίεργη ελληνικής εφεύρεσης Διάσκεψη των Προέδρων που κανονίζει διάφορα πράγματα και δεν έχουμε πολύ τη δυνατότητα να λειτουργήσουμε  απόλυτα κοινοβουλευτικά.
      Εγώ θα ήθελα να σας πω, κύριε Πρόεδρε, το εξής. Νομίζω ότι αυτό το νομοσχέδιο σίγουρα έχει βασικές τεχνικές διαστάσεις και είναι δύσκολο για το μέσο πολίτη να καταλάβει πόσο μεγάλη ή μικρή ή μεσαία σημασία έχει. Όμως συνδέεται κατά την άποψή μου με κάτι το οποίο όλες οι παρατάξεις στην Ελλάδα δεν παύουν να λένε, την ανάγκη δηλαδή να γίνει η Ελλάδα ένα χρηματοοικονομικό κέντρο.
      Πως, όμως, είναι δυνατόν να δημιουργήσετε ένα χρηματοοικονομικό κέντρο όταν ακόμα και οι προσαρμογές ευρωπαϊκών Οδηγιών γίνονται προσαρμογές αλά grecque, δηλαδή προσαρμογές ελληνικής αντίληψης και ελληνικής πρακτικής;
      Αν δείτε τις Κοινοτικές Οδηγίες και δείτε τη διαφορά της εθνικής νομοθεσίας, θα διαπιστώσετε ότι η διαφορά βρίσκεται σε κομμάτια τα οποία απηχούν ένα νομικισμό και έναν κρατισμό. Δηλαδή, πώς θα ελέγχουμε περισσότερο, πώς θα επιβάλλουμε αυστηρότερες κυρώσεις, πώς θα διασφαλίζουμε τον «αθώο», κατά τη γνώμη μας και εμμέσως –υπονοείται- ανόητο μέσο Έλληνα αποταμιευτή, επενδυτή ή καταθέτη. Αυτά, όμως, όλα σαν νοοτροπία, σαν αντίληψη και σαν τρόπος λειτουργίας, σίγουρα δεν οδηγούν στη δημιουργία χρηματοοικονομικών κέντρων.
      Άκουσα προσεκτικά και στην επιτροπή και εδώ πολλούς από τους εισηγητές και τους ομιλητές και είδα και την εισηγητική έκθεση. Φοβάμαι πως υπάρχουν ορισμένες βασικές παρανοήσεις. Παρανοήσεις. Δεν εννοώ συνειδητές επιλογές αποπληροφόρησης, αλλά παρανοήσεις. 
      Κύριε Πρόεδρε, κύριοι συνάδελφοι, οι διαχειριστές αμοιβαίων κεφαλαίων δεν διαχειρίζονται χρήματα. Πρέπει να το ξεκαθαρίσουμε αυτό. Διαχειρίζονται τίτλους οι οποίοι αγοράζονται από χρήματα κατατεθειμένα στις τράπεζες. Αυτό σημαίνει πως όταν αγοράζετε σαν πολίτης ένα πακέτο αμοιβαίων, το αγοράζετε γιατί έχετε εμπιστοσύνη στην κρίση, στην εμπειρία, αλλά ακόμα και στις διακινδυνεύσεις που παίρνει ο διαχειριστής του. 
      Δεν αντιλαμβάνομαι, λοιπόν, το νόημα της τόσης πολύ κουβέντας για κυρώσεις, για εποπτεία, για ποινές και χίλια δύο άλλα. Δηλαδή, αν ένας διαχειριστής, παραδείγματος χάρη, αμοιβαίων έβαζε στο πακέτο των αμοιβαίων εταιρείες πετρελαϊκές πριν από δύο μήνες και τις είχε πουλήσει πριν από ένα μήνα όταν έβλεπε την τιμή του πετρελαίου λογικά να πέφτει -δεν θα μπορούσε να έχει προβλέψει βεβαίως τον τυφώνα που χτύπησε την Καραϊβική, σάρωσε τα κέντρα παραγωγής πετρελαίου της Βενεζουέλα και διέλυσε τρία αμερικανικά διυλιστήρια και δεν θα μπορούσε βεβαίως ποτέ του να προβλέψει ότι θα πήγαινε τόσο πιο υψηλά η τιμή του πετρελαίου- θα του επιβάλλετε κυρώσεις επειδή ανέβηκε η τιμή των πετρελαϊκών εταιρειών κι αυτός τις είχε βγάλει από το πακέτο; Με ποια λογική; 
      Το ίδιο πράγμα αν είχε επενδύσεις σε ρωσικές εταιρείες για παράδειγμα και αποφάσιζε μία ημέρα ο Ρώσος Πρόεδρος να κυνηγήσει τον ιδιοκτήτη μιας ρωσικής πετρελαϊκής εταιρείας και αυτή έκλεισε και έπεσε η μετοχή της. Θα επιβάλλατε κυρώσεις, για να προστατεύσετε τον «αθώο» επενδυτή, στο διαχειριστή αμοιβαίων που είχε βάλει στο πακέτο μία πανίσχυρη ρωσική εταιρεία χωρίς να προβλέψει τις εσωτερικές συγκρούσεις σε αυτήν τη χώρα; 
      Θέλω να πω, λοιπόν, ότι εάν θέλετε να δημιουργήσετε χρηματαγορά πρέπει να επιτρέψετε σε νεότερους ανθρώπους με μυαλό, με εμπειρία, με γνώση, που μελετούν, ψάχνουν και ρισκάρουν, να μπουν στην αγορά, να φτιάξουν πακέτα και να μπορούν να διευκολύνουν τον κόσμο να μπει σ’ ένα επενδυτικό κύκλο, που μπορεί να έχει αποδόσεις. 
      Πρέπει, όμως, να έχετε υπόψη σας ορισμένες βασικές αρχές των χρηματοοικονομικών. Δηλαδή δεν υπάρχει υψηλή απόδοση χωρίς υψηλή διακινδύνευση, χωρίς υψηλό ρίσκο ή χωρίς υψηλό κίνδυνο. Διότι ένας συνάδελφος την άλλη φορά μου έλεγε ότι άλλο είναι ο κίνδυνος και άλλο είναι το ρίσκο. Μπορούμε να λέμε και τα δύο για να τον ικανοποιήσουμε. Κατά συνέπεια, αν δεν ρισκάρετε στη δημιουργία ενός πακέτου από μετοχές που λέγονται vola tael, που αυξομειώνονται πολύ, δεν υπάρχουν αποδόσεις.
      Το σύστημα το δικό μας, με τις εγγυήσεις για το κεφάλαιο και τη μετοχική σύνθεση των φορέων που ελέγχουν τις εταιρείες διαχείρισης αμοιβαίων κεφαλαίων, είναι φανερό πως προσπαθεί να εξασφαλίσει το ισχύον σύστημα, δηλαδή τις τράπεζες. Μόνο οι θυγατρικές των τραπεζών, με βάση αυτά τα νούμερα, μπορούν να διαχειρίζονται αμοιβαία κεφάλαια. Οι θυγατρικές των τραπεζών, όμως, δεν παίρνουν ρίσκα ακριβώς για να μην έχουν προβλήματα με τους πελάτες τους.
      Είπα την περασμένη εβδομάδα, που το συζητούσαμε στην επιτροπή, στους συναδέλφους –δεν ξέρω πόσοι από αυτούς είναι εδώ σήμερα- να παρακολουθήσουν μέχρι σήμερα, μέχρι την ώρα που θα συζητούσαμε στην Ολομέλεια δηλαδή, δύο δείκτες στις εφημερίδες, τους δείκτες απόδοσης των αμοιβαίων κεφαλαίων που διαχειρίζονται οι τράπεζες και τους δείκτες των χρηματιστηρίων, του ελληνικού και των διεθνών.
      Και είπα ότι αν δείτε διαφορά στις αποκλίσεις, τότε πράγματι το σύστημα λειτουργεί σωστά. Εντούτοις, εγώ το έψαξα και το παρακολούθησα. Για παράδειγμα, αναφέρω ομολογίες, μετοχικά κεφάλαια τεχνολογίας εξωτερικού. Ουσιαστικά σημαίνει NASDAQ. Θα δείτε ότι 2% πάει επάνω ο NASDAQ; Δύο τοις εκατό πάνε πάνω τα αμοιβαία. Ένα τοις εκατό πέφτει ο NASDAQ; Ένα τοις εκατό πέφτουν τα αμοιβαία. Το ίδιο συμβαίνει με το ελληνικό Χρηματιστήριο. Το ίδιο με οποιοδήποτε χρηματιστήριο. Ρωτάω: Ποια είναι η έννοια των αμοιβαίων λοιπόν; Γιατί να πάω να πάρω εγώ ένα αμοιβαίο, το οποίο δεν παίρνει κανένα ρίσκο και μου δίνει τους δείκτες των χρηματιστηρίων και να μην πάω να ποντάρω πάνω στους δείκτες; Ποια η διαφορά; 
      Δεν θα έχετε ποτέ σας δυναμική χρηματαγορά. Ο μόνος τρόπος να λειτουργήσει το σύστημα, είναι αν μπορεί ο άλλος να επενδύει σε επιλεγμένες μετοχές, να φτιάχνει πακέτα αμοιβαίων, τα οποία ενδεχομένως, όταν πέφτουν οι χρηματιστηριακοί δείκτες, να ανεβαίνουν. Γιατί επιλέγει μετοχές, που έχουν δυναμική και ανεβαίνουν, ενώ μπορεί η γενικότερη χρηματιστηριακή αγορά να πέφτει. Αυτό, όμως, δεν μπορεί να το κάνει κάποιος που δουλεύει για τράπεζα, διότι κινδυνεύει σε μία αλλαγή της αγοράς να χάσει τη δουλειά του. Ποιος μπορεί να το κάνει; Μόνο νέοι άνθρωποι που παίρνουν ρίσκα κι έχουν τη διάθεση να φτιάξουν πακέτα, που θα απευθύνονται σε τολμηρούς επενδυτές.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Και πρέπει να ενημερώσουμε το κοινό –το είπα και στην επιτροπή αυτό- ότι το χρηματιστήριο και γενικότερα όλα τα προϊόντα της χρηματαγοράς δεν είναι κατάθεση στην τράπεζα, τα έβαλες και είναι εγγυημένα. Είναι ρίσκο. Και δεν μπορείτε να μην αναγνωρίσετε τις χρηματαγορές στην εποχή μας, οι οποίες αποτελούν το οξυγόνο της οικονομίας. Δεν είναι πολιτική αντίδραση το ότι ξέρεις; Δεν πήγε καλά το χρηματιστήριο, κάηκε ο κόσμος. Είναι επιλογή διακινδύνευσης το χρηματιστήριο, όπως επιλογή διακινδύνευσης είναι και τα αμοιβαία. Θα έχετε ακούσει τις διαφημίσεις στο ραδιόφωνο και στην τηλεόραση, που λένε: «Το αμοιβαίο τάδε πάει πολύ καλά». Και λέει από κάτω: Η απόδοση του αμοιβαίου την προηγούμενη χρονιά δεν αποτελεί εγγύηση για την απόδοση την επόμενη χρονιά. Αυτό υπαινίσσεται, ότι υπάρχει διακινδύνευση και ρίσκο.
      Κατά συνέπεια, η πρόταση η δική μου, που έχει σχέση με τη συζήτηση κατ’ άρθρο στη συνέχεια, έχει να κάνει με το άρθρο 5 για τα κεφάλαια των ΑΕΔΑΚ που είναι πολύ χαμηλότερα. Τα κεφάλαια που βάζετε εδώ πέρα, είναι αδύνατον να τα κάνει ο οποιοσδήποτε, αν δεν είναι θυγατρική τράπεζας. Άρα, κατοχυρώνετε τις τράπεζες να είναι μονοπώλιο και στον τομέα αυτό. Και βεβαίως να είναι πιο μικρό το ποσοστό της τροποποίησης που έκανε ο Υπουργός στην τροπολογία του, που από το μισό να πάει στο 1/3, παραδείγματος χάρη. Διότι μόνον έτσι θα δώσετε τη δυνατότητα να κινηθεί πραγματικά η αγορά.
      Κύριε Υπουργέ, μια τελευταία κουβέντα για τις τροπολογίες. Συγκεκριμένα, για την τροπολογία για το φόρο στο πετρέλαιο. Είναι σωστή, συμφωνώ. Εγώ θα την ψηφίσω. Αλλά, κύριε Υπουργέ, από το Μάρτιο έχω κάνει τρεις επίκαιρες ερωτήσεις επιμένοντας ότι πρέπει να μειωθεί η φορολογία στο καύσιμο, διότι δεν πρόκειται να μειωθεί η τιμή του πετρελαίου. Μα το ήξερα εγώ, ένας απλός Βουλευτής και δεν το ήξερε η Κυβέρνηση; Και τρέχετε στη τούρλα του Σαββάτου να προλάβετε -και μάλιστα με αναδρομική ισχύ- να επιβάλετε αυτήν τη ρύθμιση, ώστε να ανακουφιστούν τα νοικοκυριά; Χρειάζεται περισσότερος προγραμματισμός για τη θέρμανση.
      ΑΠΟΣΤΟΛΟΣ ΦΩΤΙΑΔΗΣ: Είναι η ίδια φορολογία που ισχύει εδώ και δύο χρόνια, απλώς επανέρχεται.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Ακριβώς, γιατί τελειώνει η ισχύς της και την πάει πιο πίσω.
      Νομίζω, λοιπόν, ότι αυτά πρέπει να γίνονται εγκαίρως και μ’ έναν προγραμματισμό, που να βλέπει ακριβώς πού πάνε οι αγορές. Διαφορετικά κλονίζετε και την εμπιστοσύνη που υπάρχει σ’ αυτό που λέγεται θεσμικό πλαίσιο κυβερνητικής λειτουργίας.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ιωάννης Μανώλης.
      ΙΩΑΝΝΗΣ ΜΑΝΩΛΗΣ: Κύριε Πρόεδρε, κύριοι συνάδελφοι, κάποιος από τους εισηγητές του ΠΑΣΟΚ, πριν κατέβει από αυτό το Βήμα, είπε ούτε λίγο ούτε πολύ, προσπαθώντας να δημιουργήσει μια εικόνα για να κάνει αντιπολίτευση –άλλωστε το συνηθίζει το τελευταίο διάστημα- ότι είχαμε επιστροφή του προϋπολογισμού από την Ευρωπαϊκή Ένωση.
      Για δεύτερη φορά συμβαίνει το εξής εκπληκτικό, που συνέβη και με το θέμα της απογραφής: Φαίνεται ότι στο ΠΑΣΟΚ δεν υπάρχει ενιαία γραμμή. Φαίνεται ότι στο ΠΑΣΟΚ δεν υπάρχει καν γραμμή. Γιατί πώς αλλιώς να ερμηνεύσει κανείς το γεγονός ότι έρχονται εδώ στελέχη της Αντιπολίτευσης και προσπαθούν να κάνουν αντιπολίτευση μέσω των εφημερίδων;
      Δεν ρωτούν τον αρμόδιο Υπουργό, δεν ρωτούν για να επιβεβαιώσουν κάτι και αρχίζουν την αντιπολίτευση.
      Στην Επιτροπή Οικονομικών είχα καταγγείλει ότι αυτό γίνεται σκόπιμα και βέβαια υπάρχει ο κίνδυνος κάποια στιγμή, κάποιο πρωινό, πριν προλάβουν να πάρουν γραμμή από τις εφημερίδες, να ερωτηθούν για κάποια ζητήματα και να είναι εκτός γραμμής. Ας το προσέξουν αυτό!
      Δεν μπορούν, λοιπόν, εδώ να δημιουργούν κλίμα αβεβαιότητας για την οικονομία. Η αβεβαιότητα και τα προβλήματα της οικονομίας είναι δημιούργημα και αποτέλεσμα της οικονομικής πολιτικής που εφαρμόστηκε στην Ελλάδα τα τελευταία είκοσι χρόνια. Όσο και αν προσπαθούν σήμερα να ξεχάσουν οι πολίτες αυτή την πολιτική, δεν θα τα καταφέρουν, γιατί αυτή η πολιτική έφτασε τη χώρα εδώ που την έφτασε και έχουμε χθεσινά αποτελέσματα, σύμφωνα με τα οποία πάνω από το 20% των συμπολιτών μας ζει κάτω από τα όρια της φτώχειας. Αυτό δεν γίνεται από τη μια μέρα στην άλλη. Δεν γίνεται μέσα σε έξι μήνες. Γίνεται από πολιτική που εφαρμόστηκε όλα αυτά τα χρόνια.
      Ο εισηγητής του ΠΑΣΟΚ ούτε λίγο ούτε πολύ μας είπε ότι το νομοσχέδιο είναι δικό μας δημιούργημα. Έτσι μας είπε! Βέβαια το νομοσχέδιο είναι προσαρμογή σε κοινοτικές οδηγίες, κάτι που έπρεπε όμως, κύριοι του ΠΑΣΟΚ, να είχε γίνει εδώ και ένα χρόνο. Να σας θυμίσω ότι αυτή ήταν η καταληκτική ημερομηνία. Είχατε αυτήν την υποχρέωση και είχατε ειδοποιηθεί πολύ πριν, πριν από ένα χρόνο, για να το ψηφίσετε και δεν το ψηφίσατε.
      Θα μου πείτε, είναι το μοναδικό νομοσχέδιο και η μοναδική οδηγία της Ευρωπαϊκής Ένωσης που δεν ψηφίσατε; Να σας θυμίσω τις μονιμοποιήσεις των εκτάκτων, την τακτοποίηση των εκτάκτων στην Ελλάδα; Πέντε χρόνια κοροϊδεύατε τον κόσμο, πέντε χρόνια υπήρχε έλεγχος από την Ευρωπαϊκή Επιτροπή, γιατί δεν εφαρμόζατε την οδηγία και δεν κάνατε την προσαρμογή και τελικά δεν την κάνατε. Και έρχεστε και κατηγορείτε μετά τη Νέα Δημοκρατία, γιατί επιχειρεί, τα προβλήματα που δημιουργήσατε εσείς σε είκοσι χρόνια, να τα λύσει. Οι λύσεις δεν είναι εύκολες και πρέπει να το καταλάβετε.
      Ο εισηγητής του ΠΑΣΟΚ έκανε αναφορά στο μεγάλο έργο του ΠΑΣΟΚ τα τελευταία χρόνια στην κεφαλαιαγορά, στις παρεμβάσεις για την προστασία της κεφαλαιαγοράς και των επενδυτών. Τι θέλετε να μας πείτε; Ότι εάν δεν είχατε κάνει αυτά τα πράγματα, το έγκλημα θα ήταν έγκλημα στο τετράγωνο; Το έγκλημα του Χρηματιστηρίου θα ήταν έγκλημα στο τετράγωνο, εάν δεν είχατε πάρει τα μέτρα; Μήπως τελικά τα μέτρα σας, αντί να οδηγήσουν προς την κατεύθυνση της εξυγίανσης του Χρηματιστηρίου και της κεφαλαιαγοράς, οδηγούσαν σε αντίθετη κατεύθυνση;
      Εδώ υπάρχει ένα γεγονός. Δεν μπορεί να το αποκρύψει κανείς. Είκοσι χρόνια να περάσουν –όσο κυβερνήσατε εσείς- κανένας συμπολίτης μας εργαζόμενος, συνταξιούχος, αγρότης, που κατέθεσε τις οικονομίες του στο Χρηματιστήριο και τις έχασε, δεν θα ξεχάσει αυτό το έγκλημα, όσο και αν προσπαθείτε να το ξεχάσετε εσείς, γιατί ήταν έγκλημα, γιατί έγινε η μεγαλύτερη αναδιανομή εισοδήματος στη χώρα μας –το ξέρετε καλά- γιατί άλλαξαν τσέπες τεράστια ποσά και πήγαν σ’ αυτές των ειδικών. Αυτά έγιναν, όταν εσείς είχατε πάρει, υποτίθεται,  μέτρα προστασίας των επενδυτών. Φανταστείτε να μην είχατε πάρει μέτρα, τι διάλυση θα υπήρχε!
      Μην μου πείτε ότι δεν το γνωρίζετε. Μην μου πείτε ότι δεν θυμάστε τον Πρωθυπουργό αρχικά να δηλώνει ότι το Χρηματιστήριο είναι ο καθρέφτης της οικονομίας και στη συνέχεια, όταν έχασαν τα λεφτά κάποιοι, να λέει «Θέλατε και τα πάθατε. Έπρεπε να ρωτήσετε». Αν αυτό εσείς το θεωρείτε υπεύθυνη πολιτική μιας κυβέρνησης, έχουμε τεράστια διαφορά. 
      Μην ξεχνάτε το ότι ο τότε Υπουργός της Εθνικής Οικονομίας έλεγε ότι θα φτάσει επτά χιλιάδες μονάδες το Χρηματιστήριο ή την αφίσα σε κάποιες ευρωεκλογές, σύμφωνα με την οποία επί Νέας Δημοκρατίας το Χρηματιστήριο ήταν χίλιες οκτακόσιες μονάδες και επί ΠΑΣΟΚ έφτασε τις τέσσερις διακόσιες μονάδες. Όμως επί ΠΑΣΟΚ πάλι, αφού το φουσκώσατε και άλλαξαν τσέπες τα χρήματα, το ξαναπήγατε στις χίλιες πεντακόσιες μονάδες. Αυτή είναι η αλήθεια και δεν ξεχνιέται.
      Κύριε Υπουργέ, ο λαός απαιτεί να μάθει την αλήθεια και έχουμε υποχρέωση να απαντήσουμε σ’ αυτό το αίτημα του ελληνικού λαού. Δεν ξεχνιούνται αυτά τα πράγματα έτσι εύκολα. Γίνονταν αυξήσεις μετοχικού κεφαλαίου από επιχειρήσεις, υποτίθεται για να γίνουν επενδύσεις και επενδύσεις δεν γίνονταν.
      Έμπαιναν στις τσέπες τους τα χρήματα. 
      Θυμάμαι μια περίπτωση που ήμουν σε μια τριμερή στο Υπουργείο Εργασίας ως εκπρόσωπος τις ΓΣΕΕ και υπήρχε επιχειρηματίας, ο οποίος μέσα στο χρόνο είχε αντλήσει 2 δισεκατομμύρια δραχμές από το Χρηματιστήριο, από αυξήσεις μετοχικού κεφαλαίου και την ίδια ώρα έκλεινε το μισό εργοστάσιο και απέλυε, άφηνε στο δρόμο πεντακόσιους εργαζόμενους. Και απάντηση δεν δίνατε, όταν ρωτηθήκατε που πήγαν αυτά τα λεφτά. Υποτίθεται ότι το χρηματιστήριο σ΄ όλο τον κόσμο είναι μοχλός υγιούς ανάπτυξης. Βρίσκονται χρήματα για να γίνουν υγιείς επενδύσεις. Στην Ελλάδα έγινε το ακριβώς αντίθετο και μάλιστα έγινε σε μεγάλο βαθμό.
      Αυτά, αγαπητοί συνάδελφοι του ΠΑΣΟΚ, δεν μπορεί να τα ξεχάσει ο ελληνικός λαός. Όσο και αν προσπαθείτε να δικαιολογήσετε τα αδικαιολόγητα, ο λαός ξέρει σε τι κατάσταση βρίσκεται σήμερα η οικονομία μας. Όσο και αν προσπαθήσατε να κρύψετε ελλείμματα και χρέη με διάφορους επιστημονικούς τρόπους, έρχεται η ώρα που το όνειρο τελειώνει, που η εικονική πραγματικότητα αποκαλύπτεται. Και εσείς που δημιουργήσατε αυτήν την κατάσταση, αντί να έρθετε και να ζητήσετε συγγνώμη από τον ελληνικό λαό γιατί «σας λέγαμε αυτό, αλλά δεν ήταν έτσι», έρχεστε και επιτίθεστε σε μια Κυβέρνηση που κυβερνάει οκτώ μήνες. Θέλατε να τα κάνει όλα ή μάλλον θέλατε να αποσιωπήσει την κατάσταση που παρέλαβε, για να φορτωθεί μετά από ένα ή δύο χρόνια -γιατί οι Ευρωπαίοι δεν είναι ηλίθιοι, κανείς δεν είναι ηλίθιος, όπως δεν είναι και οι πολίτες ηλίθιοι και ξέρουν τι συμβαίνει- η Κυβέρνηση της Νέας Δημοκρατίας τα δικά σας εγκλήματα. Ε, αυτό δεν γίνεται. Ο λαός θα μάθει ακριβώς τι γίνεται. 
      Επειδή μιλάμε και για Εξεταστικές Επιτροπές και προσπαθείτε να δημιουργήσετε κλίμα διώξεων, δεν ξέρω αν κυκλοφορείτε στους δρόμους, στα καφενεία, στις λαϊκές αγορές, ανάμεσα στους αγρότες, αλλά αν κυκλοφορείτε, όσοι από σας κυκλοφορείτε -γιατί τα τελευταία χρόνια γίνατε άνθρωποι του Κολωνακίου και των σαλονιών, νεόπλουτοι και πρέπει να το παραδεχθείτε- θα καταλάβετε ότι αυτό απασχολεί τον Έλληνα πολίτη. Ο πολίτης έχει προβλήματα και θέλει ενίσχυση. Οι λύσεις δεν του δόθηκαν όλα αυτά τα χρόνια και δεν θα του δοθούν εύκολα, γιατί φροντίσατε να υποθηκεύσετε το μέλλον όλων των επόμενων γενεών με χρέη, με ελλείμματα που φορτώσατε στις πλάτες των Ελλήνων πολιτών για τα επόμενα χρόνια. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. Θεόδωρος Καράογλου.
      ΘΕΟΔΩΡΟΣ ΚΑΡΑΟΓΛΟΥ: Κύριε Πρόεδρε, αγαπητοί συνάδελφοι, το συγκεκριμένο νομοσχέδιο περί ανωνύμων εταιρειών, διαχείρισης αμοιβαίων κεφαλαίων και άλλων διατάξεων είναι ένα καθαρά τεχνοκρατικό νομοσχέδιο, είναι ένα νομοσχέδιο στο οποίο προβλέπεται η ενσωμάτωση των κοινοτικών οδηγιών 107 και 108 της Ευρωπαϊκής Ένωσης, οδηγίες οι οποίες ελήφθησαν στις αρχές του 2002, συγκεκριμένα στις 21-1-2002. 
      Αν θα μπορούσε να γίνει κάποια κριτική επί αυτού καθεαυτού του νομοσχεδίου, θα ήταν μόνο η πολύ μεγάλη καθυστέρηση, η καθυστέρηση δυόμισι χρόνων, με την οποία έρχεται στη Βουλή. Και βέβαια είναι απορίας άξια η έκφραση που προηγουμένως χρησιμοποίησε ο εισηγητής της Μειοψηφίας, ότι «ευθύς αμέσως», δηλαδή το 2003, συνεστήθη επιτροπή για την προσαρμογή των κοινοτικών αυτών οδηγιών στην ελληνική νομοθεσία. Το «ευθύς αμέσως», αν σε χρόνο ΠΑΣΟΚ ερμηνεύεται σε καθυστέρηση ενός χρόνου και η προετοιμασία αυτής της επιτροπής διήρκεσε άλλο ενάμιση χρόνο, καταλαβαίνετε ότι έχουμε κάποια διαφορά και κάποια ένσταση σχετικά με τον περίφημο αυτό χρόνο.
      Όμως, όπως είπα και πριν, το νομοσχέδιο είναι καθαρά τεχνοκρατικό. Είναι ένα νομοσχέδιο, όμως, που αγγίζει ευρύτερα θέματα οικονομίας και γι’ αυτόν το λόγο δεν θα αντισταθώ κι εγώ στον πειρασμό και θα αναφερθώ σε ζητήματα οικονομίας, που θεωρώ ότι είναι πάρα πολύ σημαντικά. 
      Νομίζω ότι είναι κοινώς γνωστό σε όλους ότι η κατάσταση της ελληνικής οικονομίας είναι σε μαύρα χάλια. Η «μαύρη τρύπα» της οικονομίας είναι τεράστια. Το δημόσιο έλλειμμα της χώρας θυμίζει έλλειμμα αφρικανικής χώρας. Τα δύο βασικά διαρθρωτικά προβλήματα της ελληνικής οικονομίας δυστυχώς εξακολουθούν να παραμένουν και μάλιστα και για τα δύο, αντί να έχουν αμβλυνθεί, η αλήθεια είναι ότι συνεχώς οξύνονται.
      Πρώτα-πρώτα η διεθνής ανταγωνιστικότητα της ελληνικής οικονομίας συνεχώς χειροτερεύει. Έτσι ελλείψει ανταγωνιστικότητας έχουμε τη συνεχή διόγκωση του ελλείμματος εμπορικού ισοζυγίου αλλά και του ισοζυγίου τρεχουσών συναλλαγών, αφού οι εξαγωγές μειώνονται, οι εισαγωγές διογκώνονται, αλλά παράλληλα και οι άλλοι πόροι, με χαρακτηριστικό παράδειγμα το τουριστικό συνάλλαγμα, συνεχώς συρρικνώνονται.
      Η αποβιομηχάνιση της χώρας προχωρά διαρκώς ακάθεκτη. Επιχειρήσεις κλείνουν μην αντέχοντας στο διεθνή ανταγωνισμό, ενώ άλλες μεταφέρουν τις δραστηριότητές τους σε γειτονικές όμορες χώρες με πολύ φθηνότερο κόστος εργασίας. 
      Αγαπητοί συνάδελφοι, η έλλειψη ανταγωνιστικότητας αποτελεί δυναμίτιδα στα θεμέλια της οικονομίας. Εάν δεν βελτιωθεί άμεσα η ανταγωνιστικότητα, νέες στρατιές ανέργων θα προστεθούν στους ήδη υπάρχοντες χιλιάδες ανέργους. 
      Τα δημοσιονομικά ελλείμματα και το δημόσιο χρέος, το συνθηματικού τύπου έλλειμμα 1,7% του ΑΕΠ, που επικαλούνταν η προηγούμενη κυβέρνηση, πολύ σύντομα αποκαλύφθηκε με την πλήρη και διάφανη δημοσιονομική απογραφή ότι ήταν υπερτριπλάσιο, συγκεκριμένα 5,3% του ΑΕΠ.  Το δημόσιο χρέος που κατά την προηγούμενη  κυβέρνηση ήταν περίπου 100%  του ΑΕΠ και μάλιστα έβαινε συνεχώς μειούμενο, αποκαλύφθηκε ότι ήταν 112% και ίσως εάν ψαχτεί λίγο περισσότερο και έχουμε μία αναλυτική απογραφή του χρέους των Ενόπλων Δυνάμεων ή άλλων κονδυλίων, τα οποία δεν έχουν μπει στην απογραφή αυτή ή εάν υπολογιστεί προσεκτικά η περίφημη «άσπρη τρύπα» των ΔΕΚΟ, που τελικά ίσως να μην είναι τόσο άσπρη, όσο όλοι μας ευχόμαστε, ίσως το δημόσιο χρέος να είναι ακόμα μεγαλύτερο. Φυσικά η αντιμετώπιση των δύο παραπάνω σοβαρότατων διαρθρωτικών προβλημάτων της ελληνικής οικονομίας πρέπει να γίνει άμεσα και ριζικά. 
      Φυσικά η αντιμετώπιση, εκτός από μία στυγνή τεχνοκρατική λογική, θα πρέπει να έχει κύρια μία ανθρωποκεντρική προσέγγιση. Πρέπει να κάνουμε πολιτική για τον άνθρωπο, για τον πολίτη και όχι για τους αριθμούς. 
      Οι άμεσες προκλήσεις που πρέπει να αντιμετωπίσουμε ως χώρα, είναι πρώτα-πρώτα η πραγματική σύγκλιση του βιοτικού επιπέδου της χώρας προς το μέσο όρο της Ευρωπαϊκής Ένωσης, όπου σήμερα δυστυχώς η πραγματικότητα είναι τραγική. Ο μέσος Έλληνας έχει περίπου το 70% του αντίστοιχου μέσου  όρου εισοδήματος των Ευρωπαίων πολιτών. Το ένα τρίτο των Ελλήνων πολιτών ζει κάτω από το όριο της φτώχειας. 
      Δεύτερον, η παροχή ευκαιριών απασχόλησης σε όλους. Σήμερα δυστυχώς η ανεργία είναι το μεγαλύτερο κοινωνικό πρόβλημα της χώρας. Το ποσοστό ανεργίας της χώρας ξεπερνά το 12% και είναι το δεύτερο υψηλότερο στην Ευρωπαϊκή Ένωση. Ένας στους τέσσερις νέους είναι άνεργος. Μία στις τρεις νέες κοπέλες είναι άνεργη. Απέναντι στα μεγάλα αυτά διαρθρωτικά προβλήματα της ελληνικής οικονομίας, απέναντι σ’ αυτές τις προκλήσεις που πρέπει συνολικά η ελληνική πολιτική σκηνή να αντιμετωπίσει, τι λέει η Αξιωματική Αντιπολίτευση; Ελλείψει ουσιαστικών επιχειρημάτων δημιουργεί την ανάγκη τεχνητής όξυνσης. Προσπαθεί να καταδείξει ως αναξιόπιστη τη νέα Κυβέρνηση, μια Κυβέρνηση μόλις διακοσίων ημερών και ζητούν οι άνθρωποι οι οποίοι κυβέρνησαν επί μία εικοσαετία τον ελληνικό λαό, να έχουν διορθωθεί όλα τα πράγματα μέσα σε διακόσιες μέρες. 
      Αλήθεια, οι συνάδελφοι της Αξιωματικής Αντιπολίτευσης θεωρούν ότι η δική τους αξιοπιστία είναι αλώβητη στο πέρασμα του χρόνου; Ενίστανται ότι δεν έχουμε οικονομική πολιτική ή δεν καταλαβαίνουν οι συνάδελφοι την οικονομική μας πολιτική. Αυτό, όμως, που θα πρέπει να ξέρουν, είναι ότι δεν μας ενδιαφέρει εάν οι συνάδελφοι καταλαβαίνουν ή όχι την οικονομική μας πολιτική. Αυτό που είναι σημαντικό, είναι ότι την καταλαβαίνει ο ελληνικός λαός, ο οποίος επανειλημμένως εμπιστεύτηκε την τύχη της διακυβέρνησης της χώρας στο κόμμα της Νέας Δημοκρατίας. 
      Μας κατηγορούν για ψεύτικη απογραφή. Οι πρωτομάστορες της δημιουργικής λογιστικής κατηγορούν τη νέα διακυβέρνηση της χώρας για ψεύτικη απογραφή! Έως το 2000, αγαπητοί συνάδελφοι, όταν υπήρχε ο εθνικός στόχος της οικονομικής και νομισματικής σύγκλισης, τότε κρατούσαμε χαμηλούς τόνους για να πετύχουμε το στόχο. Βεβαίως με χαμηλούς πάντα τόνους καταγγέλλαμε την κυβέρνηση του ΠΑΣΟΚ τότε για παραποίηση στοιχείων, καταγγέλλαμε την παραποίηση δεδομένων, για να επιτευχθεί η ονομαστική σύγκλιση και όχι η πραγματική, αλλά έως εκεί. Όμως αμέσως μετά το 2000 και όταν είχε επιτευχθεί πλέον ο μεγάλος εθνικός στόχος της οικονομικής, νομισματικής ένωσης, τότε η ίδια η κυβέρνηση, ενώ θα έπρεπε να ακολουθήσει μία δυναμική οικονομική πολιτική για να διορθώσει τα πράγματα, δυστυχώς συνέχιζε να «στρουθοκαμηλίζει». Συνέχιζε να «στρουθοκαμηλίζει» έχοντας μία λογική, ότι ναι τα πράγματα δεν είναι καλά, αλλά ας τα κρύβουμε για να μην τα βλέπουν οι Ευρωπαίοι εταίροι μας. Αυτή είναι η μεγάλη διαφορά. 
      Εμείς προτιμούσαμε και προτιμούμε να λέμε την αλήθεια στον ελληνικό λαό, προτιμούμε να λέμε την αλήθεια στους Ευρωπαίους εταίρους μας, γιατί μ’ αυτό τον τρόπο θέλουμε να αναγνωρίζουμε το πρόβλημα και να προσπαθούμε να υλοποιούμε πολιτικές για την αντιμετώπισή του. Πρέπει, όμως, άμεσα να παρθούν πρωτοβουλίες για την αντιμετώπιση των παραπάνω μεγάλων σημαντικών  διαρθρωτικών προβλημάτων της χώρας. 
      Πρέπει το συντομότερο δυνατό -και αυτό είναι κάτι που θα γίνει τις πρώτες μέρες του Νοεμβρίου- να προχωρήσουμε σ΄ ένα ριζικά διαφορετικό φορολογικό σύστημα. ‘Ένα φορολογικό σύστημα απλό, κατανοητό, σταθερό, κοινωνικά δίκαιο, που θα κάνει αναδιανομή του εθνικού εισοδήματος προς όφελος των μικρομεσαίων τάξεων. Θα πρέπει να προχωρήσουμε σ΄ ένα νέο πραγματικά αναπτυξιακό νόμο, μοχλό για την οικονομική και κυρίως για την περιφερειακή ανάπτυξη, αλλά και συμβατό με την κοινοτική νομοθεσία. Θα πρέπει να προχωρήσουμε στην πλήρη απελευθέρωση των αγορών πέρα από ιδεολογικούς δογματισμούς και αγκυλώσεις του χθες. Θα πρέπει να προχωρήσουμε στην ενίσχυση της νέας επιχειρηματικότητας και των μικρομεσαίων επιχειρήσεων, στη δραστική μείωση των ελλειμμάτων και του χρέους με τη μείωση του σπάταλου και αδηφάγου κράτους του ΠΑΣΟΚ, με τη μείωση των αμυντικών δαπανών. Πρέπει να κάνουμε πράξη το τρίπτυχο του Πρωθυπουργού μας Κωνσταντίνου Καραμανλή για την οικονομία. Νοικοκυρεύουμε το κράτος, αναπτύσσουμε την οικονομία, υπηρετούμε την κοινωνία και τον πολίτη.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι από τα άνω δυτικά θεωρία παρακολουθούν τη συνεδρίασή μας, αφού προηγουμένως ξεναγήθηκαν σε χώρους του κτηρίου της Βουλής, πενήντα έξι μαθητές και τρεις συνοδοί-καθηγητές από το 4ο Λύκειο Γλυφάδας. 
      Η Βουλή τους καλωσορίζει.
      (Χειροκροτήματα απ΄ όλες τις πτέρυγες)
      Τους πληροφορούμε ότι παρακολουθούν συνεδρίαση νομοθετικής εργασίας. 
      Το λόγο έχει ο τελευταίος ομιλητής κ. Χρίστος Βερελής.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, κυρίες και κύριοι συνάδελφοι,  συζητάμε σήμερα ένα νομοσχέδιο, που αποτελεί κατ’ ουσία μια ενσωμάτωση οδηγιών στο εθνικό δίκαιο. Είναι μια ενσωμάτωση, η οποία είχε προετοιμαστεί από το Υπουργείο Οικονομικών και δυστυχώς χρειάστηκαν περίπου επτά μήνες για να διανύσει τη διαδρομή από το Υπουργείο Οικονομικών μέχρι τη Βουλή. 
      Στο νομοσχέδιο αυτό ένα από τα βασικότερα πράγματα που θα έπρεπε κανείς να προσέξει, ιδιαίτερα αν είχε την προϊστορία της Νέας Δημοκρατίας ως Αντιπολίτευση, είναι η θωράκιση των ελεγκτικών μηχανισμών. Βλέπω, όμως, ότι η Νέα  Δημοκρατία δεν έχει συγκεκριμένο σχέδιο στον τομέα αυτό, διότι θα μπορούσε να εκμεταλλευτεί αυτές τις προσαρμογές, προκειμένου να προχωρήσει σε μια βελτίωση της θωράκισης. Να προχωρήσει, για παράδειγμα, σε μια βελτίωση των μηχανισμών εκείνων που θα ελέγχουν τις εισηγμένες εταιρείες οι οποίες προβαίνουν σε αυξήσεις μετοχικών κεφαλαίων, δεν τηρούν τις υποσχέσεις τους προς τους μικροεπενδυτές ή σ΄ αυτές που πρωτοεισάγονται και οι οποίες με παραπλανητικά στοιχεία, όπως αποδεικνύεται εκ των υστέρων, δημιουργούν μια διελκυστίνδα, η οποία καταλήγει τελικά εις βάρος των μικρομετόχων.  
      Κύριε Πρόεδρε, έχουμε πίσω μας επτά μήνες και πλέον διακυβέρνησης της Νέας Δημοκρατίας και το βασικότερο για μια οικονομία, είναι το σχέδιο το οποίο μπορεί να έχει μια κυβέρνηση. Και το ερώτημά μας είναι απλό: Έχει σχέδιο η Νέα Δημοκρατία για την οικονομία; ‘Εχει σχέδιο το οποίο να αποτυπώνεται σε μια σειρά μέτρων όχι μόνο νομοθετικών, αλλά και πράξεων καθημερινών, που να δίνουν την αίσθηση ότι είμαστε σε μια διακυβέρνηση, η οποία θα οδηγήσει σταθερά τη χώρα στην περίοδο την οποία διανύουμε και η οποία χαρακτηρίζεται από μια σειρά γεγονότων; 
      Δυστυχώς τα μέτρα που μέχρι σήμερα έχουμε δει. δεν μας πείθουν. Για παράδειγμα, στο μεγάλο θέμα του τουρισμού είδαμε ότι αρκέστηκε η Κυβέρνηση να δημιουργήσει ένα ουσιαστικά περιττό Υπουργείο. Και το περιττό αυτό Υπουργείο βλέπουμε ότι διαφημίζει το τουριστικό προϊόν της χώρας, αυτό των Ολυμπιακών Αγώνων, εν μέσω Οκτωβρίου μηνός σε γερμανικά περιοδικά και όχι μόνο.
      Βλέπουμε ότι η ανταγωνιστικότητα θα θεραπευθεί μέσα από τη νομοθέτηση μιας επιτροπής ανταγωνιστικότητας, η οποία προϋπήρχε με υπουργική απόφαση και τώρα -και καλώς έγινε από πλευράς νομικής- γίνεται με νόμο. 
      Βλέπουμε επίσης ότι στην κρίσιμη αγορά την κατασκευαστική έχει εξασφαλίσει η Κυβέρνηση με πρωτοβουλίες δικές της εσφαλμένες μια νεκρή περίοδο στα δημόσια έργα, η οποία θα υπερβεί κατά τις συντηρητικότερες των εκτιμήσεων τους δεκατέσσερις μήνες.  Αποτέλεσμα δε αυτού είναι ότι ήδη έχουμε δεκάδες χιλιάδες ανέργους στον κατασκευαστικό τομέα και ήδη οι προβλέψεις για την απορροφητικότητα του 2005, οι οποίες δεν φαντάζομαι ότι θα ανακοινωθούν, αλλά θα τις μετρήσουμε εκ των υστέρων, θα είναι χαμηλότερες απ’ αυτές για τις οποίες έχουμε δεσμευθεί ως χώρα.
      Βλέπουμε ακόμη ότι, στον κατασκευαστικό κλάδο υπάρχει ένας πολύ μεγάλος αριθμός επιχειρήσεων, οι οποίες παραπαίουν. 
      Τώρα θα πάω στον τομέα του πετρελαίου, που είναι επίσης ένας σημαντικός παράγοντας σε όλα τα θέματα που έχουν να κάνουν με τη συμμετοχή του στο ισοζύγιο το ενεργειακό, που είναι αρκετά υψηλό. Υπάρχει από την Κυβέρνηση μια αυταρέσκεια, η οποία μας λέει ότι παρ’ όλο που αυξήθηκε περίπου 60% η τιμή του αργού στην Ελλάδα, η τιμή της λιανικής δεν έχει αυξηθεί παραπάνω από 30%. Μα, είναι δυνατόν να λέγεται αυτό σε ανθρώπους που αντιλαμβάνονται αν όταν παραμένει σταθερό το μεγάλο κομμάτι των φόρων και δασμών και μόνο το υπόλοιπο, που είναι η εργοστασιακή τιμή, είναι αυτό που κινείται ανάλογα με τη διεθνή αγορά, δεν θα υπάρχει αυτό το αποτέλεσμα; 
      Το λέω αυτό θέλοντας επίσης να θυμίσω στην Κυβέρνηση ότι πάλι για πολλοστή φορά, μέσα στη χρονιά έχουν ξεφύγει οι τιμές στη λιανική πώληση στα πρατήρια και κυρίως δεν υπάρχει κανένας έλεγχος στην ολιγοπωλιακή αγορά των διυλιστηρίων, που έχουν τις υψηλότερες τιμές από κάθε άλλο ευρωπαϊκό διυλιστήριο.
      Αυτή είναι η πραγματικότητα και όλα αυτά πιστεύω ότι δεν μπορούν να δικαιολογήσουν, κύριοι Υπουργοί, που είστε απόντες αυτήν την ώρα, την αισιοδοξία που είχε η Νέα Δημοκρατία και την υπόσχεσή της στον ελληνικό λαό ότι θα κατάφερνε να έχει ένα ρυθμό ανάπτυξης, ο οποίος θα έφτανε στο 5%. Προσγειώθηκε και είναι στο 3,9%. Αυτό θα επιτευχθεί; Η απάντηση και η πρόβλεψη είναι κατηγορηματικά όχι. Δεν θα επιτευχθεί αυτό, διότι υπάρχουν όλοι αυτοί οι παράγοντες, που σας είπα προηγουμένως και πιστεύω ότι αυτόν τον προϋπολογισμό η Κυβέρνηση δεν θα μπορέσει να τον τηρήσει. Πιστεύουμε ότι μέχρι τις 5 Νοεμβρίου, που είναι μια καθοριστική ημερομηνία γιατί πρέπει να συμφωνηθούν συγκεκριμένα μέτρα, θα είναι ένας προϋπολογισμός ο οποίος για το 2005 θα δημιουργήσει μια σειρά προβλημάτων, όχι ο ίδιος, αλλά η πραγματικότητα την οποία η Νέα Δημοκρατία με επανειλημμένα λάθη έχει δημιουργήσει.
      Δεν μπορεί κανείς να κάνει μαγικά στα έργα, μπορεί μόνο στις εκφράσεις και ακούσαμε πολλές μαγικές εκφράσεις στο παρελθόν από τη Νέα Δημοκρατία. Πάντως σαν γεγονός βλέπουμε ότι υπάρχει μια μείωση στις δημόσιες επενδύσεις, που υπερβαίνει το 16%. Πιστεύω ότι αυτή η μείωση ενδεχομένως να γίνει μεγαλύτερη, διότι, όπως σας είπα, θα φτάσουμε το Μάρτιο ή και τον Απρίλιο μέχρι να έχουμε αναδόχους σε δημόσια έργα και βεβαίως είναι γεγονός ότι όλη αυτή η κατάσταση θα έχει μια δυσμενέστατη εξέλιξη. Πιστεύω εδώ, κύριε Υπουργέ, ότι θα αναγκαστείτε εντός του 2005 να κάνετε προσαρμογές στον προϋπολογισμό, γιατί δεν θα μπορέσετε να τον τηρήσετε.
      Νομίζω πως είναι αυτός ο βασικός λόγος που δικαιολογεί την αμφίσημη στάση του κυρίου Πρωθυπουργού σε ό,τι αφορά στα θέματα του Προέδρου της Δημοκρατίας. 
      Κλείνοντας, θέλω να καλέσω τον κύριο Υπουργό να μας εξηγήσει αυτό το οποίο γράφεται στις εφημερίδες σήμερα, ότι ήδη εισέπραξε ο προϋπολογισμός από την Ευρωπαϊκή Επιτροπή μια πρώτη απόρριψη. Νομίζω ότι αυτό θα βοηθούσε την Αίθουσα να σχηματίσει γνώμη.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Υπουργός Οικονομίας και Οικονομικών έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κατ’ αρχήν, θέλω να ευχαριστήσω όλους και όλα τα κόμματα για τις παρατηρήσεις που έκαναν. Στο παρόν σχέδιο νόμου ενσωματώνονται στην ελληνική νομοθεσία κοινοτικές οδηγίες, που αναφέρονται στο νομοθετικό και λειτουργικό πλαίσιο για τις ΑΕΔΑΚ και  τα αμοιβαία κεφάλαια και επιλέξαμε, όπως πολύ σωστά ειπώθηκε, να αλλάξουμε το σύνολο της νομοθεσίας, δηλαδή να μην τροποποιήσουμε απλώς τις διατάξεις του ν. 1969/91, αλλά να τις αντικαταστήσουμε στο σύνολό τους με τις διατάξεις του παρόντος ώστε να είναι σαφές τι ισχύει για τις ΑΕΔΑΚ και τα αμοιβαία κεφάλαια.
      Επίσης διατηρούμε ορισμένες εθνικού χαρακτήρα διατάξεις από το νόμο εκείνο και δημιουργούμε και νέες εθνικού χαρακτήρα διατάξεις, διατάξεις δηλαδή που βαίνουν πέραν των κοινοτικών διατάξεων και ρυθμίζουν θέματα που δεν καλύπτονται από την κοινοτική νομοθεσία ή τις κοινοτικές οδηγίες. 
      Έτσι, όπου επιτρέπεται, έχουμε υιοθετήσει αυστηρότερες διατάξεις, ώστε να μπορέσουμε να ελέγξουμε καλύτερα τη λειτουργία της κεφαλαιαγοράς, να υπάρξει μεγαλύτερη αξιοπιστία και να μπορέσει μια κεφαλαιαγορά που έχει τραυματιστεί ιδιαίτερα ως προς την αξιοπιστία της από παλαιότερες πράξεις και παραλείψεις των κυβερνήσεων του ΠΑΣΟΚ και από πράξεις και παραλείψεις παλαιοτέρων διοικήσεων της Επιτροπής Κεφαλαιαγοράς, να λειτουργήσει πια χωρίς τα προβλήματα του παρελθόντος μ΄ έναν τρόπο που θα βοηθήσει την ανάπτυξη της οικονομίας και τους Έλληνες πολίτες να επενδύσουν τις αποταμιεύσεις τους έχοντας εμπιστοσύνη στο πως λειτουργεί η κεφαλαιαγορά. 
      Το σχέδιο νόμου που συζητούμε, υλοποιεί μια κατεύθυνση που για την ελληνική οικονομία είναι μονόδρομος, δηλαδή οι επενδύσεις στο Χρηματιστήριο να μη γίνονται από μεμονωμένους επενδυτές, αλλά να γίνονται μέσα από θεσμικούς επενδυτές. Αυτό είναι κάτι που δημιουργεί πολύ λιγότερους κινδύνους για τους επενδυτές, δίνει τη δυνατότητα να υπάρξει μια πιο μακροχρόνια τοποθέτηση σε τίτλους εισηγμένων εταιρειών και δίνει και τη δυνατότητα και στις ίδιες τις εταιρείες να χρηματοδοτούνται ευκολότερα, διότι η δουλειά που γίνεται από τους επαγγελματίες γίνεται με πολύ καλύτερα κριτήρια και με πολύ καλύτερο τρόπο απ’ ό,τι γίνεται από μεμονωμένους επενδυτές, που πολλές φορές επενδύουν χωρίς να κοιτάξουν τα θεμελιώδη δεδομένα των εταιρειών ή τα θεμελιώδη δεδομένα της αγοράς. 
      Είναι, λοιπόν, σαφώς προς τη σωστή κατεύθυνση οι αλλαγές που γίνονται και πιστεύω πως θα λειτουργήσουν προς όφελος της κεφαλαιαγοράς. Μαζί με τις άλλες αλλαγές που προετοιμάζει η Κυβέρνηση με τη φορολογική μεταρρύθμιση που θα έλθει τον επόμενο μήνα και το νέο αναπτυξιακό νόμο θα συμβάλουν και αυτές οι διατάξεις, ώστε να υπάρξει ένα καλύτερο κλίμα στην οικονομία και ένα καλύτερο κλίμα και στην ίδια την κεφαλαιαγορά. 
      Η αλήθεια είναι ότι όλα αυτά γίνονται μέσα σ΄ ένα διεθνές περιβάλλον το οποίο έχει και καλά και κακά στοιχεία. Η διεθνής οικονομία διέρχεται μια φάση ανάπτυξης, η οποία δεν είναι τόσο έντονη όσο θα επιθυμούσαμε όλοι μας, αλλά από την άλλη δεν είναι τόσο εύθραυστη όσο πολλοί φοβόντουσαν πριν από μερικούς μήνες. 
      Οι οικονομίες της Νοτιοανατολικής Ασίας, κυρίως της Κίνας, της Ιαπωνίας, της Ινδίας, αναπτύσσονται με πολύ ταχείς ρυθμούς. Η αμερικάνικη οικονομία πηγαίνει αρκετά καλά. Η ευρωπαϊκή οικονομία δείχνει να ανακάμπτει και αυτό είναι κάτι που θα βοηθήσει σαφώς στον επόμενο χρόνο και την ελληνική οικονομία. Μετά την επιτυχή διοργάνωση των Ολυμπιακών Αγώνων και τη μεγάλη θετική προβολή που είχε η χώρα μας κατά τη διάρκεια της διεξαγωγής των αγώνων  πιστεύουμε ότι ο τουρισμός του χρόνου θα ανακάμψει θεαματικά. Πιστεύουμε ότι οι εξαγωγές μας θα πάνε πολύ καλύτερα και γενικά η συμβολή από τους εξωστρεφείς κλάδους της οικονομίας θα είναι πολύ μεγαλύτερη. Θα βοηθήσει σε αυτό σαφώς και η ανάκαμψη της ευρωπαϊκής οικονομίας, αλλά θα βοηθήσουν και οι πρωτοβουλίες της Κυβέρνησης που έχουν ήδη ανακοινωθεί και που θα υλοποιούνται σταδιακά στους επόμενους μήνες. Γι’ αυτό και δεν συμμερίζομαι τις κασσάνδριες προβλέψεις, που έκαναν ορισμένοι συνάδελφοι από την Αντιπολίτευση, ότι δεν θα επιτευχθεί ο ρυθμός ανάπτυξης της οικονομίας γιατί τα δεδομένα είναι κακά. 
      Είναι τόσο κακά τα δεδομένα που μας αφήσατε, κύριες και κύριοι συνάδελφοι, που δεν μπορεί να ανακάμψει η ελληνική οικονομία; 
      Εμείς θεωρούμε ότι η ελληνική οικονομία θα μπει σε μια καινούργια φάση με την καινούργια πολιτική που υλοποιείται, μια φάση ανάπτυξης που δεν θα βασίζεται πια αποκλειστικά και μόνο στον κατασκευαστικό τομέα και στα δημόσια έργα, αλλά θα βασίζεται στο δυναμισμό του ιδιωτικού τομέα. 
      Θα δώσουμε το χώρο στον ιδιωτικό τομέα, ώστε να αναπνεύσει, να δραστηριοποιηθεί, να επενδύσει και να συμβάλει όπως πρέπει στη δημιουργία πλούτου στη χώρα, στη δημιουργία θέσεων απασχόλησης και ενός καλύτερου βιοτικού επιπέδου για όλους τους Έλληνες. 
      Υπάρχουν –και επειδή αναφέρθηκαν κάποιοι συνάδελφοι, θα αναφερθώ και εγώ με μεγάλη συντομία- δημοσιονομικά προβλήματα που μας κληροδοτήσατε. Μας κληροδοτήσατε δύο προϋπολογισμούς: Τον προϋπολογισμό του 2003 που δεν είχε κλείσει μετά τις εκλογές και τον προϋπολογισμό του 2004 για τον οποίο είχατε κάνει όλες τις βασικές επιλογές και τους οποίους έπρεπε να διαχειριστούμε. Και οι δύο αυτοί προϋπολογισμοί είχαν τεράστια προβλήματα. Υπήρχαν κρυφά ελλείμματα, κρυφά χρέη, δαπάνες οι οποίες δεν είχαν εγγραφεί στους προϋπολογισμούς. Υπήρχε μια μεγάλη υπερεκτίμηση των δημοσίων εσόδων. Εμείς με πάρα πολύ μεγάλη προσοχή, με αντικειμενικό τρόπο σε συνεργασία με τις υπηρεσίες της Ευρωπαϊκής Ένωσης αποκαταστήσαμε την πραγματικότητα για τους προϋπολογισμούς. Η Ελλάδα πια μπορεί να καυχάται ότι έχει προϋπολογισμούς οι οποίοι είναι αξιόπιστοι, κάτι που δεν συνέβαινε στο παρελθόν. 
      Έχουμε ένα πολύ μεγάλο καθήκον για την επόμενη χρονιά, να φροντίσουμε ο δημοσιονομικός εκτροχιασμός τον οποίο δρομολογήσατε, κύριοι του ΠΑΣΟΚ, το 2003 και το 2004 να αντιστραφεί. Αυτός είναι ο στόχος του προϋπολογισμού του 2005. Είναι ένας στόχος φιλόδοξος, ένας στόχος που χρειάζεται πολλή προσπάθεια. Είμαστε διατεθειμένοι, γιατί δεν είμαστε για τα εύκολα, να δουλέψουμε σκληρά για να πετύχουμε αυτόν το στόχο. 
      Με τον προϋπολογισμό, το προσχέδιο του οποίου θα συζητηθεί σήμερα το απόγευμα στη Βουλή, κάνουμε για πρώτη, ίσως, φορά προσπάθεια η δημοσιονομική προσαρμογή να γίνει μ΄ έναν ήπιο τρόπο, μ΄ έναν τρόπο που δεν θα θίξει τα εισοδήματα των εργαζομένων και των συνταξιούχων. 
      Παράλληλα, κάνουμε μια προσπάθεια να μην επιβαρύνουμε με φορολογικά και εισπρακτικά μέτρα τον ιδιωτικό τομέα, γιατί η ανάπτυξη και το στοίχημα της ανάπτυξης είναι σημαντικό για τη χώρα και οποιεσδήποτε παλινωδίες, όσον αφορά τη φορολογία και οποιαδήποτε εισπρακτικά μέτρα σαφώς και δημιουργούν κακές επιπτώσεις στην οικονομία, επιβραδύνουν τις επενδύσεις και αποθαρρύνουν τον ιδιωτικό τομέα από το να πάρει πρωτοβουλίες. 
      Η επιλογή μας, λοιπόν, είναι δεδομένη. Θα κάνουμε την προσαρμογή μέσα από την αντιμετώπιση της σπατάλης στο δημόσιο. Θα δώσουμε πολύ μεγάλη σημασία, ώστε η προσαρμογή αυτή να είναι ήπια, όσον αφορά τα εισοδήματα των εργαζομένων και των συνταξιούχων. Αυτό κάνει το προσχέδιο του προϋπολογισμού. Στοχεύουμε να κατέβουμε κάτω από το όριο του 3%, στο οποίο μας δεσμεύουν οι ευρωπαϊκές μας υποχρεώσεις. Αυτόν το στόχο θα τον πετύχουμε. Δεν έχει καμία βάση να λέγεται ότι δήθεν ο προϋπολογισμός αυτός έχει απορριφθεί από τις Βρυξέλλες, όπως δημοσιεύεται σήμερα σε μερίδα του Τύπου. 
      Δεν έχει υποβληθεί ακόμη ο προϋπολογισμός στην Ευρωπαϊκή Ένωση. Το μόνο που έχει γίνει με την Ευρωπαϊκή Ένωση είναι ότι τους έχουμε ειδοποιήσει για τους στόχους τους οποίους θέτουμε στον προϋπολογισμό. Ασφαλώς θα γίνουν συζητήσεις σε τεχνικό επίπεδο, όπως πάντα γίνονται. Θα γίνουν συζητήσεις πάνω στις λεπτομέρειες του προϋπολογισμού. Προέχει, όμως, να γίνει η συζήτηση εδώ στη Βουλή και θα γίνει σήμερα το απόγευμα. Ο προϋπολογισμός αυτός είναι ο πρώτος αξιόπιστος προϋπολογισμός μετά από πάρα πολλά χρόνια, γιατί βασίζεται σε αξιόπιστα δεδομένα και σε αξιόπιστη βάση. Διότι μέχρι τώρα οι προϋπολογισμοί χαρακτηρίζονταν από κρυφές δαπάνες, κρυφά χρέη, δαπάνες που δεν εγγράφονταν, υπεραισιοδοξία όσον αφορά τα έσοδα. 
      Η προσπάθεια που κάνουμε είναι σε μια ρεαλιστική βάση, γιατί οφείλουμε στον ελληνικό λαό να είμαστε ακριβείς απέναντί του αναφορικά με την κατάσταση των δημοσίων οικονομικών. Τα δημόσια οικονομικά αφορούν τον ελληνικό λαό. Και έχει ο ελληνικός λαός το δικαίωμα να ξέρει την αλήθεια. Να ξέρει ποιες είναι οι δυνατότητες και ποιες είναι οι υποχρεώσεις του κράτους. Και αυτό κάνουμε. Αυτό θα συνεχίσουμε να το κάνουμε. Δεν θα κρύψουμε από τον ελληνικό λαό την αλήθεια για την κατάσταση της οικονομίας ή του προϋπολογισμού. Άλλοι τα έκαναν αυτά και οι πρακτικές αυτές ανήκουν οριστικά στο παρελθόν. Εμείς βάζουμε τέλος στην εικονική οικονομία με τον προϋπολογισμό που θα συζητήσουμε. Εκεί θα συζητήσουμε και για λεπτομέρειες και πιθανόν για πράγματα που μπορούν να βελτιωθούν. 
      Αυτό όμως που είναι δεδομένο είναι η μεγάλη προσπάθεια που πρέπει να κάνουμε. Και επειδή ξεκινήσαμε παραλαμβάνοντας μια δραματική κατάσταση όσον αφορά τα δημόσια οικονομικά, η προσπάθεια που πρέπει να κάνουμε είναι να είμαστε συνεπείς με την υποχρέωση που αναλάβαμε, όταν μπήκαμε στην ΟΝΕ, να έχουμε έλλειμμα κάτω από το 3% του Ακαθάριστου Εγχώριου Προϊόντος και το δημόσιο χρέος, ένα πολύ μεγάλο μέρος του οποίου κρυβόταν από την προηγούμενη κυβέρνηση, να μπει σε πτωτική τροχιά, ώστε να μπορέσουμε να προσεγγίσουμε –αυτό θα γίνει σε αρκετά χρόνια βέβαια- το στόχο του 60%, που προβλέπει η Συνθήκη για την Ευρωπαϊκή Ένωση.
      Αυτά, λοιπόν, είναι τα δεδομένα. Σε πλήρη συνεργασία με την Ευρωπαϊκή Ένωση, με πλήρη διαφάνεια και ειλικρίνεια απέναντι στον ελληνικό λαό, βάζουμε αυτόν τον προϋπολογισμό στην κρίση της Επιτροπής Οικονομικών Υποθέσεων σήμερα το απόγευμα και θα έρθει στην κρίση της Ολομέλειας του Σώματος, όπως προβλέπουν οι συνταγματικές προθεσμίες, ώστε με τον καινούργιο χρόνο να ξεκινήσει μια καινούργια σελίδα για την ελληνική οικονομία, μια καινούργια σελίδα για την Ελλάδα.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καλλιώρας.
      ΗΛΙΑΣ ΚΑΛΛΙΩΡΑΣ: Ευχαριστώ πολύ, κύριε Πρόεδρε.
      Να αρχίσω με μια διευκρίνιση προς τον εισηγητή της Αξιωματικής Αντιπολίτευσης. Εμείς, κύριε Πρόεδρε, δεν είπαμε ότι δεν έγινε αυτό το σχέδιο νόμου που συζητούμε σήμερα με αρχή από το ΠΑΣΟΚ τότε και συνεχίστηκε. Προφανές. Έτσι είναι. Αυτό που είπα, όμως, είναι κάτι διαφορετικό, ότι καθυστέρησαν να μας το παρουσιάσουν, ενώ έπρεπε μέχρι τις 13 Αυγούστου του 2003 να είναι έτοιμο, και δεν έγινε.
      Και εκεί που κατηγορώ πολιτικά είναι ότι ήρθαν στην επιτροπή και είπαν ότι είμαστε η τρίτη ή τέταρτη χώρα που κάνουμε την ενσωμάτωση του δικαίου αυτού στο δικό μας Δίκαιο. Αυτό σας λέω: Μόνο η Πολωνία, η Σλοβακία, η Σλοβενία και η Εσθονία, κύριε Πρόεδρε, είναι ο χώρες, οι οποίες δεν έχουν ενσωματώσει το δίκαιο, όχι από τις δεκαπέντε, αλλά από τις είκοσι πέντε. Αυτό, για να βάζουμε τα πράγματα στη θέση τους.
      Επίσης, είπε ο κ. Γείτονας –το έκανε και σήμερα, το έκανε και στην επιτροπή- για παρωδία απογραφής, αβεβαιότητα, δυσμενή θέση της οικονομίας, επιστροφή σχεδίου του προϋπολογισμού κλπ.. Έχουμε έρθει, κύριε Πρόεδρε, να συζητάμε το αυτονόητο. Δηλαδή έχουμε μια οικογένεια, όπως είναι το κράτος, και ήρθε ο κύριος Υπουργός να μας πει ότι έπρεπε να γραφτούν αυτά που έχουμε, αυτά που βρήκαμε και από αυτά που πρέπει να ξεκινήσουμε. Και χρειάζεται μια ολόκληρη εισηγητική έκθεση, για να πούμε το αυτονόητο. Το αντιπαρέρχομαι και αυτό και θα το συζητήσουμε το απόγευμα με πολύ μεγάλη ευχέρεια χρόνου στην επιτροπή.
      Επίσης, κύριε Πρόεδρε, σε αυτό το σχέδιο νόμου που συζητάμε σήμερα –δεν ειπώθηκε και θέλω να το πω, έστω και για τα Πρακτικά- η Κυβέρνηση, επειδή επεδίωξε τον επαναπατρισμό των ιδιωτικών κεφαλαίων που βρίσκονται στο εξωτερικό, βρίσκει έναν πολύ καλό τρόπο, με τον οποίο θα μπορούν αυτά τα κεφάλαια να φτάσουν στη χώρα μας και είναι ο τρόπος τον οποίο βλέπουμε και σήμερα το σχέδιο νόμου να υλοποιεί με τις διατάξεις του και να δίνει, αν το θέλετε με απλά λόγια, τη δυνατότητα ή τις ευκαιρίες σε αυτούς που θέλουν να φέρουν τα χρήματά τους στην Ελλάδα, για να αναπτυχθεί ο τόπος. Είναι πολύ σημαντικό και απλά ήθελα να καταγραφεί και το θέμα του επαναπατρισμού κεφαλαίων.
      Πρέπει επίσης να τονίσω κάτι άλλο, που έχει σχέση με τον ανταγωνισμό. Είχαμε συζητήσει στην επιτροπή –και νομίζω ότι δεν είχαμε ουσιώδη διαφορά εδώ, το είπαν και άλλες πλευρές, το είπα και εγώ- το γεγονός ότι το περισσότερο μερίδιο το ελέγχουν οι τράπεζες. Γιατί ελέγχουν το Χρηματιστήριο Αθηνών. Ξέρουμε ποιοι είναι οι μέτοχοι. Το λέγαμε στον κ. Χριστοδουλάκη, αλλά περί άλλων τύρβαζε τότε. Και πάλι εδώ, με το ύψος του μετοχικού κεφαλαίου και τις διατάξεις υπήρχε μια πολύ μεγάλη δυσκολία. Φωνάζουν και οι άλλοι φορείς που θέλουν να μπουν στο παιχνίδι του ανταγωνισμού, πράγμα που είναι καλό για τον τόπο.
      Και αυτό άκουσε η Κυβέρνηση. Και σήμερα, μας έφερε την προσθήκη-διόρθωση στην παράγραφο 5 του άρθρου 5, όπου δίνει και στις ΑΕΤΕΙ και στις ασφαλιστικές εταιρείες δυνατότητα να δραστηριοποιηθούν με το μισό του εκάστοτε οριζόμενου ελάχιστου μετοχικού κεφαλαίου πιστωτικών ιδρυμάτων.
      Δηλαδή είναι –και αυτό είναι θετικό και πρέπει να το πούμε- μια μεγάλη προσπάθεια –το ζήτησα και εγώ και σαν Νέα Δημοκρατία και ο κ. Φωτιάδης στην τοποθέτησή του στην επιτροπή τις προάλλες- για να αυξηθεί ο ανταγωνισμός.
      Ένα τελευταίο, κύριε Πρόεδρε, που έχει σχέση με το άρθρο 49 -είναι και αυτό μια άλλη πονεμένη ιστορία- για να καταλάβουν οι συνάδελφοι. Στην Ελλάδα όταν αγοράζει κάποιος αμοιβαία ή μετοχές, φαίνεται στο βάθος το φυσικό πρόσωπο. Στο εξωτερικό επιτρέπει ο νόμος να μη φαίνεται το φυσικό πρόσωπο και να φαίνεται το νομικό πρόσωπο, οι θεσμοί. Τι συνέβη -υπάρχουν δυο τρεις περιπτώσεις, τις οποίες γνωρίζω- όταν ζήτησε η Επιτροπή Κεφαλαιαγοράς στοιχεία: Χανόταν στο διάβα της προσπέλασης το φυσικό πρόσωπο με το νομικό, με αποτέλεσμα να μην ξέρουμε ποιος έχει την ευθύνη και ποιος έχει τα χρήματα. Τι κάνει η Κυβέρνηση εδώ; Με το άρθρο 49 ξεκαθαρίζει κάτι και λέει: «Εγώ με τις διατάξεις αυτές απομονώνω το φυσικό πρόσωπο και μπορώ να έχω και ευθύνες. Άρα, λοιπόν, επιμερίζουμε τις ευθύνες στο νομικό και στο φυσικό πρόσωπο, για να μπορούμε να ελέγξουμε στο τέλος ποιος κατεργάρης κάνει τι». 
      Αυτά ήθελα να πω και σας ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ο εισηγητής του ΠΑΣΟΚ κ. Απόστολος Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, αγαπητοί συνάδελφοι, η Νέα Δημοκρατία ακόμη και σήμερα δεν έχει συνειδητοποιήσει ότι είναι Κυβέρνηση και ότι πρέπει να αναλάβει τις ευθύνες διακυβέρνησης αυτής της χώρας.
      Πριν από λίγο ο Υπουργός Οικονομίας και Οικονομικών αναφέρθηκε σ΄ έναν προϋπολογισμό, ο οποίος ήταν πλασματικός, ισχυρίστηκε, ότι αυτός δεν ανταποκρίνεται στην πραγματικότητα. Όμως είναι γνωστό σε όλους σε αυτήν την Αίθουσα ότι μπορούσε ο κύριος Υπουργός Οικονομίας το συγκεκριμένο προϋπολογισμό να τον τροποποιήσει, να φέρει στη Βουλή τροποποιητικό προϋπολογισμό και να εφαρμόσει το δικό του προϋπολογισμό. 
      Τι συμβαίνει σήμερα; Καταγγέλλει τον προηγούμενο προϋπολογισμό ως πλασματικό και εικονικό, αλλά ταυτόχρονα δεν φέρνει δικό του προϋπολογισμό για να εφαρμοστεί ο προϋπολογισμός της Νέας Δημοκρατίας. Έτσι, λοιπόν, για το 2004 δεν υπάρχει καμιά απολύτως ευθύνη της Νέας Δημοκρατίας, για την εφαρμογή του συγκεκριμένου προϋπολογισμού, για όλα φταίει το ΠΑΣΟΚ.
      Μιλήσαμε για απογραφή, έγινε απογραφή αλλά απογραφή, έγινε απλά και μόνο για να επιβεβαιώσει όσα έλεγε η Νέα Δημοκρατία προεκλογικά για μια οικονομία τραβεστί, για οικονομία με ξύλινα πόδια, καταγγελίες τις οποίες διατύπωσε όχι μόνο στο εσωτερικό της χώρας, αλλά και στο εξωτερικό, όντας Αντιπολίτευση. Σήμερα, έχοντας η Νέα Δημοκρατία την ευθύνη της διακυβέρνησης της χώρας, με πολύ μεγάλη εμπάθεια και αδιαφορώντας για τη μεγάλη ζημία την οποία έχει προκαλέσει στην εθνική οικονομία, στην αξιοπιστία, αλλά και στο γόητρο της χώρας, πολύ απλά είπε στους Ευρωπαίους: «Μας συγχωρείτε, ό,τι βεβαιώνετε εσείς τόσα χρόνια, όλα αυτά είναι ψέματα, σας εξαπατήσαμε, ήμασταν οι έξυπνοι οι Έλληνες και σεις οι ανίδεοι οι οποίοι πειστήκατε στις απατηλές παρουσιάσεις στοιχείων της προηγούμενης ελληνικής κυβέρνησης». Φυσικά δεν αγνοεί ο κύριος Υπουργός ότι στο εξωτερικό, στην Ευρώπη, δεν υπάρχει Νέα Δημοκρατία και ΠΑΣΟΚ, υπάρχει Ελλάδα, η οποία με πολύ μεγάλο αγώνα και πολλή προσπάθεια κατάφερε να αποκτήσει ένα σοβαρό και αξιόπιστο ρόλο στο διεθνές, αλλά και στο ευρωπαϊκό προσκήνιο. Καταρρακώθηκε αυτή η αξιοπιστία της χώρας μας, απλά και μόνο για να δικαιολογήσει η Νέα Δημοκρατία τις προεκλογικές της θέσεις. 
      Μίλησε για απογραφή και πριν καν ολοκληρωθεί η απογραφή –άγνωστο με ποια στοιχεία- οι ίδιες υπηρεσίες με τις οποίες έδιναν τα στοιχεία με κυβερνήσεις ΠΑΣΟΚ, κλήθηκαν να κάνουν την απογραφή με την κατεύθυνση βέβαια και την εντολή της πολιτικής ηγεσίας του Υπουργείου Οικονομίας και Οικονομικών. Ε, λοιπόν, πριν τελειώσει η απογραφή, εσείς τροποποιήσατε κατά το δοκούν τα ελλείμματα  και κυρίως τις αμυντικές δαπάνες. Η απάντηση του γενικού διευθυντή της EUROSTAT στην ενημέρωση της Ευρωβουλής ήταν πάρα πολύ σαφής: «Η  Ελλάδα τήρησε τους κανόνες που επιβαλλόταν και προβλεπόταν και συμφωνήθηκαν από την EUROSTAT και ότι ορθώς ανέγραφε τις συγκεκριμένες δαπάνες στο χρόνο παραλαβής των συγκεκριμένων οπλικών αμυντικών συστημάτων. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Μου επιτρέπετε μια διακοπή; 
      ΑΠΟΣΤΟΛΟΣ ΦΩΤΙΑΔΗΣ: Βεβαίως. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Φωτιάδη, εγώ κατέθεσα εδώ στη Βουλή το πλήρες κείμενο των δηλώσεων του γενικού διευθυντή της EUROSTAT. Από το πλήρες κείμενο προέκυπτε –και εδώ έγινε μια συζήτηση γιατί είχε κάνει επίκαιρη ερώτηση ο συνάδελφός σας κ. Χριστοδουλάκης- ότι το ζήτημα, σύμφωνα με τις δηλώσεις του, δεν ήταν η μέθοδος καταγραφής των δημοσίων δαπανών, αλλά ότι η Ελλάδα στο παρελθόν απέκρυπτε αμυντικές δαπάνες». Αυτό, για να μη συνεχίζεται η παραπληροφόρηση. 
      ΑΠΟΣΤΟΛΟΣ ΦΩΤΙΑΔΗΣ: Κύριε Υπουργέ, μιλήσατε για απογραφή. Μέχρι σήμερα δεν φέρατε καμία απολύτως απογραφή στη Βουλή. Αυτό που φέρνετε είναι κάποια νούμερα και λέτε «αυτά τα νούμερα προέκυψαν». Ε, λοιπόν, φέρτε μας ποιες αμυντικές δαπάνες δεν γράφτηκαν από τις κυβερνήσεις του ΠΑΣΟΚ στα συγκεκριμένα χρονικά διαστήματα με βάση τη συμφωνία η οποία έγινε μεταξύ της EUROSTAT και της ελληνικής κυβέρνησης. Όχι απλά και μόνο ο ισχυρισμός ότι είναι καλύτερα να επαναφέρουμε διαφορετικό σύστημα, απ’ αυτό που ήταν και συμφωνημένο και εφαρμόστηκε από τις περισσότερες χώρες της Ευρωπαϊκής Ένωσης. 
      Μιλήσατε για υστέρηση των εσόδων. Με συγχωρείτε πάρα πολύ, φταίει η κυβέρνηση του ΠΑΣΟΚ για το ότι ατόνησαν οι ελεγκτικοί μηχανισμοί και όλος ο μηχανισμός του Υπουργείου Οικονομικών με τις αλλεπάλληλες αντιφατικές δημόσιες δηλώσεις σας; Για το ότι δεν λειτουργούν, παράδειγμα, τα ελεγκτικά κέντρα επί ένα χρόνο, φταίει το ΠΑΣΟΚ; Ενώ δηλώσατε ότι θα καταργήσετε το ΣΔΟΕ, εντούτοις αυξήθηκε ο αριθμός των ελέγχων σύμφωνα με δημοσιεύματα και εντολές δικές σας. Όμως η ζημία έγινε γιατί η προσφορά των ελεγκτικών μηχανισμών δεν είναι να βεβαιώνουν παραβάσεις και να εισπράττουν πρόστιμα. Αυτός ήταν ο λόγος για τον οποίο καταργήσαμε τα πρόστιμα. Για να μην υπάρχει άλλοθι στην αγορά ότι το ΣΔΟΕ επιδιώκει την αύξηση των εσόδων του κράτους τα καταργήσαμε και τα επαναφέρετε. Όμως, τι επαναφέρετε; Επαναφέρατε τη λογική στην αγορά ότι δεν υπάρχει έλεγχος. Όσους ελέγχους και αν κάνει το ΣΔΟΕ, όσα πρόστιμα και αν εισπράξετε, η ζημία, όσον αφορά την ενίσχυση της φορολογικής συνείδησης των Ελλήνων πολιτών, έχει γίνει και έχει γίνει με δική σας υπαιτιότητα. 
      Μιλάτε για αύξηση εσόδων στο προσχέδιο του προϋπολογισμού κατά 3 δισεκατομμύρια. Αποκρύπτετε το γεγονός ότι ήδη τα 3 δισεκατομμύρια είναι  με την προϋπόθεση ότι θα επιτευχθούν τα έσοδα της φετινής χρονιάς. Ήδη, όμως, σύμφωνα με στοιχεία τα οποία εσείς δώσατε στον Τύπο, φαίνεται μια υστέρηση των φορολογικών εσόδων της τάξης του 1 δισεκατομμυρίου ευρώ, αλλά και επιπλέον αυτό το 1 δισεκατομμύριο προκύπτει, παρά το γεγονός ότι με νόμο φέρατε άλλο 1,5 δισεκατομμύριο το ΦΠΑ μέσα στο 2004. Δηλαδή η κατάσταση της πορείας των εσόδων είναι πολύ δυσμενέστερη από την υστέρηση 1 δισεκατομμυρίου ευρώ που εμφανίζεται, γιατί ήδη άλλο 1,5 δισεκατομμύριο ευρώ ενισχύθηκε και μείωσε το εμφανιζόμενο στο εννιάμηνο έλλειμμα των εσόδων. Αναφέρατε για αύξηση του ΑΕΠ. Είναι μια γενική αναφορά που την κάνουμε όλοι. Μιλήσατε για χάλια της οικονομίας, αλλά εσείς στο προσχέδιο του προϋπολογισμού αναφέρατε αυτό που καταγγέλλατε ότι ο ρυθμός αύξησης του ΑΕΠ το 2003 είναι 4,5%. Εμείς λέγαμε 4,2% και μας καταγγέλλατε ότι δεν είναι ορθό, ότι είμαστε υπεραισιόδοξοι. Ε, λοιπόν, εσείς αναγκαστήκατε αυτό το οποίο ο Υπουργός Οικονομίας κ. Χριστοδουλάκης έλεγε ήδη από τις αρχές του χρόνου ότι είναι 4,5% η αύξηση του ΑΕΠ, το επιβεβαιώνετε, παρά τις επανειλημμένες σας καταγγελίες, διαψεύσεις και έρχεστε σήμερα να μιλάτε οι ίδιοι για εκτιμήσεις για μείωση της αύξησης του ΑΕΠ από 4,5% στο 3,7% και ω του παραδόξου ότι για του χρόνου θα έχουμε αύξηση του ΑΕΠ πάλι στο 3,9%.
      Είναι δυνατόν να αυξηθεί το ΑΕΠ όταν για πρώτη φορά τα τελευταία πενήντα χρόνια η χώρα στερείται παντελώς αναπτυξιακού νόμου; Σήμερα δεν υπάρχει ούτε παλιός ούτε νέος ούτε κακός ούτε καλός αναπτυξιακός νόμος.
      Ο τελευταίος νόμος που ψηφίστηκε δεν εφαρμόστηκε, γιατί δεν είχατε στείλει μέχρι προσφάτως τις αντίστοιχες οδηγίες, ο δε νέος θα ψηφιστεί κάποτε τον Νοέμβριο και θα εφαρμοστεί στο μέλλον σε άγνωστο χρονικό διάστημα. 
      Θυμάστε, κύριοι συνάδελφοι, πολύ συχνά το τι έλεγε ο Υπουργός Εθνικής Οικονομίας για το Χρηματιστήριο, ότι αποτελεί την εικόνα της οικονομίας μας. Λησμονείτε, όμως, ότι ο τότε Αρχηγός της Αξιωματικής Αντιπολίτευσης και νυν Πρωθυπουργός στη Διεθνή Έκθεση Θεσσαλονίκης, το Σεπτέμβριο του 1999, όταν ο δείκτης του Χρηματιστηρίου ξεπερνούσε τις έξι χιλιάδες μονάδες, ανέφερε στην ομιλία του στη συνέντευξη Τύπου για παραπέρα άνοδο του δείκτη του Χρηματιστηρίου. 
      Επομένως, η δαιμονολογία και η στήριξη των επιχειρημάτων σας σ΄ ένα γεγονός που πραγματικά ήταν τραγικό, δραματικό για την εθνική συνολικά οικονομία, είναι μία τακτική σας, η οποία σας ωφέλησε μεν εκλογικά, όμως, θα πρέπει τώρα να δώσετε απαντήσεις.
      (Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Βουλευτή) 
      Μιλήσατε για Εξεταστική Επιτροπή και την προαναγγείλατε. Επτά μήνες…
      ΠΡΟΕΔΡΕΥΩΝ (Γεώργιος Σούρλας): Κύριε Φωτιάδη, τελειώνετε. 
      ΑΠΟΣΤΟΛΟΣ ΦΩΤΙΑΔΗΣ: Τελειώνω, κύριε Πρόεδρε.
      …δεν ήταν αρκετοί για να συστήσετε εξεταστικές επιτροπές, αλλά δεν ήταν και αρκετοί οι επτά μήνες για να φέρετε τις οποιεσδήποτε θεσμικές παρεμβάσεις σας για το Χρηματιστήριο. Καμία θεσμική παρέμβαση. 
      Σήμερα επαίρεστε για ένα νομοσχέδιο το οποίο είναι και τεχνικό και ελάχιστα συμβάλλει σε αυτά τα οποία εσείς επιχειρηματολογούσατε για την εξυγίανση του Χρηματιστηρίου, αλλά σε τελική ανάλυση είναι ένα νομοσχέδιο το οποίο συντάχθηκε από την προηγούμενη κυβέρνηση και εσείς χρειαστήκατε επτά μήνες απλά και μόνο για να το καταθέσετε, όταν η κατάθεση απαιτεί μία και μόνο ημέρα και όταν μάλιστα η Βουλή στην αρχή, τις πρώτες εβδομάδες των συνεδριάσεών της, δεν λειτουργούσε γιατί δεν είχε αντικείμενο, δεν είχε νομοσχέδια για να συζητήσει. 
      ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Βέβαια μπορεί το νομοσχέδιο κατά κύριο λόγο να έχει διατάξεις που εναρμονίζουν το νομοθετικό πλαίσιο της χώρας με τις κοινοτικές οδηγίες, αλλά αυτός δεν ήταν λόγος να παραβλέψουμε εντελώς στη συζήτησή μας σήμερα –και από τον κύριο Υπουργό- τα γενικότερα θέματα που αφορούν τις χρηματιστηριακές δραστηριότητες στη χώρα μας, αυτές τις δραστηριότητες που έχουν ταλαιπωρήσει σε πολύ μεγάλο βαθμό και έχουν κάνει μία άγρια ανακατανομή των χρημάτων σε βάρος των λαϊκών στρωμάτων, έχουν αδειάσει τα ασφαλιστικά ταμεία κλπ.. 
      Αυτά αποτελούν κατά την Κυβέρνηση ένα σοβαρό θέμα σύστασης Εξεταστικής Επιτροπής για πολλές παρεμβάσεις που είχαν γίνει μέχρι τώρα. Το θέμα όμως ότι σ΄ ένα νομοσχέδιο όπως το παρόν είναι ότι πρέπει να εκθέσετε τις δικές σας αρχές, τις δικές σας σκέψεις, τη φιλοσοφία σας για δύο τουλάχιστον κυρίαρχα θέματα, διότι τη φιλοσοφία σας ότι το Χρηματιστήριο είναι ένα εργαλείο ανάπτυξης, την ξέρουμε. 
      Πώς, όμως, αυτό το οποίο πιστεύετε εσείς, ότι το Χρηματιστήριο είναι ένα εργαλείο ανάπτυξης, θα γίνει και για τη χώρα μας; Διότι έχουμε ένα βεβαρημένο παρελθόν. Πρέπει να ακούσουμε το τι θα γίνει από εδώ και πέρα, ούτως ώστε να προχωρήσουμε σε αυτόν τον αναπτυξιακό ρόλο, διότι είμαστε στον πάτο σε όλη αυτήν την ιστορία. 
      Αυτά τα πράγματα δεν ακούστηκαν εδώ. Αυτήν τη στιγμή δεν μας απασχολεί μόνο το θέμα της εναρμόνισης. Εμάς μας απασχολεί το ζοφερό, το νοσηρό περιβάλλον που έχει δημιουργηθεί μέχρι τώρα. Εμείς έχουμε μία άλλη φιλοσοφία όσον αφορά το Χρηματιστήριο. Παρ΄όλα αυτά, θα μπορούσε –εφόσον η παγκοσμιοποιημένη αγορά το επιβάλλει αυτό- να διευκολύνει, να συμβάλει και σε μία αναπτυξιακή προσπάθεια κάθε χώρας. 
      Υπάρχει μεγάλο έλλειμμα, τραγικό έλλειμμα για τη χώρα σ’ αυτήν την κατεύθυνση και θα έπρεπε εδώ –εισαγωγικά, επί της αρχής- από όλες τις παρατάξεις να γίνει μία σχετική συζήτηση, για να δούμε αργότερα ποιες θα είναι αυτές οι ουσιαστικές ρυθμίσεις, τις οποίες θα κάνετε για να εξυγιανθεί όλο το κύκλωμα της οικονομίας.
      Βεβαίως έγινε μία μεγάλη συζήτηση για τα επίκαιρα θέματα της απογραφής και του προϋπολογισμού. Και αυτή η συζήτηση, όμως, και από την Κυβέρνηση και κυρίως από την Αξιωματική Αντιπολίτευση είχε μόνο έναν επικοινωνιακό χαρακτήρα. Έμεινε μόνο στις εντυπώσεις. Και αυτό δεν είναι τυχαίο. Διότι επί της ουσίας δεν θέλετε να δείτε σε βάθος τα προβλήματα. Δεν θέλετε να μπείτε στα προβλήματα με την έννοια ότι η απογραφή, με οποιονδήποτε τρόπο και αν γίνεται, είναι κατά βάση ένα πολιτικό σοβαρό θέμα της οικονομικής κατάστασης στη χώρα μας και δεν είναι θέμα ούτε στατιστικών στοιχείων ούτε θέμα προσαρμογής και μόνον στις διατάξεις της Ευρωπαϊκής Ένωσης. Και από κει και πέρα η σύνταξη ενός προϋπολογισμού, η τήρηση του προϋπολογισμού, τα διπλά βιβλία κλπ., είναι όλα γνωστά και είναι επείγουσες οι διατάξεις, οι οποίες πρέπει να έρθουν για να ξεκαθαρίσουν μια και καλή αυτό το θέμα. Δεν μπορεί να μαλώνετε για τα διπλά βιβλία και εμείς ακόμη –τουλάχιστον το δικό μου κόμμα- να έχουμε τη σκέψη ότι και εσείς μπορεί να χρησιμοποιήσετε διπλά βιβλία. Φέρτε αυτές τις διατάξεις που θα καταργούν όλα αυτά τα πράγματα.
      Και το τελευταίο, για να μπούμε επιτέλους στην ουσία της συζήτησης, εισαγωγικά σε κάθε νομοσχέδιο -και όχι μόνο για τον προϋπολογισμό- τι θα γίνει μετά από την απογραφή, πού θα πάει η πολιτική μας οικονομία; Θα έχει κάποιες ρυθμίσεις; Θα εφαρμοστεί ένα σχέδιο για τους εργαζόμενους, για το κοινωνικό κράτος κλπ.; Μία απογραφή δεν μένει στην απογραφή και στον τρόπο που έχει απογράψει τα στοιχεία και στο αν έκανε κακό και διέσυρε την Ελλάδα στην Ευρωπαϊκή Ένωση κλπ., κύριοι συνάδελφοι. Μένει στο τι θα αποδώσει τελικά στον ελληνικό λαό, ο οποίος μέχρι τώρα έχει υποστεί βαρύτατες θυσίες, παρ’ όλο που έχουν εισέλθει στη χώρα 100 τρισεκατομμύρια δραχμές. Και, όμως, ο ελληνικός λαός στενάζει και με την απογραφή φαίνεται ότι θα στενάξει ακόμη περισσότερο. Αν, λοιπόν, κάνετε την απογραφή για να πούμε ότι ο ελληνικός λαός -όπως άκουσα προ εβδομάδος τον επίτιμο Πρόεδρο της Νέας Δημοκρατίας- πρέπει να δουλεύει περισσότερο και να απαιτεί ολιγότερα, σ’ αυτή, λοιπόν, την αξιοποίηση της απογραφής δεν θα μπορέσουμε να συμφωνήσουμε ποτέ και πρέπει εδώ πέρα να κάνουμε ουσιαστική συζήτηση σ’ αυτό το θέμα και επ’ ευκαιρία αυτού του νομοσχεδίου.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καλλιώρας μόνο για δύο λεπτά. 
      ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε. 
      Ακούγοντας τη δευτερολογία του κ. Φωτιάδη, θα μπορούσα να τα ακούσω όλα, αλλά το κακό είναι ότι έφτασε στη λέξη «χρηματιστήριο». Νομίζω ότι το ΠΑΣΟΚ πρέπει να διαγράψει από το λεξιλόγιό του τη λέξη «χρηματιστήριο». Αυτό το έγκλημα που έγινε δεν πρόκειται να ξαναγίνει ποτέ. Αντιπαρέρχομαι όλα τα υπόλοιπα.
       Ύστερα, κύριε Πρόεδρε, υπάρχει και κάτι άλλο.  Είμαστε άλλοι άνθρωποι, άλλοι χαρακτήρες, έχουμε άλλη φιλοσοφία ως παράταξη. Εμείς τον προϋπολογισμό τον κάνουμε όπως κάνουμε και στα σπίτια μας. Ξεκινάμε με πραγματικά στοιχεία, να ξέρουμε για να αποδώσουμε λογαριασμό. Είμαστε άλλοι άνθρωποι, καταλαβαίνουμε τα πράγματα διαφορετικά. Θα τα πούμε και το απόγευμα στην επιτροπή.
      Υπάρχει κι ένα τελευταίο. Δεν θα κουραστώ να το λέω αυτό το πράγμα. Όταν, κύριε Πρόεδρε, ρωτάει ο νυν Υπουργός Οικονομίας στην επιτροπή τις προάλλες τον πρώην Υπουργό Οικονομίας -και Άμυνας κάποια άλλη στιγμή-, τον κ. Παπαντωνίου, για τα σαράντα πέντε ΦΑΝΤΟΜ -γιατί εδώ έχουμε διαμάχη για το εάν έγινε εγγραφή με τη μία μέθοδο ή την άλλη μέθοδο- και απάντησε ο κ. Παπαντωνίου έμμεσα μεν αλλά σαφέστατα -υπάρχουν στα Πρακτικά της επιτροπής- ότι «δεν έγινε ποτέ». Και μιλάμε για σαράντα πέντε ΦΑΝΤΟΜ και όχι για σαράντα πέντε σοκολάτες. Άρα, λοιπόν, όταν ποσό 2 τρισεκατομμύρια δεν γράφεται πουθενά και ο κ. Παπαντωνίου το παραδέχεται, τι συζητάμε εδώ μέσα; Για τη μέθοδο συζητάμε; Εδώ δεν γράφτηκαν καν σαράντα πέντε ΦΑΝΤΟΜ. 
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Φωτιάδη, μιλήσατε διπλάσιο χρόνο.
      ΑΠΟΣΤΟΛΟΣ ΦΩΤΙΑΔΗΣ: Ένα λεπτό, μόνο, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Εντάξει για ένα λεπτό. 
      Ορίστε, έχετε το λόγο.
      ΑΠΟΣΤΟΛΟΣ ΦΩΤΙΑΔΗΣ: Κύριε συνάδελφε, εσείς κάνατε «σημαία» σας το χρηματιστήριο και πάλι φυγομαχείτε. Γιατί μιλήσατε για εξεταστικές επιτροπές και αντί γι’ αυτό υπάρχουν παρεμβάσεις στη δικαιοσύνη –και το καταγγέλλω αυτό εδώ- με ποια έννοια; Ότι υποθέσεις οι οποίες είναι σε εξέλιξη, μπήκαν στο αρχείο και ξαναβγαίνουν, και μάρτυρες καλούνται προκειμένου να μνημονεύσουν το όνομα του Υπουργού, να τηρηθεί εν συνεχεία ο τύπος και το γράμμα του νόμου, για να παραπεμφθεί η υπόθεση εδώ στη Βουλή.
      Είχατε πει πολλά και σημαντικά. Εγώ θα σας θυμίσω ότι σε όλον τον κόσμο ισχυρά χρηματιστήρια, όπως της Νέας Υόρκης, της Φρανκφούρτης, των Παρισίων, όλων των μεγάλων οικονομικά χωρών, υπέστησαν μία μείωση του δείκτη, η οποία ξεπερνούσε εκείνη την περίοδο το 50%. Ήταν πρόβλημα όντως και γι’ αυτές τις χώρες. Σε καμία απολύτως χώρα όμως το ζήτημα δεν εξελίχθηκε σε μείζον πολιτικό ζήτημα. Εσείς θελήσατε να το αναγάγετε σε μείζον πολιτικό ζήτημα, όμως, επτά μήνες δεν φέρατε κάτι συγκεκριμένο, να πείτε τι ήταν  λανθασμένο απ΄αυτά που έκανε το ΠΑΣΟΚ σε επίπεδο θεσμικής κατοχύρωσης. Δεν φέρατε καμία απολύτως ρύθμιση και απλώς κρύβεστε. Περιμένετε να έρθει κάποιος εισαγγελέας για να φέρει κάποια υπόθεση στη Βουλή.
      Θέλω να σας θυμίσω ότι δεκαοκτώ φορές ο Πρόεδρος και τα μέλη της Επιτροπής Κεφαλαιαγοράς κάθισαν στο εδώλιο του κατηγορουμένου μετά από καταγγελίες κυρίως στελεχών της Νέας Δημοκρατίας. Και τις δεκαοκτώ φορές υπήρξαν απαλλακτικές αποφάσεις. Και να μην μνημονεύσω τις υποθέσεις που τέθηκαν στο αρχείο, που είναι δεκάδες, χωρίς καν να ασχοληθεί περαιτέρω δικαστική αρχή.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, θα ήθελα να ευχαριστήσω όλους τους συναδέλφους για τη συμβολή τους στη συζήτηση. Θεωρούμε ότι με αυτό το νομοσχέδιο και με άλλα που θα ακολουθήσουν –κυρίες και κύριοι συνάδελφοι της Αντιπολίτευσης μην έχετε καμία αμφιβολία ότι θα ακολουθήσουν και άλλα- με θεσμικό τρόπο θα θωρακίσουμε την αξιοπιστία του Χρηματιστηρίου. 
      Ήδη γίνεται ένα πολύ μεγάλο βήμα με το σημερινό νομοσχέδιο, για την ενίσχυση του θεσμού των συλλογικών επενδύσεων στο Χρηματιστήριο. Πιστεύουμε ότι αυτός είναι ο σωστός τρόπος στο μέλλον για να γίνονται επενδύσεις στο Χρηματιστήριο. Σε καμία περίπτωση η δική μας Κυβέρνηση δεν πρόκειται να ακολουθήσει την τακτική της προκατόχου της, να χρησιμοποιήσει το Χρηματιστήριο για μικροκομματικές σκοπιμότητες, να παραπλανήσει τους επενδυτές, να προσπαθήσει να ωθήσει τον κόσμο να επενδύσει στο Χρηματιστήριο, ενώ γνώριζε εκείνη την εποχή τους κινδύνους που υπήρχαν. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομίας και Οικονομικών: «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις» έγινε δεκτό επί της αρχής κατά πλειοψηφία.
      Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
      	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	Με τη συναίνεση του Σώματος και ώρα 13.46΄ λύεται η συνεδρίαση για αύριο ημέρα Πέμπτη 14 Οκτωβρίου 2004 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις», σύμφωνα με την ημερήσια διάταξη που έχει διανεμηθεί. 
      	Η ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ



54

Συνεδρίαση 13-10-2004




