ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ Ζ’

Τρίτη 11 Οκτωβρίου 2005

ΘΕΜΑΤΑ
Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
Κατάθεση αναφορών, σελ.

Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Αύξηση συντάξεων δημοσίου και άλλες διατάξεις»., σελ.
2. Αίτηση ονομαστικής ψηφοφορίας επί της τροπολογίας με αρ. 457 και ειδ. 117 του σχεδίου νόμου του Υπουργείου Οικονομίας και Οικονομικών., σελ.

ΟΜΙΛΗΤΕΣ
Επί του σχεδίου νόμου του Υπουργείου Οικονομίας και Οικονομικών:
ΑΝΤΩΝΑΚΟΠΟΥΛΟΣ Π., σελ.
ΒΑΓΙΩΝΑΣ Γ., σελ.
ΒΑΡΒΙΤΣΙΩΤΗΣ Μ., σελ.
ΒΕΝΙΖΕΛΟΣ Ε., σελ.
ΒΕΡΕΛΗΣ Χ., σελ.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΔΟΥΚΑΣ Π., σελ.
ΙΩΑΝΝΙΔΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΚΟΣΜΙΔΗΣ Σ., σελ.
ΚΟΥΒΕΛΗΣ Φ., σελ.
ΚΟΥΛΟΥΡΗΣ Κ., σελ.
ΚΩΝΣΤΑΝΤΑΡΑΣ Δ., σελ.
ΜΑΝΩΛΗΣ Ι., σελ.
ΜΑΤΖΑΠΕΤΑΚΗΣ Σ., σελ.
ΜΠΕΖΑΣ Δ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΝΤΕΛΑΚΗ Ε., σελ.
ΠΑΠΠΑΣ Β., σελ.
ΠΑΠΑΘΑΝΑΣΙΟΥ Ι., σελ.
ΠΑΠΑΚΩΣΤΑ Α., σελ.
ΠΡΩΤΟΠΑΠΑΣ Χ., σελ.
ΣΓΟΥΡΙΔΗΣ Π., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
ΤΖΕΚΗΣ Ε., σελ.
ΦΩΤΙΑΔΗΣ Α., σε λ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  Ζ΄
      Τρίτη 11 Οκτωβρίου 2005
      Αθήνα, σήμερα στις 11 Οκτωβρίου 2005, ημέρα Τρίτη και ώρα 18.32΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Ελπίδα Παντελάκη, Βουλευτή Α΄ Πειραιά, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Α΄ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά, με την οποία η Εθνική Συνομοσπονδία Ατόμων με Ειδικές Ανάγκες ζητεί τη σύσταση Εξεταστικής Επιτροπής για τη διαλεύκανση της υπόθεσης των «αναπήρων μαϊμού».
      2) Η Βουλευτής Α΄ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά, με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και Περιχώρων ζητεί την επίλυση προβλημάτων του κλάδου τους, όπως: η καθήλωση των κομίστρων κ.λπ.
      3) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία ο Δήμος Καλυβίων – Θορικού ζητεί να ανακληθεί η σύμβαση παραχώρησης σε ιδιώτη της παραλίας της Κιτέζας.
      4) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία το Σωματείο των Εργατοϋπαλλήλων της ΠΕΠΣΙ-ΚΟΛΑ Θεσσαλονίκης ζητεί την ανάκληση των μηνύσεων σε βάρος συνδικαλιστικών στελεχών.
      5) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά, με την οποία η Εθνική Συνομοσπονδία Ατόμων με Ειδικές Ανάγκες ζητεί τη σύσταση Εξεταστικής Επιτροπής της Βουλής για τη διαλεύκανση της υπόθεσης των «αναπήρων μαϊμού».
      6) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά, με την οποία το Σωματείο Εργατοϋπαλλήλων ΒΙΑΜΥΛ Α.Ε. επισημαίνει τον κίνδυνο κλεισίματος του εργοστασίου ΒΙΑΜΥΛ Α.Ε. σε ενδεχόμενη μείωση της τιμής της ζάχαρης.
      7) Ο Βουλευτής Καβάλας κ. ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ κατέθεσε αναφορά, με την οποία ο Δήμαρχος Ορεινού Καβάλας ζητεί την οικονομική ενίσχυση του δήμου του για την αποκατάσταση ζημιών από ακραία καιρικά φαινόμενα.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία η Ένωση Αποστράτων Συνταξιούχων – Εφέδρων των Σωμάτων Ασφαλείας Αιγιαλείας «Η ΠΑΤΡΙΣ» ζητεί την οικονομική αναβάθμιση του κλάδου των αποστράτων των Σωμάτων Ασφαλείας.
      9) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμος Θήρας ζητεί να αυξηθεί το ποσόν του επιδόματος των προβληματικών περιοχών.
      10) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η Κοινότητα Ηρακλειάς Κυκλάδων ζητεί ο καθαρισμός των λιμένων να ανατεθεί στους ΟΤΑ μέσω προγραμματικής σύμβασης με τα λιμενικά ταμεία.
      11) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η Τοπική Ένωση Δήμων και Κοινοτήτων Νομού Κυκλάδων ζητεί να παραταθούν κατά μία ώρα τα ακτοπλοϊκά δρομολόγια των  νησιών των Κυκλάδων.
      12) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Έπαρχος Θήρας ζητεί την άμεση στελέχωση του Ι.Κ.Α. Θήρας με υπαλληλικό προσωπικό.
      13) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Έπαρχος Θήρας ζητεί να εγκριθεί το απαιτούμενο ποσόν για την ολοκλήρωση του κλειστού γυμναστηρίου Θήρας.
      14) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία η Ένωση Ελλήνων Παραγωγών και Εμπόρων Σπόρων ζητεί την άμεση έκδοση αποφάσεων για τον τρόπο εφαρμογής της νέας Κ.Α.Π..
      15) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία το Τμήμα Ανατολικής Κρήτης του Τεχνικού Επιμελητηρίου Ελλάδος ζητεί τη λήψη μέτρων για τη συνέχιση της λειτουργίας των Ολυμπιακών Αερογραμμών.
      16) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά, με την οποία η Δ/νση Γεωργίας Σάμου δηλώνει πως υπάρχει δυσχέρεια στην ολοκλήρωση της στρεμματικής ενίσχυσης του 2006.
      17) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» ζητεί την ικανοποίηση θεσμικών και οικονομικών αιτημάτων των εργαζομένων του ΕΚΕΦΕ «Δ».
      18) Οι Βουλευτές Β. Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά, με την οποία οι Δήμαρχοι των Δήμων Αγίου Γεωργίου, Ρεντίνας, Μαδύτου και Αρεθούσας Νομού Θεσσαλονίκης ζητούν τη συνέχιση της λειτουργίας και την αναβάθμιση του υποπρακτορείου της ΔΕΗ στην Ασπροβάλτα.
      19) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται στο θάνατο Βρετανού τουρίστα, λόγω έλλειψης γιατρών στο ιατρείο του αερολιμένα Ηρακλείου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1632/30-8-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. Β13-466/16-9-05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμ. 1632/30-8-05, ερώτηση που κατέθεσε στη Βουλή των Ελλήνων ο Βουλευτής κ. Μ. Φραγκιαδουλάκης με θέμα «Μέτρα προστασίας γνήσιου αποστάγματος τσίπουρου», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ. Γ. Εμπορίου - Γ. Γ. Καταναλωτή του Υπουργείου Ανάπτυξης σας επισυνάπτουμε το με αριθ. πρωτ. 14068/8-9-2005 έγγραφο του Ενιαίου Φορέα ελέγχου Τροφίμων (Ε.Φ.Ε.Τ.).
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 1631/30-8-05 ερώτηση του Βουλευτή κ. Δημητρίου Γαλαμάτη δόθηκε με το υπ’ αριθμ. Β13-465/16-9-05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμ. 1631/30-8-05, ερώτηση που κατέθεσε στη Βουλή των Ελλήνων ο .Βουλευτής κ. Δ. Γαλαμάτης με θέμα «Κανόνες υγιεινής και καθoρισμός προϊόντων που διατίθενται από τα σχολικά κυλικεία», και κατά το μέρος που τα διαλαμβανόμενα σε αυτή εμπίmουν στις αρμοδιότητες της Γ. Γ. Εμπορίου - Γ. Γ. Καταναλωτή του Υπουργείου Aνάπτυξης σας επισυνάπτουμε την με αριθμό πρωτοκόλλου 14069/8-9-05 απάντηση του Ε.Φ.Ε.Τ.
      Κατά τα λοιπά θέματα αρμόδια για απάντηση είναι τα συνερωτώμενα Υπουργεία Εθνικής Παιδείας & Θρησκευμάτων και Υγείας και Κοινωνικής Αλληλεγγύης.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 734/27-7-05 ερώτηση των Βουλευτών κυρίων Βασιλείου Οικονόμου και Γρηγορίου Νιώτη δόθηκε με το υπ’ αριθμ. 158/16-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Β. Οικονόμου, Γ. Νιώτης, για τα θέματα της αρμοδιότητάς μας, σας πληροφορούμε τα εξής:
      Ο Συνήγορος του Πολίτη ασχολήθηκε με το θέμα της οριοθέτησης του οικισμού Αγίου Στεφάνου. Στο πόρισμά του ζητείται από το Υ.ΠΕ.ΧΩ.Δ.Ε. να τροποποιηθεί το Γ.Π.Σ. Αγ. Στεφάνου, ώστε να εξαιρεθούν από αυτό οι δασικές εκτάσεις, είτε να ενταχθούν ως κοινόχρηστοι χώροι πρασίνου. Μετά από την εξαίρεση θα εξετασθεί η δυνατότητα η μη της άρσης αναδασώσεως της περιοχής.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      4. Στην με αριθμό 315/12-7-05 ερώτηση των Βουλευτών κυρίων Δημητρίου Τσιόγκα, και Νικολάου Γκατζή δόθηκε με το υπ’ αριθμ. 9875/14-9-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθμ. 315/12-7-2005 ερώτηση, που κατατέθηκε στη Βουλή από τους Βουλευτές κ.κ. Τ. Τσιόγκα και Ν. Γκατζή, σχετικά Προβλήματα των εργαζομένων στην επιχείρηση ΒΙΟΜΕΚ στο Αλιβέρι, σας πληροφορούμε τα εξής:
      Σύμφωνα με το άρθρο 4 του ν. 1876/90 το περιεχόμενο των συλλογικών ρυθμίσεων διαμορφώνεται αποκλειστικά, είτε από τους κοινωνικούς εταίρους (συνδικαλιστικές οργανώσεις εργοδοτών και εργαζομένων), στην περίπτωση υπογραφής Συλλογικής Σύμβασης Εργασίας (Σ.Σ.Ε.), είτε με έκδοση Διαιτητικής Απόφασης (Δ.Α.) σε περίπτωση αποτυχίας υπογραφής Σ.Σ.Ε., χωρίς το Υπουργείο Απασχόλησης και Κοινωνικής Προστασίας να υπεισέρχεται σε κάποιο στάδιο της ανωτέρω διαδικασίας.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      5. Στην με αριθμό 1600/30-8-05 ερώτηση του Βουλευτή κ. Σωκράτη Κοσμίδη δόθηκε με το υπ’ αριθμ. ΥΠ.ΠΟ/ΓΡ.ΥΦΥΠ./Κ.Ε./104/15-9-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 1600/30-8-05 ερώτησης του Βουλευτή κ. Σ. Κοσμίδη, σχετικά με την ανακαίνιση του Δημοτικού Θεάτρου Πειραιά, σας πληροφορούμε τα εξής:
      Για το έργο «Αποκατάσταση και εξοπλισμός του Δημοτικού Θεάτρου Πειραιά» υπάρχει πλήρης προμελέτη και τα αντίστοιχα τεύχη Δημοπράτησης.
      Στις 25-7-2005 υποβλήθηκαν επικαιροποιημένη, σχετική μελέτη και νέο Τ.Δ.Ε. στο πλαίσιο της πρόσκλησης του Μέτρου 1.3 «Ανάδειξη και προβολή τουριστικών, αρχαιολογικών και ιστορικών χώρων και ενίσχυση της σύγχρονης πολιτιστικής δημιουργίας και των καινοτόμων προϊόντων» στο Π.Ε.Π. Αττικής προς έγκριση από την αρμόδια Διαχειριστική Αρχή.
      Εντός του έτους 2005 θα δημοσιευθεί η προκήρυξη του διαγωνισμού εφόσον εγκριθεί η ένταξη του έργου και στη συνέχεια:
      -Εντός του 1ου εξαμήνου του 2006 θα υπογραφεί η σύμβαση του έργου.
      - Το έργο προβλέπεται να ολοκληρωθεί στο τέλος του 2007.
      - Το έργο θα χρηματοδοτηθεί από πιστώσεις του Γ΄ Κ.Π.Σ..
      - Ο Προϋπολογισμός του σύμφωνα με το Τ.Δ. ανέρχεται στο ποσό των 29.351.251,00 ευρώ.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      6. Στην με αριθμό1460/25-8-05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 46649/16-9-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας ενημερώνουμε ότι στο Πρόγραμμα «ΕΠΤΑ» έχει ενταχθεί το έργο «Βελτίωση δρόμου από γέφυρα Αχελώου έως Δ.Δ. Καλύβια Αγρινίου» προϋπολογισμού 649.675,00 ευρώ και μέχρι σήμερα έχει εκταμιευθεί το ποσό των 598.502,01 ευρώ.
      Όσον αφορά στο υπόλοιπο κομμάτι του οδικού δικτύου, αρμόδιο να απαντήσει είναι το συνερωτώμενο Υπουργείο ΠΕ.ΧΩ.Δ.Ε..
      Ο Υφυπουργός
      Α. ΝΑΚΟΣ»
      7. Στην με αριθμό 1461/25-8-05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. ΥΠ.ΠΟ/ΓΡ.ΥΦΥΠ./Κ.Ε./101/16-9-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 1461/25-8-05 ερώτηση του Βουλευτού κ. Α. Μακρυπίδη, σχετικά με την Ίδρυση Ιστορικού και Αρχαιολογικού Μουσείου στην Ι.Π. του Μεσολογγίου, σας πληροφορούμε τα εξής:
      Με την αρ. 4054/4-8-2005 Υ.Α. του Υπουργείου Αγροτικής Ανάπτυξης και Τροφίμων αποφασίστηκε η δωρεάν παραχώρηση έκτασης δεκατεσσάρων (14) στρεμμάτων με τις υπάρχουσες κτιριακές εγκαταστάσεις, στο Υπουργείο Πολιτισμού για την ανέγερση Αρχαιολογικού Μουσείου. Στη συνέχεια θα ακολουθήσουν οι νόμιμες διαδικασίες ώστε να δρομολογηθεί η αποδοχή της παραχώρησης καθώς και οι περαιτέρω ενέργειες από τις αρμόδιες υπηρεσίες του ΥΠ.ΠΟ., για την ίδρυση και τη λειτουργία του εν λόγω Μουσείου.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      8. Στην με αριθμό 651/25-7-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./54/4-8-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 651/25-7-05 Ερώτησης του Βουλευτή κ. Φώτη Κουβέλη, σχετικά με την εγκατάσταση πτηνοτροφικών μονάδων στην περιοχή Δωδώνης πλησίον του θεάτρου, σας πληροφορούμε τα εξής:
      1. Μέχρι στιγμής δεν έχει κατατεθεί στην αρμόδια υπηρεσία του ΥΠΠΟ για την κατά το νόμο γνωμοδότηση συνολική μελέτη εγκατάστασης 120 πτηνοτροφικών μονάδων σε έκταση 2.500 στρεμμάτων στην περιοχή Δωδώνης ή σε άλλη περιοχή εντός του Νομού Ιωαννίνων.
      2. Από τον έλεγχο του αρχείου προκύπτει ότι υπάρχει γνωμοδότηση μόνο για δύο περιπτώσεις εγκατάστασης πτηνοτροφικών μονάδων όλες εκτός ορίων της Ζώνης Α' Απόλυτης Προστασίας Δωδώνης.
      3. Στην περιοχή Δωδώνης και για την προστασία του αρχαιολογικού χώρου έχει θεσπιστεί Ζώνη Α' Απόλυτης Προστασίας (ΦΕΚ 98/β/14-2-1992).Εντός των ορίων της Ζώνης έχουν οριστεί όροι χρήσεις γης (ΦΕΚ 427/β/17-5-1995). Εντός των ορίων της ζώνης Α' απαγορεύονται μια σειρά δραστηριότητες, στις οποίες περιλαμβάνονται και «...οποιαδήποτε αλλοίωση του εδάφους, η λατόμευση, η δόμηση, καθώς και οποιαδήποτε άλλη κατασκευή (αποθήκες, θερμοκήπια κλπ.), για την οποία απαιτείται ή δεν απαιτείται έγκριση της αρμόδιας Πολεοδομικής Αρχής» (ΦΕΚ 427/β/17-5-1995). Κατά συνέπεια απαγορεύονται και οι πτηνοτροφικές εγκαταστάσεις.
      Από τα ανωτέρω συνάγεται ότι η ύπαρξη της ζώνης Α' Απόλυτης Προστασίας Δωδώνης η οποία από την εποχή της θεσμοθέτησης της έχει αποτελέσει αντικείμενο αντίδρασης των τοπικών φορέων εγγυάται ότι δεν θα κατασκευαστούν πτηνοτροφικές μονάδες σε σημείο όπως αναφέρεται στην ερώτηση «εγγύς της περιοχής του αρχαίου θεάτρου και του μαντείου Δωδώνης».
      Ανεξάρτητα, όμως, από τη Ζώνη Α' Απόλυτης Προστασίας. κρίνεται σκόπιμο να μη χωροθετηθεί στην ευρύτερη περιοχή Δωδώνης μια τέτοιου μεγέθους περιοχή εγκατάσταση πτηνοτροφικών μονάδων, διότι πρόκειται για ένα από τα πλέον ευαίσθητα οικοσυστήματα της Ηπείρου, το οποίο συνδέεται παράλληλα με ένα από τα σημαντικότερα ιερά της αρχαιότητας. Γι΄ αυτό εξάλλου το λόγο οι κάτοικοι της περιοχής μαζί με τους τοπικούς φορείς αντέδρασαν δυναμικά στην εγκατάσταση ΧΥΤΑ, αν και η προτεινόμενη θέση βρισκόταν εκτός ζώνης Α' . Σε συνάφεια με την ευαισθησία των κατοίκων το Κεντρικό Αρχαιολογικό Συμβούλιο, για λόγους συμβολικούς αλλά και για την αποφυγή της έμμεσης βλάβης στην περιοχή του αρχαιολογικού χώρου, γνωμοδότησε αρνητικά στη χωροθέτηση ΧΥΤΑ στη συγκεκριμένη περιοχή.
      Η χωροθέτηση μιας τέτοιας δραστηριότητας, όπως αυτή που αναφέρεται στην ερώτηση του κ. Βουλευτού, σε περιοχή εκτός της ζώνης απόλυτης προστασίας Δωδώνης αποτελεί κατεξοχήν αντικείμενο άλλων υπηρεσιών, οι οποίες πρέπει να γνωμοδοτηθούν στα πλαίσια των αρμοδιοτήτων τους.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      9. Στην με αριθμό 639/22-7-05 ερώτηση των Βουλευτών κ.κ. Λιάνας Κανέλλη και Αντωνίου Σκυλλάκου δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./52/4-8-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 639/22-7-05 Ερώτησης των Βουλευτών κ.κ. Λ. Κανέλλη και Αντ. Σκυλλάκου, σχετικά με το μη χαρακτηρισμό του θερινού κινηματογράφου «Α-Β» στα Πατήσια ως νεώτερου μνημείου και ιστορικού τόπου, σας πληροφορούμε τα εξής:
      Ο θερινός κινηματογράφος Α-Β επί της οδού Θεοτοκόπουλου, στην περιοχή Κλωναρίδου Πατησίων, στην Αθήνα, με τη με αρ. ΥΠΠΟ/ΔIΝΕΣΑΚ/37189/983/6-6-2005 Απόφαση δε χαρακτηρίστηκε ως νεώτερο μνημείο και ιστορικός τόπος, σύμφωνα με τις διατάξεις του Ν.3028/2002. Η Απόφαση αυτή εκδόθηκε μετά από τη με αρ.14/5-5-2005 κατά πλειοψηφία γνωμοδότηση του Κεντρικού Συμβουλίου Νεωτέρων Μνημείων (μία ψήφος υπέρ του χαρακτηρισμού). Το Συμβούλιο κατέληξε στη γνωμοδότηση αυτή αφού έλαβε υπόψη του όλα τα στοιχεία του φακέλου την εισήγηση της αρμόδιας υπηρεσίας, τις απόψεις των ιδιοκτητών του οικοπέδου και τις απόψεις των κοινωνικών φορέων, που παρέστησαν κατά τη συζήτηση του θέματος.
      Ο χαρακτηρισμός ως ιστορικού τόπου του εν λόγω θερινού κινηματογράφου (ΦΕΚ 1059/Β/20-8-2000) είχε γίνει σύμφωνα με τις διατάξεις Ν. 1469/1950, ενώ η παρούσα Απόφαση περί μη χαρακτηρισμού του ως νεώτερου μνημείου και ιστορικού τόπου εκδόθηκε σύμφωνα με τις διατάξεις του Ν. 3028/2002, διότι αφενός δεν έχει ιδιαίτερη αρχιτεκτονική, πολεοδομική, κοινωνική, εθνολογική, λαογραφική, τεχνική, βιομηχανική ή εν γένει ιστορική, καλλιτεχνική ή επιστημονική σημασία. «Ιδίως ως προς την κοινωνική σημασία δεν είναι αναπόσπαστα συνδεδεμένο με τις μνήμες των Αθηναίων διότι λειτούργησε λιγότερο από είκοσι χρόνια, η προσέλευση των θεατών ήταν μέτρια και το είδος των ταινιών που προβάλλονταν ήταν συνήθως του εμπορικού κινηματογράφου».
      Αφετέρου «δεν είναι έκταση που περιέχει ή στην οποία υπάρχει ένδειξη ότι περιέχονται μνημεία μεταγενέστερα του 1830, είτε σύνθετα έργα του ανθρώπου και της φύσης που οριοθετούνται και η προστασία επιβάλλεται λόγω ιδιαίτερης αρχιτεκτονικής, πολεοδομικής, κοινωνικής, εθνολογικής, λαογραφικής, τεχνικής βιομηχανικής ή εν γένει ιστορικής, καλλιτεχνικής και επιστημονικής σημασίας.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      10. Στην με αριθμό 1486/25.8.05 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 46653/16.9.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας πληροφορούμε ότι το ΥΠ.ΕΣ.Δ.Δ.Α. δεν έχει τη δυνατότητα χρηματοδότησης των Ο.Τ.Α. α' και β' βαθμού σε περίπτωση εκτεταμένων ζημιών από θεομηνίες.
      Τα ποσά που διατίθενται είτε από τα προγράμματα είτε από τον ειδικό λογαριασμό που διαχειρίζεται το Υπουργείο είναι περιορισμένα και ικανά να καλύψουν μικρής έκτασης ζημιές από έκτακτες ανάγκες στους Δήμους.
      Στο πλαίσιο αυτών των δυνατοτήτων, το Υπουργείο χρηματοδότησε τους Ο.Τ.Α. του Ν. Αχαΐας από τη ΣΑΤΑ 2005 (Πολιτική Προστασία) με το ποσό των 1.159.000,00 € καθώς και από τη ΣΑΕ 055 με το ποσό των 345.000,00 € και θα εξετάσει την επιπρόσθετη χρηματοδότηση του Ν. Αχαΐας σε συνάρτηση με τις ανάγκες των υπολοίπων Νομών της Χώρας.
      Επίσης, όπως μας πληροφόρησε η Περιφέρεια Δυτικής Ελλάδας θα προχωρήσει εντός των ημερών στον καθαρισμό των περιοχών και χειμάρρων που παρουσιάζουν την μεγαλύτερη επικινδυνότητα, σε συνεργασία με τις Νομαρχιακές Αυτοδιοικήσεις.
      Για τα υπόλοιπα θέματα, αρμόδια να απαντήσουν είναι τα συνερωτώμενα Υπουργεία Οικονομίας & Οικονομικών και ΠΕΧΩΔΕ.
      Ο Υφυπουργός
      Α. ΝΑΚΟΣ»
      11. Στην με αριθμό 1406/23-8-05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 46648/16.9.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης και στο πλαίσιο των αρμοδιοτήτων μας, σας γνωρίζουμε ότι το ΥΠ.ΕΣ.Δ.Δ.Α. δεν έχει τη δυνατότητα χρηματοδότησης των ΟΤΑ Α' και Β' βαθμού σε περίπτωση εκτεταμένων ζημιών από θεομηνίες.
      Τα ποσά που διατίθενται είτε από τη ΣΑΤΑ, είτε από τη ΣΑΕ 055 είναι περιορισμένα και ικανά να καλύψουν μικρής έκτασης ζημιές ή έκτακτες πάσης φύσεως ανάγκες των Δήμων, καθώς και τμήμα των δαπανών για την καθαριότητα των χώρων σε περιαστικά δάση ή δίπλα σε χωματερές για την εφαρμογή των ενδεικνυόμενων μέτρων πυροπροστασίας, εν όψει του θέρους. Στο πλαίσιο αυτών των δυνατοτήτων, για την αντιμετώπιση καταστροφών από θεομηνίες, το ΥΠ.ΕΣ.Δ.Δ.Α. χρηματοδότησε το Ν. Λασιθίου κατά το έτος 2004 με το ποσό των 860.000 € και κατά το έτος 2005 με το ποσό των 360.000 €.
      Αναφορικά με τα έσοδα των Νομαρχιακών Αυτοδιοικήσεων από τους Κ.Α.Π., για την κάλυψη λειτουργικών και λοιπών γενικών δαπανών, επισημαίνεται βάσει των κείμενων διατάξεων (άρθρο 1 του ν. 3345/2005), ότι η ετήσια κατανομή αυτών πραγματοποιείται με κοινή απόφαση των Υπουργών Εσωτερικών, Δημόσιας Διοίκησης & Αποκέντρωσης και Οικονομίας και Οικονομικών, βάσει της οποίας, ύστερα από γνώμη της Ε.Ν.Α.Ε., καθορίζονται τα ειδικότερα κριτήρια και η διαδικασία κατανομής των εσόδων των Ν.Α. από τους Κ.Α.Π.
      Σύμφωνα με τα ανωτέρω, και ειδικότερα για το Β' εξάμηνο του 2005 (38291/28-07-05 Απόφαση του Υπουργού ΕΣ.Δ.Δ.Α), στην Ν.Α. Λασιθίου κατανέμεται το ποσό των 740.000 € για την κάλυψη επενδυτικών δαπανών, καθώς και 540.000 € αποκλειστικά για την κάλυψη δαπανών βελτίωσης, συντήρησης και αποκατάστασης του οδικού δικτύου. Περαιτέρω, η Ν.Α. Λασιθίου επιχορηγήθηκε από τους ΚΑΠ. με το ποσό του 1.363.800 € για το Α' εξάμηνο του 2005 και με το ποσό των 2.853.000 € για το έτος 2004.
      Κατά τα λοιπά αρμόδια να απαντήσουν είναι τα συνερωτώμενα Υπουργεία Οικονομίας & Οικονομικών και Περιβάλλοντος, Χωροταξίας & Δημοσίων Έργων.
      Ο Υφυπουργός
      Α. ΝΑΚΟΣ»
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές – ερωτήσεις πρώτου κύκλου
      Η πρώτη, η με αριθμό 1830/6.9.2005 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς την Υπουργό Εθνικής Παιδείας και Θρησκευμάτων, σχετικά με την κατασκευή λυόμενων αιθουσών στα σχολεία του Νομού Ηρακλείου, διαγράφεται λόγω κωλύματος της κυρίας Υπουργού.
      Αναφορές – ερωτήσεις δεύτερου κύκλου:
      Η πρώτη, η με αριθμό 1356/23.8.2005 ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων στήριξης της γέφυρας στον ποταμό Φοίνικα, επί της νέας εθνικής οδού Κορίνθου-Πατρών, διαγράφεται κατόπιν συνεννοήσεως του κυρίου Υπουργού με τον κύριο Βουλευτή. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Οικονομίας και Οικονομικών.
      Συνέχιση της συζήτησης επί των άρθρων και του συνόλου του σχεδίου νόμου: «Αύξηση συντάξεων Δημοσίου και άλλες διατάξεις».
      Θα συζητηθεί στη σημερινή συνεδρίαση.
      Υπουργείου Εμπορικής Ναυτιλίας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Καταδύσεις αναψυχής και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Ιωάννης Τραγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Πλαίσιο Ρυθμίσεων για τη Σύσταση και τη Λειτουργία της Ευρωπαϊκής Εταιρείας». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Ιωάννης Τραγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Επανερχόμαστε στο νομοσχέδιο του Υπουργείου Οικονομίας και Οικονομικών. 
      Συνέχιση της συζήτησης επί των άρθρων και του συνόλου του σχεδίου νόμου: «Αύξηση συντάξεων Δημοσίου και άλλες διατάξεις».
      Είναι γνωστό ότι το νομοσχέδιο ψηφίστηκε επί της αρχής στη συνεδρίαση της Πέμπτης, 6 Οκτωβρίου 2005. Στη σημερινή συνεδρίαση θα συζητηθούν τα άρθρα του νομοσχεδίου σε μια ενότητα, καθώς και οι τροπολογίες. Υπάρχουν δύο υπουργικές τροπολογίες και εννέα εμπρόθεσμες τροπολογίες Βουλευτών. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, όλα τα άρθρα σε μία ενότητα μαζί με τις τροπολογίες; 
      ΠΡΟΕΔΡΕΥΩΝ (Ιωάννης Τραγάκης): Όχι. Όπως είναι γνωστό, πρώτα θα ψηφιστούν τα άρθρα και μετά θα μπούμε στις τροπολογίες, εκτός εάν υπάρχει τροπολογία η οποία ενσωματώνεται σε άρθρο, η οποία τότε θα συζητηθεί μαζί με το άρθρο. 
      Ο εισηγητής της Πλειοψηφίας κ. Μανώλης έχει το λόγο.
      ΙΩΑΝΝΗΣ ΜΑΝΩΛΗΣ: Κύριε Πρόεδρε, κυρίες και κύριοι συνάδελφοι, για μία ακόμη φορά πρέπει να πούμε ότι με το νομοσχέδιο, που σήμερα ολοκληρώνουμε την ψήφισή του, η Κυβέρνηση έρχεται να υλοποιήσει δεσμεύσεις που είχε αναλάβει και προεκλογικά και μετεκλογικά και αφορούν συγκεκριμένες κοινωνικές ομάδες. Η συγκυρία η οικονομική είναι δύσκολη και το γνωρίζουν οι πάντες. Παρ’ όλα αυτά, ξεπερνώντας τις δυνατότητες που έχουμε, επιχειρούμε να ικανοποιήσουμε αιτήματα που έχουν κοινωνικές ομάδες και να αποκαταστήσουμε αδικίες που δημιούργησε η προηγούμενη κυβέρνηση όλα αυτά τα χρόνια. 
      Συγκεκριμένα, ρυθμίζουμε κατά τέτοιο τρόπο το επίδομα εξομάλυνσης στο άρθρο 1, ώστε για να δώσουμε σε όλους τους συνταξιούχους του δημόσιου τομέα αυξήσεις 4% γιατί, όπως ξέρετε, είναι γνωστό ότι ακολουθούν τις αυξήσεις των εν ενεργεία υπαλλήλων. Προσπαθούμε να λύσουμε προβλήματα, ούτως ώστε να υλοποιήσουμε τη δέσμευση του 4% για όλους. 
      Δεύτερον, στο άρθρο 2 υλοποιούμε μια από τις δεσμεύσεις που ανέλαβε και ο ίδιος ο Πρωθυπουργός, το Λ.Α.Φ.Κ.Α.. Να θυμίσω σε όλους και να πω για μια ακόμη φορά, ότι αν ο ελληνικός λαός είχε κάνει μια άλλη επιλογή στις προηγούμενες εκλογές, σήμερα δεν θα ετίθετο καν ζήτημα Λ.Α.Φ.Κ.Α., αλλά ο κόσμος θα έτρεχε στα δικαστήρια, όπως είχε τρέξει και για το οικογενειακό επίδομα. Θα είχε δικαιωθεί και μετά από τρία, τέσσερα χρόνια ίσως καταργείτο το Λ.Α.Φ.Κ.Α.. Τα λόγια τα μεγάλα που ακούμε από τη σημερινή Αντιπολίτευση, ότι δήθεν θα καταργούσε το Λ.Α.Φ.Κ.Α. αν κέρδιζε τις εκλογές, το είχε υποσχεθεί προεκλογικά, δεν έχουν κανένα περιεχόμενο.
      Να θυμίσω ότι πέρα από τον ιδιωτικό τομέα, όπου είχαν αποφασίσει νωρίτερα την επέκτασή του μέχρι το 2008, η απόφαση για επέκταση στις 29-1-2004 στους δημοσίους υπαλλήλους ήλθε μετά την απόφαση των δικαστηρίων ότι πρέπει να καταργηθεί το Λ.Α.Φ.Κ.Α.. Αν είχαν, λοιπόν, υπόψη τους να το καταργήσουν ή αν άκουγαν τις δικαστικές αποφάσεις, θα έπρεπε να μην προχωρήσουν σ΄ αυτήν των δημοσίων υπαλλήλων, πέραν του γεγονότος ότι είκοσι μέρες αργότερα έφεραν διάταξη με την οποία ουσιαστικά τα χρήματα που υπήρχαν από το λογαριασμό του Λ.Α.Φ.Κ.Α., έδιναν τη δυνατότητα να τα παίξουν στο Χρηματιστήριο. 
      Άρα, ό,τι ακούγεται σήμερα, ότι δηλαδή θα έκοβαν το Λ.Α.Φ.Κ.Α. και ότι θα έδιναν πίσω τα αναδρομικά, δεν έχει καμιά σχέση με την πραγματικότητα. Το ΛΑΦΚΑ το κόψαμε και όχι μόνο το κόψαμε, αλλά παρά το γεγονός ότι δεν είχε δημιουργηθεί καν θέμα επιστροφής αναδρομικών, αναλάβαμε, με πρωτοβουλία του Πρωθυπουργού, την ευθύνη να επιστρέψουμε τα αναδρομικά. Ακούω ότι τα αναδρομικά επιστρέφονται σε δόσεις. 
      Να θυμίσω σε όλους όσους ήταν στην επιτροπή, τι είπε ο πρόεδρος των ασφαλιστικών ταμείων του ιδιωτικού τομέα για το δημόσιο τομέα, ότι οι συνταξιούχοι, πάνω από 70% στον ιδιωτικό και πάνω από 50% στο δημόσιο τομέα, θα ικανοποιηθούν με την πρώτη δόση. Άρα οι χαμηλοσυνταξιούχοι, για τους οποίους όλοι λέμε ότι καιγόμαστε και ενδιαφερόμαστε να πάρουν πίσω τα αναδρομικά τους, τα παίρνουν με την πρώτη δόση. Βεβαίως υπάρχουν και μεγαλοσυνταξιούχοι, με τα δεδομένα των χαμηλοσυνταξιούχων που είναι η πλειοψηφία, που θα τα πάρουν σε κάποιες δόσεις. Θα είναι αφορολόγητα, όπως ακούσατε και άρα δεν μπορεί κανείς να θέτει ζήτημα για το θέμα των αναδρομικών. 
      Υπάρχουν και άλλα ζητήματα που ρυθμίζονται -για τα οποία έχουμε κάνει αναφορά- είτε αφορούν τις μετατάξεις και τον ασφαλιστικό φορέα που θα επιλέξει ο καθένας είτε την εκπαιδευτική άδεια, όπου το επίδομα κοβόταν από την προηγούμενη κυβέρνηση και τώρα επανέρχεται, είτε το θέμα του δημοσίου, των τυφλών, των παραπληγικών, των νεφροπαθών και των άλλων κατηγοριών που είχαν να επιλέξουν μεταξύ του να πάρουν τα 35/35 της σύνταξής τους, αν είχαν πλήρη σύνταξη ή να πάρουν μειωμένη σύνταξη και ένα επίδομα 25%. Το επίδομα αυτό εμείς σήμερα το δίνουμε σε όλους και παράλληλα από 25%, το κάνουμε 40%. 
      Να μπω στο θέμα των στρατιωτικών και να πω, κύριε Πρόεδρε, ότι εδώ ερχόμαστε να λύσουμε μία αδικία που είχε δημιουργήσει η προηγούμενη κυβέρνηση για μια κατηγορία ενενήντα πέντε χιλιάδων περίπου συνταξιούχων, αποστράτων. Τους είχε τιμωρήσει, είχε δώσει δύο μισθολογικές προαγωγές με συγκεκριμένους νόμους και δεν είχε επεκτείνει στους ήδη συνταξιούχους αυτές τις μισθολογικές προαγωγές. Το αποτέλεσμα ήταν να δημιουργηθούν συνταξιούχοι δύο ταχυτήτων σήμερα: Να έχουμε, δηλαδή, συνταξιούχους που παίρνουν υψηλότερες συντάξεις και συνταξιούχους που παίρνουν χαμηλότερες συντάξεις. Λύνουμε αυτό το πρόβλημα με δόσεις, βεβαίως, γιατί δεν μπορούμε να τα δώσουμε εφάπαξ.
      Τρίτον, υπάρχει το θέμα των αστυνομικών. Κύριε Υπουργέ, θέλω να επανέλθω, γιατί στην επιτροπή είχαμε συμφωνήσει να μπει στην εισηγητική έκθεση η φράση «αντίξοες και επικίνδυνες συνθήκες» για το επάγγελμα του αστυνομικού. Δεν το είδαμε στην πορεία στα κείμενα που κατατέθηκαν στη Βουλή. Θέλω να επισημάνω ότι, όπως έχει ψηφιστεί στην επιτροπή, ψηφίζεται και εδώ. Έτσι δεν είναι, κύριε Υπουργέ; 
      Άρα και το θέμα του ανθυγιεινού και της επικινδυνότητας, που μπαίνει στην εισηγητική έκθεση για τους αστυνομικούς, συνεχίζεται και θα πρέπει να διατυπωθεί μέσα στο κείμενο. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν το έχουμε δει ακόμα. 
      ΙΩΑΝΝΗΣ ΜΑΝΩΛΗΣ: Το ψηφίσαμε. Το διευκρίνισε ο Υπουργός την άλλη φορά. Το ξανατονίζω, ακριβώς για να μπει στο κείμενο, κύριε συνάδελφε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν ακούσαμε να το λέει ο Υπουργός!
      ΙΩΑΝΝΗΣ ΜΑΝΩΛΗΣ: Το είπε ο Υπουργός και θα το ξαναπεί. Πολύ άγχος έχετε, κύριε συνάδελφε, γι’ αυτές τις κοινωνικές ομάδες. Θα πω, όμως, δύο κουβέντες στο τέλος. 
      Κύριε Πρόεδρε, λύνουμε και άλλα προβλήματα άλλων κοινωνικών ομάδων. Να θυμίσω ότι προσπαθούμε να ικανοποιήσουμε ένα αίτημα των εργαζομένων στις υπόγειες στοές της «ΤVX», που σήμερα είναι απολυμένοι. Αυτοί οι άνθρωποι είχαν διαχωριστεί σκοπίμως από την προηγούμενη κυβέρνηση –το έχω τονίσει πάρα πολλές φορές- συγκεκριμένα από τον πρώην Υπουργό κ. Πάχτα. Αυτό έγινε, γιατί δεν ανήκαν στο στενό του περιβάλλον. Το σωματείο δεν ανήκε στο χώρο του Πάχτα. Ήταν αυτοί που πρωταγωνιστούσαν στις κινητοποιήσεις, όταν έγιναν στην Αθήνα. Και ο κ. Πάχτας θεώρησε ότι έπρεπε να τους τιμωρήσει, να εντάξει στο πρόγραμμα για επιδοτήσεις ανθρώπους που ήταν έξω από τις στοές, διοικητικό προσωπικό και να αφήσει αυτούς που ήταν στις στοές, στο έλεος του Θεού. Ικανοποιούμε, λοιπόν, αυτό το ζήτημα, όπως και το θέμα της «ΕΛΛΕΝΙΤ».
      Θα ακούσουμε και σήμερα, όπως ακούσαμε και τις προηγούμενες μέρες –και θέλω να κλείσω μ΄ αυτό- τους συναδέλφους της Αξιωματικής Αντιπολίτευσης να υπερθεματίζουν, να μας κατηγορούν ότι δίνουμε λίγα, να ζητούν ξαφνικά να γίνουν προστάτες όλων αυτών των κοινωνικών ομάδων.
      Και να θυμίσω εδώ αυτό το φαινόμενο το απαράδεκτο, που είχαμε δει στην επιτροπή, όταν προσπάθησαν να κατηγορήσουν εκπρόσωπο εργαζομένων ότι ξεπουλάει τα συμφέροντα των μελών του συνδικάτου του, όταν είπε ότι ικανοποιούνται κατά 50%.
      Να θυμίσω, επίσης, ότι ειδικά για τους αστυνομικούς, το θέμα της μάχιμης πενταετίας –και θέλω να διευκρινιστεί αυτό- θα έρθει στο αμέσως επόμενο νομοσχέδιο, όχι στο επόμενο ασφαλιστικό νομοσχέδιο, αλλά στο αμέσως επόμενο νομοσχέδιο. Άρα, να μπει και αυτό.
      ΠΡΟΕΔΡΕΥΩΝ (Ιωάννης Τραγάκης): Πού να μπει;
      ΙΩΑΝΝΗΣ ΜΑΝΩΛΗΣ: Λέω να διευκρινιστεί από τον Υπουργό ότι θα είναι όχι στο επόμενο ασφαλιστικό, αλλά στο επόμενο νομοσχέδιο.
      ΠΡΟΕΔΡΕΥΩΝ (Ιωάννης Τραγάκης): Επαναλάβετέ το, κύριε συνάδελφε.
      ΙΩΑΝΝΗΣ ΜΑΝΩΛΗΣ: Επαναλαμβάνω ότι το θέμα της μάχιμης πενταετίας, που δεσμεύτηκε η Κυβέρνηση και ο Υπουργός ότι θα δοθεί στα Σώματα, στους αστυνομικούς, στους πυροσβέστες και στους λιμενικούς, δεν θα έρθει στο επόμενο ασφαλιστικό νομοσχέδιο, όταν έρθει, αλλά θα έρθει…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν μπορεί να μπει.
      ΙΩΑΝΝΗΣ ΜΑΝΩΛΗΣ: Κύριε εισηγητά της Αξιωματικής Αντιπολίτευσης, κύριε συνάδελφε, μπορεί να μπει.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αν δεν είναι σε ασφαλιστικό νομοσχέδιο, δεν μπορεί να μπει.
      ΙΩΑΝΝΗΣ ΜΑΝΩΛΗΣ: Αφού υπάρχει συμφωνία στην Ολομέλεια, κύριε Πρόεδρε, μπορεί.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Όχι, δεν μπορεί. Υπάρχει συνταγματική δέσμευση.
      ΙΩΑΝΝΗΣ ΜΑΝΩΛΗΣ: Εκτός αν υπάρξει από την πλευρά της Αντιπολίτευσης θέμα να μην μπει…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Διαβάστε το Σύνταγμα.
      ΙΩΑΝΝΗΣ ΜΑΝΩΛΗΣ: … για να μπορείτε να κάνετε αντιπολίτευση και σπέκουλα, κύριε συνάδελφε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Διαβάστε το Σύνταγμα!
      ΠΡΟΕΔΡΕΥΩΝ (Ιωάννης Τραγάκης): Δεν θέλετε να μπει;
      ΙΩΑΝΝΗΣ ΜΑΝΩΛΗΣ: Θέλετε ή δεν θέλετε; Το ζητάτε ή δεν το ζητάτε; Απλά πράγματα!
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Διαβάστε το Σύνταγμα.
      ΙΩΑΝΝΗΣ ΜΑΝΩΛΗΣ: Θα βγείτε να πείτε ότι είναι αντισυνταγματικό, αν έρθει στο επόμενο νομοσχέδιο;
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Μανώλη.
      ΙΩΑΝΝΗΣ ΜΑΝΩΛΗΣ: Κύριε Πρόεδρε, κλείνω λέγοντας το εξής: Θα ακούσουμε πολλά από την πλευρά της Αντιπολίτευσης. Ξαφνικά θυμήθηκαν και έγιναν προστάτες όλων αυτών των κατηγοριών, είτε των αποστράτων είτε των Αστυνομικών είτε της «TVX» είτε… είτε…, που τους είχαν ουσιαστικά αδικήσει. Και θα έρθουν πιθανότατα να ζητήσουν και άλλες κατηγορίες να μπουν σ΄ αυτές τις διατάξεις.
      Πιθανότατα θα μας πουν να γίνει 50% και για τους τυφλούς. Κι εμείς ζητούσαμε να γίνει και 50% και παραπάνω. Όμως πρέπει να υπάρχει η ίδια αντιμετώπιση και για άλλους εργαζόμενους που είναι ανάπηροι και εκεί μπορεί να αντιμετωπίσουμε προβλήματα από τις άλλες ομοσπονδίες και χρειάζεται λίγο προσοχή, αν πάει 50%.
      Και κλείνω λέγοντας το εξής: Αν το ΠΑ.ΣΟ.Κ. αποφάσισε τελικά να καταγγέλλει από ΄δω και πέρα τα συνδικάτα γιατί ζητάνε λίγα, αν το ΠΑ,ΣΟ,Κ, αποφάσισε να υπερθεματίσει και να ζητάει περισσότερα απ’ ό,τι ζητάνε τα συνδικάτα, πρέπει να ζητήσει συγγνώμη απ’ όλους τους εργαζόμενους και τους συνταξιούχους για όλα αυτά τα χρόνια, να πει ότι έκανε λάθος, να πει ότι έκανε πολύ λίγα πράγματα όλα αυτά τα χρόνια και ξαφνικά να μετατραπεί το ΠΑ.ΣΟ.Κ. σ΄ ένα κομμάτι που θα είναι συνδικάτο και σ΄ ένα κομμάτι που θα είναι κόμμα, το οποίο θα έρχεται στη Βουλή και θα λέει τις απόψεις του.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, εκ προοιμίου σας λέγω ότι στα οκτώ λεπτά είναι αδύνατο να μπορέσω να σχολιάσω ένα νομοσχέδιο, που είναι μόνο περιπτώσεις.
      ΠΡΟΕΔΡΕΥΩΝ (Ιωάννης Τραγάκης): Για σας τους εισηγητές υπάρχει ανοχή, κύριε συνάδελφε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σας ευχαριστώ, κύριε Πρόεδρε. Και μπαίνω κατ’ ευθείαν στην ουσία και θα δείτε ότι θα μιλήσω μόνον επί της ουσίας.
      Στο άρθρο 1, στην παράγραφο 1, κύριε Πρόεδρε, θα μπορούσαμε –και το προτείνω στην Κυβέρνηση, επειδή θέλει προτάσεις- αντί να δίνουμε αυτά τα ποσοστά, τα 15 ευρώ σ΄ αυτόν που παίρνει 300 ευρώ και σ΄ αυτόν που παίρνει 2.500 ευρώ να δίνουμε 50 ευρώ, να το αντιστρέψουμε. Να δίνουμε τα 50 ευρώ σ΄ αυτόν που παίρνει 300 ευρώ και να δίνουμε τα 15 ευρώ σ΄ αυτόν που παίρνει τα 2.500 ευρώ. Το σύστημα θα ήταν έτσι πιο δίκαιο, δεν πιστεύω όμως ότι θα γίνει κάτι τέτοιο.
      Στη δεύτερη παράγραφο, επανακαθορίζεται ο υπολογισμός της κατώτερης σύνταξης ή του βοηθήματος προς τα κάτω, κύριε συνάδελφε. Μειώνεται το ποσοστό υπολογισμού από το 50% που ήταν, στο 43%. Αφαιρείται για πρώτη φορά και το επίδομα εξομάλυνσης. 
      Δεν ακούει ο κύριος Υπουργός, δεν μπορώ να μιλάω έτσι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, ζητήσατε προτάσεις και ο κύριος εισηγητής κάνει προτάσεις. Παρακαλώ, την προσοχή σας.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μειώνεται το ποσοστό του υπολογισμού στην παράγραφο 2 από το 50%, στο 43% και αφαιρείται για πρώτη φορά το επίδομα εξομάλυνσης από τον υπολογισμό συν το επίδομα ανικανότητας που μόνο αυτό ίσχυε στο παρελθόν. Κατά συνέπεια και παρά την αλλαγή του μισθολογικού κλιμακίου, από αυτό της κατηγορίας των κλητήρων σ΄ αυτό της κατηγορίας Δ.Ε., φαίνεται ότι υπάρχει μείωση των αποδοχών. Αν υπάρχει αύξηση, όπως ισχυρίζονται, να αναφέρουν ποια είναι αυτή για το συγκεκριμένο επανακαθορισμό και από πού προκύπτει από την Έκθεση του Γενικού Λογιστηρίου του Κράτους.
      Παράγραφος 4, αύξηση των ποσών των δευτερευουσών απολαβών των σιδηροδρομικών συνταξιούχων. Γιατί αυτή η ιδιαίτερη κλαδική –δεν έχω τίποτα με τους σιδηροδρομικούς συνταξιούχους, καλά κάνετε- μεταχείριση; 
      Επανακαθορισμός από 1.1.2005 για τα αναδρομικά της βασικής μηνιαίας πολεμικής σύνταξης από το 1,2%, στο 1,206%, δηλαδή 6 τοις χιλίοις αύξηση. Σιγά, θα πάθουν τίποτα από την πολλή αύξηση! Ακούστε, κύριε Πρόεδρε, ποια είναι η αύξηση την οποία θα πάρουν οι πολεμικοί συνταξιούχοι. Αυτός που έχει αναπηρική πολεμική σύνταξη 100%, θα πάρει αύξηση 4,65 ευρώ. Σιγά, κύριε Πρόεδρε, θα πάθουν τίποτα, θα βαρυστομαχιάσουν με 4,65 ευρώ! Οι δε άλλοι που έχουν 40%, 45% και 50%, θα πάρουν 1,5 ευρώ, 2 ευρώ το μήνα. Γιατί τους κοροϊδεύετε; Ας το αφήνατε όπως ήταν. Δεν υπήρχε κανένας λόγος να κοροϊδεύετε αυτούς τους ανθρώπους, οι οποίοι έδωσαν το αίμα τους.
      Το άρθρο 2 αναφέρεται στους κληρονόμους δικαιούχους του Λ.Α.Φ.Κ.Α.. Δεν θα πω αυτά που είπε ο εισηγητής της Πλειοψηφίας, τα είπαμε στην επιτροπή, τα είπαμε στη συζήτηση επί της αρχής, δεν χρειάζεται να  επαναλάβω γιατί κάνατε το Λ.Α.Φ.Κ.Α., ο Γούλας και οι λοιποί. 
      Οι κληρονόμοι δικαιούχοι του Λ.Α.Φ.Κ.Α. οφείλουν, σύμφωνα με την παράγραφο αυτή, να υποβάλουν αίτηση για να τους χορηγηθεί μέσα σ΄ ένα εξάμηνο από την ισχύ του νόμου. Γιατί αίτηση; Δικαιούχοι είναι, να τα πάρουν τα λεφτά, γιατί κάποιοι δεν θα πάνε να υποβάλουν αίτηση για 100, 200, 300 ευρώ. Άγνοια διατάξεων του Κληρονομικού Δικαίου! Διαβλέπω μια προσπάθεια αποφυγής της σχετικής καταβολής στους κληρονόμους. 
      Παράγραφος 1: Άνιση μεταχείριση, κύριε Υφυπουργέ. Αυτός που παίρνει 200 ευρώ, τα παίρνει σε μια δόση. Αυτός που παίρνει 300 ευρώ, θα τα πάρει σε δύο δόσεις, 150 συν 150. Κάντε το 400, έτσι ώστε να είναι το μισό, να είναι 200, για όλους. Δηλαδή κάποιος θα πάρει 200, να πάει 200 για όλους. Διαφορετικά, αδικούνται αυτοί οι οποίοι θα τα πάρουν σε περισσότερες δόσεις. Και λέω στο συνάδελφο, που προηγουμένως μας επέπληξε, ότι οι οφειλές του δημοσίου προς τους πολίτες, βάσει του νόμου, πρέπει να επιστραφούν εντός τριετίας. Το λέει ο νόμος, δεν το λέω εγώ. Τώρα το κάνουμε πέντε χρόνια. Από το 2004 που καταργήθηκε ο Λ.Α.Φ.Κ.Α., αρχίζει το 2006 η καταβολή, συν δυόμισι χρόνια, πάμε στα τεσσεράμισι, πέντε χρόνια. Λέμε να μειωθούν αυτά τα εξάμηνα, για να είμαστε εντός της τριετίας. Ούτε αυτό το κάνετε.
      Άρθρο 3, παρατήρηση πρώτη: Πρέπει να γίνει μια αναρίθμηση της παραγράφου 2 που αναφέρεται στην παράγραφο 3. Δεν μας ενδιαφέρει αυτό, στις παραγράφους 3 και 5, λέει: «Σε περίπτωση απόλυσης για νόσο που δεν επιδέχεται θεραπεία..», έχει προστεθεί και νέα περίπτωση, «που εξακολουθεί να εργάζεται». Ποιος είναι αυτός που έχει ανίατη αρρώστια και εξακολουθεί να εργάζεται; Εγώ δεν ξέρω κανένα. Ποιες είναι οι περιπτώσεις ανίατης νόσου που αναφέρεσθε και που ο υπάλληλος εξακολουθεί να εργάζεται; Γιατί αν εξακολουθεί να εργάζεται, πιθανόν να μην τίθεται θέμα απόλυσης από μέρους του, αφού ως γνωστόν η απόλυση λόγω ανίατης ασθένειας προϋποθέτει είτε απουσία από την υπηρεσία του είτε αίτηση του ιδίου του ενδιαφερομένου, που δεν αναφέρεται στη σχετική παράγραφο.
      Παράγραφος 6: Διπλασιάζεται ο χρόνος της Κορέας και της Κύπρου. Τα είπαμε αυτά, κύριε Πρόεδρε και κύριε Υπουργέ. Να μην επαναλάβω εδώ τη διαφωνία μας επί της συγκεκριμένης αυτής διάταξης. 
      Παράγραφος 8: Γιατί υπάρχει διακριτή μεταχείριση των εργαζομένων στον «Ευαγγελισμό», που συνταξιοδοτήθηκαν και αποχώρησαν μέχρι τις 31-5-1999; Αυτή η ειδική κατηγορία μπορεί να παίρνει δύο συντάξεις από το δημόσιο. Γιατί; Ίσως να υπάρχουν και άλλες κατηγορίες, δεν το ξέρω. Γιατί επικεντρωνόμαστε μόνο στον «Ευαγγελισμό»; 
      Καταργείται ως λόγος αναστολής του δικαιώματος σύνταξης η απώλεια της ελληνικής ιθαγένειας και πλέον η σύζυγος και τα τέκνα μπορούν να συνταξιοδοτούνται. Ποιους αφορά αυτό; Ποιοι έχουν χάσει την ελληνική ιθαγένεια τα τελευταία τριάντα χρόνια; Ποιοι είναι αυτοί που έχουν χάσει την ελληνική ιθαγένεια, κύριε Υπουργέ και καταργούμε τη διάταξη αυτή για να μπορούν να πάρουν τη σύνταξη; 
      Στην παράγραφο 10 αναφέρεστε στους καταδικασθέντες δημοσίους υπαλλήλους για ποινικά και πειθαρχικά αδικήματα. Αυτοί μέχρι σήμερα δεν συνταξιοδοτούνται. Με τη διάταξη αυτή, θα μπορούν να παίρνουν τη σύνταξη. Και αυτό, βεβαίως, αποτελεί μια διάταξη με την οποία επαναφέρετε κάποιο διεφθαρμένο δημόσιο υπάλληλο, ο οποίος καταδικάστηκε για κακουργηματική πράξη κατά του δημοσίου και του δίνουμε σύνταξη. Μπράβο μας! Είναι και αυτό ένα λιθαράκι στην Κυβέρνηση της μηδενικής ανοχής στη διαφθορά. 
      Στην παράγραφο 12, το Ελεγκτικό Συνέδριο σας λέει ότι πρέπει να προστεθεί μια παράγραφος που να αναφέρει ότι αυτό γίνεται και σε κάθε άλλη περίπτωση από τότε που ο ενδιαφερόμενος έλαβε γνώση όχι μόνο ένα χρόνο από την κοινοποίηση, αλλά από τότε που έλαβε αποδεδειγμένα και πλήρη γνώση της ύπαρξης του περιεχομένου της. Πρέπει να αναφερθεί το «αποδεδειγμένα γνώση» και όχι απλώς επειδή παρήλθε ο χρόνος, να χάνονται πολλές φορές δικαιώματα. 
      Στην παράγραφο 14 έχουμε το ίδιο στοιχείο με την προηγούμενη, δηλαδή πρέπει να υπάρχει αποδεδειγμένη γνώση. Το λέει το Ελεγκτικό Συνέδριο στην έκθεσή του, αν το διαβάσετε. 
      Παράγραφος 15: Η σύνθεση της Επιτροπής Ελέγχου Πράξεων Κανονισμού Συντάξεων, καθώς και της Επιτροπής της παραγράφου 4 για το άρθρο 14, γιατί να μην ορίζεται από τη Βουλή; Σας κάνουμε, λοιπόν, πρόταση: Να ορίζεται από τη Βουλή. Κανονισμό συντάξεων κάνουμε. Πρόταση δεν θέλετε; Να, η πρότασή μας. 
      Γιατί η παράγραφος 6 περιέχει μια ανισότητα μεταξύ αγοριών και κοριτσιών; Πιστεύω ότι δεν είναι δυνατόν τα κορίτσια, όταν είναι άγαμα, να παίρνουν τη σύνταξη και τα αγόρια όταν είναι άγαμα και ανίκανα. Το «ανίκανα» έχει σημασία και όχι το «άγαμα», κύριε Υπουργέ. Σας το είπα και στην επιτροπή, αλλά δεν δώσατε σημασία. Σας το επαναλαμβάνω λοιπόν και εδώ. 
      Πώς μπορεί ένα κορίτσι, το οποίο είναι άγαμο μεν, να συνεχίζει να παίρνει τη σύνταξη, το δε αγόρι να είναι άγαμο και να χρειάζεται να είναι και ανίκανο για να συνεχίσει να παίρνει τη σύνταξη; Δεν χρειάζεται να είναι άγαμο και ανίκανο. Η ανικανότητα αρκεί. Σας λέω, όμως, ότι μόνο το «άγαμο» πρέπει να υπάρχει και για τις δύο περιπτώσεις, γιατί υπάρχει συνταγματική ανισότητα από τη στιγμή που έχουν εξισωθεί οι άντρες με τις γυναίκες. 
      Στο Ανώτατο Συμβούλιο Υγειονομικού Ελέγχου θα μπορούσε να μπει ένας περιορισμός των επανεξετάσεων. Δεν το θέλετε. Εγώ πιστεύω ότι αυτό θα οδηγήσει σε στρεβλώσεις. 
      Η παράγραφος 18 είναι περιοριστική. Περιλαμβάνει διακριτική μεταχείριση. Πόσους αφορά και ποιο είναι το διοικητικό και οικονομικό κόστος; Δεν βρήκαμε ούτε ποιο είναι το διοικητικό κόστος, αλλά πολύ περισσότερο ποιο είναι το οικονομικό κόστος. 
      Παράγραφος 24: Εν προκειμένω, ενώ έχουμε υπαιτιότητα της διοίκησης, η οποία καθυστερεί τις διαδικασίες διακοπής της συνταξιοδότησης λόγω θανάτου και εξακολουθεί να καταθέτει τη σύνταξη –σας το είπα και στην επιτροπή- στον τραπεζικό λογαριασμό, τις κυρώσεις τις έχει ο πολίτης και του βάζουμε πρόστιμο. Γιατί να του βάλουμε πρόστιμο; Επειδή το δημόσιο δεν διακόπτει τη σύνταξη και καταθέτει τα χρήματα στο λογαριασμό –πολλές φορές και χωρίς να τα έχει πάρει ο πολίτης, δηλαδή τα χρήματα να είναι ακόμη στο λογαριασμό- βάζουμε πρόστιμο στον πολίτη; Γιατί, όταν μάλιστα αυτός έχει κάνει την αίτηση διακοπής; 
      Αφ΄ ετέρου, για να επιβληθεί πρόστιμο, θα πρέπει να έχει διαπιστωθεί υπαιτιότητα, που σημαίνει ότι η επιβολή αυτού του προστίμου θα συντηρεί ένα διοικητικό μηχανισμό για τη σύνταξη της σχετικής έκθεσης της πράξης καταλογισμού. Προτείνω, λοιπόν, αντί γι΄ αυτήν τη λέξη «πρόστιμο», να οριστεί προσαύξηση στο ποσό, εφόσον αυτό το ποσό παραμένει. 
      Αυτά για το άρθρο 3.
      Για το άρθρο 4: Δεν έχουμε κανένα ιδιαίτερο λόγο να διαφωνήσουμε στις μετακινήσεις των υπαλλήλων, που γίνονται και στο να επιλέγουν όποιον ασφαλιστικό φορέα θέλουν για τη σύνταξή τους και για την ιατρική ή φαρμακευτική τους περίθαλψη. 
      Στο άρθρο 5, σας είπαμε η συνταξιοδότηση των ανικάνων, των τυφλών και των παραπληγικών να εξισωθεί μ΄ αυτό που ισχύει στον ιδιωτικό τομέα. Ήταν 25%, το κάνατε 30%. Με παρέμβαση της Κοινοβουλευτικής Ομάδας της Νέας Δημοκρατίας, το κάνατε 40%. Δεν πλειοδοτούμε εδώ. Απλούστατα, εφόσον έφθασε στο 40% που έφθασε, εξισώστε το με τον ιδιωτικό τομέα, για να υπάρχει και μία ταυτότητα, επιτέλους, μεταξύ δημόσιου και ιδιωτικού τομέα. 
      Ισχύει η ίδια εφαρμογή για το άρθρο 6.
      Στο άρθρο 7, διοικητικές διατάξεις: Ποιες είναι αυτές οι ειδικές περιπτώσεις επιτροπών και ομάδων που θα αποζημιώνονται για δύο ώρες, παραδείγματος χάρη, συνεδρίαση μηνιαία; Δεν το ξέρω αυτό. Να το δούμε και αυτό.
      Υπήρχε μία περίπτωση, την οποία οφείλω να σας επισημάνω. Στις 14/4/2005 και στη συζήτηση επίκαιρης ερώτησης την οποία είχε υποβάλει ο κ. Παπαϊωάννου, ο Υφυπουργός Εσωτερικών, Δημόσιας Διοίκησης και Αποκέντρωσης κ. Ανδρεουλάκος δεσμεύθηκε –έχω εδώ τα Πρακτικά- ότι στο πρώτο συνταξιοδοτικό νομοσχέδιο που θα ερχόταν στη Βουλή, θα ρύθμιζε τα συνταξιοδοτικά των γενικών διευθυντών, που στις κρίσεις του Μαρτίου δεν κρίθηκαν ικανοί επανεκλογής, με βάση, βεβαίως, τα κομματικά κριτήρια τα οποία επέβαλε η Νέα Δημοκρατία. 
      Τα αιτήματά τους ήταν δύο: Προσαύξηση της πραγματικής συντάξιμης υπηρεσίας μέχρι τρία χρόνια, μέχρι δηλαδή να συμπληρώσουν την τριακονταπενταετία, και άμεση συνταξιοδότηση σ΄ αυτούς που έχουν θεμελιώσει συνταξιοδοτικό δικαίωμα, αλλά δεν μπορούν να πάρουν σύνταξη γιατί δεν έχουν την προβλεπόμενη ηλικία. Αυτά ήταν τα δύο αιτήματα, τα οποία είχαν βάλει. Και ο κ. Ανδρεουλάκος είχε δεσμευθεί. Αν θέλετε, μπορώ να σας διαβάσω τα Πρακτικά της 14 Απριλίου 2005, που ο κ. Ανδρεουλάκος...
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τελειώνω, κύριε Πρόεδρε.
      Γιατί λοιπόν αυτά δεν ικανοποιούνται, όταν είχε πει ότι θα γίνουν στο πρώτο συνταξιοδοτικό νομοσχέδιο; 
      Τώρα, για τους...
      ΠΡΟΕΔΡΕΥΩΝ (Ιωάννης Τραγάκης): Και μ΄ αυτό να κλείσετε, παρακαλώ.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, όπως είδατε, δεν ξέφυγα καθόλου. Αναφέρομαι ακριβώς άρθρο προς άρθρο, παράγραφο προς παράγραφο, όσον αφορά τις παρατηρήσεις τις οποίες κάνω.
      ΠΡΟΕΔΡΕΥΩΝ (Ιωάννης Τραγάκης): Το εξετίμησα δεόντως αυτό, αλλά κι εσείς να εκτιμήσετε, κοιτώντας το χρονόμετρο, ότι είστε στο διπλάσιο του χρόνου σας.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αν η συζήτηση επί των άρθρων...
      ΠΡΟΕΔΡΕΥΩΝ (Ιωάννης Τραγάκης): Έχετε και το δικαίωμα της δευτερολογίας. Θα δευτερολογήσετε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Στη δευτερολογία θα απαντήσω σ’ αυτά τα οποία θα πει ο Υπουργός.
      ΠΡΟΕΔΡΕΥΩΝ (Ιωάννης Τραγάκης): Ωραία. Συνεχίστε και ολοκληρώστε, παρακαλώ. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Στο άρθρο 11, γιατί δεν απαλείφετε τις λέξεις «των υπογιτών» και «υπόγειες στοές»; Είναι πενήντα εφτά άτομα, τα οποία μένουν σε εκκρεμότητα και τα οποία δεν θα μπορέσουν να πάρουν τα ευεργετήματα των διατάξεων του άρθρου 11.
      Δεν ξέρω αν με ακούτε, κύριε Υπουργέ.
      ΠΡΟΕΔΡΕΥΩΝ (Ιωάννης Τραγάκης): Ακούει. Προσέχει.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν μπορεί. Κύριε Πρόεδρε, είναι δυνατόν να έχεις στο ένα σου αυτί τον κ. Μανώλη και να μπορείς να ακούς από το άλλο τον άλλον; Αποκλείεται!
      ΠΡΟΕΔΡΕΥΩΝ (Ιωάννης Τραγάκης): Βέβαια, αλίμονο. Αλλά δεν θα ήταν Υπουργός, αν δεν μπορούσε να το κάνει αυτό. 
      Κύριε Μανώλη, μην ενοχλείτε τον κύριο Υφυπουργό. 
      Ορίστε, κύριε Γεωργακόπουλε, ολοκληρώστε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τελειώνω, κύριε Πρόεδρε.
      Κύριε Υπουργέ, σας λέω το εξής, ότι θα πρέπει να απαλειφθούν οι λέξεις «υπογιτών» και «υπόγειες στοές», έτσι ώστε τα πενήντα εφτά άτομα, τα οποία μένουν απ΄ έξω, να μπορέσουν και αυτά να τύχουν των ευεργετημάτων. Πιστεύω ότι θα έχει έρθει και σ’ εσάς το αίτημά τους. Έχει έρθει και σ’ εμάς. Εμείς έχουμε κάθε λόγο να υποστηρίζουμε το αίτημα αυτό, τη στιγμή που έχει αποδειχθεί ότι η επιβάρυνση της υγείας είναι η ίδια και γι’ αυτούς.
      Θα τελειώσω εδώ, κύριε Πρόεδρε, και θα τα πούμε πάλι. 
      ΠΡΟΕΔΡΕΥΩΝ (Ιωάννης Τραγάκης): Ναι, θα τα πείτε στη δευτερολογία σας.
      Από τον Κοινοβουλευτικό Εκπρόσωπο του Κομμουνιστικού Κόμματος Ελλάδος κ. Ορέστη Κολοζώφ έλαβα επιστολή με την οποία ορίζεται ως Κοινοβουλευτική Εκπρόσωπος για το παρόν νομοσχέδιο η συνάδελφος κ. Ελπίδα Παντελάκη, στην οποία δίνουμε το λόγο. 
      Ορίστε, κυρία Παντελάκη, έχετε το λόγο. 
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Συζητάμε τα άρθρα ενός νομοσχεδίου, το οποίο έχει αρκετά ζητήματα και εκκρεμότητες θεσμικού περιεχομένου, συνταξιοδοτικές ρυθμίσεις ανοικτές που έπρεπε να είχαν λυθεί –ήταν αυτονόητες εδώ και χρόνια- αρκετές από τις οποίες θα ψηφίσουμε. 
      Όμως το σημαντικό, το βάρος του νομοσχεδίου είναι τα άρθρα, αυτά που πιστεύουμε ότι είναι και η ουσία του νομοσχεδίου, που αφορούν ουσιαστικά ψίχουλα και μια επιδοματική πολιτική, η οποία και στην καλύτερη περίπτωση δεν λειτουργεί ανακουφιστικά, από τη στιγμή που υπάρχει μια πολιτική και έτσι όπως καθρεφτίζεται και στο νέο προϋπολογισμό που θα έρθει, από τη μια πλευρά δίνονται ψίχουλα και από την άλλη παίρνονται συγκεκριμένα μέτρα, στην κυριολεξία, φοροεπιδρομής πλέον.
      Ο νέος προϋπολογισμός έχει έμμεσους φόρους 8,4% και οι άμεσοι φόροι είναι 6%. Από τους άμεσους φόρους η αύξηση είναι 9,2% και για τις επιχειρήσεις  2,5%. Και δεν είναι βέβαια μόνο αυτό. Καταλαβαίνουμε συνολικότερα μέσα από τη φορολογική πολιτική ποιοι είναι αυτοί που επιβαρύνονται περισσότερο. Είναι οι μισθωτοί, οι συνταξιούχοι, οι μικρομεσαίοι επαγγελματίες και οι έμποροι.
      Από την άλλη πλευρά όμως, παρ΄όλο που η Κυβέρνηση λέει –και το επικαλείται, είναι ο μόνιμος ισχυρισμός της- ότι υπάρχει δυσκολία, ότι υπάρχει πρόβλημα στα οικονομικά και στο πώς θα καλυφθεί αυτή η τεράστια, εν πάση περιπτώσει, τρύπα των ελλειμμάτων του κράτους, όμως σ΄ αυτές τις δύσκολες περιπτώσεις έχει χρήματα και μάλιστα με πολύ προκλητικό τρόπο επιδοτεί τους επιχειρηματίες. 
      Μάλιστα στη συγκεκριμένη περίπτωση, αυτό το νομοσχέδιο έρχεται μαζί με μία τροπολογία, η οποία και αυτή είναι πρόκληση. Τη μια στιγμή στους συνταξιούχους δίνει ψίχουλα και από την άλλη αυξάνει τα φάρμακα. Η νέα τιμολογιακή πολιτική σημαίνει πιο ακριβό φάρμακο.
      Επομένως και αν ακόμη οι αυξήσεις ήταν πολύ μεγαλύτερες, διπλάσιες και τριπλάσιες του πληθωρισμού, έτσι όπως έχουν πάει τα πράγματα, είναι τέτοια η δυναμική της αφαίμαξης που υπάρχει, που δεν ισοφαρίζεται η κατάσταση με τίποτα. Πολύ περισσότερο, λοιπόν, διαφωνούμε όταν υπάρχει αυτή η κατάσταση και δίνονται αυτά τα ψίχουλα. Γι’ αυτό ακριβώς διαφωνούμε με το άρθρο 1 που αφορά το επίδομα εξομάλυνσης.
      Για το άρθρο 2, για το Λ.Α.Φ.Κ.Α., είμαστε συγκεκριμένοι και σαφείς. Δεν θα ξαναρχίσουμε από την αρχή τη συζήτηση που κάναμε στη συζήτηση επί της αρχής. Εμείς μία σκέψη μόνο έχουμε και μία μόνο πρόταση κάνουμε και αυτό έπρεπε η Κυβέρνηση να κάνει ευθύς εξαρχής: Να αποδοθούν όλα τα χρήματα, αυτά τα κλεμμένα χρήματα όλων των χρόνων, όλου του διαστήματος. Αυτό προτείνουμε να γίνει σε μια δόση από αυτόν τον κρατικό προϋπολογισμό. Να μη θεωρηθούν επιπλέον εισόδημα. Αυτό είναι εγγεγραμμένο. Επαναλαμβάνω, όμως, ότι πρέπει να εξασφαλιστεί και γραπτά στο νόμο να μην υπάρχει περίπτωση να ανεβαίνουν κλιμάκιο και να έχουμε κάποιο πρόβλημα έστω και αν ένας χάσει το Ε.Κ.Α.Σ..
      Δεν θα κάνω αναφορά σε όλα τα άρθρα. Αναφέρομαι σ΄ αυτά που διαφωνούμε ή σ΄ αυτά που συμφωνούμε και θα τα ψηφίσουμε. Έχουμε κάποιες παρατηρήσεις και θα τις αναφέρω.
      Για το άρθρο 3, το οποίο θα ψηφίσουμε, προέκυψε αυτό μετά και τη συζήτηση όχι μόνο στην επιτροπή, αλλά και από την Ολομέλεια. Έχουμε μια αμφιβολία, κύριε Υπουργέ, για την παράγραφο 6. Είναι η περίπτωση αυτή, που βεβαίως συμφωνώ με το θέμα που βάζετε, ότι λογίζεται διπλάσιος ο χρόνος υπηρεσίας για τους αγωνιστές της Κύπρου. 
      Αυτό που θέλω να σας ρωτήσω και θυμηθείτε το να μου απαντήσετε, είναι εάν εξαγοράζουν αυτόν το χρόνο, γιατί απευθύνθηκε κάποιος σ΄ εμένα γι’ αυτό και είπε: «Αγωνιστήκαμε, χάσαμε κόσμο. Να πληρώσουμε δηλαδή;». Εάν υπάρχει τέτοιο θέμα, νομίζω ότι υπάρχει πρόβλημα. Εάν υπάρχει τέτοια δέσμευση από προηγούμενο νόμο, εδώ είμαστε, ξανανομοθετούμε τώρα. Ε, όχι και να εξαγοράσουν αυτόν το χρόνο. Θα λογίζεται διπλάσιος χωρίς να τον πληρώσουν. Αυτή είναι η γνώμη μας και πιστεύω ότι αυτό πρέπει να γίνει και να συμφωνήσουμε όλοι σ’  αυτό.
      Για το άρθρο 4, το οποίο θα ψηφίσουμε, έχουμε να κάνουμε δυο παρατηρήσεις. Η πρώτη περίπτωση αφορά το άρθρο 4 παράγραφος 2 για τις υποχρεωτικές μετατάξεις και το δικαίωμα επιλογής του ασφαλιστικού φορέα από τον υπάλληλο. Σωστά γίνεται αυτό. Ήταν και αίτημα των ίδιων των υπαλλήλων. Όμως, πέρα από το γεγονός ότι βεβαίως είμαστε γενικά ενάντια στις υποχρεωτικές μετατάξεις, θέλουμε να σας πούμε το εξής πράγμα: Πρέπει να υπάρχουν κριτήρια, τα οποία να είναι αδιαμφισβήτητα, που να έχουν σχέση καθαρά με το αντικείμενο της εργασίας.
      Γιατί το λέμε αυτό; Γιατί πρέπει να αποφευχθεί ένας υπάλληλος να βάζει ζήτημα είτε ότι διώκεται είτε ότι έχει προνομιακή μεταχείριση. Νομίζω ότι πρέπει να υπάρχει ρύθμιση ώστε να είναι αδιαμφισβήτητα τα κριτήρια. 
      Θα ήθελα να σας πω και κάτι ακόμη, κύριε Υπουργέ. Αυτές τις δύο προτάσεις και σκέψεις μας τις είχαμε θέσει και στην επιτροπή. Δεν αφορούν βέβαια αυτήν τη στιγμή αυτό το σχέδιο νόμου, αλλά θέλουμε να τις μελετήσετε και εμείς θα επανέλθουμε μ΄ αυτές μας τις προτάσεις και με κάποια πρωτοβουλία.
      Εμείς τι θέλουμε να μελετήσετε: Πρώτον, όταν χηρεύει ο ένας εκ των δύο συζύγων δημόσιος υπάλληλος, να παίρνει τη σύνταξη ο σύντροφός του. Αυτό να ισχύει και για τον άνδρα και για τη γυναίκα. Υπάρχει αυτή η αδικία, η οποία πρέπει να αποκατασταθεί. Πώς θα γίνει; Αυτό πρέπει να το δείτε. 
      Δεύτερο ζήτημα. Αφορά μία άλλη περίπτωση, η οποία δεν είναι μία περίπτωση φωτογραφική, αλλά αυτό είναι γενικευμένο. Σε περίπτωση χηρείας της συζύγου, που έχει παιδί και έχει δημιουργήσει νέα οικογένεια, εμείς πιστεύουμε ότι αυτό που πρέπει να συμβεί, είναι να μεταφέρονται τα ευεργετήματα του νόμου και στο νέο πατέρα που ζουν μαζί στη νέα οικογένεια, αφού ούτως ή άλλως έχει την επιμέλεια. Για παράδειγμα: απαλλαγή φόρων, επιδόματα, ενδεχομένως γονικές άδειες κ.λπ.. 
      Για το άρθρο 5, για τη συνταξιοδότηση ανικάνων, δύσκολα θα μπορούσε να διαφωνήσει κανείς να δοθεί αύξηση …
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κυρία Παντελάκη.
      Κύριοι συνάδελφοι, παρακαλώ μην ενοχλείτε τον κύριο Υπουργό.
      ΕΛΠΙΔΑ ΠΑΝΤΕΛΑΚΗ: Άραγε ακούσατε, κύριε Υπουργέ, τις δύο καινούργιες προτάσεις που ξαναθέτω άλλη μια φορά να τις μελετήσετε; Δεν ακούτε τις προτάσεις μας. Θα τις διαβάσετε από τα Πρακτικά, φαντάζομαι.
      ΑΓΓΕΛΟΣ ΤΖΕΚΗΣ: Κατόπιν εορτής.
      ΕΛΠΙΔΑ ΠΑΝΤΕΛΑΚΗ: Στο άρθρο 5 δύσκολα θα διαφωνήσει κανείς να πάρουν παραπάνω επίδομα. Από το 25% το πήγατε στο 40% των τυφλών και των παραπληγικών του δημοσίου. Συμφωνούμε και επαυξάνουμε. Ούτε μ΄ αυτό λύνεται το πρόβλημα. 
      Το μεγάλο ζήτημα για μας είναι ποιο; Είναι ότι έπρεπε να υπάρχει επέκταση σε όλες τις κατηγορίες. Ξέρετε, είναι πολύ λεπτό και ευαίσθητο ζήτημα να λέμε ότι δεν έχουμε χρήματα για όλους και ειδικά γι’ αυτές τις κατηγορίες. 
      Εμείς τι προτείνουμε συγκεκριμένα: Επέκτασή του σε όλους τους συνταξιούχους αναπήρους, αλλά και στους εργαζόμενους του δημοσίου και του ιδιωτικού τομέα. 
      Λέμε, συγκεκριμένα: Ενοποίηση όλων των επιδομάτων αναπηρίας και μετατροπή τους σε κοινωνική σύνταξη, που θα επιβαρύνει 100% τον κρατικό προϋπολογισμό και επέκτασή του σε κατηγορίες που σήμερα δεν παίρνουν, όπως ημιπληγικοί, ακρωτηριασμένοι, κωφοί από τα δεκαοκτώ και πάνω, πάσχοντες από γεροντική άνοια, αλτσχάιμερ κ.λπ.. Το ύψος της να καλύπτει τις ανάγκες που προκύπτουν από την αναπηρία, ύψος που δεν μπορεί να είναι μικρότερο από τα 650 ευρώ για εργαζόμενους και συνταξιούχους και τα 1.050 ευρώ για ανέργους και ανικάνους προς εργασία. 
      Έρχομαι στις ρυθμίσεις που αφορούν το άρθρο 7 και το άρθρο 8 που θα τα ψηφίσουμε. Επιμένουμε όμως ότι η Κυβέρνηση –και είναι συνειδητή της επιλογή που το κάνει αυτό- δεν αποκαθιστά πλήρως αυτή την αδικία. Ποια; Αυτή που έχει να κάνει με τις μισθολογικές προαγωγές που δόθηκαν με το ν. 2838/2000 και το ν. 3016/2002 και δίνονται τώρα και σε όσους συνταξιοδοτήθηκαν πριν από τις       30-6-2002, αλλά έχει ισχύ από 1-10-2005. Εμείς επιμένουμε ότι πρέπει να έχει ισχύ από τότε που εφαρμόστηκε ο νόμος. Γιατί δηλαδή; Αυτός ο κόσμος πώς μπορεί να βρει το δίκιο του; 
      Δεν συμφωνούμε και με το ότι δίδεται με δόσεις τετραετίας μέχρι το 2006. Εξανεμίζονται αυτά τα ψίχουλα, ας πούμε, που δίδονται. 
      Αυτές όμως, οι παρατηρήσεις μας δεν σημαίνουν ότι δεν θα ψηφίσουμε αυτά τα δύο άρθρα, γιατί πιστεύουμε ότι είναι αναγκαίες αυτές οι ρυθμίσεις του άρθρου 7 και του άρθρου 8.
      Έρχομαι στο άρθρο 9. Εδώ υπάρχουν τρεις πλευρές για τις οποίες δεν θα ψηφίσουμε αυτό το άρθρο. 
      Για το κίνητρο απόδοσης, η διαφωνία μας δεν έχει να κάνει με το γεγονός ότι όσον αφορά την εκπαιδευτική άδεια πάνω από δύο μήνες –που είναι και αίτημα των εκπαιδευτικών- να μη χάνουν οι άνθρωποι αυτοί το κίνητρο απόδοσης, αλλά η διαφωνία μας έχει να κάνει με την ουσία αυτού του κινήτρου και γενικότερα αυτής της ιστορίας που συνδέει το μισθό με την παραγωγικότητα. Εμείς θέλουμε οι αυξήσεις να είναι επί του βασικού μισθού και να υπολογίζονται στα συντάξιμά τους χρόνια. Αυτό είναι το ζήτημα και γι’ αυτό είμαστε εναντίον αυτής της λογικής.
      Το άρθρο 9 παράγραφος 6 αφορά το περιβόητο επίδομα ειδικών συνθηκών. Είναι γνωστή η μεγάλη συζήτηση που έγινε και επί της αρχής. Δεν θα επανέλθω ούτε και στη δική μας επιχειρηματολογία ούτε και στην κριτική επί της ουσίας που κάναμε στην Κυβέρνηση γιατί τώρα μιλάμε επί των άρθρων.
      Όμως, ακούστε. Εμείς θέλουμε να είμαστε πολύ συγκεκριμένοι, κύριε Υπουργέ. Στο κλείσιμο της συζήτησης επί της αρχής είπατε ότι έχετε έτοιμη τη διάταξη για την επέκταση της μάχιμης πενταετίας για όλο το προσωπικό, αλλά αυτό που σας δυσκολεύει είναι το Ελεγκτικό Συνέδριο. 
      Εγώ πιστεύω ότι αυτό είναι ένας ελιγμός, γιατί αυτό έπρεπε να μας το έχετε πει και από τη συζήτηση στην επιτροπή. Έστω, όμως, ότι δεν είναι ελιγμός. Αυτό που έπρεπε να κάνετε είναι να το βάλετε μέσα στο νομοσχέδιο αυτή τη στιγμή και ας το απορρίψει το Ελεγκτικό Συνέδριο. Να δείξετε ότι έχετε την πολιτική βούληση.
      Όμως, εμείς θα γίνουμε συγκεκριμένοι και σαφείς σε σχέση με την πρότασή μας. Εμείς βεβαίως συμφωνούμε ακόμα και 1 ευρώ να πάρει ένας εργαζόμενος παραπάνω. Δεν θεωρούμε ότι δεν είναι απαραίτητο αυτό. Η διαφωνία μας σε τι συνίσταται; Συνίσταται στο ότι το επάγγελμα πρέπει να χαρακτηριστεί επικίνδυνο και ανθυγιεινό και ας αφήσουμε επιτέλους τα κόλπα ειδικά σ’ αυτήν την Αίθουσα της Ολομέλειας. 
      Όσον αφορά αυτό το «επικίνδυνες συνθήκες», εάν δίδεται αυτό το επίδομα ειδικών συνθηκών γιατί έχει επικινδυνότητα το επάγγελμα, παρακαλώ θερμά να παραδεχτείτε επιτέλους μια πραγματικότητα, ότι έπρεπε, δηλαδή, το κείμενο μέσα να το γράφει αυτό. Δεν το γράφει, μένει στα λόγια. Είναι κουβέντα του αέρα. Με συγχωρείτε, αλλά αυτή είναι η πραγματικότητα. Διαψεύστε με. Αποδείξτε μου το αντίθετο. Δεν μπορεί η εισηγητική έκθεση την οποία συζητήσαμε στην επιτροπή να μη βρίσκεται στο σχέδιο νόμου και εμείς να συζητάμε. Και έχει μια σημασία και αξία –έστω και στη βάση της δικής σας λογικής- ότι έστω και αυτό το επίδομα ειδικών συνθηκών το δίνετε για λόγους επικινδυνότητας του επαγγέλματος και να καταγράφεται μέσα. Έχει τη σημασία του. Εκτός αν υπάρχει σκοπιμότητα μήπως θελήσει αυτός ο κόσμος να πάει δικαστικά για να δυσκολευτεί να δικαιωθεί. 
      Γίνομαι πολύ συγκεκριμένη σχετικά με το τι προτείνουμε εμείς. Αναγνώριση ως επικίνδυνου για μας σημαίνει τα εξής πράγματα: Πρώτον, αύξηση επί του βασικού μισθού και να δίδεται από την πρώτη στιγμή που αυτό ισχύει. Βεβαίως, εμείς επιμένουμε ότι ήταν πολύ σωστή η πρόταση που είχαν οι ίδιες οι ομοσπονδίες για το 20% επί του βασικού μισθού, που δεν σημαίνει ότι και αυτός ο κόσμος το πήρε πίσω αυτό. Έκανε μία μικρή υποχώρηση, προκειμένου να πετύχει αυτό που εσείς σήμερα δεν βάζετε στο νομοσχέδιο, δηλαδή, τη μάχιμη πενταετία.
      Δεύτερον, σημαίνει μείωση του εργάσιμου βίου στα είκοσι πέντε χρόνια πραγματικής υπηρεσίας, με πλήρη ασφαλιστικά και συνταξιοδοτικά δικαιώματα. Θέλω εδώ να γίνω σαφής. Η επέκταση της μάχιμης πενταετίας για όλο το προσωπικό, αν μείνει έτσι, είναι κενή περιεχομένου. Δεν θα κάνουν οι αστυνομικοί, οι λιμενικοί και οι πυροσβέστες χρήση. Για ποιο λόγο; Θα χάνουν τα χρονοεπιδόματα και τις μισθολογικές προαγωγές οι άνθρωποι. Επομένως, για ποιο λόγο να βγουν πέντε χρόνια πριν;
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κυρία συνάδελφε, ολοκληρώστε.
      ΕΛΠΙΔΑ ΠΑΝΤΕΛΑΚΗ: Αν θέλετε, δεν τους χαρίζονται και αυτά τα χρόνια. Γιατί μπορεί ο κόσμος που ακούει να λέει «γιατί πρέπει να δουλεύουν λιγότερο;». Αυτός ο κόσμος τα έχει δουλέψει αυτά τα πέντε χρόνια, δουλεύει παραπάνω. Το περισσότερο διάστημα του χρόνου δουλεύει επτά μέρες απλήρωτη εργασία. Εκατοντάδες ρεπό έχει ο καθένας χωριστά, το κάθε κομμάτι του Σώματος, τα οποία είναι απλήρωτα. Δεν χαρίζονται δηλαδή αυτά, πέρα από το ότι αποδίδονται ως επικίνδυνα. Δεν χαρίζονται και από άποψη ποσότητας.
      Επομένως, είμαστε σαφείς: Μείωση του εργάσιμου βίου που σημαίνει και μείωση του ημερήσιου χρόνου, του ημερήσιου ωραρίου. Πρέπει να δοθεί ένα τέλος στην εντατικοποίηση, στις απλήρωτες μέρες και ώρες δουλειάς. Ιδιαίτερα, πρέπει να γίνουν προσλήψεις μόνιμου προσωπικού στο Πυροσβεστικό Σώμα, κ.λπ.. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κυρία συνάδελφε.
      ΕΛΠΙΔΑ ΠΑΝΤΕΛΑΚΗ: Τελειώνω, κύριε Πρόεδρε και σας ευχαριστώ.
      Σημαίνει εφαρμογή και τήρηση των κανόνων υγιεινής και ασφάλειας. Αυτό το θεωρούμε εξαιρετικά κρίσιμο ζήτημα και πρέπει να εφαρμοστεί η νομοθεσία και τα σκυλιά δεμένα. Πρέπει να δημιουργούνται οι προϋποθέσεις –όσο γίνεται- ώστε ο κόσμος που πηγαίνει στη δουλειά να επιστρέφει στην οικογένειά του. Εδώ, δεν χωράνε πλέον προσχήματα. 
      Όσον αφορά στο άρθρο 10 και στο άρθρο 11, βεβαίως και συμφωνούμε μ’ αυτήν τη ρύθμιση για τους εργαζόμενους της «ΕΛΛΕΝΙΤ» και τους μεταλλωρύχους της «TVX». Επισημαίνουμε για άλλη μια φορά ότι με καθυστέρηση, τους βγήκε η ψυχή, για να έλθει αυτή η τροπολογία και να μπει μέσα σε σχέδιο νόμου στην Ολομέλεια της Βουλής και από την προηγούμενη κυβέρνηση και από σας. Και σεις καθυστερήσατε. Έπρεπε να πάει πιο γρήγορα. 
      Επιμένω στην πρότασή μας, την οποία έκανα και στην επιτροπή, σε σχέση με το οικονομικό θέμα. Έπρεπε να συζητάμε για τουλάχιστον 1.050 ευρώ, αλλά σας θυμίζω, κύριε Υπουργέ, ότι στην επιτροπή σας διάβασα τη διάταξη του προηγούμενου νόμου που με βάση αυτόν παίρνει τα χρήματα και είναι λιγότερα. 
      Πρέπει να υπάρξει μέριμνα, να το δει η Κυβέρνηση και για άλλες τέτοιες περιπτώσεις που ο κόσμος είναι στο μεταίχμιο και πετάγεται στο δρόμο και στο δημόσιο και στον ιδιωτικό τομέα.
      Ακούστηκε από τον προηγούμενο εισηγητή της Αντιπολίτευσης ότι προκύπτει ένα θέμα στην «TVX» με άλλους εργαζόμενους. Αυτό να το δούμε, να μην αφήσουμε κενά και εκκρεμότητες. Αν υπάρχει, θεωρώ εξαιρετικά σοβαρό να το συζητάμε τώρα και να έχουμε σε εκκρεμότητα κάποιες δεκάδες εργαζομένων. Δεν είπε και ο εισηγητής από τη Νέα Δημοκρατία κάτι σχετικό. Αν υπάρχει κάτι, νομίζω ότι μπορούμε να το αντιμετωπίσουμε. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Έδειξα ανοχή στους εισηγητές, αλλά η ανοχή σταματάει εδώ. 
      Κύριε Υφυπουργέ, θέλετε τώρα το λόγο;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ναι, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αγαπητοί συνάδελφοι, όπως έχουμε συζητήσει, το νομοσχέδιο αυτό -και οι τροπολογίες που θα συζητήσουμε- δεν είναι ριζοσπαστικό και δεν εισάγει σπουδαίες καινοτομίες. Ρυθμίζει, όμως, με ιδιαίτερα ευνοϊκό τρόπο, πολλά συνταξιοδοτικά θέματα υπαλλήλων του ευρύτερου δημόσιου τομέα και των Ο.Τ.Α., παρά τη δυσχερή δημοσιονομική κατάσταση που κληρονομήσαμε. Θα θέλαμε να ήταν σε θέση το κράτος να κάνει περισσότερα, αλλά στη σημερινή συγκυρία δεν είναι. 
      Με το νομοσχέδιο αυτό, στο άρθρο 1 διευρύνουμε τα κλιμάκια του επιδόματος εξομάλυνσης και αυξάνονται τα ποσά, έτσι ώστε όλοι οι συνταξιούχοι του δημοσίου να λάβουν αύξηση 4%. Έτσι, η κατώτερη σύνταξη διαμορφώνεται στα 471,67 ευρώ περίπου, χωρίς το οικογενειακό επίδομα και με το οικογενειακό επίδομα στα 506,65 ευρώ. 
      Λ.Α.Φ.Κ.Α.. Με το άρθρο 2 ρυθμίζεται η επιστροφή των ποσών που παρακρατήθηκαν με την ειδική μηνιαία εισφορά υπέρ του Λ.Α.Φ.Κ.Α. και της ειδικής κράτησης του ν. 2084/92 και μάλιστα αφορολόγητα. Δηλαδή, τα ποσά αυτά απαλλάσσονται των κρατήσεων φόρου εισοδήματος και κάθε άλλης κράτησης εισφοράς ή εισφοράς υπέρ του δημοσίου και φορέων κύριας ή επικουρικής ασφάλισης και δεν θα επηρεάσουν το ύψος του εισοδήματος για την καταβολή του Ε.Κ.Α.Σ.. Τα ποσά αυτά θα καταχωρηθούν σε ξεχωριστή στήλη στη φορολογική δήλωση. 
      Είπαμε ότι για τους μεν συνταξιούχους του δημοσίου επιστρέφονται τα αναδρομικά για τριάμισι χρόνια, αντί για τρία για τα οποία θα ίσχυε η παραγραφή και για τους συνταξιούχους του Ι.Κ.Α. τα αναδρομικά πεντέμισι ετών, αντί για πέντε. Να θυμίσουμε πότε παρακρατήθηκαν κυρίως τα χρήματα του Λ.Α.Φ.Κ.Α. και ότι υπήρχε και ειδική διάταξη που επέτρεπε μέρος των χρημάτων αυτών να παιχτεί στο χρηματιστήριο. Και τώρα καμιά φορά από το ΠΑ.ΣΟ.Κ. ακούμε να διαμαρτύρονται, γιατί δεν τα επιστρέφουμε όλα, εδώ και τώρα, και μάλιστα εντόκως. Κάνουμε αυτά που δεν έκαναν εκείνοι τόσο καιρό και τους φαίνονται λίγα.
      Η καταβολή των αναδρομικών θα γίνει, όπως είπαμε, σε πέντε εξαμηνιαίες δόσεις ανάλογα με το ύψος της επιστροφής. Στην πρώτη δόση τέλος του Ιουνίου του 2006 θα πάρουν τα ποσά όλοι όσοι έχουν να πάρουν μέχρι 200 ευρώ, αυτοί που έχουν να πάρουν από 201 μέχρι 300 ευρώ σε δύο εξαμηνιαίες δόσεις, από 300 μέχρι 400 σε τρεις κ.ο.κ.. Σε περίπτωση θανάτου του συνταξιούχου, τα ποσά επιστρέφονται στους δικαιούχους της σύνταξης και όταν δεν υπάρχουν δικαιούχοι, στους κληρονόμους.
      Δυο-τρεις διευκρινίσεις θέλω να κάνω σε πράγματα που ακούστηκαν προηγουμένως. Το κατώτατο όριο για τις συντάξεις αλλάζει, γιατί αλλάζει και η βάση από Υ.Ε. σε Δ.Ε. και έτσι αυξάνεται, κύριε συνάδελφε, το κατώτατο όριο που μαζί με το Ε.Κ.Α.Σ. και το επίδομα εξομάλυνσης γίνεται περίπου 472 ευρώ. 
      Για τα θέματα που αναφέρθηκαν για την ιθαγένεια, θα πω ότι αφορά στις αλλοδαπές συζύγους Ελλήνων και μπαίνει ύστερα από σχετική νομολογία του Ελεγκτικού Συνεδρίου.
      Για το θέμα των καταδικασθέντων διευκρινίζεται ότι για να μπορούν οι χήρες να εισπράξουν τη σύνταξη του καταδικασθέντος και να έχουν νόμιμο δικαίωμα σ’ αυτή, πρέπει ο καταδικασθείς να έχει είκοσι χρόνια υπηρεσίας. Αυτό το πράγμα διευκρινίζεται.
      Οι πολεμικοί συνταξιούχοι παίρνουν αύξηση στη σύνταξη και το κατώτατο που ήταν 341 ευρώ, με το νομοσχέδιο γίνεται 355 ευρώ το μήνα. 
      Γι’ αυτούς που είναι 100% ανάπηροι αυξάνεται όχι κατά 4 ευρώ, κύριε συνάδελφε, αλλά κατά 40 ευρώ, δηλαδή από 977 σε 1017 ευρώ το μήνα. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:  Ποια είναι αυτά, κύριε Υπουργέ;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Μη με διακόπτετε. Συνεχίζετε να διακόπτετε. Δεν σας διέκοψα πριν.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:  Ερώτηση σας έκανα. Δεν σας διέκοψα. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Συνεχώς το κάνετε αυτό το πράγμα.
      Για τους γενικούς διευθυντές θα φέρουμε τα θέματα τα οποία έχουμε συζητήσει το ταχύτερο δυνατόν στο επόμενο συνταξιοδοτικό νομοσχέδιο.
      Με το άρθρο 3 ρυθμίζουμε το συνταξιοδοτικό θέμα των αγωνιστών της Κύπρου, κάτι που τόσα χρόνια δεν είχε κάνει το ΠΑ.ΣΟ.Κ.. Μάλιστα, στην προηγούμενη συζήτηση κάποιοι συνάδελφοι μπερδεύτηκαν και νόμιζαν ότι πάμε να ρυθμίσουμε τα θέματα των πολεμιστών της Κορέας, νόμιζαν ότι πηγαίναμε να εξισώσουμε αυτών τα δικαιώματα με τα δικαιώματα των αγωνιστών της Κύπρου. Τους αποκάλεσαν μισθοφόρους, είπαν ότι πήγαν και πολέμησαν οικεία βουλήσει με μία συγκεκριμένη παράταξη στην Κορέα. Ξεχνούν ότι τους έστειλε εκεί η Κυβέρνηση Πλαστήρα και Σοφοκλή Βενιζέλου και ότι τα δικαιώματα αυτών που πολέμησαν στην Κορέα έχουν διευθετηθεί από το 1951, αγαπητοί συνάδελφοι. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κυβέρνηση Παπάγου ήταν. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Επίσης, με το άρθρο 3 επιτρέπεται η επανεξέταση των συνταξιοδοτούμενων αναπήρων αμάχου πληθυσμού για δεύτερη φορά λόγω επιδείνωσης της κατάστασης της υγείας τους. 
      Με το άρθρο 3 χορηγούνται συντάξεις και των δύο γονέων σε άγαμα ορφανά και από τους δύο γονείς μέχρι δεκαοκτώ χρονών ή, εφόσον σπουδάζουν, μέχρι είκοσι τεσσάρων χρονών. Εάν τα παιδιά είναι ανίκανα, χορηγείται σε ποσοστό 80% για πάντα. 
      Με το άρθρο 5 στους συνταξιούχους δημοσίους υπαλλήλους που είναι τυφλοί χορηγείται μαζί με την πλήρη σύνταξη στα δεκαπέντε χρόνια και επίδομα που θα είναι ισόποσο με το 40% του βασικού μηνιαίου μισθού του λοχαγού, όπως αυτός διαμορφώνεται κάθε φορά. Ας θυμίσουμε τι ίσχυε επί ΠΑ.ΣΟ.Κ.. Ίσχυε είτε η πλήρης σύνταξη ύστερα από δεκαπέντε χρόνια υπηρεσίας, χωρίς όμως να παίρνουν το επίδομα, είτε σύνταξη βάσει των ετών υπηρεσίας και επίδομα 25% επί του βασικού μισθού του λοχαγού. Τώρα, δηλαδή, αυξάνουμε και το επίδομα από το 25% στο 40% και το δίνουμε ταυτόχρονα με την πλήρη σύνταξη. 
      Επιπλέον, αυτό το επίδομα επεκτείνεται και σε άλλες κατηγορίες, όπως οι παραπληγικοί, οι νεφροπαθείς, οι πάσχοντες από μεσογειακή αναιμία, όσοι υποβάλλονται σε αιμοκάθαρση, δηλαδή, σε πολύ μεγαλύτερο αριθμό ατόμων. 
      Με το άρθρο 8 επεκτείνονται σταδιακά οι μισθολογικές προαγωγές στους αξιωματικούς που αποστρατεύτηκαν πριν από την 1η Ιουλίου 2002. Αυτό ήταν ένα πάγιο αίτημα των οργανώσεών τους. 
      Με το άρθρο 9 χορηγείται στο ένστολο προσωπικό των Ενόπλων Δυνάμεων και των Σωμάτων Ασφαλείας επίδομα ειδικών συνθηκών 14,4 ευρώ μηνιαίως από φέτος, 28,8 ευρώ από το 2006, 43,2 ευρώ από το 2007 και 57,6 ευρώ από το 2008 κάθε μήνα επί δεκατέσσερις μήνες για τους συνταξιούχους και επί δώδεκα μήνες για τους εν ενεργεία. Σύμφωνα με το άρθρο 7, αυτό το επίδομα θα υπολογίζεται στη σύνταξη και έτσι θα το πάρουν και οι ήδη συνταξιούχοι στρατιωτικοί και των Σωμάτων Ασφαλείας. Θα σημειώσω ότι από το 1978 μέχρι το 1996 δινόταν επίδομα ειδικών συνθηκών, το οποίο το 1997 αντικαταστάθηκε από το επίδομα ειδικής απασχόλησης. 
      Επίσης, δεσμευτήκαμε να επιλύσουμε άμεσα το χρονίζον θέμα της μάχιμης πενταετίας στο αμέσως επόμενο νομοσχέδιο που θα είναι αυτό εφικτό να γίνει. 
      Με το άρθρο 9 χορηγείται κίνητρο απόδοσης το οποίο είχε διακοπεί από την προηγούμενη κυβέρνηση σ΄ αυτούς που λάβαιναν ειδικές άδειες πέραν των δύο μηνών, όπως για παράδειγμα εκπαιδευτικές άδειες. 
      Με το άρθρο 10 ρυθμίζουμε την επιδότηση και κατοχύρωση των ασφαλιστικών δικαιωμάτων του προσωπικού της «ΕΛΛΕΝΙΤ Α.Ε.».
      Με το άρθρο 11 ρυθμίζουμε το θέμα του επιδόματος ανεργίας των υπογιτών μεταλλωρύχων της «TVX», τους οποίους είχε αποκλείσει από ανάλογες ρυθμίσεις η κυβέρνηση του ΠΑ.ΣΟ.Κ.. 
      Οι παραπάνω ρυθμίσεις θα έχουν ένα κόστος για το δημόσιο περίπου 400.000.000 ευρώ το χρόνο συν τα 655.000.000 ευρώ που είναι το κόστος της πληρωμής των αναδρομικών του Λ.Α.Φ.Κ.Α.. Είναι πολλά αυτά; Όχι, αγαπητοί συνάδελφοι, αλλά είναι τόσα τα αιτήματα -πολλά από τα οποία είναι δίκαια και εύλογα- που είναι αδύνατον να τα ικανοποιήσουμε όλα. Αυτά που μπορούμε να κάνουμε, αυτά κάνουμε. Και το παράδοξο της υπόθεσης, αγαπητοί συνάδελφοι, είναι πως αυτοί που μας κατηγορούν ότι δεν δίνουμε αρκετά -λες και αυτοί που τα παρέχουν τα δίνουν από την προσωπική τους τσέπη- οι ίδιοι ταυτόχρονα μας κατηγορούν πως τάχα δεν συμμαζεύουμε τα ελλείμματα. 
      Παρά το μέγεθος και το βάθος της έκτασης των προβλημάτων που μας κληροδότησε το ΠΑ.ΣΟ.Κ., η κατάσταση έχει αρχίσει να αναστρέφεται. Το έλλειμμα μειώνεται από 6,6% σε επίπεδα κάτω του 4% φέτος. Η αύξηση των πρωτογενών δαπανών το πρώτο εξάμηνο είναι σε επίπεδα χαμηλότερα και από τον πληθωρισμό. Δανειζόμαστε με ιδιαίτερα ελκυστικά επιτόκια στις διεθνείς αγορές. Σας λέω ότι τα επιτόκια, με τα οποία δανειζόμαστε, είναι ελάχιστα παραπάνω απ΄ αυτά με τα οποία δανείζεται η Ιταλία, η οποία είναι πολύ ισχυρότερη οικονομικά δύναμη. Ο τουρισμός πήγε πολύ καλά φέτος. Η ναυτιλία εξακολουθεί να πηγαίνει πολύ καλά και θα έχουμε εισροές συναλλάγματος που ίσως υπερβαίνουν τα 10.000.000.000 ευρώ για το 2005. 
      Ο αναπτυξιακός νόμος δουλεύει με πολύ μεγάλο αριθμό επενδυτικών προτάσεων και εγκρίσεων τέτοιων προτάσεων και οι ροές για επενδύσεις χαρτοφυλακίου τους τελευταίους μήνες υπερβαίνουν το 1.000.000.000 ευρώ το μήνα. 
      Αγαπητοί συνάδελφοι, η χώρα μας θα προχωρήσει μπροστά με πάρα πολύ γρήγορο ρυθμό. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Και εμείς ευχαριστούμε, κύριε Υφυπουργέ και νομίζω ότι επαναλάβατε και εσείς τη δέσμευση ότι στο επόμενο συνταξιοδοτικό νομοσχέδιο θα έρθει η ρύθμιση για τα Σώματα Ασφαλείας.	
      Το λόγο έχει ο Κοινοβουλευτικός Εκπρόσωπος του Συνασπισμού κ. Φώτης Κουβέλης.	 
      ΦΩΤΗΣ ΚΟΥΒΕΛΗΣ: Κύριε Πρόεδρε, τα περισσότερα ζητήματα ετέθησαν στην επί της αρχής συζήτηση και βεβαίως και τότε και σήμερα ο κύριος Υπουργός επανέλαβε τη μόνιμη επωδό ότι «τα εισοδηματικά μας προσδιορίζονται από τα δημοσιονομικά» και ότι η Κυβέρνηση θα ήθελε να δώσει πολύ περισσότερα, αλλά δυστυχώς δεν μπορεί. Θα επαναλάβω και εγώ, όχι ως σταθερή επωδό, αλλά ως συνεχή αιτίαση, κύριε Υπουργέ, ότι εκεί που μπορείτε να τα δίδετε, τα δίδετε και αυτοί είναι οι κατέχοντες, οι οικονομικά ισχυροί. Ενώ, για ανθρώπους οι οποίοι πράγματι έχουν καθηλωμένες τις αποδοχές τους χρόνια ολόκληρα, είστε εξαιρετικά φειδωλοί.
      Αυτό το οποίο είπα είναι βέβαιο ότι παρακολουθεί τη σκέψη μου, αναφορικά και με τα ποσά που δίδετε, ως επίδομα εξομάλυνσης. Για να σημειώσω για άλλη μία φορά ότι τα όσα δίδετε, ως επίδομα εξομάλυνσης, δεν αντισταθμίζουν το πραγματικό κόστος ζωής. Να επαναλάβω επίσης ότι τα δημοσιονομικά τα οποία επικαλείστε δεν αποτελούν πειστική απάντηση.
      Περαιτέρω, θα επαναλάβω ότι είστε αναντίστοιχοι προς όλα εκείνα που λέγατε προεκλογικά, αλλά και αμέσως μετά τις εκλογές και που σας οδήγησαν στην κυβερνητική εξουσία, αναφορικά με το Λ.Α.Φ.Κ.Α.. Τα δίδετε με δόσεις. Σας είπα και στην επί της αρχής συζήτηση ότι αυτές οι μεγάλες δόσεις, στις οποίες κατανέμονται τα ποσά που πρόκειται να επιστραφούν, ουσιαστικά ισοδυναμούν με αφυδάτωση του δικαιώματος των πολιτών να πάρουν εκείνα που αχρεωστήτως παρεκρατήθησαν. Και σας επρότεινα, ως εναλλακτική λύση εάν επιμένετε να τα καταβάλλετε τμηματικά, τουλάχιστον να συντμήσετε τις δόσεις, έτσι ώστε σε ένα συντομότερο χρόνο να αποδοθεί αυτό το ποσό, το οποίο δικαιούνται αυτοί οι πολίτες που –επαναλαμβάνω- αδικαιολογήτως τους περεκράτησαν συγκεκριμένα ποσά, με νόμο δικό σας, τον οποίο εν συνεχεία το ΠΑ.ΣΟ.Κ. συνετήρησε.
      Να θυμίσω ότι εμείς ήμασταν αντίθετοι και με το νόμο όταν εθεσπίζετο, αλλά και με τη διατήρηση αυτού του νόμου περαιτέρω. Εν πάση περιπτώσει, η εκ των υστέρων αναγνώριση της εσφαλμένης, της αντιλαϊκής αυτής επιλογής για το Λ.Α.Φ.Κ.Α. σας οδηγεί στην υποχρέωση να επιστρέψετε τα ποσά και να τα επιστρέψετε, χωρίς αυτές τις δόσεις.
      Θα επαναλάβω επίσης, κύριε Υπουργέ, και πιστέψτε με, δεν το κάνω με εύκολο αντιπολιτευτικό λόγο, γιατί να επιστραφούν άτοκα; Αυτό το δημόσιο πρέπει να αντιληφθεί κάποτε ότι οφείλει να συμπεριφέρεται, όπως συμπεριφέρεται και ο πολίτης έναντι του δημοσίου. Ο πολίτης όταν καθυστερεί, κύριε Πρόεδρε, στην καταβολή οφειλομένων χρημάτων, τα καταβάλλει με τοκοφορία. Τα καταβάλλει πολλές φορές με προσαύξηση και με πρόστιμο και έρχεται το ελληνικό δημόσιο, ως να μην συμβαίνει τίποτα και του λέει, βεβαίως αναγνωρίζω ότι πρέπει να σου τα επιστρέψω –οψίμως βέβαια το αναγνωρίζει, αλλά εν πάση περιπτώσει- αλλά σου τα επιστρέφω άτοκα. Δικαιολογημένα κατά συνέπεια η μεγάλη πλειοψηφία του ελληνικού λαού μιλάει για ένα κράτος, το οποίο συμπεριφέρεται αυταρχικά και πολλές φορές, ως δυνάστης σε βάρος του ελληνικού λαού. Και βεβαίως κάτω από την πίεση των πραγμάτων υποχρεωθήκατε να αναγνωρίσετε ότι δεν θα φορολογηθούν και αυτά τα ποσά. Αλλά δεν μπορώ να αντιληφθώ, κυρίες και κύριοι συνάδελφοι, και το λέω εξαιρετικά καλοπροαίρετα, γιατί να επιστρέφονται άτοκα; Γιατί αυτή η άνιση μεταχείριση, μεταξύ ελληνικού δημοσίου και πολιτών;
      Βεβαίως ξέρω, δεν θα σας πείσω, αλλά να είσθε πεπεισμένος για ένα πράγμα. Για άλλη μία φορά καταγράφεται η άνιση σχέση του πολίτη προς το ελληνικό δημόσιο και αυτό δεν τιμά μία ευνομούμενη πολιτεία και κυρίως δεν διαμορφώνει ένα κλίμα συναίνεσης του πολίτη προς επιλογές που κάνει το ελληνικό δημόσιο και όπως αυτό εκφράζεται από την εκάστοτε κυβέρνηση.
      Έρχομαι στο άλλο ζήτημα, κύριε Υπουργέ. είπατε ότι θα δώσετε τη μάχιμη πενταετία. Πιστεύετε ότι ξοφλήσατε το χρέος σας έναντι των ενστόλων, των αστυνομικών, των πυροσβεστών, των λιμενικών με την αναγνώριση, όποτε και αν αυτή γίνει, της μάχιμης πενταετίας; Η αναγνώριση του επαγγέλματος –επαναλαμβάνω- ως επικινδύνου, ως ασκουμένου κάτω από επικίνδυνες συνθήκες, σας υποχρεώνει εκτός από τη μάχιμη πενταετία, να ρυθμίσετε και μία σειρά από άλλα ζητήματα που αφορούν στο σύνολο των επιμέρους ρυθμίσεων που έχουν σχέση με ένα επικίνδυνο επάγγελμα, το οποίο αναγνωρίζει η εισηγητική πλέον έκθεση αυτού του νομοσχεδίου, που σε λίγο θα είναι νόμος. Και η εισηγητική έκθεση –επαναλαμβάνω- είναι μέρος του κειμένου του νόμου και διαμορφώνει ειδικές υποχρεώσεις εφαρμογής όλων εκείνων των ρυθμίσεων που αναφέρονται στο αναγνωρισμένο πλέον ως επικίνδυνο επάγγελμα.
      Θα αναφερθώ περαιτέρω, σε άλλα ζητήματα. Είναι ορθή η ρύθμιση η οποία γίνεται για τους ανθρακωρύχους, για τα ζητήματα που έχουν σχέση με τους τέως εργαζόμενους στην «ΕΛΛΕΝΙΤ» και νομίζω ότι είναι μία θετική εξέλιξη των πραγμάτων, όπως θετική εξέλιξη είναι ότι έρχεσθε με έναν ενιαίο τρόπο να αντιμετωπίσετε τα ζητήματα της μισθολογικής συμπεριφοράς έναντι των στρατιωτικών. Θα σας έλεγα όμως ότι εκκρεμεί συνολικότερα η επέκταση του ν. 2838 και του ν. 3016 σε όλους τους αποστράτους από την ημερομηνία εφαρμογής τους, ανεξάρτητα από το χρόνο αποστρατείας, όπως άλλωστε ορίζουν και οι μέχρι σήμερα αμετάκλητες –υπάρχουν και τελεσίδικες- αποφάσεις του Ελεγκτικού Συνεδρίου, όπως ορίζει άλλωστε και η ομόφωνη γνωμοδότηση της ολομέλειας του Ελεγκτικού Συνεδρίου.
      Επίσης, νομίζω και ολοκληρώνω, κύριε Πρόεδρε, χρειάζεται να τροποποιηθεί το χρονοδιάγραμμα της σταδιακής καταβολής, να ορισθεί δηλαδή μικρότερος χρόνος και μεγαλύτερα ποσά.
      Συναφώς, κύριε Υπουργέ, θα σας έλεγα ότι είναι αναγκαίο να τροποποιηθεί η παράγραφος 4 για το Μετοχικό Ταμείο, ώστε τα μετοχικά ταμεία να έχουν τη δυνατότητα χορήγησης μερίσματος και επικουρικού, επομένου και μεθεπομένου βαθμού, δεδομένου ότι η δαπάνη αυτή δεν βαρύνει τον κρατικό προϋπολογισμό αλλά τα μετοχικά ταμεία.
      Με αυτές τις σκέψεις έχω ολοκληρώσει, κύριε Πρόεδρε, και έχω εκφράσει τη διαφωνία μου για τις συγκεκριμένες διατάξεις. Επέλεξα να αναφερθώ στο τέλος της ομιλίας μου στο άρθρο 5. 
      Κύριε Υπουργέ, το επίδομα του 40% για τους τυφλούς και τους άλλους αναπήρους, σας προτείναμε να το κάνετε 50%. Θέλω για άλλη μία φορά να σας βεβαιώσω ότι εμείς δεν πλειοδοτούμε εκ του ασφαλούς. Σας λέμε όμως ότι το 50% είναι αντίστοιχο προς τη σοβαρότητα της κατάστασης της υγείας αυτών των ανθρώπων, θα τους ανακουφίσει και σας προτείναμε περαιτέρω ότι από την ώρα που θα το ορίσετε σε ποσοστό 50% δώστε το από 1ης Ιανουαρίου 2007 έτσι ώστε να έχετε και μεγαλύτερη άνεση στην παροχή αυτή. Φοβάμαι ότι είναι φωνή βοώντος εν τη ερήμω, δεν θα το υιοθετήσετε, αλλά εν πάση περιπτώσει πρέπει να σας πω ότι είναι εξαιρετικά δίκαιο το σχετικό αίτημα και είναι αίτημα το οποίο δεν προβάλλεται από ένα κόμμα της Αντιπολιτεύσεως, αλλά είναι αίτημα που προβάλλεται –και είναι εξαιρετικά, επαναλαμβάνω, δίκαιο- από τους ίδιους τους ενδιαφερομένους που νομίζω ότι είναι αυτονόητο πως ζουν κάτω από ειδικές συνθήκες και το επίδομα του 50% αντιστοιχείται πράγματι προς το δικαίωμά τους να αντιμετωπίζουν αυτές τις δύσκολες συνθήκες διαβίωσης.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Κουβέλη.
      Ο Κοινοβουλευτικός Εκπρόσωπος του Πανελληνίου Σοσιαλιστικού Κινήματος, κ. Καστανίδης, έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ευχαριστώ πολύ, κύριε Πρόεδρε. 
      Δεν ζήτησα το λόγο για να μιλήσω επί των άρθρων, αλλά για να διατυπώσω ένα ερώτημα για το οποίο η Αξιωματική Αντιπολίτευση επιθυμεί να έχει νωρίς μιαν απάντηση. 
      Προέκυψαν δραματικές εξελίξεις στον χώρο της ραδιοφωνίας με την κρίση που αντιμετωπίζει  ο ραδιοφωνικός σταθμός «FLASH». Το σύνολο του πολιτικού κόσμου με τον έναν ή τον άλλον τρόπο τοποθετήθηκε. Διαμορφώνεται μια συνισταμένη: ο ραδιοφωνικός σταθμός «FLASH» να λειτουργήσει με τρόπο που να ανταποκρίνεται στο αίτημα της Πολυφωνικής Δημοκρατίας. 
      Παρ’ ότι οι τελευταίες εξελίξεις προέκυψαν ενώ είχε ήδη αρχίσει η συζήτηση, στην Ολομέλεια, του νομοσχεδίου, κύριε Πρόεδρε, οι Βουλευτές του ΠΑ.ΣΟ.Κ. κατέθεσαν σχετική τροπολογία που σκιαγραφεί μια λύση για το ραδιοφωνικό αυτό σταθμό. 
      Επιθυμούμε να γνωρίζουμε από τώρα αν η Κυβέρνηση επιθυμεί να συζητήσει αυτήν την τροπολογία, όπως την καλούμε εμείς. Κατά τον Κανονισμό μια εκπρόθεσμος τροπολογία μπορεί να συζητηθεί μόνο εφόσον το επιθυμεί η Κυβέρνηση. Και επειδή ακριβώς είναι στη διακριτική ευχέρεια του παρισταμένου Υπουργού –δεν ξέρω αν είναι σε θέση αυτήν τη στιγμή να απαντήσει, πάντως εάν μπορεί να απαντήσει τον παρακαλώ να το πράξει, αν όχι, θέλει να επιφυλαχθεί για περαιτέρω συνεννόηση, καλούμε την Κυβέρνηση, όπως και το σύνολο των κομμάτων της υπόλοιπης Αντιπολίτευσης να συζητήσουμε την τροπολογία αυτή γιατί και εναργής είναι στη σύλληψη και σωστές ρυθμίσεις αποδίδει. Παρακαλώ πολύ, κύριε Πρόεδρε, να έχω την αντίδραση της Κυβέρνησης.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Κουβέλης προκειμένου να κάνει κάποια παρατήρηση σ΄ αυτό το θέμα.
      ΦΩΤΗΣ ΚΟΥΒΕΛΗΣ: Κύριε Πρόεδρε, η κοινή θέληση όλων των κομμάτων εξεδηλώθη με σχετικές δηλώσεις των εκπροσώπων τους στη μόνιμη Επιτροπή Θεσμών και Διαφάνειας. Σπεύδω να σας πω ότι ο Συνασπισμός της Ριζοσπαστικής Αριστεράς υιοθετεί τη συγκεκριμένη τροπολογία η οποία κατετέθη από τους συναδέλφους του ΠΑ.ΣΟ.Κ..
      Θεωρούμε ότι μετά τη δήλωση που έχει γίνει με τον έναν ή τον άλλο τρόπο από τους εκπροσώπους όλων των κομμάτων ότι η Κυβέρνηση, έστω και αν η συγκεκριμένη τροπολογία είναι εκπρόθεσμη, πρέπει να δεχθεί να τη συζητήσουμε, πολλώ δε μάλλον, κύριε Υπουργέ, που τρέχει ο χρόνος και νομίζω ότι είναι καθολική η αίσθηση, όσο και η επιλογή να ρυθμιστεί η σχετική υπόθεση των εργαζομένων στο ραδιοφωνικό σταθμό «FLASH».
      Κύριε Πρόεδρε, ολοκληρώνοντας, είναι εκτεθειμένη αυτή η πολιτεία, με την διαρκή παρουσία διαφόρων κυβερνήσεων, αναφορικά με τα δικαιώματα των εργαζομένων ιδιαίτερα στους ραδιοτηλεοπτικούς σταθμούς. Ο άναρχος ραδιοτηλεοπτικός χάρτης, η απουσία συστηματικού ελέγχου, ελέγχου όπως προβλέπεται από το νόμο, οδηγεί σε καταστάσεις δραματικές όπως αυτή σήμερα αναδεικνύεται στην περίπτωση του ραδιοφωνικού σταθμού «FLASH».
      Έχετε υποχρέωση κύριε Υπουργέ, ως ελάχιστο δείγμα αλληλεγγύης και συμπαράστασης σε εκατόν εξήντα εργαζόμενους, σε εκατόν εξήντα οικογένειες που θα μείνουν χωρίς δουλειά να υιοθετήσετε την τροπολογία αφού βεβαίως προηγουμένως θελήσετε να τη συζητήσουμε. 
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, έχετε να πείτε κάτι σ΄ αυτό; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, είμαι εδώ για να συζητήσουμε συνταξιοδοτικά θέματα. Δεν είμαι αρμόδιος να απαντήσω για τα θέματα που ανέφερε ο Κοινοβουλευτικός Εκπρόσωπος του ΠΑ.ΣΟ.Κ.. Φυσικά και θέλησή μας είναι να μπορεί να συνεχίσει να λειτουργεί ο «FLASH».  Όμως γι’ αυτό το θέμα θα απαντήσει το αρμόδιο Υπουργείο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Άρα δεν θα τη συζητήσουμε, κύριε Υπουργέ. 
      ΠΡΟΕΔΡΕΥΩΝ (Ιωάννης Τραγάκης): Βέβαια απευθυνόμενος και προς τα δυο κόμματα της Αντιπολίτευσης και κυρίως προς το ΠΑ.ΣΟ.Κ., το οποίο υπέβαλε την τροπολογία πρέπει να πω ότι όταν υπεβλήθη η τροπολογία ήδη συνεζητείτο αυτό το νομοσχέδιο.
      Θα μπορούσε να έχει υποβληθεί η τροπολογία στο νομοσχέδιο που θα συζητήσουμε αύριο για τις καταδύσεις αναψυχής και άλλες διατάξεις, οπότε η τροπολογία θα ήταν εμπρόθεσμη και θα μπορούσε να συζητηθεί σύμφωνα με τον Κανονισμό. 
      (Θόρυβος από την πτέρυγα του ΠΑ.ΣΟ.Κ.)
      Κύριε Βερελή, με συγχωρείτε. Ο κύριος Υφυπουργός είπε ότι επιφυλάσσεται να το συζητήσει και ο αρμόδιος Υπουργός θα μας απαντήσει. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, οι εξελίξεις τρέχουν και ήταν προφανές ότι η Αξιωματική Αντιπολίτευση, μέσα σ΄ ένα κλίμα γενικότερης συναίνεσης, ήθελε να δώσει μία λύση χωρίς καθυστέρηση. Στηριζόμασταν δε και στην υπόθεση ότι, παρ’ ότι η τροπολογία κατετέθη εκπροθέσμως, γιατί δεν γινόταν αλλιώς, η Κυβέρνηση θα αντιδρούσε θετικά. Κύριε Υφυπουργέ, αν θέλετε κάνετε μία συνεννόηση περαιτέρω με τον αρμόδιο Υπουργό και δώστε έστω λίγο πιο ύστερα την απάντηση. 
      ΠΡΟΕΔΡΕΥΩΝ (Ιωάννης Τραγάκης): Επεφυλάχθη να το κάνει.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αλλά φυσικό είναι ότι στην περίπτωση που η Κυβέρνηση δώσει αργότερα αρνητική απάντηση, προφανώς το ΠΑ.ΣΟ.Κ. θα επανακαταθέσει την τροπολογία εμπροθέσμως για να συζητηθεί. Αλλά καλό είναι να κερδίσουμε χρόνο. Και αυτό εξαρτάται από την Κυβέρνηση. 
      ΠΡΟΕΔΡΕΥΩΝ (Ιωάννης Τραγάκης): Η συνάδελφος κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
      Νομοσχέδιο για αυξήσεις συντάξεων δημοσίου και άλλες διατάξεις συζητούμε και μάλλον ως υποσημείωση θα έπρεπε να συμπληρωθεί στον τίτλο η φράση που λέει ο λαός μας ότι «όπου ακούς μεγάλα λόγια, κράτα και μικρό καλάθι». 
      Το λέω αυτό, γιατί αναλύοντας τις διατάξεις του συγκεκριμένου νομοσχεδίου για τις αυξήσεις κι έχοντας κατά νου το κυβερνητικό πρόγραμμα της Νέας Δημοκρατίας, κυρίες και κύριοι συνάδελφοι, μπορούμε να διακρίνουμε για άλλη μία φορά την πλήρη ανακολουθία των προεκλογικών λόγων της Κυβέρνησης και των πολιτικών που εφαρμόζει στη συνέχεια. 
      Ανέφερε η Νέα Δημοκρατία προεκλογικά ότι αυξάνουμε το Ε.Κ.Α.Σ. και δρομολογούμε τέτοια ποσά στις συντάξεις ούτως ώστε οι κατώτατες συντάξεις να αγγίξουν το όριο των 740 ευρώ και σήμερα βλέπουμε αυξήσεις στους συνταξιούχους που καθορίζουν τελικά τις κατώτατες συντάξεις στα 307 ευρώ που δεν καλύπτει το ποσό αυτό ούτε τις στοιχειώδεις, τις βασικές ανάγκες των συνταξιούχων του δημόσιου τομέα, αλλά και των υπολοίπων συνταξιούχων. 
      Το Φλεβάρη του 2004 έλεγε η Νέα Δημοκρατία ότι «βασική δέσμευση του προγράμματός μας είναι η σύγκλιση των συντάξεων προς το μέσο όρο της Ευρωπαϊκής Ένωσης τα επόμενα οκτώ χρόνια».
      Για να γίνει όμως αυτό τελικά, απαιτείται μία ετήσια αύξηση της τάξης του 10%. Και με τις αυξήσεις της τάξης του 4% που δίνετε σήμερα, αλήθεια, πώς θα γίνει αυτό, κυρίες και κύριοι συνάδελφοι και κύριοι Υπουργοί;
      Επιπλέον οι συντάξεις που προβλέπονται για τους συνταξιούχους είναι δείγμα, θα έλεγα της πολιτικής της λιτότητας σε βάρος των εργαζομένων και των συνταξιούχων του δημόσιου τομέα και στον υπόλοιπο τομέα, αφού δεν καλύπτουν ούτε καν την αύξηση του πληθωρισμού. 
      Τώρα λέτε στο νομοσχέδιο ότι διευθετείτε το θέμα του Λ.Α.Φ.Κ.Α., η κατάργηση του οποίου ήταν προεκλογική σας δέσμευση. Έρχεστε απλά, κύριοι Υπουργοί, να εφαρμόσετε μία δικαστική απόφαση και δεν είναι αυτό γενναία απόφαση. Λέγεται απλά νομιμότητα. Γιατί είμαι σίγουρη, κύριε Υπουργέ, ότι ο ελληνικός λαός δεν ξεχνά βεβαίως την περίφημη υπόθεση Γούλα και τον εμπαιγμό των χιλιάδων συνταξιούχων. Με αστείες, θα έλεγα, καταστάσεις καταφέρατε να καθυστερήσετε την πληρωμή των αναδρομικών, αν και η ολομέλεια του Ελεγκτικού Συνεδρίου είχε αποφασίσει διαφορετικά για τις 21 Γενάρη του 2005. Και τελικά, αφού δεν είχατε άλλη επιλογή, αποφασίσατε να τα δώσετε από 1η Ιούλη του 2006. Και αναρωτιέται κανείς, αναρωτιέται ο ελληνικός λαός τι άλλο μπορεί να σκαρφιστεί η Κυβέρνηση, προκειμένου να καθυστερήσει ακόμη περισσότερο την καταβολή αυτών των χρημάτων. 
      Θέλω όμως να επισημάνω και άλλον έναν εμπαιγμό προς την ελληνική κοινωνία, ιδιαίτερα σημαντικό. 
      Προεκλογικά είχατε υποσχεθεί στους υπηρετούντες στα Σώματα Ασφαλείας ότι 140 ευρώ θα ενσωματωθούν στο βασικό τους μισθό -άμεσα μάλιστα, είχε πει τότε ο σημερινός Πρωθυπουργός, κ. Κώστας Καραμανλής- και σήμερα έρχεστε αφού, θα έλεγα εγώ, τους διασύρατε και στρέψατε απέναντί τους την κοινή γνώμη και άλλες ομάδες εργαζομένων με το ότι δήθεν τους δώσατε το επικίνδυνο και ανθυγιεινό, και δίνετε 14,4 ευρώ μέχρι 31.08.2006, ενώ από 01.09.2008 λέτε ότι θα παίρνουν 57,6 ευρώ. Μιλάμε, δηλαδή, για το 1/3 απ΄ αυτά που τους υποσχεθήκατε και μάλιστα τα δίνετε με έναν ιδιαίτερα αρνητικό τρόπο.
      Είχε πει ο εισηγητής στην ομιλία του ότι είναι πολύ σημαντικό αυτό το νομοσχέδιο, γιατί έρχεται να υλοποιήσει κάθε κυβερνητική δέσμευση προεκλογικά και μετεκλογικά. Με ψίχουλα –ήθελα να τονίσω- θεωρείτε ότι μπορείτε να ξεγελάσετε τους πυροσβέστες, τους αστυνομικούς, τους λιμενικούς ότι τηρείτε τις δεσμεύσεις σας; Και προσπαθείτε ακόμα να ξεγελάσετε το διασυρμό τους, που τόνισα προηγούμενα, με την πλασματική, μάχιμη, όπως την ονομάζετε, πενταετία για όσους διορίστηκαν μετά το 1993, την οποία θα φέρετε σε επόμενο νομοσχέδιο, όπως τονίσατε προηγούμενα; 
      Και κάτι ακόμη που κάνει ιδιαίτερη εντύπωση σ’ αυτό το νομοσχέδιο, κύριε Υπουργέ, είναι η ρύθμιση γι’ αυτούς που μετείχαν στον πόλεμο στην Κορέα, που τελικά εξομοιώνονται με αυτούς που πολέμησαν στην Κύπρο υπερασπιζόμενοι πάτριο έδαφος. Είναι άλλο πράγμα ο Έλληνας που πολεμά, γιατί υπερασπίζεται πάτριο έδαφος και άλλο το ζήτημα που εξομοιώνεται. Είναι ιδιαίτερα σημαντικό, κυρίες και κύριοι συνάδελφοι, και πρέπει να το ακούσετε. Δεν μπορεί και δεν πρέπει να εξομοιώνονται όλα αυτά. Δεν έχει καμία ιστορική βάση, θα έλεγα, αυτή η ταύτιση. 
      Κυρίες και κύριοι συνάδελφοι, κλείνοντας θέλω να επισημάνω ότι, ενώ το παρόν νομοσχέδιο έχει το μεγαλεπήβολο τίτλο: «Αυξήσεις συντάξεων του Δημοσίου και άλλες διατάξεις» στην πραγματικότητα εκείνο που προσπαθεί να κάνει, είναι: το απόλυτο μηδέν της πολιτικής σας, σε ό,τι αφορά τις αυξήσεις, να το μετατρέψει σε φιλολαϊκή δήθεν πολιτική. Οι αυξήσεις που διατυμπανίζει και στον τίτλο είναι μόνο εικονικές, αφού το πραγματικό εισόδημα των συνταξιούχων δεν αυξάνεται. Με αυτήν την έννοια είναι σίγουρο ότι αυτό το νομοσχέδιο δεν μπορεί και δεν πρέπει να επικυρωθεί. 
      Σας ευχαριστώ.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Ιωάννης Τραγάκης): Θέλετε να κάνετε κάποια παρέμβαση, κύριε Υφυπουργέ. 
      Ορίστε, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Μιλήσαμε πριν για κάποια πράγματα. Ίσως δεν έγιναν απόλυτα κατανοητά. Να πω για τους πολεμιστές της Κορέας. Δεν με ακούσατε, αγαπητή συνάδελφε, προηγουμένως. Των πολεμιστών της Κύπρου δεν είχατε ξεκαθαρίσει το συνταξιοδοτικό και το εξομοιώνουμε με αυτών της Κορέας. Των πολεμιστών της Κορέας ήταν ήδη ξεκαθαρισμένο επί των ημερών σας. 
      Και θέλω να πούμε δύο-τρία πράγματα, διότι συνεχώς επανέρχεστε στο ότι αυτά που κάνουμε, τέλος πάντων, δεν είναι αρκετά. Κάνουμε πράγματα που αγνοήσατε εσείς και σας φαίνονται λίγα. Είπαμε ότι έχουμε φθάσει το χρέος να είναι 215.000.000.000 ευρώ και ότι πληρώνουμε για τόκους –και θα το ξαναπούμε- περισσότερα από όσα δίνουμε και για το Υπουργείο Άμυνας και για το Υπουργείο Παιδείας μαζί το ένα πάνω στο άλλο, ότι έχουμε φθάσει φέτος να πληρώνουμε για χρεολύσια περισσότερα από όσα δίνουμε για όλους τους μισθούς και τις συντάξεις του δημοσίου, ότι μόνο για τόκους πληρώνουμε όσο όλο το πρόγραμμα δημοσίων επενδύσεων και ότι πληρώνουμε για τόκους περισσότερα από όσα δίνουμε για τις επιχορηγήσεις όλων των ασφαλιστικών ταμείων. 
      Και είπαμε την προηγούμενη φορά ότι μόνο τα ανοίγματα της Αγροτικής Τράπεζας, που είναι πάνω από 4.000.000.000 ευρώ, όχι μόνο θα έφθαναν, για να δώσουμε ένα επίδομα θέρμανσης 400 ευρώ σε αυτούς που μένουν στις προβληματικές και τις ορεινές περιοχές και στους συνταξιούχους, αλλά θα μπορούσαμε να δώσουμε ένα τσεκ 400 ευρώ σε δέκα εκατομμύρια Έλληνες, σε όλους τους Έλληνες, τις Ελληνίδες και τα Ελληνόπουλα! Μόνο από την Αγροτική Τράπεζα και τα χρέη που μας κληροδοτήσατε, αγαπητοί συνάδελφοι.
      Να μιλήσουμε πάλι για εκείνους τους πίνακες, για το κόστος των ολυμπιακών έργων και για το πόσα δισεκατομμύρια δεν μπορούμε να βρούμε πού πήγαν; Να μιλήσουμε για την Ολυμπιακή Αεροπορία, αγαπητοί συνάδελφοι;
      Η πρώτη ρύθμιση χρεών που έγινε ρύθμισε 1,6 δισεκατομμύρια ευρώ. Η δεύτερη ρύθμισε 1,2 δισεκατομμύρια ευρώ, δηλαδή σύνολο 2,8 δισεκατομμύρια ευρώ. Πέρα απ’ αυτά, την κληρονομήσαμε με ζημίες εις νέον, με νέες ζημιές, άλλα 900.000.000 ευρώ στο τέλος του 2003. 
      Να συνεχίσουμε και να δούμε τα θέματα του Ο.Σ.Ε.; Ο Ο.Σ.Ε. έχει το παγκόσμιο ρεκόρ, αγαπητέ Πρόεδρε. Δεν υπάρχει άλλη εταιρεία τέτοιου μεγέθους που να έχει έσοδα το 2003 περίπου 119.000.000 ευρώ και δαπάνες 592.000.000 ευρώ, πέντε φορές περισσότερες δαπάνες από έσοδα. Δεν υπάρχει άλλη εταιρεία στον κόσμο με τέτοιο ρεκόρ, αγαπητοί συνάδελφοι. Ούτε τους μισθούς των υπαλλήλων του Ο.Σ.Ε. δεν φτάνουν να πληρώσουν τα γενικά του έσοδα. 
      Να μιλήσουμε για την Εμπορική Τράπεζα, να την πω και με το νέο αγγλικό τίτλο τον οποίο βάλατε στην τράπεζα αυτή; Επτακόσια πενήντα εκατομμύρια ευρώ διέγραψε «μονοκοπανιά» το 2002. Η αλλαγή –λέει- του ονόματος και μόνο, σύμφωνα με τα στοιχεία που μας έδωσε η Εμπορική Τράπεζα, κόστισε περίπου 25.000.000 με 27.000.000 ευρώ. Οι αναπροσαρμογές –λέει- του ενεργητικού της «ΜΕΤRΟ» LIFE και της «IBNG», του «Φοίνικα» και της «Δυναμικής Ζωής» υπερβαίνουν τα 140.000.000 ευρώ. Στο Ταμείο Νομικών βρήκαμε 380.000.000 ευρώ χρέη τα οποία δεν ήταν πουθενά καταγεγραμμένα.
      Να μιλήσω για τα χρέη που έχουμε στα πετρέλαια, στη Δ.Ε.Η., στον Ο.Τ.Ε., στα Ελληνικά Ταχυδρομεία, στο Ι.Κ.Α.; Τα ξέρετε. Δε θέλετε να τα ξανακούσετε. Ούτε κι εγώ, αν ήμουν στη θέση της, θα ήθελα να τα ξανακούσω. 
      Έχω πολλά ακόμη να πω, αγαπητέ Πρόεδρε. Βλέπω ότι δεν έχω χρόνο, αλλά αν χρειαστεί εδώ είμαστε. Έχουμε πολλά στοιχεία ακόμη. Το λέω αυτό απλώς για να ξέρει ο κόσμος γιατί δεν τα δίνουμε όλα εδώ και τώρα, αγαπητοί συνάδελφοι. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Πάππας.
      ΒΑΣΙΛΕΙΟΣ ΠΑΠΠΑΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, αναφέρομαι στην τροπολογία που ρυθμίζει θέματα των υπογιτών μεταλλωρύχων στη «TVX ΕΛΛΑΣ» η οποία ενσωματώθηκε στο άρθρο 11 του νομοσχεδίου. 
      Αναφέρομαι στους μεταλλωρύχους των οποίων η σύμβαση καταγγέλθηκε τον Ιανουάριο του 2004 και έχουν συμπληρώσει δύο χιλιάδες επτακόσια βαρέα ένσημα στις υπόγειες στοές των μεταλλείων και δεν έχουν επαναπροσληφθεί. Αυτοί δικαιούνται να ενταχθούν στο πρόγραμμα της ειδικής επιδότησης του Ο.Α.Ε.Δ. ανεξαρτήτως ηλικίας. Η ειδική αυτή επιδότηση διαρκεί μέχρι εβδομήντα δύο μήνες. Το μηνιαίο επίδομα της ειδικής επιδότησης ορίζεται στα οκτακόσια ευρώ και θα αναπροσαρμόζεται κατ’ έτος. Κατά το διάστημα της ειδικής επιδότησης ανεργίας συνεχίζεται η ασφάλιση των επιδοτούμενων στους οικείους ασφαλιστικούς φορείς κύριας και επικουρικής ασφάλισης. Ο δε παραπάνω χρόνος ασφάλισης λαμβάνεται υπ΄ όψιν για τη συμπλήρωση των προϋποθέσεων για συνταξιοδότηση και θεωρείται ως πραγματικός χρόνος εργασίας σε υπόγειες στοές μεταλλείων. Οι εισφορές για την κύρια και την επικουρική ασφάλιση υπολογίζονται στην ανώτερη ασφαλιστική κλάση του τελευταίου τριμήνου του 2002, στην οποία κατατάσσονται οι επιδοτούμενοι βάσει των πραγματικών καταβληθεισών αποδοχών τους.
      Νομίζω ότι αυτή η τροπολογία, κύριε Πρόεδρε, αποτελεί σταθμό και μία θετική εξέλιξη για τους υπογίτες μεταλλωρύχους. Αρκεί να θυμηθούμε τους αγώνες που έκαναν αυτοί οι άνθρωποι τόσα χρόνια, τις αγωνίες τους, την περιπέτειά τους, τη δοκιμασία τους. Ήταν, αν ενθυμείσθε, πρώτο θέμα στα Μέσα Μαζικής Ενημέρωσης και οι εικόνες μέσα στις στοές των μεταλλείων έκαναν το γύρο του κόσμου, ακριβώς, για να δείξουν την τραγική κατάσταση στην οποία βρίσκονταν αυτοί οι άνθρωποι.
      Η ελλιπής ενημέρωση της τοπικής κοινωνίας από τις προηγούμενες κυβερνήσεις, η έλλειψη διαλόγου, η έλλειψη της κοινωνικής συναίνεσης, η ελλιπής νομική και τεχνοκρατική θωράκιση της επένδυσης οδήγησαν στο κλείσιμο αυτής της επιχείρησης, αυτής της επιχειρηματικής δραστηριότητας και στην απόλυση των εργαζομένων.
      Αρκεί επίσης να θυμηθούμε ότι αυτή η άλλοτε ανθούσα επιχείρηση απασχολούσε χίλια πεντακόσια άτομα και φθάσαμε στο σημείο όλοι να έχουν απολυθεί. 
      Οι κυβερνήσεις του ΠΑ.ΣΟ.Κ. έδειξαν μια παντελή αδιαφορία. Θα σας αναφέρω χαρακτηριστικά ένα παράδειγμα. Πρόπερσι ως μόνη ενίσχυση στους ήδη απολυμένους έδωσε ένα βοήθημα 1800 ευρώ, δηλαδή 613.000 δραχμές, όλη τη χρονιά, από τα οποία τα 800 ευρώ ήταν από τον Ο.Α.Ε.Δ. και τα 1000 από το μικτό ταμείο τους, δηλαδή από τις κρατήσεις τους, τα οποία στη συνέχεια και πήρε πίσω. 
      Νομίζω, κύριε Πρόεδρε, ότι, πραγματικά, οι κυβερνήσεις του ΠΑ.ΣΟ.Κ. έδειξαν μια τέτοια αδιαφορία που, πραγματικά, έφεραν σε οικονομικό μαρασμό την όλη περιοχή. Είναι αλήθεια επίσης, ότι έζησα όλα αυτά τα γεγονότα και στις πορείες και στα υπόγεια και παντού και, πραγματικά, είδα από κοντά την αγωνία αλλά κυρίως την δοκιμασία την οποία υπέστησαν αυτοί οι άνθρωποι. Με την παρούσα τροπολογία δίνεται μια διέξοδος σε εκατόν πενήντα οικογένειες. 
      Είναι συγχρόνως –και αυτό έχει ιδιαίτερη σημασία- μια δέσμευση της Νέας Δημοκρατίας, την οποία είχε αναλάβει ως αξιωματική αντιπολίτευση, την οποία σήμερα ερχόμαστε και εκπληρώνουμε. Εγώ, κύριε Πρόεδρε, θέλω να ευχαριστήσω τη σημερινή Κυβέρνηση διότι, πραγματικά, ανταποκρίθηκε σε ένα μείζον κοινωνικό πρόβλημα που απασχολούσε την βορειοανατολική Χαλκιδική, την συμπαθέστατη τάξη των μεταλλωρύχων. Έδωσε σιγουριά σ’ αυτούς τους ανθρώπους. Ανταποκριθήκαμε στην απαίτηση αυτών των ανθρώπων και σε ένα αίτημα το οποίο ήταν πάγιο αίτημά μας ως αξιωματική αντιπολίτευση. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. Ο συνάδελφος κ. Ιωαννίδης έχει το λόγο. 
      ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, κυρίες και κύριοι συνάδελφοι, ξεκινώ με τις ευχές να πετύχει στο ρόλο του ο καινούριος Υφυπουργός Εθνικής Οικονομίας. Είναι γνωστό το πόσο έντιμο παιδί είναι και να δούμε τι θα βρείτε να πείτε και γι’ αυτόν. 
      ΧΡΗΣΤΟΣ ΠΡΩΤΟΠΑΠΑΣ: Εμείς δεν είπαμε τίποτα. 
      ΙΩΑΝΝΗΣ ΙΩΑΝΝΙΔΗΣ: Παρά την δυσχερέστατη οικονομική κατάσταση που κληρονόμησε η Κυβέρνηση της Νέας Δημοκρατίας και που είναι πλέον γνωστή σε όλους, το νομοσχέδιο που συζητάμε σήμερα έρχεται να ρυθμίσει με ιδιαίτερα ευνοϊκό τρόπο μια σειρά θεμάτων που αφορούν στα συνταξιοδοτικά των υπαλλήλων του δημοσίου, των νομικών προσώπων δημοσίου δικαίου, καθώς και των Ο.Τ.Α.. 
      Το κόμμα βέβαια της Αξιωματικής Αντιπολίτευσης, για μια ακόμα φορά, συμπεριφέρεται και μιλά σαν να μην ήταν εκείνο στην εξουσία μέχρι το πολύ πρόσφατο παρελθόν. Με πολύ θράσος είπαν οι συνάδελφοι του ΠΑ.ΣΟ.Κ. ότι αυτά που δίνουμε είναι λίγα. Το άρθρο 2 του παρόντος νομοσχεδίου ρυθμίζει τον τρόπο επιστροφής των εισφορών υπέρ του Λ.Α.Φ.Κ.Α.. 
      Το ΠΑ.ΣΟ.Κ. διαμαρτύρεται ότι τα ποσά αυτά πρέπει να επιστραφούν και άμεσα και έντοκα, ενώ όλοι γνωρίζουν και πολύ περισσότερο αυτοί που φωνάζουν ότι κάτι τέτοιο δεν το αντέχει αυτήν τη στιγμή η ελληνική οικονομία. Και δεν το αντέχει γιατί εσείς, κύριοι συνάδελφοι, μας παραδώσατε άδεια ταμεία. 
      Γνωρίζετε πολύ καλά ότι η προεκλογική δέσμευση της Νέας Δημοκρατίας ήταν η κατάργηση της εισφοράς υπέρ του Λ.Α.Φ.Κ.Α., το οποίο θα συνεχιζόταν με τον νόμο Ρέππα και Σκανδαλίδη μέχρι το 2007. 
      Γνωρίζετε επίσης εξίσου καλά ότι ως προς αυτό υπήρξαμε απόλυτα συνεπείς δεδομένου ότι καταργήσαμε ήδη από την 1η Ιουλίου 2004 το Λ.Α.Φ.Κ.Α. με το ν. 3245. 
      Γνωρίζετε επίσης πολύ καλά ότι ενώ τα χρήματα αυτά εσείς τα εισπράξατε, εσείς τα δαπανήσατε, εσείς είστε τώρα που, ειλικρινά, δεν καταλαβαίνω με πόσο θράσος φωνάζετε και μας κατηγορείτε, ενώ επιστρέφουμε τα αναδρομικά με τον καλύτερο δυνατό τρόπο βάσει των αντοχών και των ορίων της ελληνικής οικονομίας. 
      Εγώ, πραγματικά, αντιλαμβάνομαι τη δυσκολία που έχετε να ασκήσετε αξιόπιστη αντιπολίτευση. Το έχω ξαναπεί άλλωστε από αυτό το Βήμα. «Δεν σας παίρνει» –ας μου επιτραπεί η έκφραση- για να το πω απλά. Το θράσος, όμως, που σας διακρίνει είναι πλέον προκλητικό, γιατί το ποιος κρατούσε το Λ.Α.Φ.Κ.Α. όλα τα χρόνια είναι γνωστό. Και μας κατηγορείτε τώρα για τον τρόπο που τα δίνουμε.
      Ρυθμίζουμε, λοιπόν, νομοθετικά το θέμα της επιστροφής των παρακρατηθέντων ποσών του Λ.Α.Φ.Κ.Α.. Μάλιστα, ρυθμίζουμε το θέμα χωρίς να έχει εκδοθεί ούτε μία αμετάκλητη απόφαση.
      Τα αναδρομικά θα καταβληθούν –τα είπε ο κύριος Υπουργός αναλυτικά- ως εξής: Τα μεγάλα ποσά θα καταβληθούν σε πέντε εξαμηνιαίες δόσεις και τα ποσά μέχρι 200 ευρώ σε μία δόση. Υπ΄ όψιν ότι πάνω από το 50% των συνταξιούχων του δημοσίου ανήκουν σ΄ αυτήν την κατηγορία, καθώς και το 70% των συνταξιούχων του ιδιωτικού τομέα. Επομένως καλύπτουμε άμεσα περίπου το 60% των συνταξιούχων.
      Αυτά για να δείτε τη διαφορά συμπεριφοράς και το σεβασμό που δείχνει η Κυβέρνησή μας στους συνταξιούχους.
      Εν τάχει θέλω να αναφερθώ και σε κάποιες από τις διατάξεις του άρθρου 9. Χορηγείται και στο ένστολο προσωπικό των Ενόπλων Δυνάμεων και Σωμάτων Ασφαλείας επίδομα ειδικών συνθηκών. Τα ποσά ξεκινούν από 14,40 ευρώ μηνιαίως το 2005 και καταλήγουν σε 57,6 ευρώ το 2008. Για να το πούμε αναλογικά, 2% κάθε χρόνο για τέσσερα χρόνια. Το σύνολο, λοιπόν, είναι το 8% του βασικού μισθού του ανθυπολοχαγού. Το επίδομα θα χορηγείται κάθε μήνα, επί δεκατέσσερις μήνες για τους συνταξιούχους και επί δώδεκα μήνες για τους εν ενεργεία. 
      Επίσης δεσμευθήκαμε στη Βουλή να λύσουμε κατά τον καλύτερο δυνατό τρόπο με το επόμενο νομοσχέδιο το θέμα της χρονικής επέκτασης της μάχιμης πενταετίας, επεκτείνοντας στο διπλάσιο το χρόνο υπηρεσίας.
      Στην εισηγητική έκθεση αναγνωρίζουμε εμμέσως την επικινδυνότητα, διότι αναφέρεται ότι το επίδομα αυτό έχει να κάνει με τις αντίξοες και επικίνδυνες συνθήκες που αντιμετωπίζουν οι αστυνομικοί.
      Ας πάμε -ο συνάδελφος προηγουμένως το ανέφερε εκτεταμένα- στους πρώην εργαζομένους στην TVX HELLAS A.E., τους οποίους επί ενάμισι χρόνο τους είχε ξεχάσει παντελώς το ΠΑ.ΣΟ.Κ.. Τους τιμώρησε και δεν τους ενέταξε σε κανένα πρόγραμμα, που θα τους οδηγούσε σε συνταξιοδότηση. Κι έρχεται ο εισηγητής του ΠΑ.ΣΟ.Κ., ο κ. Γεωργακόπουλος, ο οποίος λέει ξαφνικά, να θυμηθούμε και αυτούς που ήταν έξω από τις στοές. 
      Στην επιτροπή επί λέξει, από τα Πρακτικά, είχε πει τα εξής: «Εφόσον, όμως, οδηγήθηκε η εταιρεία σε κλείσιμο, δεν μπορούμε να αφήσουμε τους εκατόν πενήντα περίπου εργαζομένους στις υπόγειες στοές, οι οποίοι έχουν συμπληρώσει δύο χιλιάδες επτακόσια βαρέα ένσημα. Πιστεύω πως οφείλουμε να τους δώσουμε ένα μηνιαίο επίδομα και να εξασφαλιστούν οι εισφορές τους στους ασφαλιστικούς φορείς, έτσι ώστε να καλύψουν τα ένσημα, με τα οποία θα μπορέσουν να πάρουν κάποια σύνταξη».
      Μιλάει, λοιπόν, στην επιτροπή για εκατόν πενήντα εργαζομένους. Ερχόμαστε στην Ολομέλεια και ξαφνικά θυμόμαστε και άλλους. Μα είναι χιλιάδες αυτοί που μας έχετε αφήσει. 
      Εμείς τους δίνουμε, λοιπόν, 800 ευρώ το μήνα, τα οποία αυξάνονται με το δείκτη καταναλωτή, για εβδομήντα δύο μήνες και πληρώνουμε και τις εισφορές, για να κατορθώσουν οι άνθρωποι να ενταχθούν και να συνταξιοδοτηθούν.
      Επομένως, σε σύντομο χρονικό διάστημα –παρ΄ όλο που η κ. Παντελάκη είπε, σαν Κ.Κ.Ε., ότι τους τραβήξαμε τόσο πολύ- σε ένα χρόνο διακυβέρνησης της Νέας Δημοκρατίας –γιατί από τον Οκτώβριο άρχισε να λειτουργεί και να νομοθετεί- έχουμε λύσει το θέμα αυτό.
      Κυρίες και κύριοι συνάδελφοι, αυτή η νομοθετική πρωτοβουλία της Κυβέρνησης δίνει λύσεις σε πολλά και σε επί χρόνια εκκρεμή ζητήματα. Είναι αλήθεια ότι αυτά που μπορεί να κάνει ένα κράτος για τους πολίτες του, δεν είναι ποτέ αρκετά. Είναι επίσης αλήθεια, όμως, ότι πρέπει να εξετάζουμε με σοβαρότητα, ψυχραιμία και αίσθημα ευθύνης έναντι του ελληνικού λαού τις δυνατότητες και τις αντοχές των δημοσίων οικονομικών. 
      Καμία κυβέρνηση δεν θέλει να γίνεται δυσάρεστη στα μάτια του λαού. Αυτήν τη στιγμή, όμως, εργαζόμαστε σκληρά για να επαναφέρουμε την οικονομία της χώρας μας σε μία κατάσταση υγιή, ώστε με τη βελτίωση της κατάστασης της ελληνικής οικονομίας να μπορέσουμε να προχωρήσουμε και σε επιπλέον παροχές, αλλά και στην ικανοποίηση και άλλων αιτημάτων της ελληνικής κοινωνίας, γιατί πάρα πολλές ομάδες της έχουν ξεχαστεί για πάρα πολλά χρόνια.
      Αντιμετωπίζουμε τα προβλήματα με σοβαρότητα και δίνουμε λύσεις με σύνεση και με αίσθημα ευθύνης έναντι των τωρινών και των μελλοντικών γενεών. Αυτή είναι η βασική μας διαφορά με το ΠΑ.ΣΟ.Κ., διαφορά που την αντιλαμβάνονται οι Έλληνες πολίτες, οι οποίοι μας στηρίζουν και μας εμπιστεύονται.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
      Είναι πραγματικά στοιχείο της Κυβέρνησης ότι σε όλα τα νομοσχέδια, όταν έχει να κάνει με παροχές προς το λαό, αντιμετωπίζει το ζήτημα με τα δημοσιονομικά δογματικά. Είναι δογματική η αντίληψη δηλαδή «δεν έχω, δεν δίνω». Εξάλλου, αυτή ήταν και η κατεύθυνση του κυρίου Πρωθυπουργού στη Διεθνή Έκθεση Θεσσαλονίκης. 
      Εμείς όμως διαπιστώνουμε ότι από εκεί που δεν έχει, δίνει. Στο φορολογικό, δηλαδή, θα πρέπει να ανατρέξετε στην έκθεση του Γενικού Λογιστηρίου του Κράτους, κύριε Πρόεδρε, για να δείτε ότι εκείνη η φορολογική ρύθμιση έδωσε στους επιχειρηματίες από τη μείωση των φορολογικών συντελεστών 500.000.000 ευρώ. Εάν ανατρέξουμε δε στην έκθεση του Γενικού Λογιστηρίου του Κράτους, θα διαπιστώσουμε ότι εκεί μέσα λέει το εξής: Από τις επιχορηγήσεις και επιδοτήσεις δεν μπορεί να υπολογιστεί το ύψος που δίνει ο κρατικός προϋπολογισμός προς τους επιχειρηματίες. Γι’ αυτό, λοιπόν, μιλάω για δογματική αντίληψη. Όταν είναι για τους εργαζόμενους και το λαό γενικότερα, δεν έχει. Όταν όμως είναι προς την πλευρά των επιχειρηματιών, των τραπεζιτών, των εφοπλιστών δεν έχει, αλλά δίνει. 
      Από αυτήν τη θέση λοιπόν αντιμετωπίζουμε την Κυβέρνηση και ασκούμε την κριτική μας. 
      Όσον αφορά το άρθρο 1 για την αύξηση των συντάξεων. Πρώτα και κύρια είναι μια αύξηση του επιδόματος εξομάλυνσης και όχι της σύνταξης. Και αυτά τα δύο είναι γεωμετρικά αντίθετα. Γιατί δεν γίνεται ενσωμάτωση όλων των επιδομάτων στο βασικό μισθό και από εκεί να βγαίνει η σύνταξη; Κι εμείς προχωράμε κι ένα βήμα παραπέρα. Δεν θα πρέπει να δούμε επιτέλους το μισθό στους δημοσίους υπαλλήλους, αλλά και γενικότερα; Δεν ξέρετε από τον κρατικό προϋπολογισμό, από το σχέδιο που μας φέρνετε, ότι ο μέσος μισθός αυξάνεται το 2006 κατά 1,7%, 2% το 2005, 2,5% με 3% το 2004; Υπάρχει, δηλαδή, μια παρατεταμένη εισοδηματική πολιτική. Άρα το ζήτημα είναι ουσιαστικό όσον αφορά την πρόταση που έκανε η εισηγήτριά μας για τις αυξήσεις των συντάξεων, όχι μόνο στο δημόσιο, αλλά και στον ιδιωτικό τομέα. Ναι είναι ρεαλιστικό το αίτημα για 1.300 ευρώ μισθό και 1.050 ευρώ κατώτερη σύνταξη, για να καλύψει τις ανάγκες των εργαζομένων και του ιδιωτικού και του δημόσιου τομέα.
      Στο άρθρο 2 για το Λ.Α.Φ.Κ.Α.. Πρώτα και κύρια θα πρέπει η Κυβέρνηση να συνειδητοποιήσει ότι δεν το καταργεί. Υπάρχει απόφαση του Ελεγκτικού Συνεδρίου που αναγκάζει την Κυβέρνηση να πάρει πίσω το νόμο, να καταργήσει το νόμο του ΠΑ.ΣΟ.Κ. και βέβαια να αυτοκαταργηθεί και η ίδια για το 1992, που θέσπισε αυτήν την παρακράτηση για το Λ.Α.Φ.Κ.Α.. Το ζήτημα είναι ότι πρέπει αυτά να επιστραφούν άμεσα και έντοκα. Δεν μπορεί να έχει την απαίτηση η Κυβέρνηση να εισπράττει έντοκα από τα όσα οφείλουν οι εργαζόμενοι πολίτες γενικότερα έντοκα και να λέει «τώρα δεν έχω, για να δώσω έντοκα». 
      Και θέσαμε, κύριε Πρόεδρε, ορισμένα ερωτήματα: Πρώτα και κύρια, με την επιστροφή του Λ.Α.Φ.Κ.Α., μήπως αυξηθεί η σύνταξη και χάσει ο άλλος το Ε.Κ.Α.Σ.; Τι γίνεται σ’ αυτήν την περίπτωση; Αλλά όμως και μ’ αυτήν τη μικρή επιστροφή, εάν αλλάξει ο φορολογικός συντελεστής, δεν θα αυξηθεί η παρακράτηση του φόρου, που σημαίνει, δηλαδή, ότι θα είναι δώρο άδωρο η επιστροφή και όπως ακριβώς δίνεται; Σ’ αυτά τα σημεία βέβαια και στα ερωτήματα που θέσαμε, δεν έχει απαντήσει η Κυβέρνηση.
      Έρχομαι στο άρθρο 9 παράγραφος 6 και αναφέρομαι στο επίδομα ειδικών συνθηκών που μεγαλόψυχα η Κυβέρνηση δίνει στους ένστολους. Μάλιστα έκανε και δήλωση η Κυβέρνηση, ο κύριος Υφυπουργός εδώ και είπε: «Δεσμεύομαι». Μα υπάρχει μεγαλύτερη δέσμευση από τη δέσμευση του κυρίου Πρωθυπουργού; Υπάρχει μεγαλύτερη δέσμευση από τον αρμόδιο Υπουργό ή Υφυπουργό Δημόσιας Τάξης για να πραγματοποιηθεί αυτό το οποίο είχε υποσχεθεί προεκλογικά η Κυβέρνηση, ότι θα αναγνωρίσει το επάγγελμα των κλάδων αυτών ως ανθυγιεινό και επικίνδυνο; Για ποια δέσμευση, λοιπόν, κύριε Πρόεδρε, τώρα μιλάει η Κυβέρνηση, όταν ο ίδιος ο Πρωθυπουργός δεν τηρεί την υπόσχεσή που είχε δώσει; Εμείς σας κάναμε την πρόταση πολύ απλά. Χαρακτηρίστε, λοιπόν, αυτό το επίδομα ως επικίνδυνο και ανθυγιεινό. Γιατί δεν το κάνετε; Σκοπίμως δεν το κάνετε, γιατί ξέρετε ότι, αν χαρακτηριστεί έτσι, η προσφυγή στο δικαστήριο θα δικαιώσει όλους αυτούς τους εργαζόμενους.
      Πιστεύουμε ότι αυτή η κατεύθυνση της μη τήρησης των συμφωνιών, κύριε Πρόεδρε, έχει να κάνει με τη γενικότερη κατεύθυνση της Κυβέρνησης, με τις γενικότερες κατευθύνσεις της Ευρωπαϊκής Ένωσης αλλά και του Διεθνούς Νομισματικού Ταμείου που λένε το εξής, ότι πρέπει να περικοπούν όλες οι πρόωρες συντάξεις και μέσα σε αυτές είναι και αυτές που παραχωρούνται λόγω των επικινδύνων και ανθυγιεινών επαγγελμάτων. Τι σημαίνει αυτό; Σημαίνει ότι στο στόχαστρο της Κυβέρνησης είναι να περικόψει και άλλα ανθυγιεινά και επικίνδυνα επαγγέλματα, γι’ αυτό και με μια πεισματική άρνηση αρνείται αυτό το δίκαιο αίτημα των ενστόλων. 
      Έρχομαι στα άρθρα 10 και 11 για την «ΕΛΛΕΝΙΤ Α.Ε.» και για τους μεταλλωρύχους. Πραγματικά για την «ΕΛΛΕΝΙΤ» είναι πολύχρονο το αίτημα, με αγώνες, με αλλεπάλληλες επίκαιρες ερωτήσεις του Κομμουνιστικού Κόμματος Ελλάδας, με μια πεισματική άρνηση των προηγούμενων κυβερνήσεων να πραγματοποιήσουν ένα δίκαιο αίτημα, όπως είχαν κάνει για ένα άλλο εργοστάσιο της Κοζάνης. Ήταν και εκείνο ακριβώς η ίδια περίπτωση. Εκείνους τους εργαζόμενους τους τακτοποίησε, την «ΕΛΛΕΝΙΤ» την άφησε. Δεν ξέρω γιατί. Άραγε επειδή η Κοζάνη ήταν ιδιαίτερη πατρίδα ανώτερου στελέχους; Ίσως. Πιστεύουμε όμως ότι αυτό είναι δίκαιο για τους εργαζόμενους της «ΕΛΛΕΝΙΤ». 
      Έρχομαι στο θέμα των μεταλλωρύχων, ένα δίκαιο αίτημα που είχαν απορρίψει οι προηγούμενες κυβερνήσεις. Λέμε, λοιπόν, ότι δεν είχε προβλεφθεί και στην τελευταία σύμβαση που είχε υπογράψει η προηγούμενη κυβέρνηση με την αλλαγή του ιδιοκτησιακού καθεστώτος. Και ενώ με μία τροπολογία που περάσαμε με σύμφωνη γνώμη όλων των πτερύγων είχε γίνει μια τακτοποίηση αρκετών εργαζομένων στα μεταλλεία, αρνήθηκαν να τακτοποιήσουν τους συγκεκριμένους που πιστεύω ότι δίκαια τώρα τακτοποιούνται και επιτέλους ο αγώνας τους βρίσκει ανταπόκριση. 
      Ακούσαμε, κύριε Πρόεδρε, από τον εισηγητή της Αξιωματικής Αντιπολίτευσης για άλλους πενήντα εννιά εργαζόμενους. Αγνοούμε το αίτημα, δεν έχουμε υπόμνημα στα χέρια μας. Είναι επίγειοι εργαζόμενοι αυτοί. Εγώ ξέρω ότι έχουν τακτοποιηθεί αρκετοί επίγειοι εργαζόμενοι. Δεν ξέρω το αίτημά τους. Να δούμε και αυτό το αίτημα, να δούμε το υπόμνημά τους και δεν θα έχουμε αντίρρηση να τακτοποιηθεί.
      Όμως, κύριε Πρόεδρε, και κλείνω με αυτό, θα πρέπει να δούμε και μια σειρά άλλων εργοστασίων που κλείνουν και οι εργαζόμενοι πετιούνται στο δρόμο. Παραδείγματος χάρη, στη «ΤΡΙΚΟΛΑΝ» υπάρχουν είκοσι εργαζόμενοι που δεν μπορούν να τακτοποιηθούν γιατί δεν μπορούν να βρουν εργοδότες για να τακτοποιηθούν για τη συνταξιοδότησή τους. Άρα πρέπει να δούμε γενικότερα το ζήτημα ενίσχυσης τέτοιων κατηγοριών εργαζομένων.
      Και ένα ερώτημα προς τον κύριο Υφυπουργό. Ο κ. Δούκας απουσιάζει, δεν ξέρω αν ο νέος κύριος Υφυπουργός θα μας δώσει την εξής απάντηση: Λέτε ότι αναγνωρίζεται διπλάσιος ο χρόνος υπηρεσίας στην Κύπρο. Δεν μας εξηγείτε όμως και σας το έβαλε κατ’ επανάληψη η εισηγήτριά μας. Είναι κατόπιν εξαγοράς αυτός ο χρόνος; Και ποιος θα τον πληρώσει; Θα τον πληρώσουν, δηλαδή, αυτοί που υπηρέτησαν στην Κύπρο; Διότι τότε είναι δώρο άδωρο. Ή αναγνωρίζεις πραγματικά και πληρώνεις εσύ από τον κρατικό προϋπολογισμό ή δεν μπορείς να λες στον άλλο: «Έλα να πληρώσεις για να αναγνωριστεί διπλάσιος ο χρόνος». Θέλουμε μία εξήγηση για αυτό. 
      ΠΡΟΕΔΡΕΥΩΝ (Ιωάννης Τραγάκης): Ωραία. Ευχαριστούμε, κύριε συνάδελφε.
      Το λόγο έχει ο συνάδελφος κ. Κωνσταντάρας.
      ΔΗΜΗΤΡΙΟΣ ΚΩΝΣΤΑΝΤΑΡΑΣ: Κύριε Πρόεδρε, κυρίες και κύριοι συνάδελφοι, αρχικά χαιρετίζω την παρουσία του νέου Υφυπουργού μας στα υπουργικά έδρανα, του κ. Μπέζα.
      Θα πω πάρα πολύ λίγα λόγια για να μη φάω πολύ χρόνο και θα ξεκινήσω από κάτι το οποίο άκουσα σήμερα από τον κ. Δούκα ότι το νομοσχέδιο –και το ξέραμε βεβαίως- δεν είναι ριζοσπαστικό, ρυθμίζει πράγματα. Θα θέλαμε να ρυθμίσουμε και να καλύψουμε περισσότερα, αλλά αυτήν τη στιγμή δεν γίνεται. Όλη η υπόλοιπη κουβέντα, κύριε Πρόεδρε, νομίζω ότι γίνεται για να γίνεται. Είναι δίκαια και εύλογα τα περισσότερα αιτήματα. Τα αιτήματα είναι πάντοτε εύλογα, το θέμα είναι κατά πόσο μπορούμε. 
      (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Ο αγαπητός κ. Κουβέλης μας χαρακτήρισε φειδωλούς προς του μη έχοντες. Λυπάμαι αλλά δεν συμφωνώ. Τα είπαμε, τα ξαναείπαμε, τα επαναλάβαμε, τα ξαναλέμε. Αυτά τα οποία πρέπει, αυτά τα οποία μπορούμε τα κάνουμε, τα ικανοποιούμε. Εάν κάποιοι θεωρούν ότι δεν ικανοποιούνται τα αιτήματα, τότε ή έχουμε κάποια διαφορετική αντίληψη, περί της ελληνικής γλώσσας ή δεν γίνεται να ικανοποιηθούν. Πραγματικά δεν γίνεται να ικανοποιηθούν. 
      Η διάθεση όλων μας έχει φανεί από την αρχή, η θέση μας είναι δεδομένη, οι νομοθετικές πρωτοβουλίες της Κυβέρνησης δίνουν λύσεις σε πολλά και χρονίζοντα προβλήματα. 
      Για την επικινδυνότητα τα είπαμε, τα ξαναείπαμε, τα διευκρινίσαμε. Για τη μάχιμη πενταετία τα είπαμε, τα διευκρινίσαμε. Είπαμε για τις επεκτάσεις όλων των επιδομάτων αναπηρίας, για την αναγκαία ρύθμιση στα άρθρα 7 και 8, για το επίδομα ειδικών συνθηκών, για το κίνητρο της απόδοσης, για τα άρθρα 10 και 11 για τους εργαζομένους στην «ΕΛΛΕΝΙΤ». Άκουσα ότι καθυστερήσαμε, αλλά το κάνουμε. 
      Έχουμε συναίσθημα ευθύνης, κυρίες και κύριοι συνάδελφοι, και είναι η Κυβέρνηση στην εξουσία δεκαέξι-δεκαεπτά μήνες, δεν είναι από πάντα. Να μη μιλήσω και εγώ για το Λ.Α.Φ.Κ.Α., να μη μιλήσω και εγώ για τα άδεια ταμεία, τις εκκρεμότητες, τις τρύπες, τα κενά. Τα εξαντλήσαμε πια. Κάποιοι επιμένουν να τα λένε. Τι να πω τώρα; Ναι, φταίμε εμείς, λοιπόν, που δεν μπορέσαμε να τα δώσουμε όλα σε αντίστιξη του τίποτα, το οποίο δινόταν τόσα χρόνια. Μιλάμε μάλιστα και δογματικά όπως άκουσα, προηγούμενα, από τον αγαπητό κ. Τζέκη. Ωραίο είναι αυτό, να δεχθούμε ότι τώρα γίναμε εμείς δογματικοί. 
      Θα τελειώσω με δύο φράσεις του αγαπητού κ. Κουβέλη, ο οποίος λείπει και λυπάμαι γι’ αυτό. Είπε ο κ. Κουβέλης ότι το επίδομα για τους τυφλούς από 40% να γίνει 50%. Εγώ πλειοδοτώ, λοιπόν, να γίνει 60%, να γίνει 70%. Αυτό τι σημαίνει; Ότι την ευαισθησία την έχουν κάποιοι ολίγοι, ορισμένοι και ότι εμείς δεν έχουμε ευαισθησία και από έλλειψη ευαισθησίας δεν μπορεί να φθάσει εκεί το επίδομα; Να πω και κάτι άλλο. Είπατε, εξοφλήσατε το χρέος σας προς τους ένστολους; Όχι, λοιπόν, δεν το εξοφλήσαμε το χρέος μας προς τους ένστολους. Τα χρέη αυτά δεν εξοφλούνται ποτέ, κύριε Πρόεδρε, κυρίες και κύριοι συνάδελφοι. Ό,τι και αν εξοφληθεί, εν συνεχεία προστίθεται κάτι παραπάνω. Δημιουργούνται πάντοτε νέα χρέη, γι’ αυτό υπάρχει η πολιτική, γι’ αυτό υπάρχει η Βουλή για να λύνει και να εξοφλά όσα χρέη είναι δυνατόν να εξοφλήσει. Και η δική μας δουλειά, καθήκον όλων μας είναι να προσπαθούμε να τα εξοφλήσουμε, κάτι που, κύριε Πρόεδρε, θεωρώ ότι αυτή η Κυβέρνηση με αυτό το νομοσχέδιο ακριβώς κάνει. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κωνσταντάρα.
      Το λόγο έχει ο συνάδελφος κ. Στέλιος Ματζαπετάκης.
      ΣΤΕΛΙΟΣ ΜΑΤΖΑΠΕΤΑΚΗΣ: Κύριε Πρόεδρε, κυρίες και κύριοι συνάδελφοι, αγαπητέ κύριε Υφυπουργέ, σας εύχομαι να είστε καλορίζικος, σιδεροκέφαλος και εύχομαι μέχρι τέλους να εξακολουθήσετε να είστε το ίδιο συμπαθής όσο τώρα. 
      Δίνεται σήμερα μία ευκαιρία στην Κυβέρνηση να αντιμετωπίσει αδικίες, να δώσει λύσεις και να δώσει οικονομική ανακούφιση στους συνταξιούχους που ιδιαίτερα πλήττονται αυτήν την περίοδο από προβλήματα λόγω της ακρίβειας και της φτώχειας. Δυστυχώς, όμως, αντιμετωπίζεται η κατηγορία αυτή με μία φτηνή, αντιρεαλιστική και μικρόψυχη θα έλεγα αύξηση των επιδομάτων, που μόνο ως οικονομική ανακούφιση δεν νοείται.
      Το ίδιο, βέβαια, συμβαίνει και με τις επιστροφές  οφειλόμενων και κακώς παρακρατηθέντων ποσών. 
      Ξεκινάει ο νόμος με πρώτο άρθρο την προκλητική αύξηση των 15 ευρώ που έρχονται να εξομαλύνουν τα επιδόματα. Το ίδιο επίδομα το κλιμακώνετε σε δώδεκα κατηγορίες πολλές των οποίων διαφέρουν μεταξύ τους κατά ένα ολόκληρο ευρώ. Και φαίνεται και ακούγεται αστείο. 
      Όσον αφορά το άρθρο 2, επιστροφή της κακώς παρακρατηθείσης μηνιαίας εισφοράς συνταξιούχων δημοσίου, πάλι καθορίζονται τέσσερις κατηγορίες με διαφορά η μια από την άλλη 100 ευρώ ενώ η καταβολή «σαλαμοποιείται» σε τέσσερις δόσεις ανά εξάμηνο. Δηλαδή, ένας δικαιούχος των 200 ευρώ θα την εισπράξει σε δύο χρόνια και θα λαμβάνει μηνιαίως αύξηση 8,5 ευρώ. 
      ‘Οσον αφορά το άρθρο 5 για τις αναπηρικές συντάξεις, θα ήθελα να σημειώσω ότι η χώρα μας είναι πρώτη στην Ευρώπη στην καταβολή αναπηρικών συντάξεων μαϊμού. Υπάρχει πληθώρα αρτιμελών και υγιών συμπολιτών που λαμβάνουν αναπηρική σύνταξη. Πρέπει να δοθεί μεγάλη προσοχή στο σημείο αυτό ώστε επιτέλους μια μέρα να ξεκαθαρίσει αυτή η απαράδεκτη κατάσταση. Και φοβάμαι ότι δεν λαμβάνονται τα δέοντα μέτρα σ’ αυτό το νομοσχέδιο.
      Θέλω να προσθέσω ότι αυτοί οι ψευτοανάπηροι δεν φτάνει που λαμβάνουν από το κράτος, δηλαδή, από τις τσέπες των συμπολιτών τους, μια μη δικαιούμενη σύνταξη, απολαμβάνουν και του προνομίου να υπηρετούν τα παιδιά τους με μειωμένη θητεία ή να απαλλάσσονται της στράτευσης λόγω ακριβώς αυτής της αναπηρίας. 
      Θα σταθώ όμως στο άρθρο 8 για την αναπροσαρμογή των συντάξεων των στρατιωτικών, για το οποίο έχω υποβάλει ήδη και μια τροπολογία. Οι νόμοι 2838/2000 και 3016/2002 οι οποίοι όντως αδίκησαν τους αξιωματικούς που αποστρατεύτηκαν πριν από το 2000, έγιναν αντικείμενο εκμετάλλευσης από τη Νέα Δημοκρατία για να συλλέξει ψήφους των αδικούμενων. Και το κατόρθωσαν υποσχόμενοι πλήρη επανόρθωση της αδικίας. 
      Σήμερα, η Κυβέρνηση μετά μεγάλη επώαση, έφερε την τροπολογία στη Βουλή αλλά η αποκατάσταση γίνεται κατά το 1/3 και διερωτώμαι γιατί. Πρώτον, είχε υποσχεθεί καταβολή αναδρομικών από 1.1.2000 αλλά δυστυχώς το ξέχασε. Ήδη άνω των επτακοσίων αξιωματικών που είχαν καταφύγει στο Ελεγκτικό Συνέδριο και κέρδισαν, εισπράττουν τη διαφορά. 
      Ποια έννοια έχει η εμμονή της Κυβέρνησης να τα δώσει έστω με δόσεις; Οδηγεί τους αξιωματικούς στα δικαστήρια όπου θα τα πάρουν, θα δικαιωθούν. Δεν είναι απαράδεκτο; 
      Δεύτερον, είχε υποσχεθεί την εφαρμογή των νόμων σε όλους από 1.1.2005 και κλείσιμο του θέματος σε δύο χρόνια με δόσεις. Τώρα αρχίζει σύμφωνα με τη συνημμένη τροπολογία από 1.10.2005 με ψιχία και κλείνει την υπόθεση το 2008. Πολλοί θα έχουν αποβιώσει μέχρι τότε. Οι δε επιζώντες θα χάσουν πάνω από δύο χιλιάδες επτακόσια ευρώ. 
      Τρίτον, αφήνει τη διαφορά να υπάρχει στα μερίσματα, δηλαδή θα συνεχίζει να υπάρχει αυτή η αδικία. Υπ΄ όψιν ότι τα μερίσματα δεν καταβάλλονται από το κράτος αλλά από τα μετοχικά ταμεία τα οποία προθυμοποιούνται να τα δώσουν. Έχουμε εδώ άλλη μια περίπτωση για τα λόγια τα μεγάλα που, δυστυχώς, είναι και εδώ ψεύτικα. 
      Εμείς επιμένουμε στα χορήγηση των αναδρομικών έστω με δόσεις, αφού οι προσφεύγοντες αρχίζουν να τα εισπράττουν, να βραχυνθεί το χρονοδιάγραμμα καταβολής της διαφοράς με πέρας την 31.12.2007 έστω και το σπουδαιότερο να καταργηθεί η διαφορά και στο μέρισμα. Δεν μπορεί να συνεχίζεται αυτή η αδικία στους μερισματούχους εφόσον μάλιστα τα χρήματα δεν καταβάλλονται από το κράτος, αλλά από τα μετοχικά ταμεία.
      Αν παραδεχθούμε ότι το Υπουργείο Οικονομικών στερείται χρημάτων για να ικανοποιήσει τις προτάσεις μας για τα αναδρομικά και για τον περιορισμό του χρονοδιαγράμματος καταβολής της διαφοράς, ας καταργήσει την διαφοροποίηση αποδοχών από τα μετοχικά καταργώντας την παράγραφο 4 του ως άνω άρθρου. 
      Αυτά θέλω να τονίσω ιδιαίτερα γι’ αυτήν την περίπτωση και παρακαλώ όταν θα συζητηθούν οι τροπολογίες να δείτε το δίκαιο του αιτήματος και να το κάνετε αποδεκτό.
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Βαγιωνάς. 
      ΓΕΩΡΓΙΟΣ ΒΑΓΙΩΝΑΣ: Κύριε Πρόεδρε, κυρίες και κύριοι συνάδελφοι, κατ’ αρχήν να ευχηθώ μακροημέρευση πετυχημένη στο νέο Υφυπουργό Οικονομίας και Οικονομικών κ. Μπέζα. 
      Θα είμαι πολύ σύντομος για να μην ταλαιπωρήσω το Σώμα. Ειλικρινά εκπλήσσομαι από τους συναδέλφους της Αξιωματικής Αντιπολίτευσης, τολμώ να πω για τα κροκοδείλια δάκρυα που χύνουν και ξεχνούν τον προϋπολογισμό του 2004 που κατέθεσαν τότε ως κυβέρνηση στη Βουλή. Μας παρουσίασαν το δημόσιο έλλειμμα στο 1,7% και το δημόσιο χρέος στο 101%. Το βρήκαμε 6,6% και το δημόσιο χρέος να ξεπερνά τα 215.000.000.000 ευρώ. 
      Είναι αλήθεια ότι κανείς δεν είναι ευχαριστημένος και κάθε κυβέρνηση θέλει να δίνει όσο το δυνατόν περισσότερα. Όμως με την οικονομική κατάσταση της χώρας όπως τη βρήκαμε αυτό δεν είναι δυνατόν. Σήμερα όμως εσείς βγάζετε οιμωγές ότι κακώς έγινε από την παρούσα Κυβέρνηση η απογραφή. Θέλατε να δεχθούμε τον προϋπολογισμό του 2004 για να μας πείτε εσείς ότι παραλάβαμε μία ανθηρή οικονομία και ότι την καταστρέψαμε; Άλλο είναι το δημόσιο έλλειμμα στο 1,7% και άλλο να είναι τέσσερις φορές παραπάνω. Υπάρχει τεράστια διαφορά. Πιστεύω και ξέρω ότι αυτή η Κυβέρνηση ήθελε να δώσει πολύ περισσότερα από αυτά που υποσχέθηκε. Όμως αδυνατεί.
       Και εγκαλείτε την παρούσα Κυβέρνηση γιατί επιστρέφει το Λ.Α.Φ.Κ.Α., που εσείς παρακρατήσατε επί χρόνια και θα τον παρατείνατε μέχρι το 2008. Όμως κάνετε λόγο γιατί δίνεται με δόσεις. Ξεχνάτε ότι αυτό κοστίζει 700.000.000 ευρώ. Άλλα 350.000.000 ευρώ στοιχίζουν οι άλλες συνταξιοδοτικές ρυθμίσεις. Αυτά είναι 1.000.000.000 ευρώ. Δεν είναι ευκαταφρόνητο ποσό μέσα στην άσχημη διεθνή οικονομική συγκυρία, ιδιαίτερα για την ελληνική πραγματικότητα. 
      Δεν θέλω να επαναλαμβάνομαι, αλλά θα αναφερθώ μόνο στην ρύθμιση των υπογιτών μεταλλωρύχων της Χαλκιδικής. Σας διαβεβαιώνω ότι αν κάποιοι δικαιούται να θεωρούνται ότι βρίσκονται σε επικίνδυνο επάγγελμα -το έχω βιώσει ως νεαρός φοιτητής για δύο συνεχόμενα καλοκαίρια- είναι οι υπογίτες μεταλλωρύχοι. Ειλικρινά η ρύθμιση είναι ικανοποιητική. Όμως στον παριστάμενο νέο Υπουργό θα ήθελα να πω ότι οι μεταλλωρύχοι της Χαλκιδικής αισθάνονται μία πικρή γεύση γιατί ανάλογες κατηγορίες επικινδύνων επαγγελμάτων προηγουμένως –αναφέρομαι στους εργαζόμενους του Σκαραμαγκά ή του Αμυνταίου- παίρνουν 1.100 έως 1.300 ευρώ. Οι μεταλλωρύχοι της Χαλκιδικής παίρνουν μόνο οκτακοσία ευρώ. Πιστεύω ότι με τον καινούργιο χρόνο τα οικονομικά μας θα είναι καλύτερα και ότι έτσι θα τύχουν και αυτοί της ίδιας μεταχείρισης με τους άλλους εργαζόμενους που χρηματοδοτούνται με αυτό το ποσό των 1.100 έως 1.300 ευρώ. 
      Κλείνοντας, κύριε Πρόεδρε, θα ήθελα να πω ένα ευχαριστώ στην Κυβέρνηση για τους μεταλλωρύχους διότι έδρασε με αυτόν τον τρόπο. Πιστεύω ότι του χρόνου θα κάνει την καινούργια προσαρμογή στη μισθοδοσία των μεταλλωρύχων ανάλογη του Σκαραμαγκά και του Αμυνταίου.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαγιωνά που ήταν, ιδιαίτερα, σύντομος. 
      Το λόγο έχει η κ. Παπακώστα με την αγόρευση της οποίας ολοκληρώνονται οι πρωτολογίες.
      Μετά θα εισέλθουμε στις προτασσόμενες δευτερολογίες.
      ΑΙΚΑΤΕΡΙΝΗ ΠΑΠΑΚΩΣΤΑ: Κύριε Πρόεδρε, κυρίες και κύριοι συνάδελφοι, συνεχίζουμε την κατ’ άρθρο συζήτηση του σχεδίου νόμου «Αύξηση συντάξεων Δημοσίου και άλλες διατάξεις».
      Επί της αρχής είχα την ευκαιρία και την ευχέρεια να τοποθετηθώ απευθυνόμενη στην Ολομέλεια λέγοντας για τους ισχυρισμούς και τα κροκοδείλια δάκρυα τα οποία κατά ποταμούς κατέκλυσαν την Αίθουσα της Βουλής των Ελλήνων από την πλευρά, κυρίως, της Αξιωματικής Αντιπολίτευσης. Δόθηκαν οι πειστικές απαντήσεις από την πλευρά της Κυβέρνησης και η πειστικότερη απάντηση όλων θεωρώ, κυρίες και κύριοι συνάδελφοι, είναι ένα, δύο, τρία στοιχεία τα οποία θα πω έτσι κωδικοποιημένα.
      Το πρώτο στοιχείο έχει να κάνει με το ότι οι ευνοϊκές ρυθμίσεις τις οποίες προτείνει η Κυβέρνηση θα έχουν κόστος για το δημόσιο πάνω από 400.000.000 ευρώ χωρίς να υπολογίζονται τα αναδρομικά του Λ.Α.Φ.Κ.Α. και τα οποία ανέρχονται σε 655.000.000 ευρώ. Αν προσθέσουμε σ’ αυτή τη ρύθμιση και την κοινωνική ρύθμιση η οποία αφορά τις οικογένειες με τρία παιδιά, το τρίτο δηλαδή και πάνω όπου θα ενισχύεται με 2.000 ευρώ εφάπαξ για φέτος και από του χρόνου με 2.500 ευρώ και όλα τα υπόλοιπα ζητήματα, αυτό το σχέδιο νόμου το οποίο έρχεται να αποκαταστήσει αδικίες, το οποίο  έρχεται να λύσει προβλήματα τα οποία αφήσατε αρρύθμιστα, πάνω στα οποία κάνατε σπέκουλα  επί τόσα χρόνια, κοστίζει πάνω από 1.000.000.000 ευρώ. 
      Κατά συνέπεια, λοιπόν, ισχύει η παροιμία που λέει ο ελληνικός λαός πολύ σοφά –γιατί κάθε παροιμία έχει την ιστορία της, έχει τη φιλοσοφία της- ότι στην προκειμένη περίπτωση «φωνάζει ο κλέφτης για να φοβηθεί ο νοικοκύρης». Εννοώ δηλαδή ότι δεν είναι δυνατόν να εγκαλείται η Κυβέρνηση γιατί δεν έχει να δώσει περισσότερα απ’ αυτά που με τα σφικτά δημοσιονομικά, με τα αυτοκρατορικά ελλείμματα, με τις δυσκολίες τις οποίες αντιμετωπίζουμε καθημερινά, να μας εγκαλείτε και από πάνω διότι δίνουμε πίστη στις προεκλογικές μας δεσμεύσεις.
      Και να σας πω κάτι, κυρίες και κύριοι συνάδελφοι; Θεωρώ ότι μια Κυβέρνηση δεν έχει κοινοβουλευτική θητεία δεκαοκτώ μήνες. Δεν περατούται το κοινοβουλευτικό έργο της Βουλής ασφαλώς, αλλά και η θητεία της Κυβέρνησης μέσα σε δεκαοκτώ μήνες. Με το πέρας της τετραετίας και με δεδομένη τη δέσμευση του Πρωθυπουργού πως ό,τι είπαμε προς την ελληνική κοινωνία, προς τις Ελληνίδες και τους Έλληνες προς τους οποίους απολύτως δίνουμε λόγο προς τους πολλούς που μας έχουν ανάγκη, ισχύουν οι δεσμεύσεις μας στο ακέραιο και αποδείξεις έχετε καθημερινά με τη νομοθετική πρωτοβουλία την οποία φέρνει η Κυβέρνηση και στη συνέχεια γίνονται νόμοι του ελληνικού κράτους.
      Κατά συνέπεια λοιπόν, θεωρώ πως οτιδήποτε άλλο λέγεται, λέγεται προφανώς ανέξοδα ή λέγεται για λόγους ευτελούς κομματικής αντιπαράθεσης λέγεται χωρίς σχέδιο, δεν υπάρχει γραμμή πλεύσης και βεβαίως δεν εξυπηρετεί τίποτε άλλο παρά το γεγονός ότι η Αξιωματική Αντιπολίτευση κυρίως θορυβεί γιατί ο θόρυβος μιας και έχουμε μέσα άρθρα τα οποία αφορούν τα Σώματα Ασφαλείας και τις Ένοπλες Δυνάμεις λειτουργεί περίπου όπως σε περίοδο πολέμου τα προπετάσματα καπνού, για να θολώσετε τα νερά, μήπως και ψαρέψετε σε θολά νερά κανέναν ο οποίος ενδεχομένως να τσιμπήσει αυτά τα οποία λέτε την ίδια ώρα που στους χώρους των Υπουργείων και γενικά στους χώρους όπου ασκείται η διακυβέρνηση της χώρας είναι ακόμη έντονο το άρωμα της δικής σας διακυβέρνησης. Θεωρώ ότι είσθε και προκλητικοί και αμνήμονες.
      Επί της ουσίας, κύριε Πρόεδρε, κυρίες και κύριοι συνάδελφοι, θέλω να πω το εξής: Πράγματι η Κυβέρνηση με το σχέδιο νόμου το οποίο φέρνει προς ψήφιση στη Βουλή των Ελλήνων  και το οποίο περατούται με τη συζήτηση των κατ’ άρθρων διατάξεων ασφαλώς και ρυθμίζει πολύ σημαντικά ζητήματα τα οποία αφορούν πολλές και διαφορετικές κοινωνικές ομάδες. Ενδεικτικά θα σας πω ότι παραδείγματος χάρη αναπροσαρμόζεται το ποσό του επιδόματος εξομάλυνσης που καταβάλλεται στους συνταξιούχους του δημοσίου. Επανακαθορίζεται το κατώτατο όριο σύνταξης ή βοηθήματος για τους πολιτικούς, στρατιωτικούς και σιδηροδρομικούς συνταξιούχους ή βοηθηματούχους που συνταξιοδοτούνται από το δημόσιο στο 43% του βασικού μισθού του εισαγωγικού μισθολογικού κλιμακίου της Δ.Ε.. Επανακαθορίζεται η βασική μηνιαία πολεμική σύνταξη ανικανότητας των αναπήρων πολέμου οπλιτών, επιδόματα δικαστικών λειτουργών του κυρίου προσωπικού του Νομικού Συμβουλίου του Κράτους και τα ΕΛΤΑ και ένα σωρό άλλα ζητήματα τα οποία τακτοποιούνται με τον καλύτερο τρόπο.
      Όμως, παρ’ όλα αυτά θέλω να κάνω μια-δυο παρατηρήσεις. Αφού αυτή η Κυβέρνηση πραγματικά νομοθετεί και αντιλαμβανόμενη τις δημοσιονομικές δυσκολίες, θεωρώ ότι πρέπει να είμαστε όσο το δυνατόν πιο δίκαιοι ως προς τη νομοθέτηση των διατάξεων που θέλουμε να ρυθμίσουμε. Αναφέρομαι, βεβαίως, και στη δέσμευση που κατεγράφη στη Βουλή των Ελλήνων και αποτελεί πλέον κοινό κτήμα για όλους, όσον αφορά τη μάχιμη πενταετία για τα σώματα ασφαλείας. 
      Θέλω να πω ότι είναι ένα ζήτημα στο οποίο όλοι μας βασίζουμε -αν θέλετε- τη στάση μας στη δέσμευση η οποία κατεγράφη από την πλευρά του καθ’ ύλην αρμοδίου Υπουργού και η οποία κινείται στη σωστή κατεύθυνση. 
      Θέλω, όμως, να επισημάνω και ένα άλλο θέμα, το θέμα που αφορά τους αποστράτους των Ενόπλων Δυνάμεων. Πρέπει να πω ότι πράγματι με το σχέδιο νόμου που κουβεντιάζουμε σήμερα, ήρθε τελικώς στη Βουλή των Ελλήνων η απάλειψη των αποστράτων πολλών ταχυτήτων. Αυτό ήταν μια κατάφωρη αδικία που, με το παρόν σχέδιο νόμου, η κυβέρνηση αυτή ρυθμίζει. Όμως, πρέπει να πω ότι εξαιτίας των δύσκολων οικονομικών, που τα αναγνωρίζουμε και τα συναντούμε ως εμπόδιο διαρκώς στην καθημερινότητά μας και στη νέα διακυβέρνηση που υλοποιείται προς όφελος των πολλών –επαναλαμβάνω- και αυτών που έχουν ανάγκη, οι θέσεις των αποστράτων επί των ρυθμίσεων του εν λόγω νομοσχεδίου αφενός μεν είναι θετικές, κατ’ αρχήν, επί της αρχής, αλλά ζητούν, κύριε Πρόεδρε και κυρίες και κύριοι συνάδελφοι, την επέκταση των ν. 2838 και ν. 3016 σε όλους τους αποστράτους από την ημερομηνία εφαρμογής τους. Είναι δύσκολο το ζήτημα αυτό με βάση τα οικονομικά δεδομένα. Όμως, εγώ οφείλω να το καταθέσω, διότι θεωρώ ότι υπάρχει ένα θέμα. 
      Το δεύτερο που θέλω να επισημάνω είναι η τροποποίηση του χρονοδιαγράμματος της σταδιακής καταβολής, δηλαδή μικρότερος χρόνος και μεγαλύτερα ποσοστά. 
      Επίσης, θέλω να επισημάνω την τροποποίηση της παραγράφου 4 περί μετοχικών ταμείων, ώστε τα μετοχικά ταμεία που δεν βαρύνουν τον κρατικό προϋπολογισμό να έχουν τη δυνατότητα χορήγησης μερίσματος και επικουρικού και μεθεπομένου βαθμού. 
      Τέλος, όσον αφορά τους τυφλούς και ειδικότερα εκείνους που είναι τυφλοί συνταξιούχοι του δημοσίου, πράγματι αναγνωρίζουν ότι αυτή η κυβέρνηση με το παρόν σχέδιο νόμου από 25% μεταβάλλει προς τα πάνω σε 40% -μια τεράστια μεταβολή εις διπλούν- το ποσοστό ανικανότητας ή το επίδομα απόλυτης αναπηρίας, όπως λέγεται. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θεωρώ ότι πρέπει να υπάρξει –και είναι πρότασή μου προς τον καθ’ ύλην αρμόδιο Υπουργό- μέσα στο σχέδιο νόμου ρύθμιση που να λέει –και τελειώνω με αυτό, κύριε Πρόεδρε- ότι θα πρέπει να καταβληθεί και να φθάσει μέχρι το ποσοστό του 50%, όπως είναι και στους υπολοίπους, από 1.7.2007. 
      Θεωρώ, λοιπόν, ότι αυτό το σχέδιο νόμου πρέπει να υπερψηφιστεί, γιατί λύνει ζητήματα τα οποία αφέθηκαν αρρύθμιστα με ευθύνη. Διευθετεί πράξεις και παραλείψεις του παρελθόντος που κόστισαν, που κοστίζουν και θα κοστίζουν και, βεβαίως, επειδή η Κυβέρνηση υπεύθυνα κυβερνά, νομίζω ότι και εμείς έχουμε την υποχρέωση να υπερψηφίσουμε αυτό το σχέδιο νόμου. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Εξαντλήθηκε ο κατάλογος των πρωτολογιών και εισερχόμεθα στις προτασσόμενες δευτερολογίες, με χρόνο διάρκειας τεσσάρων λεπτών. 
      Το λόγο έχει ο συνάδελφος κ. Κωνσταντίνος Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Πριν μπω στα άρθρα, ήθελα να σας υπενθυμίσω, κύριε Πρόεδρε –δεν προεδρεύατε εσείς, αλλά ο κ. Τραγάκης- την παράκληση που υπέβαλαν ο Κοινοβουλευτικός Εκπρόσωπος του ΠΑ.ΣΟ.Κ. και ο Κοινοβουλευτικός Εκπρόσωπος του Συνασπισμού να τοποθετηθεί η Κυβέρνηση σε σχέση με την τροπολογία για το θέμα του ραδιοσταθμού «FLASH». 
      Όπως ερμήνευσε –γιατί δεν είπε ακριβώς αυτό ο κύριος Υπουργός- ο Προεδρεύων κ. Τραγάκης η Κυβέρνηση θα κάνει τις απαραίτητες συνεννοήσεις και θα μας απαντήσει. Είμαστε, λοιπόν, εν αναμονή -όχι να την έχουμε στις 12 η ώρα!- αυτής της απαντήσεως της Κυβέρνησης, αν θα δεχθεί τελικά να συζητηθεί σήμερα η σχετική τροπολογία που κατετέθη από τους Βουλευτές του ΠΑ.ΣΟ.Κ.. 
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, μου επιτρέπετε;
      ΚΩΝΣΤΑΝΤΙΝΟΣ ΓΕΙΤΟΝΑΣ: Παρακαλώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ξέρετε πολύ καλά, ως Προεδρεύων και γνώστης του Κανονισμού, ότι αυτό είναι υπόθεση της Κυβέρνησης.
      Όταν θα έρθει η ώρα των τροπολογιών, θα συζητήσουμε τις υπουργικές τροπολογίες και στη συνέχεια τις άλλες τροπολογίες. Τότε ο Υπουργός εκ των πραγμάτων θα πρέπει να τοποθετηθεί. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, απλώς θέλω να επισημάνω ότι η τροπολογία είναι εκπρόθεσμη και είναι γνωστό γιατί είναι εκπρόθεσμη. 
      ΠΡΟΕΔΡΕΥΩΝ (Γεώργιος Σούρλας): Θα έρθει η ώρα της, κύριε Γείτονα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Θέτω, λοιπόν, το ζήτημα. Δεν είναι ανάγκη να φτάσουμε στα μεσάνυχτα, για να γνωρίζει το Σώμα εάν η Κυβέρνηση δέχεται ή όχι να συζητήσει την τροπολογία. Είναι απλό. Εγώ καταλαβαίνω ότι ο κ. Δούκας δεν μπορούσε να απαντήσει. Έπρεπε να συνεννοηθεί πρώτα με τον κ. Ρουσόπουλο. 
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, θα γίνουν όλα...
      ΚΩΝΣΤΑΝΤΙΝΟΣ ΓΕΙΤΟΝΑΣ: Αναμένουμε την απάντηση. 
      ΠΡΟΕΔΡΕΥΩΝ (Γεώργιος Σούρλας): Θα γίνουν όλα με τη σειρά τους. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ωραία, πολύ ωραία, αναμένουμε την απάντηση σε εύλογο χρόνο.
      Έρχομαι τώρα στα άρθρα. Είχα επισημάνει και στη συζήτηση επί της αρχής την αναξιοπιστία της Κυβέρνησης σε σχέση με τις υποσχέσεις που έδωσε. Άκουσα προηγουμένως και συναδέλφους της Νέας Δημοκρατίας να παριστάνουν ότι ικανοποιούνται όλες οι υποσχέσεις της Κυβέρνησης. Δεν είναι έτσι και αυτό θέλω να τεκμηριώσω και πάλι. 
      Αναρωτιέμαι εάν είστε, κύριοι συνάδελφοι της Νέας Δημοκρατίας, ικανοποιημένοι αφού εμπαίζετε τους αστυνομικούς. Γιατί δεν είναι μόνο τι είχατε υποσχεθεί προεκλογικά, εσείς και ο ίδιος ο κύριος Πρωθυπουργός, δεν είναι μόνο τι έλεγαν οι συνάδελφοί σας –μπορεί να μην είστε τα ίδια πρόσωπα- της Νέας Δημοκρατίας, όταν γίνονταν οι κινητοποιήσεις ενστόλων και οπλισμένων για κατάληψη του Υπουργείου Οικονομικών δύο φορές, αλλά ανακοινώσατε ότι υπήρχε συμφωνία.
      Δεν ήταν ότι δεν ξέρατε την οικονομική κατάσταση προεκλογικά. Κάνατε συμφωνία με τις ομοσπονδίες, τα Υπουργεία Οικονομικών και Δημοσίας Τάξης τον Νοέμβριο του 2004 και ανακοινώσατε ότι θα αναγνωρίσετε την επικινδυνότητα της φύσης του επαγγέλματος και θα λύσετε μια σειρά –να μην επανέλθω- άλλα ζητήματα. Και σήμερα τους δίνετε 14,40 ευρώ! 
      ΑΙΚΑΤΕΡΙΝΗ ΠΑΠΑΚΩΣΤΑ: Για τη μάχιμη δεκαετία. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αν αυτό λέγεται αξιοπιστία, αν αυτό δεν λέγεται εμπαιγμός, αν αυτό δεν λέγεται εκμετάλλευση για να πάρετε την ψήφο τους, τι άλλο μπορούμε να πούμε πάνω σε αυτό; Αυτά όσον αφορά το άρθρο 9. 
      Δεύτερο θέμα, κύριε Πρόεδρε, είναι το άρθρο 5, με τους τυφλούς. Υπάρχει μια αδικία σε μερικές δεκάδες τυφλούς του Δημοσίου. Το ΠΑ.ΣΟ.Κ. –επειδή άκουσα και κριτική για το ΠΑ.ΣΟ.Κ.- είχε τακτοποιήσει τα θέματα των τυφλών που είναι ασφαλισμένοι σε άλλα ασφαλιστικά ταμεία. Έπρεπε, λοιπόν, το επίδομα αυτό ανικανότητας για λόγους δικαιοσύνης να φτάσει στο 50% του μισθού. Και είναι μάλιστα περίεργο εδώ πώς με αλληλουχία των νόμων, το επίδομα αντιστοιχεί σε ποσοστό του μισθού του ανθυπολοχαγού, νομίζω. 
      ΑΙΚΑΤΕΡΙΝΗ ΠΑΠΑΚΩΣΤΑ: Του λοχαγού. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Έστω πιέσαμε και παρακαλέσαμε την Κυβέρνηση στην επιτροπή. Έφερε στο νομοσχέδιο πρόταση για 30%. Την πιέσαμε και το έκανε 40%. Είπαμε ότι για λόγους ισότητας και δικαιοσύνης, για μερικές δεκάδες, να πάει στο 50%. Και κάναμε πρόταση –και την επαναλαμβάνω και περιμένω μέχρι την τελευταία στιγμή, πριν την ψήφιση του άρθρου, να τοποθετηθεί η Κυβέρνηση- εάν δεν έχει, παρ’ όλο που δεν είναι μεγάλη η δαπάνη, δυνατότητες σήμερα, να πάει από το 40% στο 50% σε τρία χρόνια. Το δέχονται και οι ίδιοι. Αυτή είναι η πρότασή μας. 
      Και τελειώνοντας, κύριε Πρόεδρε, εξάντλησα το χρόνο μου και δεν θέλω να επεκταθώ, θέλω να πω ότι η προσπάθεια την οποία κάναμε εδώ στην Αίθουσα είναι συγκεκριμένη. Αφενός μεν θέλαμε να αποδείξουμε την αναξιοπιστία της Κυβέρνησης, η οποία και στο Λ.Α.Φ.Κ.Α. και στα επιδόματα αστυνομικών και στους τυφλούς αναδεικνύεται. Αφετέρου, θέλαμε με συγκεκριμένες προτάσεις να βελτιώσουμε τις διατάξεις του νομοσχεδίου.
      Άλλωστε, για το Λ.Α.Φ.Κ.Α. μην καυχάστε, θα έρθουμε στη συνέχεια στην τροπολογία για τα φάρμακα. Ό,τι τούς δίνετε, την ανάγκη φιλοτιμίαν ποιούμενοι, με το Λ.Α.Φ.Κ.Α., τους τα παίρνετε εις πολλαπλούν με τις αυξήσεις που θα γίνουν στα φάρμακα. Θα τα πούμε στη συνέχεια στην τροπολογία, τους τα παίρνετε από την άλλη τσέπη εις πολλαπλούν. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Απόστολος Φωτιάδης και παρακαλώ όλους τους συναδέλφους να τηρήσουν τα τέσσερα λεπτά του χρόνου τους, για να μην αργήσει και η συζήτηση των τροπολογιών, όπως είπε και ο κ. Γείτονας. 
      Ορίστε, κύριε Φωτιάδη.
      ΑΠΟΣΤΟΛΟΣ ΦΩΤΙΑΔΗΣ: Θα προσπαθήσω.
      Κύριε Πρόεδρε, ο κύριος Υφυπουργός, αλλά και πολλοί εκ των συναδέλφων επανέλαβαν ακόμη και σήμερα την επωδό ότι «θα θέλαμε να δώσουμε περισσότερα, αλλά δεν έχουμε, γιατί μας αφήσατε άδεια ταμεία». 
      Θα πρέπει κάποια στιγμή να δώσετε  στον απλό πολίτη -που δεν γνωρίζει από νούμερα, που έχει ζαλιστεί από τα νούμερα τα οποία αναφέρουμε- την απάντηση: 
      Πώς είναι δυνατόν να είναι άδεια τα ταμεία για το συνταξιούχο, τον αγρότη, τον εργαζόμενο, αλλά να είναι φίσκα γεμάτα για τους τραπεζίτες και τους βιομηχάνους! 
      Πώς είναι δυνατόν αυτή η κακή οικονομία της χώρας μας -που καταγγείλατε τουλάχιστον από το 1999, δηλαδή τις παραμονές των προηγούμενων εκλογών- να είχε τη δυνατότητα με τις κυβερνήσεις του ΠΑ.ΣΟ.Κ. να χορηγεί κάθε χρόνο 1.000.000.000.000 δραχμές επιπλέον του προηγούμενου χρόνου για κοινωνικούς σκοπούς, για τα πακέτα των κοινωνικών παροχών, ενώ τώρα εσείς μηδενίσατε, στο βωμό του επιχειρήματός σας των άδειων ταμείων, τις κοινωνικές παροχές! 
      Πώς είναι δυνατόν, ενώ επιβάλατε φορολογία 3.000.000.000 ευρώ για το σύνολο του ελληνικού λαού, την ίδια στιγμή να χαρίζετε 3.000.000.000 ευρώ μόνο από το μη έλεγχο των μεγάλων ανωνύμων εταιρειών, βιομηχανικών και τραπεζικών! 
      Για να γίνει απλά κατανοητό, αγαπητοί συνάδελφοι, και στον απλό πολίτη που πιθανότατα να μας παρακολουθεί, θα πρέπει να σας πω μόνο μερικά ενδεικτικά παραδείγματα των μέτρων που πήρατε. 
      Δεν είχατε να δώσετε τα 30 τουλάχιστον ευρώ της αύξησης για το συνταξιούχο αγρότη -τα ψίχουλα που λέγατε- και χορηγήσατε μόνο 12 ευρώ, όταν μόνο από τη μείωση, σύμφωνα με την ανακοίνωση του Υπουργείου Οικονομικών η οποία εκδόθηκε μέσα στο καλοκαίρι, των βεβαιωθέντων εσόδων από τους ελέγχους των μεγάλων εταιρειών κατά 87%, δηλαδή κατά 3.000.000.000 ευρώ, η αύξηση του Ε.Κ.Α.Σ. θα μπορούσε να ήταν 600 ευρώ μηνιαίως και 300 ευρώ η αύξηση του Ο.Γ.Α.. Όταν μόνο από τη μείωση της φορολογίας των ανωνύμων εταιρειών για τη χρονιά που διανύουμε, όχι για τη χρονιά που θα μας έρθει, του χρόνου, που θα είναι ακόμη μεγαλύτερη, 1.000.000.000 ευρώ χαρίζετε στους βιομηχάνους, για τα διανεμόμενα κέρδη, και αυτό θα αντιστοιχούσε απλά και μόνο κάθε μήνα σε αύξηση επιπλέον άλλων 200 ευρώ για τους συνταξιούχους του Ι.Κ.Α. ή 100 ευρώ για τον Ο.Γ.Α.. 
      Από το χάρισμα του 1,5 δισεκατομμυρίου ευρώ στους εκδότες, μεγαλοαπατεώνες, πλαστών και εικονικών τιμολογίων, θα μπορούσατε να χορηγήσετε 300 ευρώ στη σύνταξη του Ι.Κ.Α. και 150 στον Ο.Γ.Α.. 
      Από την ανικανότητά σας να εισπράξετε, λόγω της διάλυσης του κρατικού μηχανισμού και της διεύρυνσης της φοροδιαφυγής, όπως αυτό προκύπτει από τη δική σας ομολογία μέσα από το προσχέδιο του προϋπολογισμού, δηλαδή στα 2,2 δισεκατομμύρια ευρώ, θα μπορούσατε να δώσετε άλλα 400 και 200 ευρώ αντίστοιχα. 
      Από το χάρισμα στους τραπεζίτες των 9.000.000.000 ευρώ, θα μπορούσατε να αυξήσετε τη σύνταξη του ΙΚΑ κατά 1.800 ευρώ μηνιαίως και 900 για τον Ο.Γ.Α.. 
      Ανέφερα μόνο πέντε περιπτώσεις που αντιστοιχούν σε αύξηση της σύνταξης του Ι.Κ.Α. κατά 3.300 ευρώ –κρατηθείτε- και των συνταξιούχων αγροτών κατά 1650 ευρώ. 
      Επομένως, μην έρχεστε να πείτε ότι «παραλάβαμε άδεια ταμεία και δεν έχουμε να δώσουμε». Δεν έχετε να δώσετε πραγματικά στους φτωχούς και στους οικονομικά ανίσχυρους, έχετε όμως -και είστε πολύ γαλαντόμοι- για τους οικονομικά ισχυρούς με μία σειρά από δικές σας παρεμβάσεις. Δεν έχετε να δώσετε τα 140 ευρώ που υποσχεθήκατε στους αστυνομικούς και τους δίνετε μόνο 14 ευρώ επί τέσσερα χρόνια, αλλά ταυτόχρονα είχατε να δώσετε τα δισεκατομμύρια ευρώ  στους βιομηχάνους και στις μεγάλες εταιρείες. 
      Για το Λ.Α.Φ.Κ.Α.: Το Λ.Α.Φ.Κ.Α. ήταν δική σας επινόηση. Ασφαλώς και εμείς επεκτείναμε χρονικά την εφαρμογή του. Η επιστροφή των αναδρομικών δεν ήταν στις προθέσεις σας και ευτυχώς που υπήρξε ο διευθυντής του γραφείου του Υφυπουργού κ. Δούκα που μπέρδεψε τα πράγματα και δημιουργήθηκε έντονο πρόβλημα και δίνονται τα αναδρομικά με τη συγκεκριμένη ρύθμιση, η οποία δεν είναι και η καλύτερη. Και αυτό το λέω, γιατί ο Υπουργός Οικονομικών παρέστη διά του νομικού του συμβούλου στο Ελεγκτικό Συνέδριο και διατύπωσε αντιρρήσεις για τη χορήγηση των αναδρομικών του Λ.Α.Φ.Κ.Α..
      Παρέστη δηλαδή στο δικαστήριο και είπε ότι δεν δικαιούστε αναδρομικά. Και πρέπει να οφείλουν πραγματικά οι συνταξιούχοι ευχαριστίες στον διευθυντή και στον κύριο Υφυπουργό γιατί με την πολιτική τους αδεξιότητα δημιούργησαν μείζον πολιτικό ζήτημα που εξανάγκασε τον Πρωθυπουργό να λύσει το πρόβλημα. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Φωτιάδη.
      Το λόγο έχει ο Μιλτιάδης Βαρβιτσιώτης. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, δεν καταλαβαίνω γιατί επιχαίρουν. Γιατί επιχαίρει ο κ. Φωτιάδης που μίλησε πριν από λίγο; Επειδή μας κληρονόμησε ένα έλλειμμα 6,1%; Αυτή είναι η χαρά τους; Επειδή είχαν προϋπολογίσει έλλειμμα 2,8% και το άφησαν 6,1% με τα κρυφά χρέη; Επειδή μας κληρονόμησαν την ωρολογιακή βόμβα της Ολυμπιακής, που από το 1994 μέχρι το 2004 συσσώρευσε 3 δισεκατομμύρια ευρώ ζημιές; Επειδή μετάθεσαν τα χρέη των νοσοκομείων στο μέλλον; 
      Άκουσα να μιλούν και για το Λ.Α.Φ.Κ.Α.. Ακούστηκαν φοβερά πράγματα σε αυτή την Αίθουσα. Σήμερα αυτοί που διατήρησαν το Λ.Α.Φ.Κ.Α. επί έντεκα χρόνια, που όχι δεν σκέφτονταν να δώσουν αναδρομικά, αλλά το διατηρούσαν εν ισχύ, αυτοί έρχονται και μέμφονται σήμερα την Κυβέρνηση γιατί μέσα στη γενικότερη οικονομική δυσπραγία την οποία κληρονόμησε δεν έχει τη δυνατότητα να καταβάλλει τα αναδρομικά εφάπαξ. Για το όνομα του Θεού! Για το όνομα του Θεού!
      Σήμερα η Κυβέρνηση έρχεται εδώ και κάνει ένα μεγάλο βήμα. Έρχεται και υλοποιεί κατ’ αρχάς μια προεκλογική δέσμευση απέναντι στο προσωπικό των Ενόπλων Δυνάμεων, απέναντι στους Έλληνες αξιωματικούς τους οποίους είχαν υποτιμήσει συστηματικά όλα αυτά τα χρόνια. Ο μισθός του Αρχηγού Γ.Ε.ΕΘ.Α. είχε φτάσει να είναι χαμηλότερος από το μισθό του οδηγού του. 
      Έρχεται λοιπόν σήμερα και σταματά αυτή τη φαύλη λογική που χώριζε τους αποστράτους σε δύο τάξεις, σε δύο κατηγορίες και δίνει, μέσα στα πλαίσια των δυνατοτήτων της οικονομίας, αυτό που δίνει, κάνοντας πράξη την υπόσχεση επεκτείνοντας τις ρυθμίσεις των νόμων 2838 και 3016 από 1-10-2005 
      Για αυτές τις πράξεις η Κυβέρνηση μόνο συγχαρητήρια λαμβάνει από την κοινωνία. Λαμβάνει συγχαρητήρια από την κοινωνία, από την τάξη των αποστράτων των Ενόπλων Δυνάμεων και των Σωμάτων Ασφαλείας που σήμερα όχι μόνο παρακολουθούν αλλά χαίρονται γιατί επιτέλους μια πολιτική ηγεσία του τόπου κάνει πράξη τις δεσμεύσεις της. 
      Αυτό το οποίο θα ήθελα να επισημάνω στον Υπουργό και στο Σώμα είναι αυτή η πράξη να μη μείνει ημιτελής. Διότι η ρύθμιση την οποία φέρνουμε στην παράγραφο 4 του άρθρου 3, εξαιρώντας δηλαδή τα βοηθήματα που χορηγούνται από τα Μετοχικά Ταμεία, νομίζω ότι δεν θα σταθεί σε κανένα δικαστήριο. 
      Θα αναγκάσουμε τους αξιωματικούς να προσφύγουν στα δικαστήρια και βέβαια θα δικαιωθούν μετά από επίπονο και ζημιογόνο δικαστικό αγώνα. Νομίζω ότι αυτό που θα καταφέρουμε είναι να πικράνουμε ουσιαστικά κάποιους ανθρώπους, τους οποίους αισθανόμαστε ότι η πολιτεία τους έχει αδικήσει τόσα χρόνια και σήμερα ερχόμαστε εμείς να τους δικαιώσουμε.
      Το δεύτερο που θα ήθελα να επισημάνω, κύριε Πρόεδρε -και θα κλείσω με αυτό, σεβόμενος το χρόνο των συναδέλφων- είναι το ότι δεν μπορώ, όταν έχω ζήσει τραγικές στιγμές, όπως το βράδυ που βρέθηκα μαζί με τους αστυνομικούς στην Πλατεία Συντάγματος, δεχόμενος τα δακρυγόνα των συναδέλφων τους, δεχόμενος τις επιθέσεις των Μ.Α.Τ. ενάντια σε ένστολους συναδέλφους τους, να δέχομαι ως αμφισβήτηση της αληθείας το ότι εκείνο το βράδυ κατελύθη το κράτος και έγινε στάση, κάτι το οποίο επανέλαβε συνάδελφος που μίλησε πριν από λίγο. 
      Ήταν μια μαύρη στιγμή για την Ελληνική Αστυνομία, μαύρη στιγμή για το ελληνικό κράτος που έβαλε αστυνομικούς να στραφούν εναντίον αστυνομικών. Καλύτερα είναι να το διαγράψουμε από τη μνήμη και να μην το επαναφέρουμε με τον τρόπο με τον οποίο κάποιοι θέλουν να διαστρεβλώνουν την ιστορία. Η ιστορία είναι ότι οι αστυνομικοί μέσα από το συνδικαλισμό τους, με ευπρέπεια, κοσμιότητα και σοβαρότητα διεκδίκησαν αυτά που τους αναλογούσαν. 
      Σήμερα έρχεται μια κυβέρνηση και τους δίνει αυτά τα οποία μπορεί να τους δώσει. Μακάρι η πολιτεία μας, μακάρι το κράτος μας να είχε την οικονομική δύναμη να στηρίζει και τα Σώματα Ασφαλείας και τις Ένοπλες Δυνάμεις με ισχυρότερο τρόπο. Αλλά αυτή θα είναι η ισχυρή Ελλάδα του Κώστα Καραμανλή, γιατί δεν υπήρξε ποτέ ούτε του Κώστα Σημίτη ούτε του ΠΑ.ΣΟ.Κ. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Βαρβιτσιώτη.
      Το λόγο έχει ο κύριος Παναγιώτης Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Επί των άρθρων, κύριε Πρόεδρε, δεν θέλω να επαναλάβω όσα ο εισηγητής του ΠΑ.ΣΟ.Κ., ο κ. Γεωργακόπουλος, άρθρο προς άρθρο, παράγραφο προς παράγραφο ανέλυσε. Επειδή όμως ακούστηκαν κάποια πράγματα εδώ στην Αίθουσα, οφείλω να υπενθυμίσω για το θέμα του Λ.Α.Φ.Κ.Α., για το οποίο εσείς επιχαίρετε και μας λέτε ότι πολλά κροκοδείλια δάκρυα σ’ αυτήν εδώ την Αίθουσα εμείς χύσαμε, τα εξής. Το 1992 ψηφίστηκε επί Κυβερνήσεως Μητσοτάκη. Η απόφαση για την κατάργησή του από την Ολομέλεια του Ελεγκτικού Συνεδρίου έγινε τον Ιανουάριο του 2004. Καμία κυβέρνηση δεν μπορούσε να την αρνηθεί. Άρα οποιοσδήποτε να ήταν στην κυβέρνηση, θα προχωρούσε σ’ αυτή τη ρύθμιση. Αυτά, για να μην επιχαίρετε.
      Όσο δε γι’ αυτό το οποίο είπατε για την ισχυρή Ελλάδα του Κώστα Καραμανλή και ότι δεν υπήρχε ισχυρή Ελλάδα του Κώστα Σημίτη ή του ΠΑ.ΣΟ.Κ., οφείλω να πω ότι η ιστορία, η σύντομη, η πρόσφατη ιστορία, θα δείξει ποιος πραγματικά έκανε την Ελλάδα ισχυρή και με φωνή, μια Ελλάδα που πράγματι ακουγόταν και στους εταίρους της αλλά και στις οποιεσδήποτε εκφάνσεις της διεθνούς σκηνής.
      Όμως πήρα το λόγο για δύο πράγματα που θα μπορούσαμε μέσα σ’ αυτήν εδώ την Αίθουσα να συμφωνήσουμε. Το ένα είναι μία εκπρόθεσμη τροπολογία, η οποία έχει κατατεθεί, για το ραδιοφωνικό σταθμό «FLASH». 
      ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, ως Αντιπρόεδρος της Βουλής που υπήρξατε, ξέρετε πολύ καλά ότι θα έρθει η ώρα των τροπολογιών. Τώρα παραβιάζετε τον Κανονισμό...
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Προεδρεύοντα, μόνον αυτό θα πω. Είναι διαδικαστικό το θέμα.
      ΠΡΟΕΔΡΕΥΩΝ (Γεώργιος Σούρλας):...και απομακρύνεστε, κύριε πρώην Αντιπρόεδρε, από το περιεχόμενο του νομοσχεδίου.
      ΠΑΝΑΓΙΩΤΗΣ ΣΓΟΥΡΙΔΗΣ: Θα πω μόνον το διαδικαστικό μέρος. Γνωρίζω πάρα πολύ καλά, γιατί διετέλεσα Αντιπρόεδρος επί έντεκα χρόνια, ότι αυτή η τροπολογία, βάσει του Συντάγματος και του Κανονισμού της Βουλής, δεν μπορεί να συζητηθεί.
      ΠΡΟΕΔΡΕΥΩΝ (Γεώργιος Σούρλας): Να έρθει η ώρα της, κύριε Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Έκκληση κάνω και λέω ότι κατόπιν ομοφώνου αποφάσεως του Σώματος και αποδοχής εκ μέρους της Κυβερνήσεως, μπορεί να συζητηθεί.
      Κάνω επίσης και μία έκκληση στον Υφυπουργό, που μόλις ανέλαβε τα καθήκοντά του. Υπάρχει μια τροπολογία για το ΤΣΜΕΔΕ. Γνωρίζετε πάρα πολύ καλά ότι ο νόμος για το ΤΣΜΕΔΕ ισχύει από το 1949. 
      ΠΡΟΕΔΡΕΥΩΝ (Γεώργιος Σούρλας): Τώρα με φέρνετε σε δύσκολη θέση.
      ΠΑΝΑΓΙΩΤΗΣ ΣΓΟΥΡΙΔΗΣ: Με αυτή την παράγραφο μπορούμε να αλλάξουμε αυτό το νόμο. Και είναι και πενήντα συνάδελφοι, οι οποίοι θα μπορούσαν να ενταχθούν στην ειδική ασφάλιση. Είστε μηχανικός, ξέρετε τα προβλήματα του Τ.Σ.Μ.Ε.Δ.Ε.. Κάντε αποδεκτή την τροπολογία αυτή.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Η κυρία Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Θα πω για κάποια γενικότερα θέματα του νομοσχεδίου και κυρίως το ότι επαναλαμβάνεται, και με αυτό το νομοσχέδιο, η επιδοματική πολιτική. Εμείς πάντα τονίζουμε ότι οι μισθοί των δημοσίων υπαλλήλων, των δημόσιων λειτουργών, θα πρέπει και να αναβαθμιστούν και να ακολουθούν και να ανταποκρίνονται στις ανάγκες, στις μεγάλες οικονομικές δυσκολίες που έχουν σήμερα οι μισθωτοί του δημοσίου, να είναι ενιαίοι και να ανταποκρίνονται βέβαια σ’ ένα σωστό μισθολογικό σύστημα. Και αυτή η Κυβέρνηση, προκειμένου να επιλύσει ορισμένα μεγάλα προβλήματα των εργαζομένων στο δημόσιο τομέα, επιλέγει την αποσπασματική επιδοματική πολιτική. Μία παρατήρηση είναι αυτή.
      Η  δεύτερη αφορά τον περίφημο Λογαριασμό Αλληλεγγύης Φορέων Κοινωνικής Ασφάλισης, τον λεγόμενο Λ.Α.Φ.Κ.Α..  Τα έχουμε  πει τόσες φορές. Είναι ένα νομοθέτημα στο οποίο είχαμε διαφωνήσει, όταν δημιουργήθηκε. Είχαμε επισημάνει πάρα πολλές φορές τις ευθύνες του	 ΠΑ.ΣΟ.Κ., διότι διατήρησε αυτή τη νομοθετική ρύθμιση. Και μετά από προεκλογική υπόσχεσή της, η Νέα Δημοκρατία έρχεται να επιστρέψει τα ποσά του Λ.Α.Φ.Κ.Α.. Μεσολάβησε μία διαδικασία πώς θα γίνει αυτή η επιστροφή. Τελικά, κύριε Υπουργέ, κύριοι συνάδελφοι, στην ουσία, όλη αυτή η επιστροφή αφυδατώνεται.
      Διότι αν δει κανείς τις δόσεις πώς θα δίνονται είναι τόσο μεγάλο το διάστημα, είναι τόσο δύσκολη η ζωή αυτών των ανθρώπων που περιμένουν και αυτά τα ποσά από το Λ.Α.Φ.Κ.Α. που δεν θα προλάβουν βέβαια να ενσωματώσουν ουσιαστικά στην ποιότητα ζωής τους, να ενισχύσουν τα οικονομικά τους δηλαδή, με αυτήν την επιστροφή. Και βέβαια, από την άλλη πλευρά όπως τόνισε ο Κοινοβουλευτικός μας Εκπρόσωπος, επιστρέφεται αργά και όχι έντοκα.
      Πήρα το λόγο περισσότερο όμως για να αναφερθώ στα άρθρα 10 και 11. Είναι δύο άρθρα που ενσωμάτωσαν τροπολογίες. Το άρθρο 10 αφορά τις ρυθμίσεις για τους εργαζόμενους στην «ΕΛΛΕΝΙΤ». Συμφωνούμε με αυτήν τη ρύθμιση. Αυτοί οι άνθρωποι επί σειρά ετών τώρα κινητοποιήσεις έκαναν, απεργίες πείνας έκαναν, ερωτήσεις καταθέσαμε πάρα πολλές για να επιλυθεί αυτό το αίτημά τους, αυτό το μεγάλο πρόβλημά τους, το οποίο βεβαίως για αντίστοιχες περιπτώσεις είχε επιλυθεί και υπήρχε η δυνατότητα της νομοθετικής ρύθμισης. Έστω και αργά αυτών των πολύ λίγων ανθρώπων επιλύονται τα προβλήματα. Θα ήθελα να πω ότι δεν είναι μεν καλό να κλείνουν εργοστάσια, το εργοστάσιο «ΕΛΛΕΝΙΤ» όμως συνδέεται με τον αμίαντο, ένα καρκινογόνο υλικό, επομένως έχει τα αίτιά του, αλλά στην καταιγίδα του κλεισίματος των εργοστασίων που αντιμετωπίζουμε τώρα θα πρέπει πολύ σύντομα και όχι μετά από τόσα χρόνια οι εργαζόμενοι να βρίσκουν το δίκαιό τους και να μην πετιούνται στο δρόμο.
      Τώρα, όσον αφορά τους μεταλλωρύχους της «TVX HELLAS» μας είναι γνωστοί σε όλους οι αγώνες τους. Πάρα πολλές φορές συζητήσαμε αυτό το θέμα. Από τη μία πλευρά το μεγάλο περιβαλλοντικό πρόβλημα που θα δημιουργούσε η «ΤVX» στην περιοχή και από την άλλη βέβαια στο ότι πολλοί εργαζόμενοι χάνουν ουσιαστικά γιατί με το κλείσιμο της «TVX» πετάχτηκαν στο δρόμο. Είχαν σημαντικά ένσημα και δεν μπορούσαν να τεκμηριώσουν τη συνταξιοδότησή τους. Αυτονόητη η ρύθμιση η οποία έπρεπε να γίνει. Δεν χρειάζονταν ούτε οι τόσες κινητοποιήσεις ούτε να κατεβούμε όλοι μας στις στοές. Πραγματικά όμως, μάθαμε το πόσο σκληρά εργάζονται αυτοί οι άνθρωποι, το πόσο απαίσιες είναι οι συνθήκες, πόσο πεπαλαιωμένες είναι εκεί στα μεταλλεία της Χαλκιδικής και πόσο θα πρέπει να προσέξουμε από εδώ και πέρα και στην αποκατάσταση του περιβάλλοντος -στο ότι δημιουργήθηκε- και σε μια σωστή και περιβαλλοντικά ευαίσθητη λειτουργία αυτής της επιχείρησης που θα λειτουργήσει όπως θα λειτουργήσει στην περιοχή αυτή.
      Νομίζω ότι αυτή η ρύθμιση είναι δίκαιη, έπρεπε να γίνει. Ενδεχομένως, τα 800 ευρώ έπρεπε να είναι περισσότερα σε αυτούς τους ανθρώπους που πραγματικά έκαναν ένα πολύ δύσκολο και ανθυγιεινό επάγγελμα και δικαιούνται να έχουν κάποιες καλύτερες αποδοχές μέχρι να τεκμηριώσουν το συνταξιοδοτικό τους δικαίωμα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ολοκληρώθηκε ο κατάλογος των προτασσόμενων δευτερολογιών.
      Το λόγο έχει ο εισηγητής της Νέας Δημοκρατίας, κ. Μανώλης, για να δευτερολογήσει.
      ΙΩΑΝΝΗΣ ΜΑΝΩΛΗΣ: Κύριε Πρόεδρε, θέλω να κάνω δύο τρεις παρατηρήσεις. Ακούσαμε τον εισηγητή του ΠΑ.ΣΟ.Κ. να θέλει να επεκτείνουμε το θέμα της ρύθμισης των μεταλλωρύχων στις στοές και σε άλλους εργαζόμενους.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είναι πενήντα επτά άτομα. 
      ΙΩΑΝΝΗΣ ΜΑΝΩΛΗΣ: Εσείς τους έχετε μετρήσει, δεν ξέρω γιατί.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Οι ίδιοι το λένε.
      ΙΩΑΝΝΗΣ ΜΑΝΩΛΗΣ: Να σας θυμίσω όμως ότι στην Επιτροπή που μπορούσαμε να συζητήσουμε την πρότασή σας και άρα να δούμε πόσοι είναι αυτοί για να καταμετρήσουμε και το κόστος για να τους εντάξουμε –όπως θα μπορούσαμε να μιλήσουμε βέβαια και για άλλες πολλές κατηγορίες εργαζομένων που έχουν αντίστοιχα προβλήματα- εσείς αναφερθήκατε μόνο στους εκατόν πενήντα και συμφωνήσατε. Βέβαια, σας θύμισα και σας θυμίζω ότι όταν μιλάμε γι’ αυτούς τους εκατόν πενήντα, είναι αυτοί που κατ’ εξοχήν ήταν στις στοές μόνο και γι’ αυτό και το δίνουμε. Μιλάμε γι’ αυτούς που ήταν στις στοές και δε μιλάμε για όλους τους εργαζόμενους. Γιατί εάν μιλούσαμε για όλους και μπορούσαμε να λύσουμε τα προβλήματα που έχετε δημιουργήσει με τους απολυμένους σε όλες τις επιχειρήσεις, θα έπρεπε να κάνουμε ρυθμίσεις που θα αφορούσαν περίπου εκατό χιλιάδες εργαζόμενους.
      Αυτό το σκοπό έχει, μιλάμε γι’ αυτούς που είναι στις στοές. Δεν το φέρατε, εκτός αν προσπαθείτε να κωλυσιεργήσουμε, να πούμε να το δούμε σε ένα άλλο νομοσχέδιο, να βάλουμε και άλλους, επειδή πιθανότατα θέλετε αυτούς που τιμώρησε ο κ. Πάχτας, άρα και η κυβέρνησή σας, σήμερα να μην τους εντάξουμε και να μην το ψηφίσουμε αυτή τη στιγμή να τελειώσει γι’ αυτούς και να δούμε τι άλλες ρυθμίσεις μπορούμε να κάνουμε για οποιονδήποτε άλλον. 
      Έρχεστε πολλές φορές με ομιλίες γραμμένες και δεν ακούτε τους Υπουργούς. Το είπατε και προχθές, το είπατε και σήμερα, βγήκε ο Υπουργός και σας το είπε. Εδώ δεν ερχόμαστε αυτούς που πήγαν στην Κορέα να τους εξομοιώσουμε με αυτούς που πολέμησαν στην Κύπρο. Σε αυτούς εσείς είχατε δώσει τη σύνταξη. Εμείς δίνουμε σε αυτούς που πολέμησαν στην Κύπρο και βρισκόμαστε και κατηγορούμενοι! Αλλά το συνηθίζετε αυτό, λες και πέσατε από το διάστημα, λες και δεν έχετε ιστορία, λες και δεν έχετε παρελθόν και δεν ξέρετε τι κάνετε! Ό,τι λέμε σήμερα και συζητούμε σήμερα, αφορά κατηγορίες συμπολιτών μας που τους αδικήσατε εσείς! Τα δικά σας λάθη λύνουμε με αυτό το νομοσχέδιο, εκτός αν δεν το καταλάβατε, εκτός αν δεν θέλετε να έχετε παρελθόν! Θέλετε να το σβήσετε από το μυαλό σας. Δε σβήνει όμως από το μυαλό του Έλληνα πολίτη! Εσείς τα κάνατε! 
      Είπε ο κ. Γείτονας για τους τυφλούς. «Μετά από πίεσή σας» λέει. Ποια πίεσή σας; Ξεχάσατε  ότι το νομοσχέδιο έλεγε 30% και μετά από εισήγηση και δική μου και της Κοινοβουλευτικής Ομάδας της Νέας Δημοκρατίας πήγε 40%; Να σας πω τι γινόταν. Οι μισοί τυφλοί έπαιρναν ολόκληρη τη σύνταξη και οι άλλοι μισοί έπαιρναν τη μισή και μόνο αυτοί που έπαιρναν τη λιγότερη σύνταξη, με τα χρόνια έπαιρναν το επίδομα 25%. Εμείς τώρα δίνουμε το επίδομα σε όλους, το κάνουμε 40%, το επεκτείνουμε σε όλες τις κατηγορίες και βρισκόμαστε και κατηγορούμενοι! Δηλαδή, αυτή η συμπεριφορά σας –αντί να αναγνωρίσετε βήματα μικρά που προσπαθούμε να κάνουμε, να μας κατηγορείτε και από πάνω- έχει ξεπεράσει κάθε όριο! 
      Να σας θυμίσω και κάτι άλλο με το Λ.Α.Φ.Κ.Α.. Το ξαναλέω για να το βάλετε καλά στο μυαλό σας. Στον ιδιωτικό τομέα έχει επεκταθεί με το νόμο. Στις 22 Ιανουαρίου βγήκε η απόφαση του δικαστηρίου, στις 29 το επεκτείνατε για τους δημοσίους υπαλλήλους –το ξαναθυμίζω- για τους συνταξιούχους του δημοσίου. Αν είχατε σκοπό να το καταργήσετε και να ακούσετε το νόμο, γιατί τότε το επεκτείνατε και σε αυτούς του δημοσίου; Και το Φεβρουάριο φέρατε διάταξη να παίζονται και στο Χρηματιστήριο! Δηλαδή θα τρελαθούμε; Πάτε να μας βάλετε ότι δεν έχουμε μυαλό να σκεφθούμε, να διαβάσουμε, αυτό πάτε να μας πείτε για να ξεχάσετε τα εγκλήματα που κάνατε όλα αυτά τα χρόνια; 
      Τέλος, επειδή μιλήσατε για τελεσίδικες αποφάσεις, να σας θυμίσω ότι για το οικογενειακό επίδομα έχει βγει τελεσίδικη απόφαση και τρία χρόνια δεν το δίνατε! Θα μπορούσαμε και εμείς, αν θέλαμε, να το καθυστερήσουμε με ένα σωρό τρόπους, αλλά δεν θέλαμε γιατί δώσαμε πολιτική λύση. 
      Αγαπητοί συνάδελφοι, σταματήστε να είστε υπερασπιστές των πάντων. Σταματήστε να διαστρεβλώνετε τα πάντα. Είναι όπως με τα «γαλάζια» παιδιά. Ξέρετε πολύ καλά –το επαναλαμβάνω για πολλοστή φορά- ότι διακόσιες χιλιάδες συμβασιούχους βολέψατε από το παράθυρο! Μονιμοποιούμε τους πενήντα χιλιάδες. Από κει και πέρα όλοι οι άλλοι παίρνουν πρόκριμα, προτεραιότητα και μοριοδότηση 50%. 
      Άρα, «γαλάζιο» παιδί ή οποιοδήποτε παιδί ή «πράσινο» ή «κόκκινο» παιδί με προσόντα για τα επόμενα οκτώ-δέκα χρόνια δεν πρόκειται να βρει δουλειά στο δημόσιο! Βολεύουμε τους δικούς σας, αυτούς που βάλατε από το παράθυρο! Πάρτε το χαμπάρι! Και έρχεστε και φωνάζετε από πάνω! Αυτό είναι πρωτοφανές, αυτό είναι πρωτάκουστο. Αν βρίσκετε κάποιο «γαλάζιο» παιδί με σύμβαση έργου ή για κανένα εξάμηνο, το δίνετε στα κανάλια που σας παίζουν και λέτε ότι η άλλη στα Γιάννενα με τρεις γλώσσες δούλεψε ένα τρίμηνο και είναι «γαλάζιο» παιδί!
      Προχθές σας έφερα και κατέθεσα εδώ δύο αποφάσεις του Νομάρχη της Αθήνας για εκατόν εξήντα και εκατόν πενήντα προσλήψεις, προσλήψεις με αδιαφανείς διαδικασίες, προσλήψεις που ήταν ανανεώσεις συμβάσεων –τους είχε πάρει την προηγούμενη χρονιά- και δεν είχατε το θάρρος να πείτε μια κουβέντα! Δεν μιλήσατε! Βάλατε φερμουάρ στο στόμα σας γιατί δεν σας βολεύει! Σταματήστε λοιπόν…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τον κ. Σγουρίδη όμως τον διακόψατε, κύριε Πρόεδρε. 
      ΙΩΑΝΝΗΣ ΜΑΝΩΛΗΣ: Ένα λεπτό, να συζητήσουμε. 
      ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, νομίζετε ότι πρέπει το Προεδρείο να σταματήσει τον εισηγητή για ενός λεπτού υπέρβαση χρόνου; Δεν τον διέκοψα, συζήτηση έκανα. Μήπως και εσείς χρειαστείτε σε λίγο το ένα λεπτό. Αλίμονο αν το Προεδρείο δεν δώσει ένα λεπτό παραπάνω στον εισηγητή. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν σας είπε αυτό, κύριε Πρόεδρε. 
      ΙΩΑΝΝΗΣ ΜΑΝΩΛΗΣ: Κύριε Πρόεδρε, κλείνω σε μισό λεπτό.
      Σας ακούω να μιλάτε για χαράτσι στο Κτηματολόγιο –λίγο ντροπή!- αντί να βγείτε και να ομολογήσετε: «Έλληνες πολίτες, δεν μπορεί να γίνει αλλιώς! Θα πληρώσουν τα εγκλήματα, και δη ο Υπουργός σας του Υ.ΠΕ.ΧΩ.Δ.Ε.». Θα πληρώσουν τα εγκλήματα! Δεν θα πάρουμε τα λεφτά από την Ευρωπαϊκή Ένωση και θα πληρώσουν χαράτσι γιατί εσείς, δύο Υπουργοί σας, συμπεριφέρθηκαν με αυτό τον τρόπο!
      Θα πρότεινα σε όλο τον κόσμο και στην Κυβέρνηση να εγκαλέσει αυτούς τους δύο Υπουργούς και να τους βάλει να πληρώσουν το χαράτσι που φορτώνουμε σήμερα στον Έλληνα πολίτη.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Πριν πάρετε το λόγο, κύριε Γεωργακόπουλε, θέλω για την τάξη, να πω το εξής: 
      Η έκκληση του Προεδρείου κάθε φορά είναι να μην απομακρύνεστε από το θέμα της ημερησίας διάταξης. Όμως, αυτά στα οποία απαντάει ο κ. Μανώλης –και δεν κάνω το συνήγορό του- ετέθησαν από συναδέλφους του κόμματός σας …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Από ποιον ετέθη το Κτηματολόγιο, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Ετέθησαν πολλά κατά τη διάρκεια της συζήτησης του νομοσχεδίου …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το Κτηματολόγιο από ποιον ετέθη; 
      ΙΩΑΝΝΗΣ ΜΑΝΩΛΗΣ: Δεν σας βολεύει ... 
      ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, κατά τη διάρκεια της συζήτησης προήδρευα και εγώ. Ετέθησαν αυτά. Καλά θα κάνετε να το αποφεύγετε αυτό. Η παράκληση είναι προς πάσα κατεύθυνση.
      Ορίστε, κύριε Γεωργακόπουλε, έχετε το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, επειδή ο εισηγητής της Πλειοψηφίας αναφέρθηκε σε εμένα ότι τάχα έμαθα εκ των υστέρων για τους πενήντα επτά της «TVX» και δεν το είπα στην Επιτροπή, του λέω ότι …
      ΓΕΩΡΓΙΟΣ ΒΑΓΙΩΝΑΣ: Δεν είναι υπογίτες αυτοί.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είναι υπογίτες. Όχι. 
      ΙΩΑΝΝΗΣ ΜΑΝΩΛΗΣ: Το πρακτικό όμως …
      ΠΡΟΕΔΡΕΥΩΝ (Γεώργιος Σούρλας): Παρακαλώ, μη διακόπτετε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Στο φορολογικό νομοσχέδιο, το οποίο συζητούσαμε στις 9.1.2004, ο κ. Αλογοσκούφης ως Κοινοβουλευτικός Εκπρόσωπος της Νέας Δημοκρατίας δήλωνε τότε –και είναι γραμμένο στα Πρακτικά της Βουλής- ότι εμείς όταν θα γίνουμε κυβέρνηση, θα δώσουμε ένσημα σε όλους τους απολυμένους. Τι έχετε να πείτε, κύριοι; 
      ΙΩΑΝΝΗΣ ΜΑΝΩΛΗΣ: Γιατί βολέψατε τους μισούς εσείς και αφήσατε αυτούς απέξω.
      ΠΡΟΕΔΡΕΥΩΝ (Γεώργιος Σούρλας): Δεν είναι υποχρεωτικό να απαντάτε. Είναι ρητορικό το ερώτημα που θέτει ο κ. Γεωργακόπουλος. Άμα κάθε φορά που θέτει ένα ερώτημα απαντάτε και εσείς, δεν θα διεξάγουμε εδώ σωστά τη διαδικασία. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σας λέω τι έλεγε ο κ. Αλογοσκούφης.
      ΓΕΩΡΓΙΟΣ ΒΑΓΙΩΝΑΣ: Μα, κύριε συνάδελφε …
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Βαγιωνά. Είναι ερωτήματα που έχει δικαίωμα να θέσει, αλλά δεν πρέπει να απαντάτε εσείς. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μία ακόμα υπόσχεση  της Νέας Δημοκρατίας, η οποία τηρείται στο ακέραιο! 
      Θέλετε και δεύτερη; Ακούστε, λοιπόν, επειδή κάποιοι επιχαίρουν γιατί ο Υπουργός ο κ. Αλογοσκούφης δήλωσε στη Βουλή για τους αστυνομικούς και για την πενταετία ότι στο πρώτο νομοσχέδιο που θα φέρουμε, θα περάσει και η πενταετία. 
      Ακούστε, λοιπόν, τι λέει ο κ. Απόστολος Ανδρεουλάκος, Υπουργός της Κυβέρνησης, για τους γενικούς διευθυντές που σας είπα στην πρωτομιλία μου: «Εκείνο που θέλω να σας πω είναι ότι στις προθέσεις της Κυβερνήσεως είναι με το πρώτο συνταξιοδοτικό νομοσχέδιο που θα φέρουμε στη Βουλή, να ρυθμιστούν και τα δύο θέματα τα οποία θίγετε. Δηλαδή, αφ΄ενός θα προσαυξήσουμε την πραγματική συντάξιμη υπηρεσία έως τρία χρόνια –μέχρι συμπληρώσεως δηλαδή, τριακονταπενταετίας- και αφ΄ετέρου γι’ αυτούς που έχουν θεμελιώσει συνταξιοδοτικό δικαίωμα, αλλά δεν μπορούν να πάρουν σύνταξη –διότι δεν έχουν συμπληρώσει το προβλεπόμενο όριο ηλικίας- θα δώσουμε τη δυνατότητα αμέσου συνταξιοδοτήσεως. Μέχρι τώρα η Κυβέρνηση από τότε που ψηφίστηκε ο ν. 3260 δεν έφερε συνταξιοδοτικό νομοσχέδιο. Μόλις έρθει θα προβλέπονται ρυθμίσεις που θα ικανοποιούν θετικά και τα δύο ερωτήματα, τα οποία θέτετε».
      Μία δεύτερη υπόσχεση της Νέας Δημοκρατίας ενώπιον της Εθνικής Αντιπροσωπείας και όχι στα προεκλογικά μπαλκόνια που δηλώσατε σήμερα, κύριοι συνάδελφοι της Νέας Δημοκρατίας που επαίρεστε ότι επειδή το δήλωσε ο Υπουργός εδώ, είναι τελειωμένη ιστορία. Αμ, δε. Ξέρετε πόσα δηλώνονται εδώ πέρα και δεν γίνονται ποτέ; 
      ΑΙΚΑΤΕΡΙΝΗ ΠΑΠΑΚΩΣΤΑ: Κύριε συνάδελφε …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σας μεταφέρω την εμπειρία που αποκτούμε, κυρία Παπακώστα, επειδή εσείς αναφερθήκατε από του Βήματος της Βουλής.
      Και δεύτερον, θα σταματήσει κάποτε αυτή η καραμέλα «ελλείμματα από τον ΟΣΕ», «ελλείμματα από εδώ, ελλείμματα από εκεί»; Τα είπατε, τα καταγράψατε, τα απογράψατε, τα καταλογίσατε. Από εδώ και στο εξής εσείς, κύριοι συνάδελφοι …
      ΓΕΩΡΓΙΟΣ ΒΑΓΙΩΝΑΣ:  Πρέπει να τα πληρώσουμε.
      ΑΝΔΡΕΑΣ ΛΥΚΟΥΡΕΝΤΖΟΣ: Τώρα εμείς πληρώνουμε τους λογαριασμούς. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριοι συνάδελφοι, εσείς αυτά τα οποία λέτε θα τα τιτλοποιήσετε τώρα, γιατί αυτά είναι τα χρέη. Τα 10.000.000.000 ευρώ που λέτε ότι είναι χρέη προς το δημόσιο, δεν είναι ιδιωτών τα οποία θα εισπραχθούν. Είναι των δημοσίων επιχειρήσεων, τα οποία δεν θα εισπραχθούν ποτέ και θα τα τιτλοποιήσετε και θα βγάλετε το ένα χρέος από τον ένα δανειολήπτη σας και θα το βάλετε σε έναν άλλο. Δηλαδή, αυτό που κάνουν οι τοκογλύφοι. Αυτό που κάνουν οι καταχρεωμένοι που πάνε στους τοκογλύφους. Αυτό κάνετε. Δεν θέλετε να το αντιληφθείτε; Θα το αντιληφθείτε πάρα-πάρα πολύ γρήγορα, όταν θα έλθουν αυτά. Και γι’ αυτό η Ευρωπαϊκή Ένωση δεν τα εγκρίνει.  
      Όσον αφορά τώρα τα υπόλοιπα περί των αστυνομικών, εσείς μιλήσατε για 140 ευρώ άμεσα. Ο κ. Καραμανλής το είπε. Δεν το είπα εγώ. Γιατί δεν τα δίνετε άμεσα; Μία τρίτη υπόσχεση η οποία τηρείται στο ακέραιο!
      Όμως, ας μη συνεχίσουμε για τις υποσχέσεις οι οποίες τηρούνται εις το ακέραιο, γιατί δεν υπάρχει τέλος σ’ αυτές τις υποσχέσεις. Όμως, σιγά-σιγά θα καταλάβετε τι σημαίνει να υπόσχεστε ψέματα και να μην τα τηρείτε, όταν θα τα βρίσκετε μπροστά σας κάθε μέρα στα καφενεία που θα πηγαίνετε στους ψηφοφόρους σας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργακόπουλο.
      Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Ελπίδα Παντελάκη.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Βέβαια, είμαστε στην τελική συζήτηση των άρθρων και ερχόμαστε ξανά και συζητάμε επί της αρχής. Δεν θα ακολουθήσω σ’ αυτό τους κυρίους Βουλευτές εισηγητές. Αυτό που έχω να πω μόνο είναι ότι είναι φανερό ότι η Κυβέρνηση είναι αποφασισμένη και αταλάντευτη στην πολιτική της και δεν δέχεται ούτε επιμέρους προτάσεις, τις πιο ανώδυνες, για να κρατήσει έστω και τα προσχήματα. Δεν δέχθηκε καμία. Και όχι μόνο, αλλά αυτό που είναι άξιο απορίας είναι ότι δεν απαντάει στα ζητήματα. 
      Εγώ, όμως, θα επιμείνω ότι στο κλείσιμο της συζήτησης επί των άρθρων, πριν από την ψηφοφορία, θέλω απάντηση σε δύο ζητήματα. Το ένα έχει να κάνει ότι στο γραπτό κείμενο είπαν ομόφωνα όλες οι πτέρυγες ότι έχουν συμφωνήσει να αναφέρεται η φράση «επικινδύνων συνθηκών» -γι’ αυτό δίδεται το επίδομα- και ο Υπουργός είπε ότι συμφωνεί και θα εγγραφεί. 
      Παρακαλώ, αυτό πρέπει να εγγραφεί και να ειπωθεί και να καταχωριστεί στα Πρακτικά ότι υπάρχει αλλαγή. Να καταγραφεί αυτό.
      Το δεύτερο ζήτημα είναι ότι δεν μου απαντήθηκε –και έχω ρωτήσει επανειλημμένως- εάν οι αγωνιστές της Κύπρου που τους δίνετε αυτό το διπλάσιο του χρόνου, θα το πληρώσουν. Εάν το εξαγοράσουν, πείτε το τουλάχιστον για να το ακούσουν, γιατί είναι ντροπή! Νομίζω ότι έχετε υποχρέωση να απαντήσετε σ’ αυτό.
      Συνολικά, έχω να πω ότι η αντιπαράθεση κυμάνθηκε στο σκέλος των επιδομάτων. Αυτή είναι η κατάσταση. Βεβαίως, για το ΠΑ.ΣΟ.Κ. και Νέα Δημοκρατία είναι φανερό. Καμιά φορά, κύριοι Βουλευτές από τη μεριά της Αντιπολίτευσης, όταν συζητάμε, μου λέτε ότι έχω αχρωματοψία, δεν βλέπω το μπλε και το πράσινο χρώμα. Εγώ βλέπω ένα πράγμα –δεν ξέρω αν είναι μπλε ή πράσινο- ότι δηλαδή η κατώτατη σύνταξη του δημοσίου ήταν 308 ευρώ όταν ήρθαμε εδώ και βγαίνοντας παίρνει από 308 ευρώ έως 356 ευρώ, 17 ευρώ παραπάνω συν το 14,5 των ειδικών συνθηκών. Τώρα, μπλε ή πράσινο χρώμα είναι αυτό, το αποτέλεσμα είναι αυτή η κατάσταση. Συμπεράσματα ο κόσμος βέβαια πρέπει να βγάλει.
      Όμως, τελειώνοντας, επιτρέψτε μου να αναφερθώ εν τάχει στο ζήτημα που έχει προκύψει με την πρόταση που έχουν κάνει οι Βουλευτές από το ΠΑ.ΣΟ.Κ. μ’ αυτή τη σχετική τροπολογία. Δεν γενικεύει τη συζήτηση ούτε γίνεται συζήτηση. Έβαλε ένα θέμα και περιμένει απάντηση από την Κυβέρνηση.
      Εγώ θέλω να πω το εξής: Πρώτα απ’ όλα, πρέπει να απαντήσει η Κυβέρνηση –και έπρεπε να έχει απαντήσει από την πρώτη στιγμή που συζητάμε και όχι αυτή την ώρα που τελειώνει το θέμα της πρώτης συζήτησης- ότι αν ήθελε πραγματικά να κουβεντιαστεί η τροπολογία, θα ήταν εμπρόθεσμη με βάση τον Κανονισμό. Όμως, εγώ μένω στο ουσιαστικό. Μπορεί όμως να ξαναγίνει και να κουβεντιαστεί στο επόμενο νομοσχέδιο και να γίνει η συζήτηση των τροπολογιών την επόμενη Πέμπτη.
      ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, δεν είναι έτσι.
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, θα είχα τελειώσει, αν δεν με διακόπτατε. Να είστε καλά.
      Αυτό που θέλω να πω είναι ότι το κόμμα μας στηρίζει με όλες του τις δυνάμεις οποιεσδήποτε νομοθετικές πρωτοβουλίες θα υπάρξουν –βέβαια, δεν είναι ζήτημα μόνο νομοθετικών πρωτοβουλιών- ώστε ο κόσμος που δουλεύει στο «FLASH» να διατηρήσει τη δουλειά του, όλοι, οι πάντες, με ανοιχτό σταθμό. Όμως, θέλουμε να συζητηθεί αυτή η τροπολογία. Το επιζητούμε, γιατί πραγματικά θα αποκαλυφθούν αυτή τη στιγμή και οι προθέσεις των Βουλευτών του ΠΑ.ΣΟ.Κ. που κάνουν πρόταση γι’ αυτήν την τροπολογία, για την οποία είμαι σίγουρη ότι και οι ίδιοι οι εργαζόμενοι στο «FLASH» θα τρομάξουν όταν τη δουν, διότι ούτε τους εξασφαλίζει αυτή η τροπολογία ούτε βάζει ζητήματα τα οποία εξασφαλίζουν το μέλλον τους. Και είναι ένα πρόβλημα αυτό για τις προθέσεις. Θέλουμε πολύ, λοιπόν, να κουβεντιαστεί από την Κυβέρνηση αυτή η τροπολογία.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, δεν υπάρχει άλλος ομιλητής.
      Κηρύσσεται περαιωμένη η συζήτηση επί της ενότητας των άρθρων 1-11 και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 6 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 7 όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό όπως τροποποιήθηκε από τον κύριο Υπουργό ομοφώνως.
      Ερωτάται το Σώμα: Γίνεται δεκτό το άρθρο 8 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό  ως έχει ομοφώνως.
      Ερωτάται το Σώμα: Γίνεται δεκτό το άρθρο 9 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία. 
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 10 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 11 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό  ως έχει ομοφώνως.
      Εισερχόμεθα στη συζήτηση των τροπολογιών. 
      Υπάρχουν δύο υπουργικές τροπολογίες, εννέα εμπρόθεσμες Βουλευτών και δύο εκπρόθεσμες. Πρώτα θα συζητηθούν οι  υπουργικές τροπολογίες. 
      Πρώτη είναι η με γενικό αριθμό 454 και ειδικό 114/30-9-2005 που υπογράφει ο Υπουργός Οικονομίας και Οικονομικών κ. Αλογοσκούφης και ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος και αφορά τη σύσταση νέου Τμήματος στη Διεύθυνση Μισθολογίου του Γενικού Λογιστηρίου του Κράτους του Υπουργείου Οικονομίας και Οικονομικών και με κατανομή των αρμοδιοτήτων της. 
      Κύριε Υπουργέ, θέλετε να πάρετε το λόγο;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, με την τροπολογία αυτή δημιουργείται και τρίτο Τμήμα στη Διεύθυνση Μισθολογίου του Γενικού Λογιστηρίου του Κράτους, ένα Τμήμα το οποίο θα καλύπτει τις αποδοχές του προσωπικού το οποίο μισθοδοτείται με ειδικά μισθολόγια και επομένως, απλώς αναδιατυπώνεται ολόκληρο το σχετικό άρθρο 24 του προεδρικού διατάγματος 284/1988.
      ΠΡΟΕΔΡΕΥΩΝ (Γεώργιος Σούρλας): Θέλει κάποιος συνάδελφος να πάρει το λόγο; Ο κ. Γεωργακόπουλος και ο κ. Κουβέλης. 
      Ορίστε, κύριε Γεωργακόπουλε, έχετε το λόγο. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κάποια στιγμή θα πρέπει τα Υπουργεία και το Υπουργείο Οικονομικών να ολοκληρώσουν τον  οργανισμό τους. Είναι δυνατόν ένα Υπουργείο να έχει έξι διευθύνσεις προσωπικού; Έξι Διευθύνσεις Προσωπικού έχει το Υπουργείο Οικονομικών. Και τώρα δημιουργούμε και άλλο Τμήμα Μισθολογίου στη Διεύθυνση Μισθολογίου; Έλεος πια! Αν θέλετε να βολέψετε κάποιον, πείτε το. Δεν πρόκειται περί εύρυθμης λειτουργίας των υπηρεσιών. Δυσκολία φέρνει, προσκόμματα δημιουργεί και δεν λύνει το πρόβλημα. 
      Εμείς δεν την ψηφίζουμε, γιατί πιστεύουμε ότι πρέπει να γίνει μια ολοκληρωμένη αναδιοργάνωση του Υπουργείου Οικονομικών που είναι το νευραλγικότερο Υπουργείο για την είσπραξη των εσόδων, εκεί δηλαδή που έχει αποτύχει παταγωδώς η Κυβέρνηση. 
      ΠΡΟΕΔΡΕΥΩΝ (Γεώργιος Σούρλας):  Ο Κοινοβουλευτικός Εκπρόσωπος του Συνασπισμού κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, πρόκειται για μια αποσπασματική ρύθμιση. Πράγματι εκκρεμεί το συνολικότερο ζήτημα της διάρθρωσης του Υπουργείου και κατά τούτο διαφωνώ με την τροπολογία. 
      ΠΡΟΕΔΡΕΥΩΝ (Γεώργιος Σούρλας):  Η ειδική αγορήτρια του Κομμουνιστικού Κόμματος Ελλάδος κ. Ελπίδα Παντελάκη έχει το λόγο. 
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, γνωρίζετε τις απόψεις μας και στη συζήτηση επί της αρχής βάλαμε ζητήματα για τη Δημόσια Διοίκηση γενικότερα, στα οποία διαφωνούμε. Σ΄ αυτό, όμως, θα συμφωνήσουμε. Είναι ένα λειτουργικό ζήτημα και θα συμφωνήσουμε. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας):  Ερωτάται το Σώμα: Γίνεται δεκτή η τροπολογία με γενικό αριθμό 454 και ειδικό 114;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 454 και ειδικό 114 έγινε δεκτή κατά πλειοψηφία και εντάσσεται στο σχέδιο νόμου ως ίδιον άρθρο. 
      Εισερχόμεθα στη συζήτηση της τροπολογίας με γενικό αριθμό 457 και ειδικό 117/30-9-2005, των Υπουργών κυρίων Αλογοσκούφη, Σιούφα, Παναγιωτόπουλου και Κακλαμάνη: «Νέος τρόπος καθορισμού των τιμών των φαρμάκων».
      Υπάρχει κάποιος εκ των κυρίων συναδέλφων που θα ήθελε το λόγο;
      ΚΩΝΣΤΑΝΤΙΝΟΣ ΓΕΙΤΟΝΑΣ: Θα γραφτούμε με κάρτα, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Μπορείτε να γραφτείτε. Θα αρχίσουμε βέβαια, όπως πάντα, με τους εισηγητές. Θα έχουμε το χρόνο να κάνουμε τον κατάλογο. Οι συνεργάτες του Προεδρείου γράφουν. 
      Κύριε Υπουργέ, θέλετε να ακούσετε πρώτα τους εισηγητές και τους συναδέλφους;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα ήθελα να πάρω εγώ πρώτα το λόγο, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης):  Η τροπολογία αυτή έρχεται, προκειμένου να υλοποιηθεί η νέα τιμολογιακή πολιτική της Κυβέρνησης στα φάρμακα, μετά μάλιστα και την απόφαση του Συμβουλίου Επικρατείας που έκρινε αντισυνταγματική τη μέχρι σήμερα ρύθμιση.
      Όπως αναφέρεται στην τροπολογία, ρυθμίζεται ο τρόπος με τον οποίο θα καθορίζονται οι τιμές με δύο συν μία χώρες. Θα είναι δύο χώρες από την Ευρώπη των δεκαπέντε και μία από τις δέκα χώρες της διεύρυνσης, δηλαδή οι τρεις φθηνότερες χώρες. 
      Επιπλέον, καθορίζει ότι, όταν λήγει το πατέντο στα φάρμακα, θα υπάρχει μείωση της τιμής κατά 20%. Επιβάλλει αυστηρά πρόστιμα σε όσες φαρμακευτικές επιχειρήσεις δηλώνουν ψευδή στοιχεία όσον αφορά τις τιμές που ισχύουν στις άλλες χώρες και καθορίζει ότι θα υπάρχει επιστροφή στα ταμεία, ανάλογα με τον τζίρο, τις πωλήσεις, που κάθε φαρμακευτική εταιρεία κάνει στα ταμεία. 
      Τέλος, αναμορφώνεται η Επιτροπή Φαρμάκων και μπαίνουν δύο επιπλέον μέλη, ένας εκπρόσωπος του Υπουργείου Υγείας και ένας ακόμη εκπρόσωπος της φαρμακευτικής αγοράς. Και αυτό γίνεται, διότι ήταν μόνο εκπρόσωποι των ξένων και πολυεθνικών εταιρειών και δεν υπήρχε εκπρόσωπος της ελληνικής φαρμακοβιομηχανίας.
      Ευχαριστώ πολύ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν υπήρχε εκπρόσωπος των εργοδοτών;
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, θα τα πείτε αυτά, όταν πάρετε το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μία διευκρίνιση ζήτησα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θα σας ακούσει ο Υπουργός προσεκτικά, όταν θα μιλήσετε.
      Το λόγο έχει ο εισηγητής του ΠΑ.ΣΟ.Κ. κ. Γεωργακόπουλος.
      ΙΩΑΝΝΗΣ ΜΑΝΩΛΗΣ: Κύριε Πρόεδρε, δεν μου δώσατε το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, σας ζητώ συγγνώμη, αλλά πρέπει να δώσω το λόγο στον κ. Μανώλη. Δεν τον είχα αντιληφθεί.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αν και μου έχετε δώσει το λόγο, για την τάξη, κύριε Πρόεδρε, το επιτρέπω.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Γεωργακόπουλε.
      Το λόγο έχει ο κ. Μανώλης.
      ΙΩΑΝΝΗΣ ΜΑΝΩΛΗΣ: Κύριε Πρόεδρε, κυρίες και κύριοι συνάδελφοι, για να δούμε πόσο χρήσιμη είναι αυτή η τροπολογία, θα πρέπει να δούμε την ιστορία της πολιτικής για το φάρμακο και τι ίσχυε μέχρι σήμερα από τις προηγούμενες κυβερνήσεις. Νομίζω ότι θα συμφωνήσουμε, αν δούμε πρακτικά τι συνέβαινε μέχρι σήμερα, ότι τα τελευταία χρόνια έχει αλλάξει η σχέση των παραγόμενων φαρμάκων στη χώρα μας σε σχέση με τα εισαγόμενα φάρμακα. Εκεί που παλιότερα είχαμε το 70% των φαρμάκων να παρασκευάζονται στη χώρα μας και το 30% να εισάγονται από τις άλλες χώρες, σήμερα έχει αντιστραφεί αυτό το ποσοστό. Δηλαδή, το εισαγόμενο φάρμακο είναι περίπου στο 70% και το παρασκευαζόμενο φάρμακο στην Ελλάδα είναι στο 30%. 
      Άρα υπάρχουν επιπτώσεις από αυτές τις πολιτικές και κυρίως στην ανεργία. Ψάχνουμε να βρούμε, δηλαδή, γιατί αυξάνεται η ανεργία στη χώρα μας. Λέμε γιατί φεύγουν οι επιχειρήσεις από την Ελλάδα και νωρίτερα ακούσαμε την κριτική, όπως ακούμε τελευταία, ότι μειώσαμε τη φορολογία στις επιχειρήσεις. Μα το αποτέλεσμα που είχαμε μέχρι σήμερα ήταν να φεύγουν επιχειρήσεις και να αυξάνεται η ανεργία στην Ελλάδα. Αν δεν κάνουμε έτσι, μπορεί να μείνουμε με την ικανοποίηση ότι φορολογούμε το κεφάλαιο και να ακούσουμε και άλλες παρατάξεις να ζητούν να του αυξήσουμε τη φορολογία, αλλά κεφάλαιο στην Ελλάδα, για να φορολογηθεί, δεν θα υπάρχει. Δηλαδή, η λογική που λέει ότι ανατρέπουμε με την πολιτική μας αυτήν τη σχέση δεν ευνοεί τις πολυεθνικές εταιρείες; Δεν μειώνει την απασχόληση στην Ελλάδα; Αυτά ήταν τα αποτελέσματα. Αν ισχυρίζεστε ότι πρέπει να ακολουθήσουμε την πολιτική σας, η πολιτική σας μας έφθασε εδώ που μας έφθασε, η πολιτική σας ενίσχυσε τις πολυεθνικές και μείωσε κατά επτά χιλιάδες τις θέσεις εργασίας στην Ελλάδα. Άρα λοιπόν, δεν θεωρώ ότι μπορεί κανείς να υποστηρίξει σοβαρά αυτό που ισχύει σήμερα.
      Τι γίνεται με τη συγκεκριμένη παρέμβαση; Πέρα από το γεγονός ότι είχαμε συνεχείς παρεμβάσεις και προειδοποιήσεις από την Ευρωπαϊκή Ένωση μέχρι σήμερα, πέρα από αυτό που είπε ο Υπουργός, είχε κριθεί αντισυνταγματικός αυτός ο νόμος από το Συμβούλιο της Επικρατείας. Δεν μπορούσε, δηλαδή, να μην υπάρξει διαφορετική ρύθμιση, όταν το Συμβούλιο της Επικρατείας έρχεται και κρίνει αντισυνταγματική μία διάταξη. Εκτός και αν εκεί που μας βολεύει λέμε άλλα και εκεί που δεν μας βολεύει, σε σχέση με το Συμβούλιο της Επικρατείας, λέμε άλλα. Τι γίνεται, λοιπόν, με αυτό; 
       Μία τρίτη επίπτωση που είχαμε μέχρι σήμερα, ήταν να έχουμε φάρμακα εισαγωγής με τη χαμηλότερη τιμή άμεσα, ενώ όταν ήταν οι ελληνικές εταιρείες, για να φθάσουν να βάλουν τη χαμηλότερη τιμή, έπρεπε να κάνουν ένα σωρό διαδικασίες και να περάσουν εμπόδια.
      Με την πολιτική σήμερα τι γίνεται; Πρώτον, προσαρμόζεται η πολιτική μας με τον χαμηλότερο μέσο όρο τριών χωρών της Ευρωπαϊκής Ένωσης, δυο από τις δεκαπέντε χώρες  και μια από τις χώρες της διεύρυνσης. Αυτό θα οδηγήσει σε μεσοσταθμική μείωση των τιμών.
      ΚΩΝΣΤΑΝΤΙΝΟΣ ΓΕΙΤΟΝΑΣ: Την Ελβετία γιατί τη βάλατε;
      ΣΩΚΡΑΤΗΣ ΚΟΣΜΙΔΗΣ: (Δεν ακούστηκε).
      ΙΩΑΝΝΗΣ ΜΑΝΩΛΗΣ: Κύριε συνάδελφε, θα μιλήσετε μετά και θα πείτε αυτά που θέλετε να πείτε και θα ακούσετε και τις απαντήσεις από τους κυρίους Υπουργούς. Εγώ σας είπα τι συνέβαινε μέχρι σήμερα. Αν υπερασπίζεστε αυτήν την πολιτική, βγείτε και πείτε ότι θέλουμε εισαγόμενο φάρμακο, ότι θέλουμε να στηρίξουμε τις πολυεθνικές εταιρείες. Είναι δικαίωμά σας να το πείτε. Εξ άλλου δεν είναι η πρώτη φορά που όλα αυτά τα χρόνια στηρίζατε οικονομικά συμφέροντα. Όλα αυτά τα χρόνια στηρίζατε οικονομικά συμφέροντα και γι’ αυτό φθάσατε την ανεργία στο 12%, αν θέλετε να τα ακούσετε.
      Μετά έχουμε άρση των εμποδίων και των αντικινήτρων για την ελληνική βιομηχανία και άρα αύξηση θέσεων απασχόλησης. Έχουμε συμβολή στη μείωση της τιμής των φαρμάκων όταν λήγει το λεγόμενο πατέντο και έχουμε επιστροφή χρημάτων ανάλογα με το τζίρο στα ασφαλιστικά ταμεία. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής του ΠΑ.ΣΟ.Κ. κ. Γεωργακόπουλος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, πριν από ένα μήνα περίπου δόθηκε στη δημοσιότητα ένα σχέδιο νόμου από το Υπουργείο Υγείας για το φάρμακο. Πιστεύω ότι εκεί μέσα συμπεριελαμβάνετο και η συγκεκριμένη τροπολογία για την τιμολόγηση των φαρμάκων. Και η απορία μου είναι τι είναι εκείνο το οποίο έκανε την Κυβέρνηση να βγάλει αυτή τη διάταξη από το μεγάλο νόμο που θα ερχόταν για το φάρμακο και να τη φέρει να περάσει εδώ ως τροπολογία σε ένα άσχετο νομοσχέδιο. Δεν έχει καμιά σχέση η σύνταξη με το φάρμακο. Κανονικά θα έπρεπε το Προεδρείο της Βουλής να μη δεχθεί να συζητηθεί αυτή η συγκεκριμένη τροπολογία για την τιμή του φαρμάκου στο νομοσχέδιο που αφορά τις συντάξεις. Παρ’ όλα αυτά όμως η Κυβέρνηση επιμένει ότι με τη διάταξη αυτή το φάρμακο θα γίνει φθηνότερο.
      Κύριε Υφυπουργέ, εδώ είσαστε και εδώ είμαστε. Το φάρμακο θα γίνει ακριβότερο για τους εξής απλούς λόγους. Ενώ μέχρι τώρα ήταν από τη φθηνότερη χώρα της Ευρωπαϊκής Ένωσης, τώρα πάμε στο μέσο όρο των τριών φθηνοτέρων χωρών συν την Ελβετία. Γιατί η  Ελβετία; Επειδή έχει ακριβό φάρμακο; Και γιατί βάζουμε το μεσοσταθμικό των τριών φθηνοτέρων χωρών και όχι τη φθηνότερη. Θα γίνει φθηνότερο το φάρμακο; Ασφαλώς όχι. Θα γίνει ακριβότερο. Άρα αυτό ευνοεί τα συμφέροντα των εμπόρων του φαρμάκου και των βιομηχανιών. Δεν υπάρχει άλλη εξήγηση. 
      Η πολιτική την οποία κάναμε εμείς το 1997 έφερε μια μείωση των τιμών του φαρμάκου 6% και 10% με άμεση ωφέλεια στα ταμεία και το δημόσιο από τον έναν χρόνο στον άλλο περίπου 70.000.000.000 δραχμές, αν δεν το θυμάσθε. 
      Γιατί λέτε ότι πρέπει να είναι 20% η τιμή του πρωτοτύπου όταν μπορεί να έχει πέσει 50%; Γιατί λοιπόν θα πρέπει να είναι 20% η πατέντα; Ποιος είναι ο λόγος; Απλώς για να είναι αυξημένη η τιμή των φαρμάκων η οποία θα φθάσει στον καταναλωτή. 
      Με όλα αυτά τα οποία κάνετε, δεν γίνεται τίποτα άλλο παρά οι τιμές των φαρμάκων να αυξηθούν. 
      Όσον αφορά τώρα την αντισυνταγματικότητα ή όχι της διάταξης την οποία είχε ψηφίσει το ΠΑ.ΣΟ.Κ. και το Συμβούλιο της Επικρατείας την έβγαλε αντισυνταγματική, δεν θα πω τίποτε εγώ μια και θα μιλήσει ο κ. Βενιζέλος, διότι είμαι βέβαιος ότι εκείνος θα επιχειρηματολογήσει πολύ πιο καλύτερα από εμένα, δεδομένου ότι δεν έχει καμιά στήριξη αυτή η λογική την οποία λέτε στην εισηγητική σας έκθεση. 
      Παίρνετε χωριστά τις δυο χώρες των δεκαπέντε και μια χώρα από τις νεοεισερχόμενες στην Ευρωπαϊκή Ένωση. Δεν παίρνετε τις τρεις φθηνότερες χώρες της Ευρωπαϊκής Ένωσης. Γιατί δεν το κάνετε αυτό; Ποιος είναι ο λόγος; Γιατί προφανώς θα ήταν φθηνότερες οι τιμές, θα ήταν φθηνότερη η τιμολόγηση. 
      Και μην κουνάτε έτσι το χέρι σας, κύριε Υφυπουργέ, γιατί αυτά είναι η απλή λογική. Τα πρακτικά φάρμακα θα αυξηθούν. Το 3% που δώσατε στους συνταξιούχους τους το έχετε πάρει ήδη με την αύξηση της τιμής των φαρμάκων.
      Όπως πέρσι τους πήρατε την αύξηση που τους δώσατε με την αύξηση του Φ.Π.Α., φέτος τους την παίρνετε με την αύξηση των φαρμάκων. Με γεια σας, με χαρά σας! Και θα δείτε, πόσο θα αυξάνεται η ικανοποίηση των λαϊκών στρωμάτων από την οικονομική πολιτική της Κυβέρνησης.
      ΠΡΟΕΔΡΕΥΩΝ (Γεώργιος Σούρλας): Το λόγο έχει η ειδική αγορήτρια του Κ.Κ.Ε. κ. Ελπίδα Παντελάκη.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. Νομίζω ότι δεν χρειάζεται επιχειρηματολογία εάν θα έχουμε πιο ακριβό φάρμακο ή όχι. Αυτό είναι σαφές ότι θα επιβαρυνθεί περισσότερο το λαϊκό εισόδημα, ιδιαίτερα οι χαμηλοσυνταξιούχοι με αυτήν τη ρύθμιση. Όμως πρέπει να δούμε ποια είναι η αιτία. 
      Δεν είναι το θέμα να υπάρχει αντιπαράθεση, γιατί να είναι τόσο πιο πάνω ή πιο κάτω. Ποιο είναι το πρόβλημα; Και εδώ το πρόβλημα με την πολιτική στο φάρμακο έχει πολλά χρόνια πίσω και έχει επιδεινωθεί η κατάσταση σήμερα ιδιαίτερα, βέβαια συνολικότερα στην υγεία, αλλά θα επικεντρωθώ μόνο στην πολιτική του φαρμάκου. 
      Ιδιαίτερα τα πράγματα άρχισαν από το 1990. Από το 1990 έως το 2003  θα δώσω ορισμένα στοιχεία. Στη συζήτηση επί της αρχής ήμουν αναλυτική, τώρα λόγω συντομίας χρόνου, θα δώσω λίγα στοιχεία σε σχέση με τα κέρδη και το διάστημα που κέρδισαν οι φαρμακοβιομήχανοι. Είχαμε την απελευθέρωση ανταγωνιστικότητας στην οικονομία. Έχεις λοιπόν ένα κλάδο ο οποίος σταδιακά ήταν ανθηρός στη χώρα μας, που είχαμε κρατική φαρμακοβιομηχανία, είχαμε εγχώρια παραγωγή φαρμάκων. Σωστά είπε ο εισηγητής της Νέας Δημοκρατίας ότι στο παραγόμενο φάρμακο και στο εισαγόμενο η σχέση ήταν εβδομήντα-τριάντα. Αυτό ακριβώς έχει αντιστραφεί. Γιατί έχει αντιστραφεί; Και σ’ αυτές τις συνθήκες και με αυτήν την πολιτική που υπήρχε εκείνα τα χρόνια, τη δεκαετία του ’90 και πολύ πιο μπροστά βεβαίως είχες κρατική φαρμακοβιομηχανία. Και γι’ αυτό ακριβώς είχες ένα σχεδιασμό, είχες, ας πούμε, μία τιμολογιακή πολιτική στα χέρια σου. Μ’ αυτήν την πολιτική, όχι ότι ήταν λυμένα και εμείς συμφωνήσαμε σε όλα. 
      Αυτά, λοιπόν, διαλύθηκαν και διαλύθηκαν οριστικά το 1996. Μάλιστα είχα και προσωπική εμπειρία εκείνα τα χρόνια ιδιαίτερα στη «ΧΡΩΠΕΙ» που έβγαζε εξήντα φάρμακα δικά της μόνο. Διαλύθηκε, λοιπόν, και από εκεί και πέρα αρχίζει η πορεία που φθάσαμε σήμερα εδώ.
      Στο διάστημα αυτό, από το 1990 έως το 2003 οι φαρμακευτικές δαπάνες αυξήθηκαν εννέα φορές, όταν το ίδιο διάστημα οι ποσότητες που πουλήθηκαν ούτε καν διπλασιάστηκαν. Εδώ δηλαδή, υπήρχε η πλήρης αισχροκέρδεια. Δηλαδή, οι φαρμακευτικές δαπάνες που πλήρωναν τα ασφαλιστικά ταμεία και οι ασφαλισμένοι αυξήθηκαν, όχι ως αποτέλεσμα της αύξησης της κατανάλωσης, αλλά ως αποτέλεσμα της αισχροκέρδειας των επιχειρηματιών που δραστηριοποιούνται στο χώρο. Βεβαίως, η προηγούμενη κυβέρνηση όχι απλώς ήταν θεατής και δεν ήλεγχε την κατάσταση, αλλά την υποβοηθούσε κιόλας και πριμοδότησε όλη αυτήν την πορεία, την καταστροφική πορεία σε σχέση με τη λεηλασία αυτής της κατάστασης και του κλεισίματος της φαρμακοβιομηχανίας. Και έχει τεράστιες πολιτικές ευθύνες.
      Έρχεται η Κυβέρνηση της Νέας Δημοκρατίας, συνεχίζει απτόητη και μάλιστα δικαιολογεί κιόλας και βάζει άλλοθι δικαστικά ζητήματα το Συμβούλιο Επικρατείας. Είναι πολιτικό το ζήτημα, αυτή η πολιτική ακολουθείται σ΄ όλη την Ευρωπαϊκή Ένωση. Και λέει μάλιστα, έχει τους εξής τρεις ισχυρισμούς που θέλω να απαντήσω. Πρώτο, ότι καθιερώνεται πλαίσιο, λέει, αυστηρών διοικητικών κυρώσεων και πρόστιμα μέσα εάν δεν ακολουθήσουν τις οδηγίες οι φαρμακοβιομήχανοι. Και, λοιπόν; Με πρόστιμα ή χωρίς πρόστιμα θα ακριβοπληρώνεται το φάρμακο από τον κόσμο. 
      Δεύτερον, λέει, επιστροφή των φαρμάκων θα έχουμε στα ασφαλιστικά ταμεία από τις φαρμακοβιομηχανίες. Αυτό εξυπηρετεί προπαγανδιστικούς στόχους και μόνο. Γιατί αυτό που θα γίνει, είναι ότι επιστρέφεται για όσο διάστημα ισχύει η διαφορά μεταξύ της τιμής αναφοράς και της τιμής πώλησης, αφού βεβαίως έχουν εξασφαλίσει το υπερκέρδος τους.
       Αλλά έρχεται και το καλύτερο: Μας λέει, τι θέλετε; Αυτή η ρύθμιση σημαίνει ότι η Ελλάδα θα έχει εγχώρια παραγωγή φαρμάκου. Και λοιπόν; Ποιος θα την κάνει την εγχώρια παραγωγή φαρμάκου; Δηλαδή είναι άλλη η πολυεθνική εταιρεία που έχει την έδρα της στο εξωτερικό και άλλη η πολυεθνική εταιρεία που έχει την έδρα της στην Ελλάδα; Ποιος κοροϊδεύει ποιον; Θα κερδίσουν οι φαρμακοβιομήχανοι στην Ελλάδα που θα βγάζουν το εγχώριο φάρμακο στην πατρίδα, θα κερδίζουν εκείνοι και ο κόσμος θα χρυσοπληρώνει. Και ποιος θα κάνει την έρευνα; Υπάρχει συνδυασμός; Όχι. Από ποιον υπάρχει σχεδιασμός; Από τις φαρμακοεταιρίες για τις φαρμακοεταιρίες. Εξάλλου είναι γνωστό ότι η φαρμακοβιομηχανία συνολικότερα διεθνώς είναι η πιο κερδοφόρα επιχείρηση. Αλλά και στη χώρα μας, η φαρμακευτική δαπάνη, το 2002 –γιατί αυτά είναι τα τελευταία διαθέσιμα στοιχεία που έχουμε- ανήλθε σε 2.000.000.000 ευρώ, δηλαδή στο 15% της συνολικής δαπάνης υγείας.
      Να για ποιους λόγους λέμε ότι είναι αδιέξοδη αυτή η οικονομική πολιτική, αυτό το πρόγραμμα της ανταγωνιστικότητας που υπάρχει. Έναν, έναν κλάδο ξεχωριστά να τον πάρεις, δεν σου επιτρέπεται από τα ίδια τα πράγματα να ασκήσεις κοινωνική πολιτική, γιατί δεν έχει το κράτος τίποτα στα χέρια του. Τα παραδίδει στους ιδιώτες. Άρα ανάπτυξη με μοχλό το ιδιωτικό κεφάλαιο εξυπηρετεί μόνο το ιδιωτικό κεφάλαιο. 
      Και όσο γι’ αυτά που λέγονται για επενδύσεις και όλα αυτά, θα κάνουν επενδύσεις. Ποιος θα κερδίσει; Κερδίζουν οι ίδιοι και κάνουν επενδύσεις στην κατεύθυνση που θέλουν εκείνοι, που θα τους αποδώσει περισσότερα κέρδη. Τα αποτελέσματα και η εικόνα που υπάρχει, που ζούμε, που βιώνει ο εργατικός κόσμος είναι πραγματική, εκτός αν μπορείτε να πείσετε ότι αυτό που βλέπουμε και βιώνουμε είναι οφθαλμαπάτη.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Συνασπισμού κ. Κουβέλης.
      ΦΩΤΗΣ ΚΟΥΒΕΛΗΣ: Κύριε Πρόεδρε, η Κυβέρνηση επικαλείται την απόφαση του Συμβουλίου της Επικρατείας. Κύριε Υφυπουργέ, θέλω να σας πω ότι διαφωνώ με την απόφαση του Συμβουλίου της Επικρατείας. Δεν μπορώ να καταλάβω γιατί το Συμβούλιο της Επικρατείας κατά πλειοψηφία εδέχθη ότι είναι αντισυνταγματική η ρύθμιση. Γνωρίζω ότι επικαλέσθη τη μη απόδειξη του πραγματικού κόστους. Εάν θέλατε να υπερασπιστείτε τη ρύθμιση, θα μπορούσατε περίφημα να διατυπώσετε ρύθμιση η οποία θα οδηγούσε στην απόδειξη του κόστους, έτσι ώστε να μην έχουμε ζητήματα αντισυνταγματικότητας, που πραγματικά θεωρώ ότι ήταν μια υπερβολή εκ μέρους του Συμβουλίου της Επικρατείας. Και σπεύδω να πω ότι δικαιούμαι να κρίνω τις αποφάσεις των δικαστηρίων και τούτο ανεξάρτητα από την υποχρέωση να τις σέβεται κανείς. Τις σέβομαι, αλλά νομίζω ότι είχατε περιθώριο, αν θέλατε πραγματικά να ερμηνεύσετε την απόφαση του Συμβουλίου της Επικρατείας, να επιλέξετε διατάξεις σύμφωνα με τις οποίες θα απεδεικνύετο κάθε φορά το κόστος της παραγωγής των φαρμάκων. 
      Περαιτέρω –και είναι προφανές ότι καταψηφίζω τη σχετική τροπολογία- τα μεγάλα προβλήματα είναι άλλα στο χώρο του φαρμάκου. Συνομολογώ βεβαίως την άποψη του κ. Γεωργακόπουλου ότι φέρατε σ’ ένα άσχετο νομοσχέδιο μια ρύθμιση η οποία αφορά σ’ ένα σημαντικό ζήτημα, που οφείλατε με ένα αυτοτελές νομοσχέδιο να έρθετε εδώ στη Βουλή, για να συζητήσουμε. Ο Ε.Ο.Φ., αντί να ενισχυθεί ο ρόλος του, όπως απαιτούν οι σημερινές συνθήκες, όχι μόνο δεν στελεχώνεται –αυτά είναι τα προβλήματα- με επιστημονικό προσωπικό, αλλά συνεχώς αποψιλώνεται από ικανά στελέχη. Οι ελλείψεις σε βασικά και αναντικατάστατα φάρμακα λόγω των οικονομικά επικερδών παράλληλων εξαγωγών συνεχίζονται, παρά τις κατά καιρούς διαβεβαιώσεις των αρμοδίων ότι πρώτα θα καλύπτεται η εγχώρια ζήτηση. 
      Στο θέμα της τιμολόγησης των φαρμάκων επικρατεί πραγματικό χάος και σύγχυση τεράστια. Στα φάρμακα αυξάνεται η τιμή τους, για να μειωθεί στην επόμενη ανατίμηση και να ξανά αυξηθεί στην επόμενη ανατίμηση, όπως έγινε στις ανατιμήσεις του Μαρτίου. Το γνωρίζετε, κύριε Παπαθανασίου. Και για πρώτη φορά δημόσια στη συνεδρίαση της Επιτροπής Τιμών των Φαρμάκων αρμόδιος παράγοντας δήλωσε «ότι είναι πολιτική απόφαση η τιμή συγκεκριμένου φαρμάκου», πράγμα που γράφτηκε και στον Τύπο. Αποτέλεσμα αυτής της τιμολογιακής πολιτικής είναι η συρρίκνωση της εγχώριας παραγωγής και από το 65% εγχωρίως παραγομένων φαρμάκων ή συσκευαζομένων πριν από δέκα χρόνια, σήμερα να είμαστε στο 90% με εισαγόμενα και μόλις κατά 10% να έχουμε εγχώρια παραγωγή.
      Μου επικαλείστε τώρα το Συμβούλιο της Επικρατείας. Σας δίνω λύση, αν είστε ειλικρινής. Ερμηνεύστε σωστά την απόφαση και οδηγήστε τα πράγματα στο να υπάρχει μια ρύθμιση, για να αποδεικνύεται το εκάστοτε πραγματικό κόστος έτσι, ώστε να μην έχουμε τον έλεγχο της αποφάσεως του Συμβουλίου της Επικρατείας. Με τη ρύθμιση που κάνετε διευκολύνετε την αύξηση της τιμής των φαρμάκων, επιβαρύνετε το λαϊκό εισόδημα και είναι προφανές μετά από αυτά ότι δεν είναι δυνατό να συμφωνήσουμε με τη ρύθμιση που εισάγεται απαραδέκτως –θα έλεγα- με τροπολογία.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, για δεύτερη φορά μέσα σε οκτώ μήνες το Υπουργείο Υγείας έδωσε για δημόσια διαβούλευση ένα προσχέδιο νόμου για τα φάρμακα που φέρεται να συνυπογράφει και ο Υπουργός Ανάπτυξης ως συναρμόδιος Υπουργός.
      Αυτό έγινε πριν από ένα μήνα για δεύτερη φορά. Για πρώτη φορά αυτό συνέβη το Νοέμβριο του περασμένου έτους. 
      Ενώ υποτίθεται ότι οι κοινωνικοί εταίροι και οι επιστημονικοί φορείς συζητούν ένα συνολικό σχέδιο νόμου για το φάρμακο, το Υπουργείο Ανάπτυξης εμβόλιμα, σε άσχετο νομοσχέδιο εισάγει αυτήν την τροπολογία με την οποία επιβαρύνονται και μάλιστα σε εντυπωσιακό βαθμό τα ασφαλιστικά ταμεία και οι Έλληνες πολίτες οι ασφαλισμένοι, διότι και οι ασφαλισμένοι συμμετέχουν στην κάλυψη της φαρμακευτικής δαπάνης. Έτσι, έχουμε μία νομοθετική ρύθμιση που επιβαρύνει το δημόσιο και στρέφεται κατά του δημοσίου και κατά του κοινωνικού συμφέροντος και αυτό γίνεται «στη ζούλα». 
      Αυτή, λοιπόν, η τροπολογία, η οποία είναι ούτως ή άλλως κοινοβουλευτικά απαράδεκτη, αντισυνταγματική και αντιφάσκει με τις πρωτοβουλίες άλλου συναρμόδιου Υπουργείου, πρέπει να αποσυρθεί από τον παριστάμενο Υφυπουργό Ανάπτυξης. Αν ο Υφυπουργός επιμείνει στην ψήφιση της τροπολογίας αυτής, τότε η Κυβέρνηση αναδέχεται την ευθύνη ενός μέτρου το οποίο είναι κατάφωρα αντιλαϊκό, ενός μέτρου που ενισχύει συγκεκριμένα επιχειρηματικά συμφέροντα εις βάρος των ασφαλιστικών ταμείων και των ασφαλισμένων.
      Κατ΄ αρχάς, είναι απολύτως ανακριβές το επιχείρημα ότι η προτεινόμενη τροπολογία επιβάλλεται από τη νομολογία του Συμβουλίου της Επικρατείας. Αντιθέτως ενώ η τροπολογία αυξάνει το κόστος, αυξάνει τη φαρμακευτική δαπάνη του δημοσίου, δεν συμμορφώνεται προς την απόφαση του Συμβουλίου της Επικρατείας. Όλα τα προβλήματα αντισυνταγματικότητας αναπαράγονται αυτούσια. Το Συμβούλιο της Επικρατείας θεώρησε ότι προσβάλλεται η οικονομική ελευθερία, το άρθρο 5, παράγραφοι 1 και 3 του Συντάγματος, επειδή η επιχείρηση δεν έχει δικαίωμα απόδειξης ή μάλλον ανταπόδειξης του πραγματικού κόστους, αν αυτό είναι μεγαλύτερο από τη χαμηλότερη τιμή στην Ευρωπαϊκή Ένωση. 
      Τέτοιος μηχανισμός ανταπόδειξης δεν εισάγεται με την τροπολογία. Αντιθέτως εισάγεται ως βάση επιβεβαίωσης και επαλήθευσης η τιμή σε τρεις χώρες, σε δύο της Ευρώπης των δεκαπέντε συμπεριλαμβανομένης και της Ελβετίας και σε μία από τις χώρες της διεύρυνσης, άρα βάση ιδιαίτερα ευνοϊκή για τις φαρμακευτικές εταιρείες. Αυτό δεν το λέει το Συμβούλιο της Επικρατείας. 
      Αντίθετα αυτό που λέει το Συμβούλιο της Επικρατείας, να υπάρχει δυνατότητα ανταπόδειξης του πραγματικού κόστους, αν αυτό είναι μεγαλύτερο από τη χαμηλότερη τιμή, δεν προβλέπεται. Άρα τζίφος από την άποψη αυτή, «μία τρύπα στο νερό». Η ρύθμιση είναι ούτως ή άλλως αντισυνταγματική εξ ορισμού με βάση τη νομολογία του Συμβουλίου της Επικρατείας.
      Εκείνο, όμως, που κυρίως κάνει η τροπολογία αυτή είναι να αποδέχεται ότι το αυτόματο αυτό σύστημα υπολογισμού μπορεί να γίνει δεκτό με το δημόσιο να παραιτείται από το βασικό δικαίωμά του που προκύπτει από το γεγονός ότι είναι το μεγάλο «ολιγοψώνιο» στο χώρο των φαρμάκων. Ο βασικός αγοραστής στη φαρμακευτική αγορά είναι το δημόσιο, είναι ο Ο.Π.Α.Π., είναι το Ι.Κ.Α., είναι τα ασφαλιστικά ταμεία. 
      Η ενιαία εκπροσώπηση των φορέων του δημοσίου -υγειονομικών και ασφαλιστικών- και η διαπραγμάτευση στο όνομα του δημοσίου και του ευρύτερου δημόσιου τομέα συνολικά μέσα από τη λειτουργία της αγοράς, μέσα από την αμιγώς οικονομική λογική θα οδηγήσει σε τιμές οι οποίες θα είναι δραματικά και δραστικά κατώτερες του μηχανισμού ακόμη και της μίας χαμηλότερης τιμής. Πολύ περισσότερο θα είναι χαμηλότερες από το σημερινό μηχανισμό τεχνητής ανύψωσης της τιμής του φαρμάκου που εισηγείται η Κυβέρνηση με αντιλαϊκή, ταξική και αντιαναπτυξιακή πρόθεση.
      Αυτό μάλιστα φαίνεται και από το γεγονός ότι για τα αντίγραφα η τροπολογία θέτει φραγμό στην έκπτωση. Δεν μπορεί να είναι μικρότερη από το 80% της τιμής του πρωτοτύπου. Για τα φάρμακα όταν λήγει η προστασία του διπλώματος ευρεσιτεχνίας, θέτει επίσης φραγμό στην έκπτωση. Για τα παραγόμενα στην Ελλάδα φάρμακα, που είναι λογικό να είναι φθηνότερα των εισαγομένων, θέτει επίσης φραγμό στην έκπτωση, γιατί εξομοιώνει το μηχανισμό υπολογισμού με τα εισαγόμενα φάρμακα. 
      Πρόκειται για μία σκανδαλώδη και προκλητική ρύθμιση, εκ γενετής αντισυνταγματική, αντιφατική με τις πρωτοβουλίες που υποτίθεται ότι λαμβάνει το Υπουργείο Υγείας το οποίο συνήθως αρκείται σε δηλώσεις και σε ενδοκυβερνητικό συνδικαλισμό.
      Έχουμε μια απόδειξη αποσυντονισμού της Κυβέρνησης και η μόνη λύση που μπορεί να περισώσει την εσχάτη στιγμή την αξιοπρέπεια της Κυβέρνησης είναι η απόσυρση αυτής της τροπολογίας. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κοσμίδης.
      ΣΩΚΡΑΤΗΣ ΚΟΣΜΙΔΗΣ: Κύριε Υπουργέ, όταν εκδώσετε το πρώτο δελτίο τιμών, μετά την ψήφιση αυτής της τροπολογίας, θα τρομάξετε. Δεν θα υπάρξει ούτε ένα φάρμακο η τιμή του οποίου δεν θα αυξηθεί δραματικά και θεαματικά. Ούτε ένα. Εσείς μεν θα τρομάξετε. Το δημόσιο, όμως, οι ασφαλιστικοί οργανισμοί και οι πολίτες θα αναστενάξουν. 
      Κυρίες και κύριοι συνάδελφοι, το 1997 το Υπουργικό Συμβούλιο αποφάσισε μια δέσμη μέτρων για το φάρμακο. Μεταξύ αυτών των μέτρων σημαντικότερο για το δημόσιο, τους ασφαλιστικούς οργανισμούς και τους πολίτες ήταν η θεαματική και πρωτόγνωρη για είδος ζωτικής ανάγκης μείωση των τιμών αρχικά μεσοσταθμικά 16% και λίγους μήνες αργότερα συλλήβδην, επιπλέον, 10%. Με τις μειώσεις αυτές αν την επόμενη χρονιά επωλούντο τα ίδια φάρμακα στις ίδιες ποσότητες με την προηγούμενη χρονιά το όφελος θα ήταν 126.000.000.000 δραχμές. 
      Την επόμενη χρονιά υπήρξε πράγματι όφελος κάπου 70.000.000.000 δραχμές με μείωση της φαρμακευτικής δαπάνης λόγω της μείωσης των τιμών. Βέβαια η ίδια δαπάνη κάθε χρόνο ανεβαίνει, παρ΄ όλο που από το 1997 ως τώρα οι τιμές δεν αυξήθηκαν. Και αυτό διότι ο πληθυσμός γηράσκει περισσότερο –ευτυχώς- και διότι νέα φάρμακα αποτελεσματικότερα αλλά και ακριβότερα αντικαθιστούν τα παλαιά φθηνότερα. 
      Κυρίες και κύριοι συνάδελφοι, με πρόφαση μια απόφαση του Συμβουλίου Επικρατείας που εκδόθηκε κατά πλειοψηφία η Κυβέρνηση παρεμβαίνει σε όλο το φάσμα του τρόπου τιμολόγησης των φαρμάκων. Για ποιο λόγο το Σ.τ.Ε., το Συμβούλιο Επικρατείας, έκρινε μη νόμιμο τον καθορισμό των τιμών των εισαγόμενων φαρμάκων με βάση τη φθηνότερη χώρα; Το έκανε αυτό γιατί δεν λαμβάνεται υπ΄ όψιν τυχόν αδυναμία κοστολογική να πωλείται ένα φάρμακο σε τέτοια τιμή στη χώρα μας. Πώς θα μπορούσε η χώρα μας να συμμορφωθεί στην απόφαση αυτή; Απλά, όπως προειπώθηκε, με τη χορήγηση αυτής της δυνατότητας στον ενδιαφερόμενο προμηθευτή. Άλλωστε την ίδια επίκληση αδυναμίας μπορεί να κάνει ένας προμηθευτής και με τον μέσο όρο των τριών φθηνότερων. 
      Με τη διάταξη ορίζεται ο μέσος όρος των τιμών δυο χωρών από τις πρώτες δεκαπέντε χώρες της Ευρωπαϊκής Ένωσης, στις οποίες προστίθεται και η Ελβετία, και μιας από τις δέκα νέες χώρες. Μεγάλο λάθος. 
      Πρώτον. Γιατί ο μέσος όρος των τριών φθηνότερων και όχι των δυο; 
      Δεύτερον. Γιατί η Ελβετία που είναι χώρα ακριβή στα φάρμακα και όχι η Βουλγαρία ή η Ρουμανία; 
      Τρίτον. Γιατί γίνεται διάκριση μεταξύ των πρώτων δεκαπέντε και των νέων δέκα; Προφανής η απάντηση: Για να είναι υψηλότερες οι τιμές. 
      Τέταρτον. Στην τιμή προστίθενται τα έξοδα εισαγωγής και υποχρεωτικές εκπτώσεις. Γιατί; Για να είναι ακόμα υψηλότερες οι τιμές. 
      Με την τροπολογία καθορίζεται ότι τα αντίγραφα, τα λεγόμενα generics, παίρνουν τιμές στο 80% της τιμής του αντίστοιχου πρωτοτύπου. Μα αυτό ισχύει και τώρα. Ορίζεται επίσης ότι οι τιμές των πρωτότυπων φαρμάκων μειώνονται κατά 20% μετά τη λήξη της λεγόμενης πατέντας. Αυτό ακούγεται ωραίο αλλά και αυτό ισχύει και μάλιστα αλλιώς. Τα πρωτότυπα φάρμακα είναι γνωστό ότι είναι εισαγόμενα. Αφού η τιμή τους καθορίζεται με βάση την τιμή στη φθηνότερη χώρα, η τιμή τους με τη λήξη της πατέντας είναι ήδη μειωμένη στις άλλες χώρες και μάλιστα περισσότερο από 20%. Συνεπώς το πλαφόν μείωσης στο 20% είναι χαριστικό. 
      Σχετικά με τα παραγόμενα στην Ελλάδα -διότι γίνεται κάποιος τζόγος γύρω από το κατά πόσο αγαπάμε όλοι την εγχώρια παραγωγή- αυτό που ισχύει τώρα είναι ότι με βάση το κοστολόγιο που παρουσιάζουν και με βάση κάποιο ποσοστό κέρδους ορίζεται η τιμή τους. Τώρα εξισώνετε την τιμή τους, χωρίς έλεγχο κοστολογικό, με τις τιμές των εισαγόμενων. Που έτσι θα αυξηθούν οι τιμές όλων των εν Ελλάδι συσκευαζόμενων και ουχί παραγόμενων φαρμάκων. Χαριστική πράξη που θα ανεβάσει τις τιμές θεαματικά. 
      Δηλώνω ότι δεν δέχομαι το επιχείρημα της προστασίας της εγχώριας παραγωγής. Τα κέρδη που εξασφάλιζαν βιωσιμότητα υπάρχουν και με το ισχύον καθεστώς. 
      Επειδή τελειώνει ο χρόνος μου, την πρότασή μου, για να μη λέτε ότι κάνω στείρα Αντιπολίτευση, κύριε Υπουργέ, θα σας την καταθέσω στη δευτερολογία μου.
      Τώρα θα κλείσω την πρωτολογία λέγοντας ότι η τρίτη παράγραφος, μου φαίνεται τελείως παράδοξη. Ποια είναι η ανώτατη ασφαλιστική τιμή ενός φαρμάκου και ποια η καθαρή τιμή; Και ποιο το περιεχόμενο της κοινής υπουργικής απόφασης που θα εκδοθεί και πότε, για το θέμα της επιστροφής της διαφοράς; Στα ασφαλιστικά ταμεία είναι και το δημόσιο;
      Τι θα γίνει με τους χρήστες πολίτες που θα έχουν πληρώσει τη συμμετοχή τους με βάση την ανώτερη τιμή χωρίς επιστροφή;
      Κλείνω την πρωτολογία μου λέγοντας το εξής: Στην τέταρτη παράγραφο, στην Επιτροπή Τιμών Φαρμάκων προστίθενται δύο μέλη. Ένας ακόμη εκπρόσωπος από την εργοδοσία και ένας ακόμη που θα είναι πρόεδρος, οριζόμενος από τον Υπουργό. 
      Διαφωνώ. Με ποια κριτήρια και ποια τα προσόντα του διοριζόμενου προέδρου; Γιατί και τρίτος εκπρόσωπος της εργοδοσίας και κανείς εκπρόσωπος των χρηστών, που θα μπορούσε να είναι κάποιος οριζόμενος από τις ενώσεις καταναλωτών;
      Τις προτάσεις μου θα τις έχετε στη δευτερολογία μου.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, υπάρχουν ακόμη πέντε συνάδελφοι για να ομιλήσουν. Συμφωνείτε να μιλήσουν και να απαντήσετε σε όλους; Είναι προτιμότερο για την οικονομία του χρόνου.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ναι, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Μήπως θα ήταν καλύτερο να μιλήσει ο κύριος Υπουργός;
      ΠΡΟΕΔΡΕΥΩΝ (Γεώργιος Σούρλας): Να ολοκληρώσουν πρώτα όλοι οι συνάδελφοι.
      Ο κ. Αντωνακόπουλος έχει το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριοι συνάδελφοι, πιστεύω ότι η συγκεκριμένη τροπολογία συνιστά ένα χρηματοοικονομικό παιχνίδι μεταξύ εταιρειών και ταμείων.
      Ο Σύνδεσμος Ελληνικών Φαρμακευτικών Βιομηχανιών προβλέπει αύξηση μέχρι 10%, με την τροπολογία που εισάγετε. Αν προσθέσει κανείς το 20% των αυξήσεων, που έχουν επισυμβεί μέχρι σήμερα στα φάρμακα, γίνεται αντιληπτό γιατί φέρατε αυτήν την τροπολογία σ’ ένα νόμο που αφορά τους συνταξιούχους. Σαφώς διότι τους δίνετε λίγα από τη μία μεριά και από την άλλη θα πληρώσουν πολύ περισσότερα από τη συμμετοχή τους.
      Έχετε πάρα πολλούς τρόπους να κοστολογήσετε τα φάρμακα, να βρείτε την τιμή αναφοράς. Διαλέξατε, όμως, αυτόν που θα πάει τις τιμές προς τα επάνω.
      Είναι γνωστή εμπειρία στη Γερμανία όπου το 50% των φαρμάκων είναι αντίγραφα ή generics. Κι εκεί έχει αφεθεί να λειτουργήσει η αγορά. Οι τιμές διαμορφώνονται καθαρά με τους όρους της αγοράς.
      Επίσης, στην Ιταλία οι τιμές διαμορφώνονται μ’ ένα σύστημα που λαμβάνει υπ’ όψιν τις τιμές στις τέσσερις γειτονικές χώρες.
      Εσείς, όμως, επιλέξατε ένα σύστημα που με μαθηματική ακρίβεια οδηγεί τις τιμές σταθερά προς τα επάνω. Και όχι μόνο αυτό, αλλά δίνετε τη δυνατότητα να συνταγογραφούνται πανάκριβα φάρμακα με την υπόσχεση ότι η διαφορά της τιμής αγοράς από την τιμή αναφοράς, που υπάρχει στη λίστα των ταμείων, θα επιστρέφεται στο τέλος του έτους από τις εταιρείες στα ταμεία. Μα δεν υπάρχει μηχανογράφηση ούτε ηλεκτρονική συνταγογράφηση για να είναι κάτι τέτοιο ασφαλές ότι θα συμβεί στο τέλος του χρόνου.
      Έμμεσα, λοιπόν, θα χρηματοδοτήσετε και τα ακριβά σκευάσματα και τις εταιρείες που τα παράγουν.
      Παράλληλα, όμως, ο ασφαλισμένος θα έχει πληρώσει το 25% ή το 10% της συμμετοχής του σε αυτό το φάρμακο. Με αυτό τι θα γίνει; Θα επιστραφεί; Βεβαίως όχι.
      Έτσι, λοιπόν, από ένα σύστημα «λίστα φαρμάκων», που ισχύει σε όλο τον κόσμο, πάμε σ’ ένα σύστημα λίστας τιμών. Και αυτό αποτελεί μια πρωτοτυπία.
      Παράλληλα είναι γνωστό ότι προωθούνται ρυθμίσεις που θα αυξήσουν τα μη συνταγογραφούμενα φάρμακα τουλάχιστον κατά πεντακόσια. Από το Υπουργείο Υγείας αυτά. Παρ’ ότι, δηλαδή, το Υπουργείο Υγείας είχε δεσμευτεί ότι μέχρι τέλος του 2004 –όπως έλεγε ο Υπουργός Υγείας κ. Κακλαμάνης- θα έχει καταργήσει τη λίστα φαρμάκων, εντούτοις βλέπουμε σήμερα, από άλλο χώρο, να κάνετε μία παρέμβαση στην αγορά φαρμάκου.
      Η αύξηση, λοιπόν, των μη συνταγογραφούμενων φαρμάκων κατά πεντακόσια, που είναι τα most common, τα πιο συνηθισμένα φάρμακα, θα επιβαρύνει οικονομικά και άλλο τους ασφαλισμένους και τους πολίτες. 
      Παράλληλα η απένταξη από τη συνταγογράφηση των life style φαρμάκων, όπως είναι το «XENICAL» και άλλα, επίσης θα επιβαρύνει. 
      Υπάρχει, λοιπόν, μία συντονισμένη επίθεση κατά των ασφαλισμένων και υπέρ των βιομηχανιών. Διότι πράγματι απόψε από τον εισηγητή σας ακούσαμε μόνο επιχειρήματα υπέρ των βιομηχάνων παραγωγής φαρμάκων. Δεν ακούσαμε επιχειρήματα που να διασφαλίζουν την ποιότητα των παραγομένων προϊόντων. Διότι πράγματι δεν είπατε για κανένα σύστημα που να μετρά πόσο είναι το κόστος έρευνας των εταιρειών στην Ελλάδα. Υπάρχει έρευνα στον κύκλο εργασιών του φαρμάκου και πόση είναι αυτή; Παράλληλα, υπάρχουν ποιοτικά στάνταρ; Γνωρίζετε ότι υπάρχει βιομηχανία σε μία συνοικία των Αθηνών σε ισόγειο πολυκατοικίας;
       Άρα, λοιπόν, για να γίνουμε ανταγωνιστικοί δεν θα πρέπει να ρίχνουμε κροκοδείλια δάκρυα υπέρ των ελληνικών βιομηχανιών και παράλληλα να ανοίγουμε διάπλατα τους δρόμους στις πολυεθνικές. Και δεν θα πρέπει να κάνουμε απλά παζάρι για να έρθουν τα φάρμακα πιο φτηνά στον Έλληνα πολίτη. Διότι και τα ταμεία, στα οποία φορτώνεται όλο αυτό το κόστος, τον Έλληνα πολίτη ουσιαστικά επιβαρύνουν. Εσείς τους διασφαλίζετε καλύτερες τιμές από τις άλλες χώρες της Ευρώπης.
      Πιστεύω λοιπόν, ότι η συγκεκριμένη τροπολογία πολύ σύντομα θα τινάξει τα ταμεία στον αέρα. Να είστε σίγουροι γι’ αυτό. Πάλι εδώ θα είμαστε και πάλι θα δείτε ότι το 8% που λένε οι βιομήχανοι, το 20% που έχει συμβεί μέχρι τώρα και αυτό το επιπλέον που θα συμβεί, πέρα από τις προβλέψεις των βιομηχάνων, θα βαρύνει τα ταμεία και τους ασφαλισμένους. Και παράλληλα θα βαρύνει κι εσάς, πολιτικά βεβαίως.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, πιστεύω πραγματικά ότι αν η Κυβέρνηση είχε ίχνος ευαισθησίας, αλλά και συνέπειας, θα απέσυρε αυτήν τη στιγμή την τροπολογία.
      Κύριε Υπουργέ, θα περίμενα τουλάχιστον να συμπαρίσταται στα έδρανα ο Υπουργός Υγείας. Το φάρμακο δεν είναι εμπόρευμα, κύριε Υπουργέ. Είναι αγαθό. Και με την τροπολογία που φέρατε, εσπευσμένα ενώ είναι σε εκκρεμότητα ένα νομοσχέδιο που δήλωσε, ο κύριος Υπουργός Υγείας, ότι θα καταθέσει στη Βουλή, αλλά δεν κατετέθη ακόμα, ουσιαστικά αποδεικνύετε ότι αντιμετωπίζετε το φάρμακο ως εμπόρευμα, σας ενδιαφέρει η αγορά σε βάρος της δημόσιας υγείας.
      Τι κάνετε με την αποσπασματική αυτή τροπολογία που φέρνετε, κύριε Υπουργέ; Αυξάνετε ανεξέλεγκτα τις τιμές των φαρμάκων, όχι μόνο των φθηνών, όπως γράφτηκε στις εφημερίδες, αλλά όλων των φαρμάκων. Είναι απλά μαθηματικά, κύριε Υπουργέ. Δεν υπάρχει περίπτωση, όταν φεύγουμε από τη φθηνότερη τιμή στην Ευρώπη και πηγαίνουμε στο μέσο όρο τριών χωρών, μέσα στις οποίες είναι και η Ελβετία, να έχουμε ποτέ φθηνότερη τιμή φαρμάκων. Θα πάρετε στο λαιμό σας όλους τους αδύνατους οικονομικά που εξαρτώνται λόγω υγείας από το φάρμακο καθώς και όλα τα ασφαλιστικά ταμεία. Αυτό κάνετε, ακριβαίνετε τα φάρμακα. 
      Προηγουμένως συζητήσαμε για το Λ.Α.Φ.Κ.Α.. Γι’ αυτό το ανέφερα, κύριε Πρόεδρε. Ό,τι τους δίνει με το Λ.Α.Φ.Κ.Α. «την ανάγκην φιλοτιμίαν ποιούμενη» η Κυβέρνηση, θα τους τα πάρει με το παραπάνω, με το άλλο χέρι με τις αυξήσεις των φαρμάκων. 
      Μιλάτε για την πολιτική του ΠΑ.ΣΟ.Κ., κύριε Υπουργέ. Μας αναφέρετε ως πρόσχημα για την τροπολογία την απόφαση του Συμβουλίου Επικρατείας –σας ανέλυσε ο κ. Βενιζέλος τι λέει η απόφαση του Συμβουλίου Επικρατείας- και μας λέτε ακόμα ότι το κάνετε δήθεν για στήριξη της ελληνικής βιομηχανίας που κατέστρεψε το ΠΑ.ΣΟ.Κ.. Η ρύθμιση είναι σε βάρος όλων των ασφαλισμένων και των ασφαλιστικών ταμείων; Η κυβέρνηση του ΠΑ.ΣΟ.Κ. πήρε σημαντικά μέτρα για φθηνό φάρμακο, για τον έλεγχο της πολυφαρμακίας, τον έλεγχο της αλόγιστης συνταγογραφίας, με τη λίστα φαρμάκων και με τη μείωση των τιμών. Και είναι η πρώτη φορά μέσα σε είκοσι χρόνια, κύριε Υπουργέ, που είχαμε το 1998 μείωση της φαρμακευτικής δαπάνης. Και μην επικαλείστε ότι στη συνέχεια -μετά το 1998, που μειώθηκε- αυξήθηκε η δαπάνη. Ποιοι ήταν οι ρυθμοί αύξησης της φαρμακευτικής δαπάνης στην Ελλάδα; Να σας το θυμίσω, κύριε Υπουργέ; Το 1987 η φαρμακευτική δαπάνη ήταν 87.000.000.000 δραχμές και το 1995 είχε φτάσει τα 487. Εκινείτο με ρυθμούς 22%. Και μετά τα μέτρα που πήραμε, οι ρυθμοί αύξησης, πέρα από τη μείωση που είχαμε για πρώτη φορά το 1998 και παρ’ όλες τις εξελίξεις στην Ιατρική, στα δημογραφικά, έπεσαν κάτω από το 10%. 
      Μα θα επιστρέψουν, λέτε, στα ασφαλιστικά ταμεία τη διαφορά μεταξύ ανώτατης ασφαλιστικής τιμής και της λιανικής. Δεν ξέρω πώς προσδιορίζεται αυτή η ανώτατη ασφαλιστική τιμή. Δεν υπάρχει πουθενά. Εγώ, ως πρώην Υπουργός Υγείας, ξέρω την τιμή αναφοράς. Και η τιμή αναφοράς έβγαινε με επιστημονική μέθοδο και αποτυπωνόταν στα κριτήρια για να μπει το φάρμακο στη λίστα. Πως την επιστρέφουν; Δεν έχουμε κανένα στοιχείο σε σχέση με αυτό, για το πώς θα γίνει πρακτικά. Αλλά και πρακτικά να γίνεται, ο χαμηλοσυνταξιούχος, την αυξημένη συμμετοχή του λόγω της αύξησης της τιμής των φαρμάκων, δεν θα την έχει πληρώσει στο μεταξύ; Θα την έχει πληρώσει αυξημένη.
      Αυτή είναι η πολιτική που κάνετε στα φάρμακα, κύριε Υπουργέ. Αναφέρθηκαν προηγούμενα, συνάδελφοι σε άλλες σημαντικές παρενέργειες όσον αφορά και την πατέντα, τον προσδιορισμό έκπτωσης. Πού ακούστηκε εσείς να περιορίζετε νομοθετικά την έκπτωση;
      Όλη αυτή η πολιτική σας δείχνει πέρα από το αλαλούμ της Κυβέρνησης, δείχνει ότι η αντίληψή σας και στο χώρο του φαρμάκου είναι αντίληψη αγοράς. Θα οδηγήσει σε νέα προβλήματα τα ασφαλιστικά ταμεία και πραγματικά θα επιβαρύνει όλους τους αδύνατους οικονομικά Έλληνες. Άξιος ο μισθός σας, αφού το μόνο που κάνετε είναι να εξυπηρετήσετε συγκεκριμένα συμφέροντα!
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, δεσμευτήκατε ότι θα μειώσετε τις τιμές των φαρμάκων ως Κυβέρνηση. Βεβαίως, δεσμευτήκατε ότι θα μειώσετε και τις τιμές των τροφίμων, αλλά ούτε εκεί έχουμε συγκεκριμένα αποτελέσματα. 
      Για να δούμε, λοιπόν, πώς πάει η φαρμακευτική δαπάνη και αν θα μειωθεί με αυτό το νομοσχέδιο στην ουσία, έστω και με μορφή τροπολογίας. Στο πρώτο εξάμηνο η φαρμακευτική δαπάνη τρέχει με αύξηση 20%. Πέρυσι αυξανόταν με 15%. Μέχρι τώρα, λοιπόν, παρά τις εξαγγελίες, έχουμε μια σαφή αύξηση της φαρμακευτικής δαπάνης. Πρώτο το κρατούμενο.
      Δεύτερον, μπορούμε να περιμένουμε μείωση με το νομοσχέδιο; Δεν φαίνεται από πουθενά. Πρώτα-πρώτα, επιλέγετε το μέσο όρο των τριών χαμηλοτέρων τιμών. Λέτε: «το Συμβούλιο της Επικρατείας». Τοποθετήθηκε πριν ο κ. Βενιζέλος και ο κ. Κουβέλης πιστεύω κατά τον καλύτερο τρόπο. Όμως, όλοι οι υπολογισμοί λένε ότι χίλια πεντακόσια φθηνά φάρμακα, ιδιαίτερα τα φθηνά φάρμακα που είναι μέχρι τρία ευρώ, θα αυξηθούν. Αυτό σημαίνει πρακτικά ότι θα έχουμε σοβαρή επιβάρυνση όχι μόνο για τον πολίτη-καταναλωτή και ειδικά ανθρώπους χαμηλού εισοδήματος, αλλά θα έχουμε και μία περαιτέρω ασφυκτική πίεση στα ήδη προβληματικά όσον αφορά τα οικονομικά τους –ορισμένα τουλάχιστον εξ αυτών- ασφαλιστικά ταμεία. Και ερωτώ: Πού πάμε; 
      Τρίτον, μιλάτε για την επιστροφή. Εμφανίστηκε τώρα η μεγάλη λύση της επιστροφής αντί της λίστας. Λέει, λοιπόν, ο νόμος αποδεδειγμένα και εγώ ερωτώ: Πώς θα γίνει αυτή η απόδειξη; Θα παρακαλούσα τον κ. Σταύρου να το προσέξει. Κατ’ αρχήν, από ποιον θα γίνει η πιστοποίηση της διαφοράς; Δεύτερον, θα την αποδεχθούν οι εταιρείες; Και γνωρίζουμε τι ρόλο παίζουν οι εταιρείες αυτήν τη στιγμή. Τρίτον, έχετε αναρωτηθεί τι αντιρρήσεις θα εγερθούν και τι προσφυγές θα υπάρξουν; Τέταρτον, για ποια μηχανογράφηση των ασφαλιστικών ταμείων συζητάμε; Ξέρετε πολύ καλά και έπρεπε, αν δεν το ξέρετε, να το μάθετε ότι η μηχανογράφηση των περισσοτέρων ασφαλιστικών ταμείων είναι κυριολεκτικά σε πάρα πολύ χαμηλό επίπεδο. Και δεν είδα σε δεκαεννιά μήνες να βελτιωθεί κάτι, κύριε Υπουργέ. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν το πιστεύω! Το λέτε αυτό μετά από τόσα χρόνια που είστε κυβέρνηση; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε μετά.
      ΧΡΗΣΤΟΣ ΠΡΩΤΟΠΑΠΑΣ: Δεν είδα σε δεκαεννιά μήνες να βελτιωθεί κάτι, κύριε Υπουργέ, και θα έπρεπε να ξέρετε ότι εμείς ήμασταν που βάλαμε τη μηχανογράφηση στο Ι.Κ.Α.. Αλλά γνωρίζετε πάρα πολύ καλά ότι τόσο στο ΙΚΑ όσο και σε άλλα ασφαλιστικά ταμεία αυτούς τους δεκαεννιά μήνες δεν έχει γίνει τίποτα και η μηχανογράφηση εν πάση περιπτώσει –γιατί θέλω να είμαι αντικειμενικός- σε πολλά ασφαλιστικά ταμεία είναι χαμηλή, δεν είναι στο επίπεδο που πρέπει. Αυτό είναι μια πραγματικότητα και όποιος δεν βλέπει την πραγματικότητα αυτή και δεν αγωνίζεται να τη βελτιώσει και λέει: «Τι κάνατε εσείς;» γίνεται γραφικός, εάν δεν βγάζει γέλιο. Δεν θέλω να γίνεται έτσι και τουλάχιστον δεν πρέπει να γίνεται έτσι.
      (Θόρυβος στην Αίθουσα)
      Από εκεί και πέρα λοιπόν –ο κ. Καραμπίνας επιχαίρει, αλλά ο κ. Καραμπίνας ξέρει τι γίνεται στα ασφαλιστικά ταμεία- το θέμα είναι: Πιστεύετε ότι θα αποδώσει αυτό το μέτρο; Ειλικρινά, πιστεύετε ότι θα αποδώσει αυτό το μέτρο; Ξέρετε πολύ καλά ότι δεν θα αποδώσει. Ξέρετε πολύ καλά ότι μπαίνει για τα μάτια, ξέρετε πολύ καλά ότι δεν θα έχει καμία πρακτική εφαρμογή, ξέρετε πολύ καλά ότι θα μπλέξει στους μαιάνδρους όχι μόνο της γραφειοκρατίας αλλά και των συνεχών προσφυγών. 
      Τέταρτον,  υπάρχει η μείωση λόγω λήξης της πατέντας. Σας διαβάζω μία παράγραφο: «Οι τιμές των φαρμακευτικών προϊόντων, των οποίων το πρώτο εθνικό δίπλωμα ευρεσιτεχνίας της δραστικής ουσίας τους έχει λήξει πριν από τις 31 Δεκεμβρίου 1997,εξετάζονται και καθορίζονται κατά περίπτωση». Μπορείτε να μου πείτε ποιανού φωτογραφία είναι αυτό; Επαναλαμβάνω το ερώτημα: Μπορείτε να μας πείτε εσείς –γιατί εγώ ξέρω- ποιανού φωτογραφία είναι αυτό; Γνωρίζετε ότι αυτό μπήκε κατ’ απαίτηση συγκεκριμένης μεγάλης φαρμακευτικής επιχείρησης; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν σας επιτρέπω! Δεν είναι έτσι και θα πάρετε την απάντηση! Και προσέξτε τα λόγια σας! 
      ΧΡΗΣΤΟΣ ΠΡΩΤΟΠΑΠΑΣ: Εγώ προσέχω πάρα πολύ τα λόγια μου. Βλέπετε πολύ καλά ότι μιλάω καθαρά. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): : Θα πάρετε την απάντηση εντός ολίγου. Να προσέχετε τα λόγια σας. 
      ΧΡΗΣΤΟΣ ΠΡΩΤΟΠΑΠΑΣ: Και με μεγάλη μου χαρά επειδή ο διάλογος, κύριε Πρόεδρε …
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα …
      ΧΡΗΣΤΟΣ ΠΡΩΤΟΠΑΠΑΣ: Θα έπρεπε να ψέξετε τον κύριο Υπουργό.
      ΠΡΟΕΔΡΕΥΩΝ (Γεώργιος Σούρλας): Έχετε το δικαίωμα να λέτε ό,τι θέλετε αλλά θα πρέπει να το τεκμηριώνετε, διότι όταν απευθύνετε μία βαρυτάτη κατηγορία θα πρέπει να πείτε, κύριε Πρωτόπαπα, και την εταιρεία και όνομα. 
      ΧΡΗΣΤΟΣ ΠΡΩΤΟΠΑΠΑΣ: Το τεκμηριώνω.
      (Θόρυβος, διαμαρτυρίες από την πτέρυγα της Νέας Δημοκρατίας)
      ΙΩΑΝΝΗΣ ΜΑΝΩΛΗΣ: Να πείτε ονόματα. 
      ΧΡΗΣΤΟΣ ΠΡΩΤΟΠΑΠΑΣ: Δεν είναι δυνατόν, κύριε Πρόεδρε, να εξετάζονται και να καθορίζονται κατά περίπτωση. Εάν έχω λάθος έχετε όλη τη δυνατότητα και εγώ θα σας ακούσω να με πείσετε. 
      (Θόρυβος, διαμαρτυρίες από την πτέρυγα της Νέας Δημοκρατίας)
      ΙΩΑΝΝΗΣ ΜΑΝΩΛΗΣ: Πείτε ονόματα.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Επί αποδείξει.
      ΧΡΗΣΤΟΣ ΠΡΩΤΟΠΑΠΑΣ: Τέταρτο και τελευταίο. Κύριε Υπουργέ, όπως ομιλώ καθαρά στη Βουλή παρακαλώ πάρα πολύ, και εγώ καθαρά θα σας ακούσω, να αιτιολογήσετε και να με πείσετε ότι η σχετική παράγραφος δεν έχει μπει για συγκεκριμένο λόγο. Εγώ έχω κάθε διάθεση να σας ακούσω. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Πρωτόπαπα.
      ΧΡΗΣΤΟΣ ΠΡΩΤΟΠΑΠΑΣ: Κλείνω λέγοντας ότι καλό θα ήταν εν πάση περιπτώσει …
      (Θόρυβος, διαμαρτυρίες από την πτέρυγα της Νέας Δημοκρατίας)
      Κύριε Πρόεδρε, θα έπρεπε να μαζέψετε τους συναδέλφους της Νέας Δημοκρατίας. 
      ΠΡΟΕΔΡΕΥΩΝ (Γεώργιος Σούρλας): Καλό θα ήταν, όμως, όταν απευθύνετε βαρυτάτη κατηγορία περί υπαγόρευσης και επιβολής νομοθετικής ρύθμισης, να πείτε το όνομα της εταιρείας που υπαγόρευσε. 
      ΧΡΗΣΤΟΣ ΠΡΩΤΟΠΑΠΑΣ: Δεν απηύθυνα κατηγορία. Διατύπωσα την εντύπωση που έχω εγώ. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν είπατε εντύπωση. Είπατε ότι γνωρίζετε. Αφού γνωρίζετε να μας το πείτε. 
      ΠΡΟΕΔΡΕΥΩΝ (Γεώργιος Σούρλας): Έχετε υποχρέωση να το κάνετε. 
      ΧΡΗΣΤΟΣ ΠΡΩΤΟΠΑΠΑΣ: Εγώ αυτά είχα να πω και παρακαλώ πάρα πολύ ο κύριος Υπουργός να πάρει το λόγο κατά τον Κανονισμό, κύριε Πρόεδρε. Και το ερώτημα που θέτω είναι ακριβώς αυτό.  
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Να μας απαντήσετε συγκεκριμένα! Εσείς εξυπηρετούσατε συμφωνίες, εσείς είστε αυτοί οι οποίοι παίρνατε εντολές.
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Πρωτόπαπα. 
      Σας παρακαλώ, κύριε Υπουργέ, ακούστε λίγο.
      Κύριε Πρωτόπαπα, απευθύνατε μία βαρυτάτη κατηγορία ότι ο Υπουργός καθ’ υπαγόρευση συμφερόντων έρχεται στην Εθνική Αντιπροσωπεία …
      ΧΡΗΣΤΟΣ ΠΡΩΤΟΠΑΠΑΣ: Ερωτώ και πάλι τον κύριο Υπουργό. 
      ΠΡΟΕΔΡΕΥΩΝ (Γεώργιος Σούρλας): Ακούστε με λίγο! Μα, δεν με ακούτε. 
      (Θόρυβος, διαμαρτυρίες από την πτέρυγα της Νέας Δημοκρατίας)
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): … (Δεν ακούστηκε)
      ΙΩΑΝΝΗΣ ΜΑΝΩΛΗΣ: Να πει ονόματα και στοιχεία. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, ακούστε λίγο. 
      Ούτε εσείς έχετε το δικαίωμα να παίρνετε το λόγο, κύριε Υπουργέ, ούτε όμως και εσείς όμως, κύριε Πρωτόπαπα έχετε το ηθικό δικαίωμα να απευθύνετε κατηγορία βαρυτάτη. Το Προεδρείο δεν μπορεί εδώ να παίζει απλώς το ρόλο του παρόντος, διότι στο Κοινοβούλιο έπρεπε να πείτε, κύριε Πρωτόπαπα, συγκεκριμένα ποια εταιρεία είναι. 
      (Θόρυβος, διαμαρτυρίες από την πτέρυγα της Νέας Δημοκρατίας)
      Παρακαλώ, κύριοι συνάδελφοι, αφήστε τον κ. Πρωτόπαπα να μιλήσει. Δεν θα υποκαταστήσετε το Προεδρείο. 
      ΧΡΗΣΤΟΣ ΠΡΩΤΟΠΑΠΑΣ: Είπα και επαναλαμβάνω. Διάβασα μία παράγραφο ότι οι τιμές των φαρμακευτικών προϊόντων …
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πρωτόπαπα, δεν θα μας πείτε αυτά. 
      ΧΡΗΣΤΟΣ ΠΡΩΤΟΠΑΠΑΣ: … και έχει λήξει πριν από τις 31 Δεκεμβρίου… εξετάζονται και καθορίζονται …
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, δεν τα χρειαζόμαστε αυτά. Τα είπατε αυτά.
      ΧΡΗΣΤΟΣ ΠΡΩΤΟΠΑΠΑΣ: Ερωτώ, λοιπόν, τον κύριο Υπουργό ευθέως γιατί μπήκε η σχετική παράγραφος και τι εξυπηρετεί;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρωτόπαπα, την ερώτηση την αποδέχομαι και την απάντηση θα την έχετε στην ομιλία μου. Αυτό το οποίο δεν αποδέχομαι και απαιτώ να ανακαλέσετε είναι ότι μπήκε καθ’ υπόδειξη κάποιας εταιρείας, την οποία μάλιστα είπατε ότι γνωρίζετε. Εάν δεν ξέρετε τι λέτε, τότε διαβάστε τα Πρακτικά.
      ΧΡΗΣΤΟΣ ΠΡΩΤΟΠΑΠΑΣ: Εγώ δεν είπα τη λέξη «καθ’ υπόδειξη». Κύριε Παπαθανασίου προσέχω πολύ καλά τι λέω. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με συγχωρείτε, αυτό είπατε. Εάν δεν ενθυμήστε και δεν ξέρετε τι λέτε, τότε λυπούμαι. 
      ΠΡΟΕΔΡΕΥΩΝ (Γεώργιος Σούρλας): Ακούστε, κύριε Πρωτόπαπα.
      ΧΡΗΣΤΟΣ ΠΡΩΤΟΠΑΠΑΣ: Εγώ δεν είπα «καθ’ υπόδειξη». Η φράση «καθ’ υπόδειξη» δεν ειπώθηκε. Είπα ότι γνωρίζω ότι το επιθυμούσε η συγκεκριμένη βιομηχανία. 
      (Θόρυβος, διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ! Είναι συμπεριφορά αυτή; Δεν θα σεβαστείτε το Προεδρείο; Έχετε την εντύπωση ότι εδώ μπορεί να συνεχιστεί έτσι η κουβέντα; 
      Κύριοι συνάδελφοι της Νέας Δημοκρατίας, αισθάνεστε ότι ο Προεδρεύων είναι ανεπαρκής; Ελάτε να προεδρεύσετε. Σας παρακαλώ πολύ! 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Δεν ακούσαμε τίποτε. Ανακαλέστε! 
      ΠΡΟΕΔΡΕΥΩΝ (Γεώργιος Σούρλας): Κύριε Καραμπίνα, σας παρακαλώ πάρα πολύ. Δεν είναι δικής σας δουλειά αυτή. Είναι δική μου δουλειά. 
      Το είπατε, κύριε Πρωτόπαπα και πιστεύω ότι πρέπει να ανακαλέσετε. Είπατε καθ’ υπόδειξη, καθ’ υπαγόρευση ποια συμφέροντα εξυπηρετούνται; 
      ΧΡΗΣΤΟΣ ΠΡΩΤΟΠΑΠΑΣ: Δεν είπα ούτε «καθ’ υπόδειξη», ούτε «καθ’ υπαγόρευση».
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Πρωτόπαπα, να ανακαλέσετε.
      ΧΡΗΣΤΟΣ ΠΡΩΤΟΠΑΠΑΣ: Είπα επί λέξει, ότι νομίζω πως αυτό το επιθυμούσε και το πρότεινε συγκεκριμένη φαρμακοβιομηχανία.
      ΠΡΟΕΔΡΕΥΩΝ (Γεώργιος Σούρλας): Άρα, τι σημαίνει αυτό, κύριε Πρωτόπαπα;
      ΧΡΗΣΤΟΣ ΠΡΩΤΟΠΑΠΑΣ: Άλλο το ένα, άλλο το άλλο.
      ΠΡΟΕΔΡΕΥΩΝ (Γεώργιος Σούρλας): Το ίδιο είναι.
      Σας παρακαλώ, είστε υπεύθυνος πολιτικός και Βουλευτής και πιστεύω ότι αυτό που είπατε πρέπει να το ανακαλέσετε. 
      ΧΡΗΣΤΟΣ ΠΡΩΤΟΠΑΠΑΣ: Να ακούσουμε τον κύριο Υπουργό.
      ΠΡΟΕΔΡΕΥΩΝ (Γεώργιος Σούρλας): Μα, τι να ακούσετε τον κύριο Υπουργό; Βλέπετε ότι έχει αγανακτήσει ο κύριος Υπουργός.
      Ο κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, εάν ο κύριος Υπουργός μπορεί να υποστηρίξει αυτήν την τροπολογία με σοβαρότητα, θα πρέπει να μας πει ένα στοιχείο. Το στοιχείο αυτό είναι το εξής πάρα πολύ απλό: Τι επίδραση θα έχει αυτή η τροπολογία στην τιμή των πρώτων πενήντα σε κυκλοφορία φαρμάκων και των πρώτων πενήντα σε τζίρο φαρμάκων στη χώρα; Εάν το γνωρίζετε, να μας το φέρετε με στοιχεία και να μας το δείξετε σ’ ένα πίνακα για να είμαστε σοβαροί.
      Αυτό το οποίο εμείς αντιλαμβανόμεθα, είναι ότι εξ αυτής της ρύθμισης θα υπάρξει αύξηση άνευ λόγου. Και όταν λέω άνευ λόγου, εννοώ ποιος θα ωφεληθεί. Θα ωφεληθούν οι ασφαλισμένοι; Βεβαίως όχι. Αυτοί θα πληρώσουν παραπάνω. Και δεν τους αφορά και η επιστροφή την οποία εδώ για να δημιουργήσετε προπέτασμα περιλαμβάνετε, διότι ποιος θα επιστρέψει από φαρμακείο σε φαρμακείο τους ασφαλισμένους; Θα ενισχυθεί η εγχώρια παραγωγή, τα αντίγραφα; 
      (Θόρυβος στην Αίθουσα)
      Για το χρόνο φωνάζουν, κύριε Πρόεδρε. Δεν πρόκειται να κάνω εγώ μεγάλη χρήση του χρόνου, αρκεί να ακούν αυτά τα οποία λέγονται. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Σας άκουσα.
      ΧΡΙΣΤΟΣ ΒΕΡΕΛΗΣ: Αυτό το οποίο δεν πρόκειται να συμβεί, είναι ότι δεν πρόκειται να ενισχύσετε ούτε την αγορά των αντιγράφων. Κάθε χώρα σοβαρή, και μάλιστα χώρα περιφέρειας που δεν έχει δικά της πρωτότυπα, θέλει να ενισχύσει την παραγωγή αντιγράφων. Αυτό κάνουν διεθνώς. Αλλά δεν πρόκειται ούτε αυτό να γίνει. 
      Θα ενισχύσει μήπως τη δημόσια υγεία; Τουναντίον. Πλήγμα θα είναι στη δημόσια υγεία. Και ξέρετε γιατί; Γιατί θα αυξηθούν τα περιθώρια επηρεασμού της συνταγογραφίας. Αυτό θα γίνει. 
      Θα μειωθεί μήπως η κατανάλωση αντιβιοτικών στην Ελλάδα, που σαν να είχαμε διαφορετικό D.N.A. εμείς από τους υπόλοιπους, παίρνουμε υπερδιπλάσιες ποσότητες σε μονάδες; Ούτε αυτό πρόκειται να γίνει. 
      Εδώ διαβάζω –για να δείτε την επιπολαιότητα με την οποία νομοθετείτε- την έκθεση του Γενικού Λογιστηρίου του Κράτους, η οποία λέει ότι το μόνο ποσόν το οποίο αναγράφει είναι 6.000 ευρώ για την επιτροπή. Αυτό λέει. Ξέρετε πόσες δεκάδες εκατομμύρια ευρώ θα είναι η επιβάρυνση; Εάν έχει αυτό τον πίνακα ο κύριος Υπουργός να τον καταθέσει και τότε εδώ θα έχουμε να κάνουμε μία συζήτηση πολύ ενδιαφέρουσα. 
      Κύριε Πρόεδρε, κάναμε συζήτηση προηγουμένως για τη διαδικασία των τροπολογιών, ότι θα συζητείτο εδώ και η διαδικασία για τον ραδιοφωνικό σταθμό «FLASH». Τρία κόμματα στη Βουλή ζητούν να υπάρξει αυτή η συζήτηση και ο κύριος παριστάμενος Υφυπουργός Οικονομικών μας είπε ότι θα επικοινωνούσε με τον κύριο Υπουργό Τύπου προκειμένου να μας απαντήσει. Βεβαίως ο κύριος Υπουργός Τύπου πριν από λίγες ημέρες στις εφημερίδες δήλωσε ότι δεν θέλει αυτήν την τροπολογία. Το γιατί δεν την θέλει, πρέπει να αναζητηθεί αλλού, όχι στο περιεχόμενό της αυτό καθ’ εαυτό, με το οποίο κανείς λογικός δεν θα μπορούσε να διαφωνήσει. Δεν την θέλει πολιτικά. Δεν την θέλει, διότι υπάρχουν άλλα σενάρια, υπάρχουν άλλα πράγματα, τα οποία έχουν εξυφανθεί. Και αυτή είναι η αλήθεια. 
      Εδώ, λοιπόν, περιμένω τον κύριο Υφυπουργό να μας πει εάν έχει συζητήσει. 
      Εμείς, πάντως, όπως είπε ο Κοινοβουλευτικός μας Εκπρόσωπος, αυτή την τροπολογία την επανακαταθέτουμε, προκειμένου να συζητηθεί εμπροθέσμως στο επόμενο σχέδιο νόμου.
      Τελειώνοντας, για το θέμα αυτό των φαρμάκων, να σας πω το εξής πάρα πολύ απλό: Δεν είναι δυνατόν χωρίς καμία πολιτική, κύριε Υπουργέ, αποσπασματικά να αυξάνετε τις τιμές των φαρμάκων, χωρίς να περιμένετε κάτι το οποίο δεν θα είναι ανταποδοτικό. Υπάρχει στην Ελλάδα μόνο ένα πρωτότυπο φάρμακο και του οποίου έχει λήξει η βιομηχανική ιδιοκτησία, η προστασία του. Τι επιχειρείτε, λοιπόν, να κάνετε; Ποιους ευνοείτε με όλο αυτό το οποίο κάνετε; Αποσύρετε αυτήν την ρύθμιση, διότι είναι κατά των ασφαλισμένων, κατά του ίδιου του κράτους, κατά των ασφαλιστικών ταμείων και κατά της δημόσιας υγείας. 
      Όσον αφορά στο νομικό θέμα ακούσατε προηγουμένως ότι ούτε το συνταγματικό θέμα το οποίο χρησιμοποιήσατε ως φύλλο συκής λύνει το πρόβλημα. 
      ΠΡΟΕΔΡΕΥΩΝ (Γεώργιος Σούρλας):  Ο κ. Κουλούρης έχει το λόγο. 
      ΚΙΜΩΝ ΚΟΥΛΟΥΡΗΣ: Κύριε Πρόεδρε, οι συνάδελφοι μ’ έναν τρόπο πολύ καθαρό και από τις τρεις πτέρυγες της Αντιπολίτευσης φώτισαν και νομικά και οικονομοτεχνικά και πολιτικά, αλλά κυρίως ηθικά αυτό το ζήτημα. 
      Πρέπει να πω στην Εθνική Αντιπροσωπεία για να το ακούσουν οι συνάδελφοι της Νέας Δημοκρατίας που θορυβούν, πως αυτή η νομοθετική ρύθμιση που φέρνει σήμερα η Κυβέρνηση ήταν το μόνιμο αίτημα των φαρμακοβιομηχάνων, το οποίο και εγώ προσωπικά είχα βιώσει. Και υποστήριζαν συνεχώς, ότι το Συμβούλιο Επικρατείας στο πρώτο τμήμα του τους έχει δικαιώσει. Στη συνέχεια έλεγαν, δεν χρειάζεται κύριε Κουλούρη να βγάλεις καμιά απόφαση προσδιορισμού της τιμής των φαρμάκων, γιατί αναμένουμε τη δικαίωσή μας από το Συμβούλιο της Επικρατείας. Και βγήκε η απόφαση του Συμβουλίου της Επικρατείας όπως την προσδοκούσαν.
      Λοιπόν, καθαρές κουβέντες. Αν η Κυβέρνηση ήθελε να μείνει σταθερή στο να υπερασπίζεται τόσο τα ασφαλιστικά ταμεία όσο και τους χαμηλόμισθους και τους χαμηλοσυνταξιούχους είχε πάρα πολλές ευκαιρίες στη διάθεσή της για να το διατυπώσει με άλλο τρόπο, ακόμα και όπως το ζητούσε το Συμβούλιο της Επικρατείας. Δηλαδή να δίνει το δικαίωμα στις εταιρείες να αποδείξουν το κόστος και το περιεχόμενο να παραμείνει το ίδιο. Μόνο μάγοι, μόνο αφελείς ή μόνο πολιτικοί που λειτουργούν από σκοπιμότητα θα μπορούσαν να ισχυριστούν ότι με αυτήν τη ρύθμιση το φάρμακο θα γίνει φθηνότερο. Έλεος πια. Μην προσβάλλετε τη νοημοσύνη μας. Ώστε λοιπόν θα είναι φθηνότερο το φάρμακο από αύριο, κύριοι συνάδελφοι της Νέας Δημοκρατίας, όταν αντί να παίρνουμε τη χαμηλότερη τιμή, παίρνουμε το μέσο όρο των τριών χαμηλότερων. Για παράδειγμα ας πάρουμε το AMOXIL. Εάν το AMOXIL κυκλοφορεί στη Ευρωζώνη με  1 ευρώ το κουτί με την προηγούμενη ρύθμιση, επί Κώστα Σημίτη, έπαιρνε κατ΄ ευθείαν το 1 ευρώ. Με τη σημερινή ρύθμιση θα παίρνει τιμή από το μέσο όρο των τριών χαμηλοτέρων, όταν εκ των τριών χαμηλότερων οι δύο χώρες θα είναι στην Ευρωζώνη. Η άλλη θα είναι –δεν ξέρω εάν γνωρίζετε, κύριε Υπουργέ- μία χώρα από τις δέκα της διεύρυνσης που δεν έχουν επίσημο τιμοκατάλογο. Το λέω αυτό επίσημα στη Βουλή. Τον κατάλογο των τιμών των φαρμάκων στην οποιαδήποτε χώρα από αυτές τις δέκα τον δίνουν οι φαρμακοβιομηχανίες. Αυτές δίνουν την τιμή. 
      Έτσι λοιπόν θα έχουμε το μαγικό ο μέσος όρος των τριών να είναι φθηνότερος από το χαμηλότερο της Ευρωζώνης. Έλεος πια. Να μην κοροϊδευόμαστε. Τώρα στο παλιρροϊκό κύμα της ακρίβειας προσθέτετε και την ακρίβεια στο φάρμακο. 
      ΠΡΟΕΔΡΕΥΩΝ (Γεώργιος Σούρλας):  Ο κύριος Υπουργός έχει το λόγο. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ομολογώ κυρίες και κύριοι, ότι θέλω ένα δύο λεπτά να συνέλθω από τα όσα παλαβά άκουσα σε αυτήν την Αίθουσα που ελέχθησαν με περισσή θρασύτητα, θα μου επιτρέψετε. 
      Η Κυβέρνηση κατέθεσε στη Βουλή τροπολογία που αφορά το νέο τρόπο τιμολόγησης των φαρμάκων. Άκουσα ότι κακώς ήλθε η τροπολογία και ότι κακώς ήλθε σε άσχετο νομοσχέδιο. 
      Τι τροποποιούμε στην τροπολογία; Την ισχύουσα νομοθεσία. Ποια είναι η ισχύουσα νομοθεσία; Στο ν. 2992 για ρυθμίσεις χρηματιστηριακής νομοθεσίας υπάρχει κάπου μια τροπολογία –η προηγούμενη- που αναφέρεται στα φάρμακα. Δεν νομίζετε, λοιπόν, ότι είναι ντροπή να κάνετε κριτική για ένα τέτοιο διαδικαστικό θέμα εσείς ειδικώς;
      ΑΠΟΣΤΟΛΟΣ ΚΑΚΛΑΜΑΝΗΣ: Πότε ψηφίστηκε ο νόμος;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα σας πω, κύριε Πρόεδρε. Στις 20 Μαρτίου 2002, το ΠΑ.ΣΟ.Κ. κυβέρνηση. 
      Δεύτερον, άκουσα από τον κ. Βενιζέλο ότι δεν υπάρχει σύμπνοια στην Κυβέρνηση, διότι το Υπουργείο Υγείας βγάζει ένα νόμο και, ενώ ασχολείται με το φάρμακο, έρχεται το Υπουργείο Ανάπτυξης και συζητά για το φάρμακο και μάλιστα είπε και ο κ. Γείτονας ότι το βλέπουμε ως εμπόρευμα. 
      Μα, καλά δεν ξέρετε εσείς, πρώην Υπουργός Ανάπτυξης, κύριε Βενιζέλο, και εσείς, πρώην Υπουργός Υγείας, κύριε Γείτονα, ότι η τιμολογιακή πολιτική φαρμάκου ήταν και είναι αρμοδιότης του Υπουργείου Ανάπτυξης; Δηλαδή ο κ. Βενιζέλος τόσο λίγη σχέση είχε με το αντικείμενο στο οποίο προΐστατο; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Πότε είχατε πάρει απόφαση;
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Γείτονα! Μη διακόπτετε!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με εξαίρεση την πρόκληση του κυρίου Πρωτόπαπα, εγώ δεν σας διέκοψα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ποτέ δεν είχε πάρει το Υπουργείο Ανάπτυξης απόφαση ερήμην του Υπουργείου Υγείας! Γιατί, αλήθεια δεν είναι ο κ. Κακλαμάνης εδώ; 
      ΕΥΑΓΓΕΛΟΣ ΒΕΝΙΖΕΛΟΣ: … (δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα και κύριε Βενιζέλο, κοιτάξτε. Σε κάθε αναφορά που θα γίνεται στο όνομά σας δεν θα απαντάτε! Σας παρακαλώ!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με εξαίρεση την πρόκληση και την απαράδεκτη στάση του κ. Πρωτόπαπα, στην οποία θα επανέλθω, δεν διέκοψα κανέναν. 
      Ο λόγος, λοιπόν, για τον οποίον έρχεται η τροπολογία δεν είναι μόνο το Συμβούλιο Επικρατείας, που και αυτό είναι. Είναι διότι, κατ’ αρχήν, οι αρμόδιες υπηρεσίες της Κοινότητας είχαν ενημερώσει την Ελλάδα με πέντε επιστολές ότι πρέπει να αλλάξει την τιμολογιακή της πολιτική. 
      Είχαν στείλει πέντε προειδοποιητικές επιστολές: Η πρώτη εστάλη στις 24.9.1996. Η δεύτερη στις 23.9.1997. Η τρίτη στις 11.8.1999. Η τέταρτη στις 13.3.2000 και η πέμπτη στις 24.7.2002. Τις καταθέτω όλες στα Πρακτικά. 
      (Στο σημείο αυτό ο Υφυπουργός Ανάπτυξης κ. Ιωάννης Παπαθανασίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Θόρυβος στην Αίθουσα)
      ΕΥΑΓΓΕΛΟΣ ΒΕΝΙΖΕΛΟΣ: …(δεν ακούστηκε)
      ΚΙΜΩΝ ΚΟΥΛΟΥΡΗΣ: … (δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι, μη διακόπτετε τον κύριο Υπουργό. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τι έκαναν οι Υπουργοί και στις απειλές ή στις φήμες του Συμβουλίου της Επικρατείας και στις απειλές της Ευρωπαϊκής Ένωσης; Τίποτα! Κρύβουμε το πρόβλημα κάτω από το χαλί, αφήνουμε τις επιστολές και τις διαμαρτυρίες της Ευρωπαϊκής Ένωσης στα συρτάρια μας, επιλέγουμε να μη διορθώσουμε την πολιτική. Ούτε καν τη διόρθωση που σήμερα εσείς επικαλείστε δεν κάνατε! 
      Και ποιο είναι το αποτέλεσμα; Αφ’ ενός μεν ότι το Συμβούλιο της Επικρατείας κατά πλειοψηφία έβγαλε αντισυνταγματικό τον προηγούμενο τρόπο τιμολόγησης, αφ΄ ετέρου ότι δεκατέσσερις φαρμακευτικές εταιρείες έχουν καταθέσει από το 2002 αγωγές κατά του ελληνικού δημοσίου και ζητούν αποζημίωση 300.000.000 ευρώ. Αυτό είναι το αποτέλεσμα της πολιτικής σας! Σήμερα υπάρχουν αγωγές φαρμακευτικών εταιρειών εναντίον του ελληνικού δημοσίου ύψους 300.000.000 ευρώ και μας λέτε εσείς ότι επαπειλούνται αγωγές; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Το χρησιμοποιείτε αλήθεια ως επιχείρημα αυτό;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τώρα το ερώτημα που προκύπτει είναι: γιατί το ΠΑ.ΣΟ.Κ., ενώ ήξερε το πρόβλημα, ενώ ήξερε τους κινδύνους που προκύπτουν για το δημόσιο συμφέρον, δεν έκανε τίποτα; Αυτός είναι ο πρώτος λόγος. 
      Έρχεται ο δεύτερος λόγος, για τον οποίο έρχεται η ρύθμιση. Ο δεύτερος λόγος είναι ότι η προηγούμενη τιμολογιακή πολιτική ευνοούσε, κατά γενική ομολογία, τα εισαγόμενα φάρμακα, δηλαδή τις πολυεθνικές, εναντίον των εγχωρίων. Δηλαδή στην πράξη αφαιρούσε εισοδήματα και θέσεις εργασίας από την Ελλάδα και τις χάριζε σε άλλες χώρες. Και δεν είναι δική μου παραδοχή αυτό. Είναι παραδοχή του αρχιτέκτονα. Είναι παρών ο τότε Γενικός Γραμματέας και μετέπειτα Γενικός Γραμματέας του Υπουργικού Συμβουλίου κ. Κοσμίδης, ο οποίος, απαντώντας στην Ευρωπαϊκή Ένωση λέει –σας τα διαβάζω- τα εξής: 
      «Απεναντίας, τα παρασκευαζόμενα στην Ελλάδα βρίσκονται σε δυσμενή μοίρα, αν ληφθεί υπ’ όψιν ότι για τη διαμόρφωση των τιμών που εγκρίνονται προηγείται αναλυτική και σχολαστική επεξεργασία των επί μέρους στοιχείων κόστους και περικοπή, κατά κανόνα, μέρους των δαπανών που υπολογίζουν οι εταιρείες, πέραν του ότι όταν κριθεί αναγκαίο πραγματοποιείται έλεγχος επιτόπου στα λογιστικά βιβλία και λοιπά παραστατικά στοιχεία της εταιρείας, ευχέρεια που δεν παρέχεται στα εισαγόμενα, τα οποία, κατά κοινή παραδοχή, ασφαλώς και ευνοούνται με βάση την ισχύουσα νομοθεσία.» 
      Δεν ντρέπεστε μετά απ’ αυτά να μας κάνετε και κριτική; 
      ΣΩΚΡΑΤΗΣ ΚΟΣΜΙΔΗΣ: Σεμνύνομαι γι’ αυτά. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Αυτή είναι η επιστολή που εσείς, κύριε Κοσμίδη, υπογράψατε και στείλατε στην Ευρωπαϊκή Ένωση! Και έχετε τώρα το θράσος να μας κάνετε κριτική ότι ευνοούμε συμφέροντα και πολυεθνικές; Να τα ακούσει ο κ. Πρωτόπαπας, αν είναι ακόμη παρών στην Αίθουσα. 
      ΧΡΗΣΤΟΣ ΠΡΩΤΟΠΑΠΑΣ: Είμαι παρών. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μάλιστα. 
      Με έγγραφο, λοιπόν, τα αναγνωρίζει. Το καταθέτω και αυτό, για να το μελετήσετε και να το θυμάστε.
       (Στο σημείο αυτό ο Υφυπουργός Ανάπτυξης κ. Ιωάννης Παπαθανασίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αν δεν σας φθάνει και αυτό, υπάρχουν και συγκεκριμένα στοιχεία για το πού οδήγησε η δική σας πολιτική. 
      Πρώτον, οδήγησε σε δραματική αύξηση τις φαρμακευτικές δαπάνες και δεν είναι αλήθεια ότι ήταν μειωμένη η φαρμακευτική δαπάνη. Ο πίνακας έτσι πάει. Αν θέλετε στοιχεία, δεν φανταζόμουν ποτέ ότι θα υποστηρίζατε πως δεν υπάρχει αύξηση στις φαρμακευτικές δαπάνες, για να έχω και αυτό το στοιχείο εδώ. 
      Διότι εδώ με εσάς πρέπει να κουβαλάει κανείς οποιοδήποτε στοιχείο, διότι πλέον η διαστρέβλωση της αλήθειας ξεπερνάει κάθε όριο!
      Οδηγήσατε σε εξάρτηση της ελληνικής αγοράς από τις εισαγωγές. Μέσα σε μία δεκαετία οι όροι αντιστράφηκαν τελείως. Από 70% ντόπια παραγωγή και 30% εισαγωγή, έχουμε το εντελώς αντίθετο. Και με εντύπωση άκουσα πριν την εκπρόσωπο του Κ.Κ.Ε. που είπε «μα, ξένες εταιρείες είναι και εδώ». Έλληνες δουλεύουν όμως εδώ. Αυτή είναι η διαφορά. Επτά χιλιάδες θέσεις εργασίας χάθηκαν!
      Και χάθηκαν, διότι, όπως ομολογήσατε εσείς, κύριε Κοσμίδη, η συγκεκριμένη πολιτική αντιμετώπισε προνομιακά τις ξένες εταιρείες και τις εισαγωγές και έβαζε σε δυσμενή θέση τις ελληνικές. Εγώ δεν κάνω κριτική του τύπου της δικής σας, αυτήν την εύκολη κριτική του «εξυπηρετείτε συμφέροντα». Αλλά δικαιούμαι να κατηγορήσω ότι με την πολιτική σας όντως ευνοήσατε συμφέροντα μεγάλων φαρμακευτικών εταιρειών. Και αποδείχθηκε ότι πράγματι ευνοήθηκαν πολυεθνικές φαρμακευτικές επιχειρήσεις, εις βάρος των ελληνικών επιχειρήσεων.
      Εγώ ρωτάω: πού ήταν και ο λαλίστατος κ. Πολυζωγόπουλος, Πρόεδρος της ΓΣΕΕ, που σήμερα νοιάζεται για την ανεργία; Επτά χιλιάδες θέσεις εργασίας χάθηκαν την τελευταία δεκαετία. Δεν άκουσε τίποτα; Δεν είδε τίποτα; Διότι εμείς δεν τον ακούσαμε να λέει γι’ αυτό τίποτα. Πού ήταν ο κ. Πρωτόπαπας, που με κάθε ευκαιρία σήμερα κατακεραυνώνει τις πολυεθνικές; Αυτό δεν σας ενοχλούσε;
      Διότι από τα στοιχεία των ισολογισμών προκύπτει ότι ενώ δεκατέσσερις πολυεθνικές εταιρείες είχαν αύξηση των πωλήσεών τους την τελευταία πενταετία κατά 119%, μάλιστα μία είχε και 650%, οι μεσαίες και μικρές ελληνικές επιχειρήσεις είχαν μείωση 2%!
      Φαίνεται, λοιπόν, πως εσάς δεν σας ενοχλούν οι εισαγωγές φαρμάκων από τις πολυεθνικές, όταν είναι παραγωγής εξωτερικού, σας ενοχλούν όμως όσες πολυεθνικές εδρεύουν στην Ελλάδα και έχουμε δουλειά εδώ και δίνουν δουλειά στους Έλληνες εργαζόμενους. Είναι πραγματικά και αυτή μια περίεργη αντίληψη.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να σας…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με συγχωρείτε, κύριε Πρόεδρε, αλλά ακούστηκαν πάρα πολλά.
      ΠΡΟΕΔΡΕΥΩΝ (Γεώργιος Σούρλας): Έχετε δίκιο, κύριε Υπουργέ, αλλά…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ακούστηκαν πολλά και για την έκπτωση του 20%. Άλλο αυτό, τελείως πρωτότυπο! Μέχρι σήμερα δεν γινόταν καμία μείωση στην τιμή, όταν έληγε το πατέντο. Η Ελλάδα ήταν η μοναδική χώρα στον κόσμο, όπου όταν έληγε η πατέντα, ήταν σαν να μη συνέβαινε τίποτα. Και έρχεστε τώρα και μας λέτε «γιατί μόνο 20%»; Ακούω στον κ. Γεωργακόπουλο να λέει «γιατί όχι παραπάνω»; Μα, σοβαρολογείτε; Όταν αυτήν τη στιγμή, μέχρι σήμερα, δεν άλλαζε απολύτως τίποτα και ήμασταν η μοναδική χώρα που οι πολυεθνικές συνέχιζαν να πουλάνε στην ίδια τιμή; Και βεβαίως έβγαζαν πάρα πολλά λεφτά.
      Και το ερώτημα είναι γιατί δεν κάνατε μια τέτοια ρύθμιση, που να διασφαλίζει το δημόσιο συμφέρον. Και δικαιούμαι να ρωτήσω ποιες κρυφές συμφωνίες υπήρχαν, γιατί τις είχατε κάνει και με ποιους; Είμαστε η μοναδική χώρα στον κόσμο που αφήνει την τιμή του πρωτοτύπου, όταν λήγει το πατέντο, να παραμείνει η ίδια. Εδώ δικαιούμαι να ρωτήσω. Εγώ δεν κατηγορώ, ρωτώ!
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αφού ήμασταν η φθηνότερη χώρα.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εμείς, λοιπόν, ανακοινώσαμε ότι θα αλλάξουμε την πολιτική, δεν κρύψαμε το πρόβλημα και καταθέτουμε συγκεκριμένη πρόταση. Και έρχομαι τώρα στην πρόταση.
      Βάζουμε το μέσο όρο των τριών χωρών. Δεν έχετε κάνει σωστούς λογαριασμούς, μάλλον δεν έχετε κάνει καθόλου λογαριασμούς. Γιατί ρώτησε ο κ. Γεωργακόπουλος γιατί δεν παίρνουμε τρεις της Ευρωπαϊκής Ένωσης. Γιατί οι τρεις της Ευρωπαϊκής Ένωσης, κύριε Γεωργακόπουλε, θα οδηγούσαν σε αύξηση. Γιατί πήραμε δύο συν μία; Γιατί πριν πάρουμε τις δύο συν μία, κάναμε σενάρια.
      Και έρχομαι σε αυτό που λέει ο κ. Βερελής και θα του δώσω τα στοιχεία. Από τα πρώτα φάρμακα, κύριε Βερελή, θα έχουμε μια μεσοσταθμική μείωση 5% έως 7%. Και δεν θα τρομάξουμε εμείς, κύριε Κοσμίδη, όταν θα δούμε το πρώτο δελτίο τιμών. Εσείς δεν θα έχετε πού να κρυφτείτε!
      (Χειροκροτήματα από την πτέρυγα της Νέας Δημοκρατίας)
      ΣΩΚΡΑΤΗΣ ΚΟΣΜΙΔΗΣ: Θα τρομάξετε, θα τρομάξετε.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εσείς δεν θα έχετε πού να κρυφτείτε, διότι με την πολιτική αυτή και τη μία χώρα της διεύρυνσης, την οποία κάθε άλλο παρά τη ζητούσαν, όπως είπε και ο κ. Κουλούρης, διότι τότε δεν υπήρχε καν η διεύρυνση –ζητούσαν τις τρεις χώρες που είπε ο κ. Γεωργακόπουλος- με τη μία χώρα λοιπόν της διεύρυνσης και το σενάριο που έχουμε κάνει για τα εκατό πρώτα φάρμακα, σας αρέσει είτε δεν σας αρέσει –αλλά αυτό αρέσει στους ασφαλισμένους, αρέσει στον ελληνικό λαό, βοηθά την εθνική οικονομία- θα έχουμε μεσοσταθμική μείωση! Και αυτό το ξέρουν όλες οι βιομηχανίες και γι’ αυτό και παραπονιούνται και γκρινιάζουν και διαμαρτύρονται και βγάζουν και περίεργα δημοσιεύματα στον Τύπο.
      Ερχόμαστε, λοιπόν, τώρα στην επιπλέον μείωση στα ασφαλιστικά ταμεία με τη μορφή της επιστροφής. Σας ενοχλεί μήπως αυτό; Σας ενοχλεί το πώς; Αυτό είναι το θέμα; Θα το δούμε το πώς. Θα υπάρχει αγορανομική διάταξη που θα τα εξειδικεύει. Επί της αρχής είστε αντίθετοι, ο μεγάλος πελάτης, που είναι το ασφαλιστικό ταμείο, να παίρνει λεφτά πίσω;
      Και μίλησε ο κ. Πρωτόπαπας για τα χάλια της μηχανογράφησης. Αυτό βεβαίως είναι αυτοκριτική για το κόμμα του, τα χάλια αυτά. Αλλά θα ήθελα να σας πω ότι σε δεκαεννέα μήνες…
      ΧΡΗΣΤΟΣ ΠΡΩΤΟΠΑΠΑΣ: Τι κάνατε;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Για τα χάλια της μηχανογράφησης είπατε. Θα ήθελα να σας πω ότι σε δεκαεννέα μήνες, τουλάχιστον για τον Ο.Π.Α.Δ. το bar code system είναι έτοιμο και έχει αρχίσει και εφαρμόζεται.
      Και το bar code είναι ο μόνος τρόπος και να για να ξέρεις ακριβώς τι πήγε πού και να ελέγξεις τις παράλληλες εξαγωγές και να ελέγξεις την πολυσυνταγογραφία, διότι από εκεί προκύπτει και η πολυφαρμακία. Αλλά βέβαια εσάς αυτά δεν σας απασχολούσαν, αρκεί οι εταιρείες να πουλάνε φάρμακα. 
      Και ερχόμαστε και στις μειώσεις που θα υπάρξουν λόγω της λήξεως του πατέντου. Και σας λέω ότι είστε υπόλογοι που τόσο καιρό δεν κάνατε τίποτε γι’ αυτό. 
      Λέχθηκαν πολλά για τα φθηνά φάρμακα. Άλλη κοροϊδία –και χρησιμοποιώ τον όρο με όλη τη σημασία της λέξεως.
      ‘Εχω έναν πίνακα εδώ τον οποίο θα καταθέσω. Αφήνετε σταθερές τις τιμές στα φθηνά φάρμακα –υποτίθεται φιλολαϊκή πολιτική- και την ίδια ώρα το Ι,Φ,Ε,Τ,, κρατικό, τα έκανε εισαγωγή σε πολλαπλάσια τιμή. Θέλετε συγκεκριμένα; ‘Εχω εδώ με 545% αύξηση το PROPIOCHRONE. Στοίχιζε 1,17, το Ι.Φ.Ε.Τ. το έφερε 7,55, 545% αύξηση. Το MESTINON 1,60 στοίχιζε, 5,42 έγινε η εισαγωγή, 339% αύξηση. Το CELESTONΕ στοίχιζε 0,85, έγινε εισαγωγή 3,05, 259% αύξηση. Για να μη σας τα διαβάσω όλα, θα σας διαβάσω μόνο ένα που το ξέρουν όλοι γιατί όλοι έχουν παιδιά, το VOMEX. Το VOMEX στοίχιζε 1,25 και έγινε εισαγωγή 14,51 ευρώ, 1061% αύξηση. Και δεν ντρέπεστε εδώ να μας κατηγορείτε ότι δήθεν θα αυξηθούν τα φάρμακα! 
      (Χειροκροτήματα από την πτέρυγα της Νέας Δημοκρατίας)
      Κοροϊδεύατε τον ελληνικό λαό, κρατούσατε δήθεν χαμηλά τις τιμές και τα φέρνατε από το παράθυρο 1061% ακριβότερα. Και δεν ντρέπεστε να μας κάνετε εδώ κριτική!
      Καταθέτω αυτόν τον πίνακα για να τον μελετήσετε και να δείτε τα χάλια της πολιτικής σας και το πώς οδηγήσατε εσείς και πώς κοροϊδεύατε τον κόσμο, διότι αυτό είναι κοροϊδία.
      (Στο σημείο αυτό ο Υφυπουργός Ανάπτυξης κ. Ιωάννης Παπαθανασίου καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      (Να φωτογραφηθεί ο πίνακας σελ. 202)
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Έρχομαι σ’ αυτό που είπε ο κ. Πρωτόπαπας.
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, πρέπει να συμφωνήσει το Σώμα για την παράταση του χρόνου…
      	ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τελειώνω, θέλω δύο λεπτά.
      ΠΡΟΕΔΡΕΥΩΝ (Γεώργιος Σούρλας): Και, δεύτερον, παρακαλώ να αποφεύγετε και εσείς χαρακτηρισμούς απαξιωτικούς.
      ΓΕΩΡΓΙΟΣ ΛΙΑΝΗΣ: Τέσσερις φορές είπατε «δεν ντρέπεστε».
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ναι, βεβαίως, και θα το πω και πέμπτη, ότι οφείλατε να ντρέπεστε. Αυτό δεν είναι κατηγορία, είναι προσωπική εκτίμηση. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Υφυπουργέ, παρακαλώ να αποφεύγετε χαρακτηρισμούς. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Έρχομαι σε αυτό που είπε ο κ. Πρωτόπαπας.
      Κύριε Πρωτόπαπα, αυτό το «1997 πριν θα εξετάζεται κατά περίπτωση» έχει μπει για πολύ συγκεκριμένο λόγο. Υπάρχει μια σωρεία φαρμάκων, αυτά τα λεγόμενα φθηνά, παγωμένα, που τα αποσύρουν  και έρχονται από το παράθυρο. Και εμείς έχουμε αποφασίσει ότι αυτή η κοροϊδία πρέπει να σταματήσει. Είναι προτιμότερο να δώσω 10%, 15% αύξηση σε ένα φάρμακο και π.χ. το VOMEX από 1,15 να πάει 1,52, παρά να το κάνω εισαγωγή με 15, για να μη βγω στον Τύπο δήθεν να υποστώ το πολιτικό κόστος της αύξησης. Αυτό λοιπόν το πολιτικό κόστος η Κυβέρνηση θα το πάρει. Όταν, λοιπόν, υπάρχουν φάρμακα που είναι ξεχασμένα και παγωμένα και έτοιμα να αποσυρθούν, φάρμακα σημαντικά και απαραίτητα για τους ασφαλισμένους, θα ήταν λαϊκισμός να έρθεις σε αυτά τα φάρμακα που σε αυτήν την τιμή αποσύρονται να τους πεις «εγώ» -έτσι χωρίς κανένα κριτήριο- «θα σου μειώσω την τιμή 20% περαιτέρω». ‘Αρα, δηλαδή, θα τα απέσυραν 100%. Γι’ αυτό και λέμε ότι γι’  αυτά τα φάρμακα που πριν το 1997 έληξε η πατέντα -που εσείς για λόγους πολιτικού κόστους δεν τα έχετε αναπροσαρμόσει και τα αποσύρουν σιγά-σιγά και τα υποκαθιστούν με άλλα-  θα τα εξετάσουμε κατά περίπτωση και όσα είναι απαραίτητα, όσα θέλουν οι ασφαλισμένοι, ναι θα τους δώσουμε την τιμή που πρέπει, για να συνεχίζουν να υπάρχουν και να τα βρίσκει ο ασφαλισμένος, διότι αυτά ξέρει, διότι με αυτά γίνεται καλά, διότι δεν θέλουμε να τον κοροϊδεύουμε από την πίσω πόρτα. 
      Κλείνω με την εξής ερώτηση: Τελικά, ποια είναι η σημερινή θέση του ΠΑΣΟΚ; Συμφωνεί με την πρόταση τα εγχωρίως παραγόμενα φάρμακα να έχουν διαφορετική και δυσμενή αντιμετώπιση σε σχέση με τα εισαγόμενα ή συμφωνεί με την πρότασή μας να μην υπάρχουν τέτοια αντικίνητρα και η ελληνική βιομηχανία να δουλεύει με ίσους όρους και να δημιουργηθούν θέσεις εργασίας; Πρέπει να μας το πει. Συμφωνεί να μειώνεται η τιμή τους όταν λήγει η πατέντα, όπως γίνεται σε όλον τον κόσμο δεν συμφωνεί; Συμφωνεί να επιστρέφουμε στα ασφαλιστικά ταμεία, που είναι ένας μεγάλος πελάτης, ή δεν συμφωνεί; 
      Αυτά περιμένουμε να ακούσουμε και όχι αφορισμούς και κραυγές. Γιατί είδα μια ανακοίνωση της κ. Διαμαντοπούλου και του κ. Βενιζέλου νομίζω για τα φάρμακα. Να βγάζουν αφοριστικές ανακοινώσεις, αλλά καλύτερα από όλα είναι  να μας ενημερώσουν ποια είναι η πολιτική του ΠΑΣΟΚ όσον αφορά το φάρμακο. Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακολουθώ αυτή τη συζήτηση και διαπιστώνω ότι δεν είναι δυνατόν όσοι δεν έχουμε μια εξειδίκευση στο συγκεκριμένο θέμα να κατανοήσουμε και εν συνειδήσει να απαντήσουμε και να τοποθετηθούμε και να ψηφίσουμε αναλόγως. 
      Εδώ κατατέθηκαν δύο τροπολογίες ομολογουμένως άσχετες με το συζητούμενο νομοσχέδιο και η Βουλή υποχρεώνεται να συζητήσει τη μία άσχετη τροπολογία παρά την άρνηση ολόκληρης της Αντιπολιτεύσεως να συναινέσει. Και δεν της επιτρέπεται να συζητήσει τη δεύτερη τροπολογία παρά το γεγονός ότι το τέταρτο κόμμα, η Νέα Δημοκρατία, δεν διατύπωσε αντίρρηση επ’ αυτού. Και θέλω να υπενθυμίσω...
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Κάνετε ησυχία, σας παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Θέλω να υπενθυμίσω ότι εδώ έχουμε κάποιους κανόνες με τους οποίους έχουμε συμφωνήσει και πρέπει να τιμούμε αυτά που έχουμε συμφωνήσει. 
      Αν έρχεται μια άσχετη τροπολογία, τη συζητούμε μόνο αν δεν υπάρχει αντίρρηση από κάποια πλευρά, αλλιώς δεν θα τιμούμε ούτε αυτήν την Αίθουσα ούτε εμάς τους ίδιους εάν ό,τι επιθυμεί η Κυβέρνηση γίνεται και ό,τι δεν επιθυμεί η Κυβέρνηση δεν γίνεται. Σε αυτήν την περίπτωση δεν υπάρχει Κοινοβούλιο. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, μου επιτρέπετε; 
      ΑΠΟΣΤΟΛΟΣ ΚΑΚΛΑΜΑΝΗΣ: Το Κοινοβούλιο...
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, να απαντήσω.
      ΑΠΟΣΤΟΛΟΣ ΚΑΚΛΑΜΑΝΗΣ: Σας παρακαλώ, μη με διακόπτετε. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πρόεδρε. Δεν φτάσαμε στην τροπολογία που λέτε εσείς. 
      ΑΠΟΣΤΟΛΟΣ ΚΑΚΛΑΜΑΝΗΣ: Αφήστε, κύριε Πρόεδρε. Με διακόπτουν οι συνάδελφοι, μη με διακόπτετε και εσείς. 
      ΠΡΟΕΔΡΕΥΩΝ (Γεώργιος Σούρλας): Μα, δεν διακόπτω, βοηθάω. Επειδή ασκώ τα καθήκοντα του Προεδρεύοντος...
      ΑΠΟΣΤΟΛΟΣ ΚΑΚΛΑΜΑΝΗΣ: Σας παρακαλώ!
      ΠΡΟΕΔΡΕΥΩΝ (Γεώργιος Σούρλας): Απευθύνομαι με σεβασμό, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Με σεβασμό και εγώ σας παρακαλώ...
      ΠΡΟΕΔΡΕΥΩΝ (Γεώργιος Σούρλας): Δεν ήρθε η ώρα συζήτησης της τροπολογίας για να ακούσουμε την απόφαση της Νέας Δημοκρατίας και της Κυβέρνησης...
      ΑΠΟΣΤΟΛΟΣ ΚΑΚΛΑΜΑΝΗΣ: Σας παρακαλώ! 
      Πρέπει, λοιπόν, να ξεκαθαρίσουμε τα πράγματα. Το Σύνταγμά μας από το 1975 ήταν προεδροκεντρικό. Ενώ η δημοκρατία μας ήταν Προεδρευομένη Κοινοβουλευτική Δημοκρατία μετά τη Μεταπολίτευση υπήρχαν διατάξεις που ουσιαστικά έδιναν υπερβολικές εξουσίες στον Πρόεδρο της Δημοκρατίας.	Με τη μεταρρύθμιση του Συντάγματος του 1985-1986 αυτές οι εξουσίες ήρθαν στο Κοινοβούλιο και δη στην Πλειοψηφία προφανώς. 
      Εάν η Κυβέρνηση και ουσιαστικά ο Πρωθυπουργός θα αποφασίζουν τα πάντα, καταλαβαίνετε πού οδηγούμεθα; Βουλευτής της Συμπολίτευσης διεγράφη, διότι είπε ότι έντιμοι και μη έντιμοι υπάρχουν παντού. Αυτό είναι, κατά τη γνώμη μου, κάτι που πρέπει να μας απασχολήσει όλους.
      Έρχομαι τώρα στη συγκεκριμένη τροπολογία και επιφυλάσσομαι να μιλήσω μετά για την τροπολογία που έχουμε καταθέσει αναφορικά με το θέμα των Μέσων Μαζικής Ενημέρωσης. 
      Εγώ παρακολούθησα με πολύ σεβασμό τον κ. Παπαθανασίου και προσπάθησα, όσο οι εκατέρωθεν διακοπές το επέτρεπαν, να ακούσω και όσους ήσαν υπέρ ή κατά αυτής της τροπολογίας. Τίθενται ορισμένα ερωτήματα, τα οποία καλοπίστως θέτω υπό την κρίση και τη συνείδηση των συναδέλφων της Πλειοψηφίας. 
      Πρώτον, την επόμενη εβδομάδα έχουμε, κύριε Πρόεδρε, νομοσχέδιο του Υπουργείου Υγείας. Η τροπολογία αυτή ήταν σε ένα άλλο νομοσχέδιο του Υπουργείου Υγείας και λόγω του επείγοντος προφανώς χαρακτήρος –δεν ξέρω τι είναι αυτό το επείγον- απεσύρθη από εκεί και εισάγεται σε ένα άσχετο νομοσχέδιο...
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με συγχωρείτε, κύριε Πρόεδρε. Δεν απεσύρθη. Δεν ήταν σε κανένα άλλο νομοσχέδιο. 
      ΑΠΟΣΤΟΛΟΣ ΚΑΚΛΑΜΑΝΗΣ: Καλώς. 
      Έρχεται, λοιπόν, αυτή η τροπολογία, αρμοδιότητος του Υπουργείου Υγείας, σ’ ένα νομοσχέδιο παντελώς άσχετο, περί των αυξήσεων συντάξεων των υπαλλήλων του δημοσίου. Γιατί το κάνουμε αυτό; Υπάρχει τόσο επείγον του πράγματος ώστε δεν περιμένουμε μια εβδομάδα; Είναι σωστό να γίνεται -εκτός αν έχει αυτοκτονικές διαθέσεις η Κυβέρνηση- εν μέσω αυτών των αμφιβολιών; Είμαι βέβαιος ότι αμφιβολίες, τουλάχιστον για την ορθότητα αυτής της ρύθμισης, θα έχουν αρκετοί Βουλευτές, που τύποις θα φαίνονται ότι ψηφίζουν. Διότι δεν θα είμαστε εδώ όλοι, εκτός αν κατατεθεί πρόταση ονομαστικής ψηφοφορίας. Γιατί το κάνετε αυτό το πράγμα; Ας πούμε ότι έχετε 100% δίκιο. Γιατί βιάζεστε τόσο πολύ; Και γιατί θέλετε,  εν μέσω κραυγών και υπαινιγμών και φράσεων που δεν μας τιμούν, να περάσει αυτή η διάταξη;
      Και τι λέει αυτή η διάταξη; Λέει ότι εκεί που μέχρι τώρα είχαμε τη φθηνότερη τιμή από ολόκληρη την Ευρωπαϊκή Ένωση, τώρα...
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Των δεκαπέντε.
      ΑΠΟΣΤΟΛΟΣ ΚΑΚΛΑΜΑΝΗΣ: Των δεκαπέντε, ναι.
      Τώρα θα υπολογίζουμε το μέσο όρο όχι μόνο της φθηνότερης αλλά και των δύο ακόμη λιγότερο φθηνών τιμών, συν την Ελβετία. Δεν χρειάζεται άλλο σχόλιο για να καταλάβουμε ότι οπωσδήποτε από το φθηνότερο που ήταν μέχρι τώρα κάτι θα ανέβει παραπάνω. Να μην παραλογιζόμεθα! Φθηνό, συν λιγότερο φθηνό, συν ακόμη πιο λιγότερο φθηνό, μέσο όρο θα μας βγάζουν πάνω από το...
      ΕΝΑΣ ΒΟΥΛΕΥΤΗΣ ΑΠΟ ΤΟ ΠΑ.ΣΟ.Κ.: Το πιο ακριβό. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τρία φθηνότερα είναι πιο ακριβό, μας κάνουν πιο ακριβό;
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, τότε να κάνουμε την προπαίδεια εδώ. Το φθηνότερο είναι αυτό που είναι κάτω κάτω. Το λιγότερο φθηνό είναι αυτό που είναι από πάνω απ’ αυτό. Και το ακόμα πιο πάνω θα είναι το τρίτο. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, μου επιτρέπετε μια διακοπή;
      ΠΡΟΕΔΡΕΥΩΝ (Γεώργιος Σούρλας): Αν το επιτρέπει ο Πρόεδρος, κύριε Υπουργέ. 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ δεν έχω αντίρρηση. Εγώ από την αρχή σας παρακολουθώ. Και ρωτούσα και τους συναδέλφους αν μιλήσατε, για να μας εξηγήσετε. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εάν μεν μιλούσαμε για τις χώρες των δεκαπέντε, θα είχατε δίκιο. Προφανώς η φθηνότερη χώρα μαζί με οποιεσδήποτε άλλες δύο, ο μέσος όρος, δεν μπορεί να είναι φθηνότερη. Πλην όμως υπάρχει και μία χώρα της διεύρυνσης, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Μάλιστα.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Και η τιμή στις χώρες της διεύρυνσης είναι αυτή που αλλάζει δραματικά την κατάσταση προς τα κάτω και προς όφελος του ελληνικού δημοσίου και προς όφελος των τιμών. 
      ΑΠΟΣΤΟΛΟΣ ΚΑΚΛΑΜΑΝΗΣ: Μάλιστα.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Και αυτό το σενάριο έχει γίνει. Και δεν μιλάμε στον αέρα, διότι «τρέξαμε» όλους τους δυνατούς συνδυασμούς και επιλέξαμε –και το λέω αυτό και για το Σώμα- εκείνο το συνδυασμό που δίνει τις χαμηλότερες τιμές. Και αυτός είναι αυτός ο συνδυασμός, που δίνει, κατά μέσο όρο, στα εκατό πρώτα φάρμακα 5% έως 7% φθηνότερες τιμές, κύριε Βερελή, σε σχέση με τις ισχύουσες.
      ΑΠΟΣΤΟΛΟΣ ΚΑΚΛΑΜΑΝΗΣ: Μάλιστα. 
      Απάντηση, κύριε Πρόεδρε: Εάν είναι έτσι όπως το λέτε, είναι προφανές ότι αυτοί οι οποίοι προσέφυγαν στο Συμβούλιο της Επικρατείας σάς εξηνάγκασαν όπως μας λέτε. Διότι, όπως σωστά ανέπτυξε ο κ. Βενιζέλος και ο κ. Κουβέλης, δεν είναι αυτή η απόφαση. Τουλάχιστον οι νομικοί εδώ  αντιλαμβανόμαστε ότι αν το Συμβούλιο της Επικρατείας ακύρωσε την απόφαση, διότι δεν δίνεται η δυνατότητα στον έμπορο, το βιομήχανο των φαρμάκων, να αποδείξει το κόστος του και να έχει ένα δικαιολογημένο κέρδος, δεν αλλάζει τίποτε σ’ αυτήν τη ρύθμιση που κάνετε. Αν δεν τους συμφέρει, πάλι θα πάνε εκεί και πάλι θα δικαιωθούν. Και τίθεται ένα ερώτημα. Όπως βλέπετε, υπάρχει αυτή η αντίρρηση. Δεν θα την πω αντίδραση. Έχετε εδώ ολόκληρη την Αντιπολίτευση, που σας λέει: Γιατί σ’ ένα άσχετο νομοσχέδιο επιμένετε να φέρετε μια διάταξη αιφνιδιαστικά; Εμείς έχουμε άλλες απόψεις. Φέρτε μας τα στοιχεία. Γιατί; Οι ενδιαφερόμενοι βιομήχανοι –εγώ δεν λέω πολυεθνικές, λέμε κάποιοι «πτωχοί» βιομήχανοι... Έλεγε ο Γεώργιος Παπανδρέου: «Στην Ελλάδα πάσχουν οι βιομηχανίες, αλλά όχι οι βιομήχανοι». Ας πούμε λοιπόν ότι σήμερα εσείς καταφέρατε να πάσχουν οι βιομήχανοι. Αυτοί οι άνθρωποι τη θέλουν τη διάταξη αυτή ή δεν την θέλουν; Αν δεν την θέλουν, ας τους κάνουμε μια χάρη κι ας περιμένουμε μια βδομάδα ακόμη, να έρθουν εδώ πέρα να συζητήσουμε ψύχραιμα.
      Πρέπει να πω ότι όπου είναι το δίκιο σας δεν πρέπει να το αρνηθούμε. Γι’ αυτό το 20% ρώτησα τον κ. Κοσμίδη που τα ξέρει καλύτερα. Όμως, όπως το επικαλείσθε θέλω να σας πω ότι αυτό το 20% έχει σημασία τώρα, γιατί πράγματι αφού θα είναι πάνω από την κατώτατη τιμή κάτι κόβει. Αλλά είναι άλλο ζήτημα αυτό. Εγώ διάβασα, κύριε Πρόεδρε, την ειδική έκθεση για την οποία δεν θέλω να χρησιμοποιήσω τις εκφράσεις «ντροπή» κ.λπ. αλλά θα ήθελα να δώσετε εσείς όποιο χαρακτηρισμό θέλετε, στην οποία λέτε ότι το κόστος από όλη αυτήν την ιστορία για τον κρατικό προϋπολογισμό είναι 6.000 ευρώ για τα μέλη της επιτροπής και ότι αντίθετα θα έχει όφελος ο κρατικός προϋπολογισμός και τα ασφαλιστικά ταμεία από αυτήν τη ρύθμιση. Ε, δεν είναι λογικό αυτό. Ακόμα και αν πράγματι θα είμαστε υποχρεωμένοι να αναπροσαρμόσουμε τις τιμές των φαρμάκων υπέρ των φαρμακέμπορων και των βιομηχάνων και των φαρμακοποιών, να το κάνουμε αν είμαστε υποχρεωμένοι –και να δούμε πως θα το κάνουμε- αλλά όχι να λέμε στη Βουλή, γιατί δεν πρέπει να ευτελίζουμε αυτό το Σώμα έτσι, ότι, ξέρετε από αυτήν την τροπολογία θα έχουν κέρδη τα ασφαλιστικά ταμεία, κέρδος το ελληνικό δημόσιο. 
      Εγώ σας παρακαλώ θερμά –και νομίζω ότι ενδομύχως και συνάδελφοι της Πλειοψηφίας θα το λένε αυτό- αφήστε το, ας έλθει την άλλη εβδομάδα. Και ίσως και το Προεδρείο, δεν ξέρω αν γύρισε και η Πρόεδρος από το ταξίδι της …
      ΠΡΟΕΔΡΕΥΩΝ (Γεώργιος Σούρλας): Ναι, και παρακολουθεί και τη συνεδρίαση.
      ΑΠΟΣΤΟΛΟΣ ΚΑΚΛΑΜΑΝΗΣ: Εντάξει, θα ήθελα να πω όμως κάτι σε αυτό που είπε ο κ. Παπαθανασίου για το νόμο που ψηφίστηκε περί χρηματιστηρίου. Ειλικρινά στο νόμο περί χρηματιστηρίου και χρηματαγοράς θα είχε κάποια δικαιολογία, αλλά στο νόμο για τις συντάξεις και την αύξησή τους των ταλαιπώρων συνταξιούχων και μισθωτών του δημοσίου … Αλλά θα πρέπει να σας πω και κάτι άλλο. Σας ρώτησα τότε γιατί ο νόμος αυτός ψηφίστηκε τον Απρίλιο του 2002. Ακολούθησε η τροποποίηση του Κανονισμού μας. Τώρα εδώ συζητούνται νομοσχέδια και σε μια μέρα, αν θέλετε. Στις επιτροπές συζητούνται κυρίως τα νομοσχέδια και κατόπιν αυτού συμφωνήσαμε όλοι ότι μόνο τρεις τροπολογίες θα τίθενται στα νομοσχέδια, άσχετη καμία, εκτός αν όλοι συμφωνούμε. Γιατί να καταστρέψουμε αυτό το θετικό στοιχείο της δουλειάς μας εδώ και να επιτρέψουμε να αρχίσουν να γράφουν ξανά οι εφημερίδες για νύκτωρ ψηφισθείσα τροπολογία; Για ποιο λόγο; 
      Εγώ δεν θέλω να κάνω κανέναν υπαινιγμό, αλλά ειλικρινά με εντυπωσιάζει η επιμονή σας να ψηφισθεί εδώ με πέντε-έξι από τους συναδέλφους που γνωρίζουν περί τίνος πρόκειται. Εγώ ομολογώ ότι προσπάθησα να καταλάβω να δω μήπως έχετε κάπου δίκιο, αλλά δεν καταλαβαίνω γιατί να επιμένετε έτσι να ψηφίσουμε. Αυτοκτονείτε ως Κυβέρνηση –δεν μπορώ να το καταλάβω- αλλά δεν μπορεί η Βουλή να σας παρακολουθήσει σε αυτό! 
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υφυπουργέ, πρέπει να σας πω ότι χάσατε τη ψυχραιμία σας προηγουμένως. Χάσατε τη ψυχραιμία σας και απευθυνόμενος προς το Σώμα ισχυριστήκατε πράγματα τα οποία αντικρούονται από τα έγγραφα που μόλις πριν καταθέσατε. Σας θυμίζω δύο πράγματα:
      Πρώτον, είπατε ότι αφ’ενός υπάρχει απόφαση του Συμβουλίου της Επικρατείας, αλλά δεν είναι, είπατε, μόνο αυτό. Υπάρχουν επιστολές της Ευρωπαϊκής Επιτροπής προς τις ελληνικές κυβερνήσεις από το 1996 και ύστερα με τις οποίες ζητείται η αναπροσαρμογή –δεν κατονομάσατε προς πια κατεύθυνση- της ελληνικής νομοθεσίας. Την ίδια ώρα ισχυριστήκατε, σε οργίλο ύφος μάλιστα, πέντε φορές απευθυνόμενος στην Αντιπολίτευση την εγκαλέσατε με τη φράση «δεν ντρέπεστε», ότι η πολιτική που εμείς ακολουθήσαμε οδήγησε σε αύξηση της τιμής του φαρμάκου, πράγμα που επιχειρήσατε να το αποδείξετε με ανάγνωση ενός σύντομου πίνακα φαρμάκων.
      Θα επαναλάβω ότι δεν είναι καλός σύμβουλος η έλλειψη ψυχραιμίας. Κανένα από τα έγγραφα και τις επιστολές της Ευρωπαϊκής Επιτροπής δεν σας υποδεικνύουν ρύθμιση ίδια με αυτή που εσείς προτείνετε στο Σώμα σήμερα. 
      Επιτρέψτε μου, λοιπόν, να διαβάσω ορισμένα κρίσιμα αποσπάσματα από τις επιστολές αυτές που μόλις πριν εσείς καταθέσατε. Γιατί μας κατηγορεί κυρίες και κύριοι συνάδελφοι, η Κοινότητα; Μας κατηγορεί για δύο πράγματα. Πρώτον, ότι καθηλώσαμε τις τιμές των φαρμάκων. Ακριβώς αντίθετος ισχυρισμός από το δικό σας, κύριε Υφυπουργέ. Εσείς λίγο πριν ισχυριστήκατε ψευδώς ότι η πολιτική του ΠΑΣΟΚ οδήγησε σε υπερβολική αύξηση της τιμής του φαρμάκου. 
      Ε, λοιπόν, τι λένε στα διαδοχικά έγγραφά τους οι υπηρεσίες της Κοινότητας; Διαβάζω: «Κατά την άποψη της επιτροπής η εφαρμοζόμενη διοικητική πρακτική στον καθορισμό του ύψους της τιμής των φαρμάκων οδηγεί σε αδυναμία καλύψεως του πραγματικού κόστους ενός φαρμακευτικού προϊόντος προερχομένου από άλλο κράτος-μέλος και κατά συνέπεια σε αποθάρρυνση της εισαγωγής και διαθέσεώς του στην ελληνική αγορά». 
      Συνεχίζει το έγγραφο –από το 1996 ξεκινώ- ως εξής: «Πάγωμα των τιμών. Στη διάρκεια συνεδρίασης που έλαβε χώρα στην Αθήνα στις 23 και 24 Οκτωβρίου 1995 μεταξύ των ελληνικών αρχών και εκπροσώπων των υπηρεσιών της επιτροπής υπογραμμίστηκε ότι σύμφωνα με τις πληροφορίες που βρίσκονται στη διάθεση των υπηρεσιών της επιτροπής οι τιμές των φαρμάκων παραμένουν καθηλωμένες από το Φεβρουάριο του 1994». 
      Και συνεχίζει: «Ο καθορισμός της τιμής χονδρικής, βάσει της χαμηλότερης τιμής σ’ ένα κράτος-μέλος» -αυτό που υιοθετούσε δηλαδή η κυβέρνηση του ΠΑΣΟΚ- «ενδέχεται να καταστήσει αδύνατη την κάλυψη του πραγματικού κόστους ενός προϊόντος που προέρχεται από άλλο κράτος-μέλος και κατά συνέπεια να οδηγήσει σε διακοπή της διάθεσής του στο εμπόριο». 
      Υπάρχουν διαδοχικά έγγραφα της Κοινότητας. Επανέρχεται για την περίπτωση ΝΤΑΝΙΣ και λέει ότι δεν είναι δυνατόν να επιβάλλεται καθήλωση των τιμών, για το οποίο κατηγορείται η ελληνική Κυβέρνηση. 
      Επανέρχεται η Κοινότητα αργότερα και λέει ότι κρίνει ως μη ικανοποιητική την κατάσταση στο βαθμό που διαπιστώνει ότι οι εισαγωγές συνεχίζονται να πραγματοποιούνται σε τιμές μη αποδοτικές ή ζημιογόνες. Συνεχίζει: «Όπως ήδη αναφέραμε η χαμηλότερη τιμή που χρησιμοποιείται σε ένα κράτος-μέλος της Ευρωπαϊκής Ένωσης δεν αντανακλά υποχρεωτικά την τιμή της αγοράς, αλλά μπορεί να προκύπτει από εκπτώσεις ή καθήλωση τιμών που επιβάλλει ένα κράτος-μέλος». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ, κύριε Πρόεδρε, αν είναι δυνατόν λίγο χρόνο, ακόμη. 
      Και συνεχίζουν οι υπηρεσίες της Κοινότητας, κύριε Πρόεδρε: «Οι ελληνικές αρχές δεν έχουν προχωρήσει μέχρι σήμερα στη νομοθετική τροποποίηση των διατάξεων που εισάγουν διάκριση σε βάρος εγχωρίως παραγομένων και εισαγομένων φαρμακευτικών προϊόντων».
      Είναι και άλλα που έχω σημειώσει. Απλώς δεν έχω το χρόνο να τα αναγνώσω Αλλά όσα σας ανέγνωσα λίγο πριν διαψεύδουν και τους δύο ισχυρισμούς σας. Διαψεύδουν, πρώτον, τον ισχυρισμό σας ότι η πολιτική του ΠΑ.ΣΟ.Κ. οδήγησε σε αύξηση της τιμής των φαρμάκων, ενώ αντίθετα οι κατηγορίες που η Κομισιόν απευθύνει προς την ελληνική Κυβέρνηση είναι ότι καθηλώνει τις τιμές των φαρμάκων. Δεύτερον, εάν αναγνώσετε προσεκτικά τα έγγραφα που καταθέσατε σας λέει η επιτροπή ότι θα μπορούσατε να ακολουθήσετε ένα σενάριο υπολογισμού της μεσοσταθμικής τιμής για το σύνολο των χωρών της Ευρωπαϊκής Ένωσης. Σας το λέει ρητά στο έγγραφό της από το 1996. 
      Είναι απορίας άξιον. Πιστεύω ότι είσθε καλός μαθηματικός, γιατί είσθε και άνθρωπος της αγοράς. Αν ζητήσετε τη μεσοσταθμική τιμή, το μέσο όρο τιμής, σε δύο χώρες των δεκαπέντε, που οι τιμές είναι ακριβές και σε μία χώρα από τις χώρες της διεύρυνσης που οι τιμές είναι χαμηλές, θα σας δώσει τιμή που είναι ακριβότερη από την τιμή που θα προέκυπτε αν υπολογίζατε τις δεκαπέντε χώρες μέλη της παλαιάς Ευρωπαϊκής Ένωσης και τις δέκα νεότερες χώρες της διεύρυνσης που έχουν φθηνότερες τιμές. Διότι αντιλαμβάνεσθε ότι ο λόγος, η αναλογία είναι διαφορετική. Η Κομισιόν, λοιπόν, σας περιγράφει στο έγγραφό της λύση σύμφωνα με την οποία θα μπορούσατε να επιλέξετε το σύνολο των χωρών-μελών και να βγάλετε τη μέση τιμή ενός φαρμάκου. Δεν το κάνετε αυτό. Αναρωτιέμαι κύριε Υφυπουργέ…
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Καστανίδη, σας παρακαλώ. 
      ΚΙΜΩΝ ΚΟΥΛΟΥΡΗΣ: Κύριε Πρόεδρε, δώσατε δέκα λεπτά παραπάνω στον κύριο Υπουργό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αναρωτιέμαι για ποιο λόγο, κύριε Υφυπουργέ, αισθανθήκατε την ανάγκη –με ύφος μάλιστα που έδειχνε αλλόφρονα άνθρωπο- να ζητάτε από την Αντιπολίτευση να ντρέπεται. Θα μπορούσα να σας επιστρέψω αυτό το χαρακτηρισμό. Θα μπορούσα να σας επιστρέψω αυτή τη φράση, αλλά δεν το κάνω, γιατί θέλω ακριβώς να κρατήσουμε σ’ ένα υψηλό επίπεδο τον κοινοβουλευτικό διάλογο.
      Κύριε Υφυπουργέ, είπατε ότι, κατά την κρίση σας θα έχουμε μείωση της τιμής των φαρμάκων, με τη ρύθμιση που σήμερα προωθείτε, κατά 5%-7%. Εγώ θα ήθελα να σας ρωτήσω ευθέως το εξής: Εάν μετά τη ρύθμισή σας διαπιστωθεί ότι έχουμε, αντί μειώσεως της τιμής των φαρμάκων, αύξηση της τιμής των φαρμάκων, αναδέχεστε την ευθύνη να υποβάλετε την παραίτησή σας; Έτσι καταλαβαίνω την πολιτική γενναιότητα, ώστε να ξέρουμε ότι σήμερα, αν αναλάβετε την ευθύνη της παραιτήσεως, δεν παραπλανάτε τον ελληνικό λαό, ούτε βεβαίως το ελληνικό Κοινοβούλιο.
      Σε ό,τι αφορά, κύριε Πρόεδρε, την παραίνεσή σας προς συγκεκριμένο συνάδελφο, ο οποίος απευθυνόμενος προς τον Υφυπουργό διατύπωσε το ερώτημα εάν κρύβονται συγκεκριμένα επιχειρηματικά συμφέροντα πίσω από προωθούμενη ρύθμιση, θα ήθελα για την ισότητα και του λόγου και της πράξης όλων, μηδέ υμών εξαιρουμένων, να θυμίσω ότι λίγο πριν συνάδελφος της Συμπολίτευσης, απευθυνόμενος προς την Αξιωματική Αντιπολίτευση, είπε ότι μία ζωή με την πολιτική σας υπηρετείτε συμφέροντα. Όμως, ο Προεδρεύων, εκείνη την ώρα, δεν αισθάνθηκε την ανάγκη να τον ανακαλέσει στην τάξη και να του ζητήσει να κατονομάσει. 
      Ο δε Πρωθυπουργός και Αρχηγός σας είχε τη μεγίστη ευχέρεια απευθυνόμενος στον ελληνικό λαό, να αποκαλεί τον τότε Πρωθυπουργό αρχιερέα της διαπλοκής. Όμως, δεν επιδείξατε, ως κόμμα, την ίδια ευαισθησία ώστε να ζητήσετε συγκεκριμένη δήλωση για τα συμφέροντα που δήθεν υπηρετούσε η κυβέρνηση του ΠΑ.ΣΟ.Κ.
      Θα ήθελα να κλείσω με μία φράση: Ως αντιπολίτευση ηθικολογήσατε, ως Κυβέρνηση συνθηκολογήσατε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Προφανώς, δεν απευθύνεστε στο Προεδρείο, αλλά στην Κυβέρνηση και τη Νέα Δημοκρατία. Απ’ ό,τι βλέπετε, κύριε Καστανίδη, προσπάθησα να πω και προς τον Υπουργό απευθυνόμενος να μην απευθύνει χαρακτηρισμούς και προς το συνάδελφο του ΠΑ.ΣΟ.Κ..
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Καστανίδη, θα ήθελα να σας δώσω μία πολύ σύντομη απάντηση σ’ αυτό που είπατε.
      Εγώ είπα –και το επαναλαμβάνω- ότι στις συνεχείς οχλήσεις της Ευρωπαϊκής Ένωσης για την προσαρμογή της νομοθεσίας κωφεύσατε. Σας κατηγορούσε ότι είχατε…
      (Θόρυβος – διαμαρτυρίες από την πτέρυγα του ΠΑ.ΣΟ.Κ.)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κρατήσαμε χαμηλά την τιμή των φαρμάκων. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Περιμένετε μισό λεπτό. 
      ΠΡΟΕΔΡΕΥΩΝ (Γεώργιος Σούρλας): Ακούστε λίγο, κύριοι συνάδελφοι.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Λέτε ότι σας κατηγορούσε –και πράγματι έτσι είναι- ότι κρατούσατε καθηλωμένες τις τιμές. Και τι κάνατε εσείς, λοιπόν; Εσείς τα φέρνατε κατά 1061% ακριβότερα, από το «παράθυρο», εκθέτατε τη χώρα ότι δεν λειτουργούμε σύννομα, κάνατε τους καλούς στους πολίτες και τελικά πληρώναμε 300%, 500%, 800%, 1000%! Γιατί, γι’ αυτά τα φάρμακα σας κατηγορεί. 
      (Θόρυβος – διαμαρτυρίες από την πτέρυγα του ΠΑ.ΣΟ.Κ.)
      Εμείς, λοιπόν, συνολικά αλλάξαμε την πολιτική, γιατί και για καθυστερήσεις μας κατηγορεί η Ευρωπαϊκή Ένωση, για καθυστερήσεις μας απειλεί ότι θα μας πάει και στο δικαστήριο. Εμείς, λοιπόν, εφαρμόζουμε ένα έντιμο σύστημα.
      Μάλιστα, επειδή ρωτήθηκα και από κάποιους άλλους συναδέλφους της Αντιπολίτευσης αν συμφωνούν οι φαρμακευτικές εταιρείες, θα ήθελα να πω ότι κατ’ αρχάς δεν μας ενδιαφέρει αν συμφωνούν. Εμείς εφαρμόζουμε την πολιτική μας. Αυτό, όμως, που μας ενδιαφέρει, και έχουμε καταφέρει να κάνουμε είναι να περάσουμε το μήνυμα ότι αυτή η Κυβέρνηση είναι σοβαρή, αυτά που λέει τα εννοεί, δεν παίζει παιχνίδια, δεν εφαρμόζει τα μέτρα, έτσι και αλλιώς, και αλλιώτικα. 
      Είναι ξεκάθαροι οι κανόνες του παιχνιδιού. Ξέρουν όλοι, ξένοι και Έλληνες, ποιοι είναι οι κανόνες του παιχνιδιού και αυτό το εκτιμάει η αγορά. Και αυτό είναι πάρα πολύ σημαντικό, διότι αρκετές φορές έχουν κοροϊδευτεί στο παρελθόν και αρκετές φορές έχουν παιχτεί παιχνίδια σχετικά με το ποιος θα ακριβύνει και ποιος δεν θα ακριβύνει…
      (Θόρυβος – διαμαρτυρίες από την πτέρυγα του ΠΑ.ΣΟ.Κ.)
      …ή στα δελτία τιμών που χωρίζαμε τις αυξήσεις από τις μειώσεις και πράγματα τα οποία και τη χώρα μας εκθέτουν και τελικά τα στοιχεία δείχνουν ότι τη φαρμακευτική δαπάνη –είτε σας αρέσει είτε δεν σας αρέσει- την οδήγησαν στα ύψη. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει η ειδική αγορήτρια του Κομμουνιστικού Κόμματος Ελλάδος κ. Παντελάκη.
      Κυρία Παντελάκη, εδώ είστε γραμμένη ως ειδική αγορήτρια.
      ΕΛΠΙΔΑ ΠΑΝΤΕΛΑΚΗ: Είμαι Κοινοβουλευτική Εκπρόσωπος, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Δεν έχει καμία σημασία.
      ΕΛΠΙΔΑ ΠΑΝΤΕΛΑΚΗ: Σημασία έχει ο χρόνος, ότι θα έχω και εγώ ορισμένο χρόνο.
      Όλα αυτά τα χρόνια, όχι μόνο για τα φάρμακα, αλλά και γενικότερα, ακολουθείται μια πολιτική η οποία έχει δώσει γη και ύδωρ στους επιχειρηματίες, στους επιχειρηματικούς ομίλους της χώρας μας. Τα στοιχεία βοούν και από την άλλη πλευρά είναι γνωστή η κατάσταση των εργαζομένων στη χώρα μας. 
      Δεν πήρα το λόγο, όμως, για να πω αυτό αυτή τη στιγμή. Αλλά εδώ που φθάσαμε, η ταύτιση στην πολιτική, η ταύτιση στη στρατηγική, στην τακτική, σε όλα πια, που μοιάζει, στην κυριολεξία θα έλεγα, σαν δύο σταγόνες νερού, φθάνει σε τέτοιο σημείο, που να γίνεται η αντιπαράθεση ζήτημα επί προσωπικού τελικώς, όταν εγκαλείστε και οι μεν και οι δε ότι εξυπηρετείτε επιχειρηματικά συμφέροντα. Δεν το σχολιάζω άλλο, ας βγάλει κανείς τα συμπεράσματά του. 
      Κύριε Υπουργέ, όταν μιλούσατε προηγουμένως, αναφερθήκατε στο Κομμουνιστικό Κόμμα και είπατε ότι σας κάνει εντύπωση, πώς το Κομμουνιστικό Κόμμα έχει ένσταση στο να αναπτυχθεί η εγχώρια παραγωγή του φαρμάκου. 
      Ας πάρω υπόψη μου ότι ίσως δεν ξέρετε τις θέσεις μας. Ας εξηγηθούμε, λοιπόν, γι’ αυτό το θέμα. Όταν είχαμε κρατικό φορέα φαρμάκου, κρατική φαρμακοβιομηχανία στην Ελλάδα, είχαμε εγχώρια παραγωγή; Είχαμε. Για το ό,τι έχει μεσολαβήσει όλα αυτά τα χρόνια, βεβαίως θα συμφωνείτε και εσείς, γιατί ακολουθείτε την ίδια πολιτική σε σχέση με την απελευθέρωση και την ενίσχυση της ανταγωνιστικότητας. Διαλύθηκε η φαρμακοβιομηχανία στην Ελλάδα που είχαμε φθηνό φάρμακο, που είχαμε εγχώριο φάρμακο κατά 70% και εισαγόμενο κατά 30%. Σε δέκα χρόνια, αυτή η σχέση ανατράπηκε και έγινε ακριβώς το αντίθετο. Στα πλαίσια του καπιταλισμού, αυτής της πολιτικής, είχαμε κρατική βιομηχανία φαρμάκου. Διαλύθηκε, λοιπόν, δεν μίλησε καθόλου γι’ αυτό το θέμα το ΠΑ.ΣΟ.Κ. που ήταν η προηγούμενη κυβέρνηση, αλλά γίνεται τώρα η αντιπαράθεση στο ποια θα είναι η μεσοσταθμική τιμή. Αυτό είναι το ζήτημα της αντιπαράθεσης. 
      Εμείς λέμε ότι το φάρμακο δεν πρέπει να έχει τιμή, γιατί πρέπει να είναι κοινωνικό αγαθό και όχι εμπόρευμα και πρέπει να είναι δωρεάν. Εμείς λέμε ότι τώρα καλούμε την Κυβέρνηση να διαθέσει δωρεάν φάρμακα στους χαμηλόμισθους, στους ανέργους και στους νέους και να καταργηθεί ο Φ.Π.Α. στα φάρμακα. 
      Κοινωνική πολιτική, χωρίς να έχεις στα χέρια σου –εννοώ το κράτος- τη φαρμακοβιομηχανία, την έρευνα, χωρίς να παράγεις, χωρίς να έχεις το κουμάντο στην εισαγωγή, δηλαδή στο τι εισάγεται, να έχεις την ευθύνη της τιμολογιακής πολιτικής, είναι κατανοητό ότι δεν γίνεται. Εμείς αυτή την άποψη έχουμε, ότι πρέπει δηλαδή το κράτος να σχεδιάσει. Βεβαίως τώρα το κράτος είναι συνυφασμένο με το κεφάλαιο, με αυτή την εξουσία. Εμείς, όμως, έχουμε άλλο πράγμα στο μυαλό μας. Πολλές φορές ακούγεται ότι είμαστε εκτός εποχής, αλλά ίσα-ίσα είμαστε μέσα στην εποχή και στην πραγματικότητα. Θέλουμε όμως να την παλέψουμε και να την ανατρέψουμε. 
      Γίνομαι πολύ συγκεκριμένη. Αυτό που συμβαίνει, κύριε Υπουργέ, στο φάρμακο είναι το μοντέλο της οικονομίας των τελευταίων χρόνων που έχει διαλύσει όλους τους κλάδους. Είπατε ότι στο φάρμακο χάθηκαν επτά χιλιάδες θέσεις εργασίας. Γιατί χάθηκαν; Γιατί αυτό ήταν το μοντέλο σε ολόκληρη την Ευρωπαϊκή Ένωση, παντού υπάρχει αυτό, η ανάπτυξη με βάση τους επιχειρηματίες. Εκχωρεί το κράτος τους κλάδους. Αυτά σε ό,τι αφορά τη φαρμακοβιομηχανία. 
      Τι έγινε στην κλωστοϋφαντουργία; Ίδιες περιπτώσεις είναι. Κοινό παρανομαστή έχουν. Η κλωστοϋφαντουργία έχασε σαράντα χιλιάδες θέσεις εργασίας τα τελευταία δεκαπέντε χρόνια. Γιατί; Τι έγινε στη ναυπηγική βιομηχανία;
      ΠΡΟΕΔΡΕΥΩΝ (Γεώργιος Σούρλας): Παρακαλώ ολοκληρώστε, κυρία Παντελάκη. 
       ΕΛΠΙΔΑ ΠΑΝΤΕΛΑΚΗ: Με βάση την έβδομη Οδηγία της Ευρωπαϊκής Ένωσης η Ελλάδα δεν θα έχει ναυπηγική βιομηχανία, γιατί θα έχει η Γερμανία στα πλαίσια της μοιρασιάς των αγορών, που έγινε στην Ευρωπαϊκή Ένωση και του διεθνούς καταμερισμού εργασίας, αλλά δουλεύουν όντως Έλληνες στα ναυπηγεία Σκαραμαγκά.  
      ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, παρακαλώ! 
      ΕΛΠΙΔΑ ΠΑΝΤΕΛΑΚΗ: Είναι τέσσερα τα λεπτά. Δείξτε λίγη κατανόηση, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε. Βλέπετε ότι υπάρχει ανοχή, αλλά μέχρι πού; Τελειώνει η πολιτική του φαρμάκου σε τρία λεπτά και σε πέντε; 
      ΕΛΠΙΔΑ ΠΑΝΤΕΛΑΚΗ: Συντομεύω. 
      Έχουμε, λοιπόν, τα ναυπηγεία Σκαραμαγκά, τα οποία έχουν ιδιωτικοποιηθεί και τώρα επιτρέπεται να υπάρχουν κρατικές επιχορηγήσεις εκεί. Με αυτό τι θέλω να αποδείξω ή τι θέλω να αναδείξω, ή τι εμπειρία θέλω να φρεσκάρω στο μυαλό μας; Αυτό το μοντέλο της οικονομίας, της απελευθέρωσης, της ανταγωνιστικότητας με αυτή την εξουσία που υπάρχει, αυτά τα προβλήματα δημιουργεί. Αυτό, λοιπόν, το ζήτημα με το φάρμακο ισχύει και για όλους τους κλάδους. 
      ΠΡΟΕΔΡΕΥΩΝ (Γεώργιος Σούρλας): Τελειώνετε, κυρία Παντελάκη. 
      ΕΛΠΙΔΑ ΠΑΝΤΕΛΑΚΗ: Έχει, λοιπόν, διαλυθεί οτιδήποτε έχει να κάνει με κλαδική πολιτική. Συμφωνεί και το ΠΑ.ΣΟ.Κ. σε αυτό και γίνεται ο καυγάς στη μεσοσταθμική τιμή, δηλαδή στο να είναι εμπόρευμα το φάρμακο και τίποτα περισσότερο. 
      Γιατί είναι εμπόρευμα συνολικότερα η υγεία. Όλα αυτά τα χρόνια οι δαπάνες υγείας εκτινάχθηκαν στο 47%, όσον αφορά τους ιδιώτες, με βάση τα στοιχεία του Ο.Ο.Σ.Α.. Επομένως τι ψάχνουμε από εκεί και πέρα;
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Θα ήθελα να πω ότι είναι προφανές πως σε δύο λεπτά δεν μπορείτε να αναπτύξετε εδώ μία θεωρεία και να εκθέσετε την όποια εκτεταμένη άποψη για την πολιτική του φαρμάκου. Έχετε, όμως, τη δυνατότητα να δομείτε το λόγο σας και να τον εκφράζετε ουσιαστικά στο δίλεπτο. Παρακαλώ πάρα πολύ να το σεβαστείτε. 
      Το λόγο έχει ο κ. Μανώλης. 
      ΙΩΑΝΝΗΣ ΜΑΝΩΛΗΣ: Κύριε Πρόεδρε, νομίζω ότι ο Υπουργός έδωσε τις απαντήσεις. Εδώ τα πράγματα είναι απλά. Νομίζετε ότι είμαστε ικανοποιημένοι από τη μέχρι τώρα πολιτική της προηγούμενης κυβέρνησης που, όπως σας είπα, όπως είπε και ο Υπουργός και έχει αποδειχθεί, αύξησε την εισαγωγή φαρμάκων στην Ελλάδα, μείωσε τα φάρμακα που παρασκευάζονται στην Ελλάδα και χάθηκαν επτά χιλιάδες θέσεις εργασίας; Αν πανηγυρίζουν οι συνάδελφοι του ΠΑ.ΣΟ.Κ. γι’ αυτό, με γεια τους με χαρά τους! 
      Θα ήθελα να κάνω μία αναφορά για το συνάδελφό μου και πρώην συνάδελφο συνδικαλιστή κ. Πρωτόπαπα για προς κάτι που έγινε προηγουμένως. Ούτε λίγο ούτε πολύ ο κ. Πρωτόπαπας κατηγόρησε τον Υπουργό και την Κυβέρνηση ότι εξυπηρετεί συγκεκριμένα συμφέροντα εταιρείας. Όταν αντέδρασε ο Υπουργός κ. Παπαθανασίου, ο κ. Πρωτόπαπας άρχισε να το αλλάζει -και καλά έκανε- και έφθασε στο σημείο να πει: «Δεν είπα αυτό, αλλά είπα ότι γνωρίζω την επιθυμία μιας εταιρείας». Ερωτώ, κύριε Πρόεδρε: Εγώ γιατί δεν γνωρίζω την επιθυμία αυτής της εταιρείας; Την γνωρίζει κάποιος άλλος; Γιατί μία εταιρεία σε πλησιάζει και σου εκφράζει την επιθυμία της, μόνο εάν έχεις ειδική σχέση μαζί της. Δεν μπορεί να σταματήσει στο δρόμο ένα Βουλευτή ή έναν Υπουργό και να του πει: «Εγώ έχω αυτήν την επιθυμία». Οι επιθυμίες εκφράζονται στο παρασκήνιο, σε ιδιαίτερες συνομιλίες και συναντήσεις. Μήπως ο κ. Πρωτόπαπας έκανε το ατόπημα ουσιαστικά να παραδεχτεί ότι έχει σχέσεις με συγκεκριμένη εταιρεία; 
      (Θόρυβος από την πτέρυγα του ΠΑ.ΣΟ.Κ.)
      Μη γελάτε καθόλου. Να κλαίτε πρέπει. Όταν λέτε ότι γνωρίζετε τις επιθυμίες των εταιρειών, σημαίνει ότι συναλλάσσεσθε μαζί τους. Αυτό σημαίνει. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ σε χαμηλότερους τόνους.
      ΙΩΑΝΝΗΣ ΜΑΝΩΛΗΣ: Αποδείξτε ότι δεν συναλλάσσεσθε. Εγώ γιατί δεν ξέρω την επιθυμία της εταιρείας; Γιατί δεν ήρθαν να με βρουν εμένα οι βιομήχανοι και να μου πουν την επιθυμία τους; 
      (Θόρυβος από την πτέρυγα του ΠΑ.ΣΟ.Κ.)
      Μη γελάτε. Πρέπει να κλαίτε. Για κλάματα είστε!
      ΠΡΟΕΔΡΕΥΩΝ (Γεώργιος Σούρλας): Κύριε Μανώλη, χαμηλότερους τόνους σας παρακαλώ!
      ΙΩΑΝΝΗΣ ΜΑΝΩΛΗΣ: Μόνο αν έχετε αποδείξει στο παρελθόν ότι είστε ευάλωτοι και ανταποκρίνεστε στις επιθυμίες των βιομηχάνων, μόνο έτσι έρχονται και σας βρίσκουν. Γιατί αλλού δεν πάνε; 
      (Χειροκροτήματα από την πτέρυγα της Νέας Δημοκρατίας)
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ σε χαμηλότερους τόνους και χωρίς χαρακτηρισμούς. Είναι καλύτερα για το Κοινοβούλιο και την εικόνα μας προς τα έξω. Ας το κάνουν οι επόμενοι ομιλητές, όπως είναι τώρα ο κ. Κοσμίδης. 
      ΧΡΗΣΤΟΣ ΠΡΩΤΟΠΑΠΑΣ: Στα παράπονα του κυρίου συναδέλφου, τι να κάνουμε, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κοσμίδης.
      ΣΩΚΡΑΤΗΣ ΚΟΣΜΙΔΗΣ: Κύριε Υπουργέ, εγώ δεν διεκδικώ την ιδιότητα του αρχιτέκτονα της φαρμακευτικής πολιτικής επί ΠΑ.ΣΟ.Κ. Σεμνύνομαι, όμως, ότι είμαι εκ των εμπνευστών αυτής της πολιτικής, με βάση την οποία οι τιμές των φαρμάκων ήταν καθηλωμένες και παγωμένες από το 1994 έως το 1997. Από το 1997 μέχρι την ημέρα που ήρθατε εσείς στην Κυβέρνηση, και αυξήσατε τις τιμές, οι τιμές μειώθηκαν κατά 26%. Πείτε μου πότε αγαθό ζωτικής ανάγκης, σαν το φάρμακο, ιστορικά δέχθηκε μείωση της τιμής του εν Ελλάδι. 
      Λυπάμαι, κύριε Υπουργέ, για τον τρόπο που απευθυνθήκατε σε μένα, γιατί είχαμε και μία γνωριμία από παλιά και δεν αντελήφθην το λόγο για τον οποίο μιλήσατε έτσι. Λυπάμαι περισσότερο, όμως, διότι από ένα τετρασέλιδο έγγραφό μου που είχα συντάξει ως Γενικός Γραμματέας του Υπουργείου Εμπορίου προς τις Βρυξέλλες, διά του Υπουργείου Εξωτερικών, απομονώσατε μία φράση για να υποστηρίξετε πράγματα που δεν υποστηρίζονται λογικά. 
      Θέλω να πω, λοιπόν, στους συναδέλφους της Νέας Δημοκρατίας ότι η Ελλάδα καταγγέλθηκε από πολυεθνικές εταιρείες για διακριτική μεταχείριση των παραγόμενων στην Ελλάδα φαρμάκων. Ο Κοσμίδης τότε απολογήθηκε, λέγοντας ότι ο ισχυρισμός για διακριτική μεταχείριση των παρασκευαζόμενων στην Ελλάδα φαρμακευτικών προϊόντων είναι αβάσιμος. Αυτό έγινε, για να μην πάμε στο δικαστήριο, διότι πράγματι υπήρχε διακριτική μεταχείριση. Όταν το κοστολόγιο ενός φαρμάκου, που παρήγετο στην Ελλάδα, έδειχνε ότι έπρεπε να αυξηθεί η τιμή, την αυξάναμε εάν προέκυπτε αυτό από το κοστολόγιο.
      Λυπάμαι, κύριε Υπουργέ, γι’ αυτή την ανορθόδοξη και τόσο διαστρεβλωτική χρήση ενός εγγράφου μου. 
      ΦΕΤ: Αναφέρατε πέντε, έξι, επτά φάρμακα τα οποία δεν εισήγοντο στην Ελλάδα και αναγκάστηκε το ΦΕΤ να τα εισαγάγει με διαπραγματεύσεις απευθείας με τους εξωτερικούς οίκους. Αναφέρατε επτά, οκτώ φάρμακα. Ξέρετε, κύριοι συνάδελφοι, πόσα φάρμακα κυκλοφορούν εν Ελλάδι; Επτά χιλιάδες, οκτώ χιλιάδες. Και απομονώνει πέντε, έξι φάρμακα που υποχρεώθηκε η πολιτεία να τα φέρει μέσω εισαγωγής απευθείας. Και αναφέρει αυτά. Ξέρετε αυτά τα φάρμακα στο συνολικό τζίρο της φαρμακευτικής δαπάνης τι συμμετοχή έχουν; Πολύ μικρότερη του 1 τοις χιλίοις. Και τα αναφέρει αυτά ο κύριος Υπουργός σαν παραδείγματα δήθεν αυξήσεων από το παράθυρο; Μα, είμαστε σοβαροί; 
      Λέτε επίσης ότι στην Ελλάδα δεν μειώνονταν οι τιμές των πρωτοτύπων, όταν έληγε η προστασία του πατέντου. Κάνετε μεγάλο λάθος. Όταν σε όλη την Ευρώπη μειωνόταν η τιμή με τη λήξη του πατέντου και εμείς παίρναμε τη φθηνότερη χώρα που ασφαλώς περιείχε τη μείωση τιμής, η οποία δεν είχε πλαφόν 20% που βάζετε χαριστικά, κύριε Υπουργέ, είχε μείωση μέχρι και 50%. Και έρχεστε τώρα εδώ και εγκαλείτε και λέτε σε μας να ντρεπόμαστε; Εγώ δεν θα φθάσω στο σημείο να σας επιστρέψω τέτοιους χαρακτηρισμούς, διότι δεν είναι της ιδιοσυγκρασίας μου. Όμως αυτό που κάνετε, να ξέρετε ότι είναι μια χαριστική πράξη σε συμφέροντα.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Κοσμίδη.
      ΣΩΚΡΑΤΗΣ ΚΟΣΜΙΔΗΣ: Και με την τροπολογία αυτή και με τις διατάξεις του νομοσχεδίου για τη φαρμακευτική πολιτική, ικανοποιείτε όλα τα αιτήματα των εμπλεκόμενων στο φάρμακο, των φαρμακείων, των φαρμακοεισαγωγέων, των φαρμακοπαραγωγών, τα οποία εμείς επιμόνως αρνιόμασταν να δεχθούμε, διότι ήταν χαριστικά.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Κοσμίδη.
      ΣΩΚΡΑΤΗΣ ΚΟΣΜΙΔΗΣ: Και εσείς τώρα τα ικανοποιείτε στο ακέραιο όλα. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Κοσμίδη. Δεν με ακούτε τι λέω, κύριε Κοσμίδη…
      ΣΩΚΡΑΤΗΣ ΚΟΣΜΙΔΗΣ: Το κάνετε εδώ και δεκαεννέα μήνες αδιαλείπτως και με συνέπεια …
      ΠΡΟΕΔΡΕΥΩΝ (Γεώργιος Σούρλας): Κύριε Κοσμίδη, δεν μπορείτε να αγορεύετε μετά από επανειλημμένες εκκλήσεις του Προεδρείου…
      ΣΩΚΡΑΤΗΣ ΚΟΣΜΙΔΗΣ: Το κάνετε σε βάρος του δημοσίου, των ασφαλιστικών οργανισμών και των πολιτών. Γι’ αυτό σιγά-σιγά, αλλά σταθερά η επιρροή σας μειώνετε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Μιλάει ο Πρόεδρος, δεν μιλάει, εσείς συνεχίζετε την ομιλία σας! Δεν γίνεται έτσι όμως, δεν είναι σωστό! Σταματήστε να ακούσετε την έκκλησή μας. Πείτε «κύριε Πρόεδρε, ένα λεπτό παραπάνω», να δοθεί και το λεπτό. Μην καταργείτε το Προεδρείο. 
      Το λόγο έχει ο κ. Γείτονας. 
      Και πιστεύω να μην το κάνει αυτό, γιατί θα αναφερθώ τότε, στο παρελθόν το δικό του!
      ΚΩΝΣΤΑΝΤΙΝΟΣ ΓΕΙΤΟΝΑΣ:  Κύριε Πρόεδρε, μετά την καταλυτική παρέμβαση του Κοινοβουλευτικού μας Εκπροσώπου και την απάντηση του κ. Κοσμίδη, εγώ θα πω μόνο: Να διερωτηθεί τώρα ο κύριος Υπουργός ποιος πρέπει να ντρέπεται σε αυτή την Αίθουσα. 
      ΠΡΟΕΔΡΕΥΩΝ (Γεώργιος Σούρλας): Ο κ. Βερελής έχει το λόγο. 
      ΧΡΙΣΤΟΣ ΒΕΡΕΛΗΣ: Κύριε Πρόεδρε, μόνο δυο φράσεις θα πω. Ζήτησα, το προφανές που θα έκανε μια σοβαρή κυβέρνηση, από τον κύριο Υφυπουργό για μια ρύθμιση η οποία έχει τόσο μεγάλη επίδραση στα οικονομικά του κράτους και στα ταμεία, να μας φέρει έναν πίνακα με την εφαρμογή της διάταξής του στα πρώτα φάρμακα τα οποία κυκλοφορούν, στα πρώτα εκατό φάρμακα. 
      Μου είπε, λοιπόν, από τη θέση του ο κύριος Υπουργός ότι θα σας πω τα στοιχεία. Ήρθε στο Βήμα και μας είπε ότι θα υπάρξει μείωση 5% έως 7%.
      Εγώ, λοιπόν, περιμένω, κύριε Υπουργέ, αύριο να μας φέρετε αυτό τον πίνακα, να αποδείξετε του λόγου το αληθές. Διότι αλλιώς θα είστε εκτεθειμένος φοβάμαι, βαρύτατα εκτεθειμένος, όπως εκτεθήκατε και με την προσπάθεια ψευδεπιγραφής του γράμματος του κ. Κοσμίδη, το οποίο άλλο περιεχόμενο έχει και άλλα εσείς ισχυριστήκατε από το Βήμα. 
      ΠΡΟΕΔΡΕΥΩΝ (Γεώργιος Σούρλας): Ολοκληρώνουμε τη συζήτηση με τον κ. Κουλούρη και βεβαίως και με τον κύριο Υπουργό στη συνέχεια. 
      ΚΙΜΩΝ ΚΟΥΛΟΥΡΗΣ: Κύριε Πρόεδρε, εγώ δεν αιφνιδιάστηκα καθόλου από το ύφος του κ. Παπαθανασίου. Ένας οργίλος Υπουργός, ένας Υπουργός ο οποίος εξύβριζε συνεχώς την Αντιπολίτευση, ένας Υπουργός που είχε χάσει πλήρως τον έλεγχο, ουσιαστικά αποδεχόταν ότι είναι εκτεθειμένος. Και το ερώτημα είναι πού έδινε ακριβώς εξετάσεις. Πού; Σ’ εμάς; Στον κ. Καραμανλή; Πού; 
      Είναι σαφές ότι επανειλημμένως είπε ανακρίβειες, επανειλημμένως διαστρέβλωνε την πραγματικότητα και θα επαναλάβω αυτό που είπε ο Κοινοβουλευτικός μας Εκπρόσωπος. Θα έχετε την ευαισθησία, κύριε Παπαθανασίου, εάν βγάλετε το επόμενο δελτίο τιμών φαρμάκων και υπάρχουν αυξήσεις, να παραιτηθείτε; Αυτό είναι το κρίσιμο ερώτημα που θα σας γίνει εφιάλτης σε όλη την περίοδο που θα είσαστε Υπουργός.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο Υφυπουργός Ανάπτυξης κ. Παπαθανασίου.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης):  Ξεκινώ από το τελευταίο. Προφανώς έχω γίνει εφιάλτης σε μερικούς. Δεν θα τους κάνω τη χάρη, δεν θα μου δοθεί αυτή η ευκαιρία, διότι έτσι είναι, όπως τα λέω.
      Δυο τρεις απαντήσεις ακόμα. Πρώτον, όσον αφορά την επιστολή του κ. Κοσμίδη. Εγώ δεν έκανα καμία επιλεκτική, κύριε Κοσμίδη. Το λέτε…
      (Θόρυβος από την πτέρυγα του ΠΑ.ΣΟ.Κ.)
      ΣΩΚΡΑΤΗΣ ΚΟΣΜΙΔΗΣ: Διαβάσατε αυτά που θέλατε…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εκτός αν θέλετε να σας διαβάσω τέσσερις σελίδες.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, μη διακόπτετε. Δεν έχει δικαίωμα να πει την άποψή του ο Υπουργός; Θα του υποδείξετε εσείς τι θα πει; Σας παρακαλώ.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Λέτε ότι διάβασα επιλεκτικά. Εγώ θα σας πω το εξής: Το εάν η πολιτική σας ευνόησε ή όχι τις πολυεθνικές και ήταν διακριτική υπέρ των πολυεθνικών, δεν κρίνεται από αυτό που λέτε εδώ. Κρίνεται από τις πράξεις σας. Οι πολυεθνικές αύξησαν τις πωλήσεις τους κατά 120% και οι ελληνικές τις μείωσαν κατά 2%. Η παραγωγή φαρμάκων στην Ελλάδα από 70% έφθασε στο 30% και οι εισαγωγές από 30% πήγαν στο 70%. Αν γι’ αυτά τα απλά νούμερα είσθε υπερήφανος -ως αρχιτέκτονας λέγω εγώ, συναρχιτέκτονας λέτε εσείς, δικαίωμά σας- τότε με γεια σας με χαρά σας. Αλλά πάντως τα αποτελέσματα της πολιτικής σας ήταν καταστροφικά για την ελληνική φαρμακοβιομηχανία, για τις θέσεις εργασίας και αυτό το ξέρουν όλοι οι παροικούντες την Ιερουσαλήμ.
      (Χειροκροτήματα από την πτέρυγα της Νέας Δημοκρατίας)
      Δεύτερον, όσον αφορά τον ΙΦΕΤ. Μη μου λέτε για πέντε, έξι. Εγώ σας ανέφερε πέντε, έξι τρανταχτές περιπτώσεις. Πόσα φάρμακα άλλαξαν όνομα; Πόσα φάρμακα αποσύρθηκαν; Πόσα φάρμακα ήρθαν με δήθεν άλλο όνομα ενώ είναι τα ίδια; Μα, με συγχωρείτε, εσείς που ζείτε την αγορά και την ξέρετε, διότι είχατε χρηματίσει εκεί, δεν ξέρετε ότι αυτό είναι το μόνιμο πρόβλημα όλης της αγοράς, όλοι το λένε ότι έρχονται από το «παράθυρο» ακριβότερα; Δεν πρόκειται για πέντε, έξι. Εκτός αν θέλετε να σας έρθουν οι λίστες με τα χιλιάδες φάρμακα που καταργήθηκαν, αποσύρθηκαν και ήρθαν με άλλο όνομα. Γι’ αυτό επαναλαμβάνω ότι εκπλήσσομαι και εγώ που σας γνωρίζω από παλιά, με τον τρόπο με τον οποίο υπερασπίζεσθε μια πολιτική, που αποδεδειγμένα έχει αποβεί εις βάρος και των ασφαλισμένων και των ασφαλιστικών ταμείων και των συνταξιούχων και όλων.
      Είπατε ότι είχατε μείωση στις τιμές. Πού τις είδατε; Καθηλωμένες στα χαρτιά, αυξήσεις από το «παράθυρο». Ένα αυτό. Και η φαρμακευτική δαπάνη όλα τα τελευταία χρόνια να ανεβαίνει 20%-22%. Πού το είδατε ότι είναι μειωμένες οι τιμές; 
      Ετέθη ένα θέμα πριν, νομίζω από τον πρώην Πρόεδρο της Βουλής και θέλω να το ξεκαθαρίσω, για τη μείωση του 20%. Κύριε Πρόεδρε, δεν υπήρχε πριν μείωση 20%. Και αυτό που λέει ο κ. Κοσμίδης,. για τις πατέντες ότι έχει συνυπολογισθεί, σας λέγω ότι υπάρχουν φάρμακα που έχει λήξει η πατέντα τους και στην Ελλάδα είναι πέντε και έξι φορές ακριβότερα απ’ ό,τι είναι έξω. Δεν θέλω να πω ονόματα σε αυτήν την Αίθουσα. Αλλά η μείωση του 20% εισάγεται για πρώτη φορά. Ήμασταν η μοναδική χώρα, γι’ αυτό και η Ελλάδα ήταν παράδεισος για τις φαρμακοβιομηχανίες, γι’ αυτό και αντιδρούν τόσο πολύ, γι’ αυτό και βλέπετε όλα αυτά τα δημοσιεύματα. Ήταν παράδεισος, διότι ήμασταν η μοναδική χώρα που είτε έληγε το πατέντο είτε δεν έληγε, τίποτε δεν άλλαζε γι’ αυτές. Κάποιος είχε φροντίσει γι’ αυτές. Πάντως όχι εμείς.
      ΑΠΟΣΤΟΛΟΣ ΚΑΚΛΑΜΑΝΗΣ: Διαμαρτύρονται… μια εβδομάδα παράταση. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Βεβαίως διαμαρτύρονται και τα διαβάζετε.
      Μια άλλη διευκρίνιση οφείλω να κάνω για τα ασφαλιστικά ταμεία. Βεβαίως θα αναφερθεί ρητά στην τροπολογία, είναι μέσα και οι ασφαλισμένοι του δημοσίου και συμπεριλαμβάνονται.
      Τέλος, θα ήθελα να επανέλθω στον κ. Πρωτόπαπα και να του ζητήσω να μου πει για ποια φαρμακευτική εταιρεία είπε ότι γνωρίζει –διότι αυτό είπε- ότι αυτή το ζήτησε. Οφείλετε να το πείτε, κύριε Πρωτόπαπα. Αν δεν το πείτε, προφανώς είσθε συκοφάντης. Πέστε μου όνομα της εταιρείας.
      Και ένα τελευταίο. Είναι προφανές και έπρεπε να το πω από την πρώτη στιγμή της συζήτησης, ότι είμαι σήμερα παρών εγώ, όχι και ο Υπουργός, διότι ο κύριος Υπουργός λείπει στο Λουξεμβούργο. Πρέπει να το τονίσω αυτό, διότι ξέρετε ότι ο κύριος Υπουργός θέλει να είναι παρών στο Κοινοβούλιο. Είναι κοινοβουλευτικός και έπρεπε να κάνω αυτή τη διευκρίνιση ευθύς εξαρχής. Πάντως, περιμένω το όνομα, κύριε Πρωτόπαπα.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καστανίδης. Θα παρακαλέσω, κύριε Καστανίδη, να είσθε όσο το δυνατόν σύντομος.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα είμαι πραγματικά σύντομος, γιατί δεν υπάρχει λόγος να επιχειρηματολογώ εκτιμώντας ισχυρισμούς που κινούνται στο απόλυτο κενό. 
      Κύριε Υφυπουργέ, στο έρκος των οδόντων σας έχετε έτοιμο το ψεύδος. Ισχυριστήκατε πριν από λίγο πάλι ότι η πολιτική μας εξυπηρέτησε τις πολυεθνικές.  Κύριε Παπαθανασίου, στα έγγραφα, που λίγο πριν καταθέσατε, στη συμπληρωματική έκφραση γνώμης της επιτροπής, την οποία υπογράφει ο γνωστός και μη εξαιρετέος κ. Φρίτς Μπολκενστάιν με ημερομηνία 13.03.2000 αναγράφονται τα ακόλουθα: «Όπως ήδη έχει εκτεθεί στη συμπληρωματική προειδοποιητική επιστολή της Επιτροπής, ορισμένα σημεία της ελληνικής νομοθεσίας για τον καθορισμό της τιμής των φαρμάκων ευνοούν τα εγχωρίως παραγόμενα προϊόντα και συνεπώς παραβιάζουν το άρθρο 28 της Συνθήκης». Μετά την επίδοση στην υπηρεσία των εγγράφων, επιστρέφω τα έγγραφα, γιατί έχετε ανάγκη αναγνώσεως. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Αυτά να τα πείτε στους επτά χιλιάδες εργαζομένους, που έχασαν τη δουλειά τους. Εκεί να τα πείτε. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ πάρα πολύ. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το όνομα περιμένω. Το όνομα της εταιρείας. 
      ΠΡΟΕΔΡΕΥΩΝ (Γεώργιος Σούρλας): Εγώ πίστευα ότι ολοκληρώθηκε η συζήτηση και ότι δόθηκαν διευκρινίσεις. Επιμένετε, κύριε Παπαθανασίου.
      ΧΡΗΣΤΟΣ ΠΡΩΤΟΠΑΠΑΣ: Από την ίδια την απάντηση του κυρίου Υφυπουργού, φάνηκε ότι θα γίνει κατά περίπτωση αντιμετώπιση φαρμάκων και εταιρειών. Από την κατά περίπτωση αντιμετώπιση, θα πάρει την απάντηση ο ίδιος.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το όνομα της εταιρείας να πείτε, αλλιώς είστε συκοφάντης! Ή να ανακαλέσετε. 
      ΧΡΗΣΤΟΣ ΠΡΩΤΟΠΑΠΑΣ: Το δεχθήκατε ο ίδιος και θα αποδειχθεί, όταν βγάλετε την κατά περίπτωση αντιμετώπιση. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Καταλαβαίνω την αμηχανία σας και να είστε πιο προσεκτικός σε αυτά που λέτε. Να πείτε το όνομα αλλιώς σας επιστρέφω τα περί συμφερόντων. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Υπουργέ.
      Το Προεδρείο, από ό,τι γνωρίζετε, έκανε το καθήκον του προς πάσα κατεύθυνση.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, …
      ΠΡΟΕΔΡΕΥΩΝ (Γεώργιος Σούρλας): Όχι, κύριε Λιάνη, σας παρακαλώ πολύ. 
      Εις το ακέραιο έκανε το καθήκον του και αγωνίζεται να διατηρήσει ένα επίπεδο, στο βαθμό που μπορεί και βοηθάτε όλοι σας. Από μόνο του δεν μπορεί το Προεδρείο να κρατήσει επίπεδο. Αύριο θα υπάρχουν στα Πρακτικά τα όσα είπατε και όσα είπε ο κ. Πρωτόπαπας…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Και δεν θα υπάρχει το όνομα. 
      ΠΡΟΕΔΡΕΥΩΝ (Γεώργιος Σούρλας): Θα υπάρχει. Εδώ είμαστε, ζωντανή είναι η Βουλή και θα τα ξαναπείτε πάλι. 
      Κύριοι συνάδελφοι, έχει κατατεθεί αίτηση ονομαστικής ψηφοφορίας Βουλευτών του ΠΑ.ΣΟ.Κ. επί της τροπολογίας με γενικό αριθμό 457 και ειδικό 117, της οποίας το κείμενο έχει ως εξής:
      «Αίτηση 
      Ονομαστικής Ψηφοφορίας
      Επί της Τροπολογίας με Γεν. Αρ. 457 και Ειδ. 117
      Κύριε Πρόεδρε παρακαλούμε να προβείτε σε ονομαστική ψηφοφορία επί της ανωτέρω τροπολογίας.
      Οι αιτούντες
      Απόστολος Κακλαμάνης 
      Δημήτριος Γεωργακόπουλος.
      Ευάγγελος Βενιζέλος
      Κίμων Κουλούρης
      Κωνσταντίνος Γείτονας
      Χρήστος Βερελής 
      Σωκράτης Κοσμίδης
      Φίλιππος Πετσάλνικος 
      Ιωάννης Μαγκριώτης 
      Ευάγγελος Παπαχρήστου 
      Χρήστος Πρωτόπαπας 
      Ιωάννης Τσακλίδης 
      Χρύσα Αράπογλου 
      Βασίλειος Τόγιας 
      Μιχάλης Καρχιμάκης 
      Νικόλαος Χριστοφιλοπούλου 
      Γεώργιος Φλωρίδης 
      Γεώργιος Λιάνης 
      (Να καταχωρισθεί το κείμενο)
      Θα αναγνώσω και τον κατάλογο των υπογραφόντων την αίτηση ονομαστικής ψηφοφορίας Βουλευτών, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
      Ο κ. Κακλαμάνης. Παρών.
      Ο κ. Γεωργακόπουλος. Παρών.
      Ο κ. Βενιζέλος. Παρών.
      Ο κ. Κουλούρης. Παρών.
      Ο κ. Γείτονας. Παρών.
      Ο κ. Βερελής. Παρών.
      Ο κ. Κοσμίδης. Παρών.
      Ο κ. Πετσάλνικος. Παρών.
      Ο κ. Μαγκριώτης. Παρών.
      Ο κ. Παπαχρήστου. Παρών.
      Ο κ. Πρωτόπαπας. Παρών. 
      Ο κ. Τσακλίδης. Παρών.
      Η κ. Αράπογλου. Παρούσα.
      Ο κ. Τόγιας. Παρών.
      Ο κ. Καρχιμάκης. Απών.
      Η κ. Χριστοφιλοπούλου. Απούσα.
      Ο κ. Φλωρίδης. Παρών.
      Ο κ. Λιάνης. Παρών.
      Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
      Συνεπώς, διακόπτουμε τη συνεδρίαση για δέκα (10) λεπτά σύμφωνα με τον Κανονισμό.
      (ΔΙΑΚΟΠΗ)
       (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
      Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου σύμφωνα με τον Κανονισμό (άρθρο 72 παράγραφος 3) θα λύσει τη συνεδρίαση για αύριο ημέρα Τετάρτη 12 Οκτωβρίου 2005 και ώρα 10.30’ με αντικείμενο εργασιών του Σώματος: νομοθετική εργασία, σύμφωνα με την ημερήσια διάταξη που έχει διανεμηθεί..
      Λύεται η συνεδρίαση.
      ΄Ωρα λήξης 23.34΄
      Η ΠΡΟΕΔΡΟΣ                                                           ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 11-10-05	ΣΕΛ. 2



