      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Α΄
      ΣΥΝΕΔΡΙΑΣΗ ΙΕ΄
      Πέμπτη 6 Μαΐου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας Βουλευτού κ. Ιωάν. Κουράκου, σελ.
      3. Ανακοινώνεται ότι τη συνεδρίαση παρακολουθούν μαθητές από το 2ο Δημοτικό Σχολείο Νίκαιας Πειραιά, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 7 Μαΐου 2004, σελ.
      4. Συζήτηση επικαίρων ερωτήσεων
      α) Προς την Υπουργό Εθνικής Παιδείας και Θρησκευμάτων, σχετικά με δημοσιεύματα του Τύπου αναφερόμενα στην αντικατάσταση των Περιφερειαρχών Εκπαίδευσης και των Προϊσταμένων Διευθύνσεων των γραφείων Πρωτοβάθμιας και Δευτεροβάθμιας Εκπαίδευσης κλπ., σελ.
      β) Προς τον Υπουργό Αγροτικής Ανάπτυξης και Τροφίμων: 
      i) σχετικά με τη λήψη μέτρων κατά της αισχροκέρδειας των καπνεμπόρων σε βάρος των καπνοπαραγωγών κλπ., σελ.
      ii) σχετικά με τις προθέσεις της Κυβέρνησης να απαγορευθούν στη χώρα μας τα μεταλλαγμένα τρόφιμα και μεταλλαγμένες καλλιέργειες, σελ.
      γ) Προς τον Υπουργό Επικρατείας, σχετικά με τις προθέσεις της Κυβέρνησης για αλλαγές στην ισχύουσα νομοθεσία για το βασικό μέτοχο κλπ., σελ.
      δ) Προς τον Υπουργό Απασχόλησης και Κοινωνικής Προστασίας, σχετικά με τις συστάσεις της Ευρωπαϊκής Επιτροπής για την καταπολέμηση της ανεργίας κλπ., σελ. 
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση Έκθεσης Διαρκούς Επιτροπής: 
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης, καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις για την οργάνωση και λειτουργία της Κυβέρνησης, τη διοικητική διαδικασία και τους ΟΤΑ», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΛΑΒΑΝΟΣ Α., σελ.
      ΓΙΑΚΟΥΜΑΤΟΣ Γ., σελ.
      ΚΟΝΤΟΣ Α., σελ.
      ΚΟΥΒΕΛΗΣ Φ., σελ.
      ΜΠΑΣΙΑΚΟΣ Ε., σελ.
      ΠΑΤΣΙΛΙΝΑΚΟΣ Ι., σελ.
      ΡΑΠΤΗ Α.-Σ., σελ.
      ΡΟΥΣΟΠΟΥΛΟΣ Θ., σελ.
      ΤΑΛΙΑΔΟΥΡΟΣ Σ., σελ.
      ΤΣΙΟΓΚΑΣ Δ., σελ.

     
     ΠΡΑΚΤΙΚΑ  ΒΟΥΛΗΣ
     ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Α΄
     ΣΥΝΕΔΡΙΑΣΗ  IE΄
     Πέμπτη 6 Μαΐου 2004
     	Αθήνα, σήμερα στις 6 Μαΐου 2004, ημέρα  Πέμπτη και ώρα 10.44΄  συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την  κ. Αναστασία-Συλβάνα Ράπτη,  Βουλευτή Α΄ Αθήνας, τα ακόλουθα:
     Α. ΚΑΤΑΘΕΣΗ  ΑΝΑΦΟΡΩΝ
     1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Γενικό Νοσοκομείο Σύρου ζητεί συμπληρωματική οικονομική  ενίσχυση για υπερωριακή εργασία προσωπικού.
     2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Ναυτικός Όμιλος Σύρου ζητεί να μην εκτελεστεί διακήρυξη δημοπρασίας της ΚΕΔ Α.Ε.
     3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πρόεδρος των Λεωφορειούχων Μήλου ζητεί επιδότηση των Λεωφορειούχων με την ιδιότητά τους ως ατομικές επιχειρήσεις.
     4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Υπεραστικό ΚΤΕΛ Άνδρου ζητεί τη διατήρηση των υπαρχόντων λεωφορείων του κ.λπ.
     5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Άνδρου ζητεί τη νομοθετική ρύθμιση ζητήματος ειδικής άδειας Δημάρχων κ.λπ.
     6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη δρομολόγηση πλοίου στη γραμμή των Κυκλάδων.
     7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Δημοτικό Λιμενικό Ταμείο Νάξου ζητεί την αποκατάσταση ζημιών από θεομηνία στο λιμάνι των Κουφονησίων.
     8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Μήλου ζητεί την επίλυση του προβλήματος επάρκειας πόσιμου νερού στο νησί της Μήλου.
     9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Μήλου ζητεί τη δημιουργία πυροσβεστικού κλιμακίου στη Μήλο.
     10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Γενικό Νοσοκομείο Σύρου ζητεί συμπληρωματική επιχορήγηση για πρόσθετες αμοιβές ιατρικού προσωπικού.
     11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Γενικό Νοσοκομείο Σύρου ζητεί συμπληρωματική επιχορήγηση για πρόσθετες αμοιβές μη ιατρικού προσωπικού.
     12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Δονούσας ζητεί την προσέγγιση πλοίου της εταιρείας Blue Star Ferries στη Δονούσα, κατά τη θερινή περίοδο.
     13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κιμώλου ζητεί να δρομολογηθεί πλοίο για την τοπική διασύνδεση Ψάθης Κιμώλου – Πολλώνια Μήλου.
     14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Νομάρχης Κυκλάδων ζητεί να ορισθεί ιατρός αρμόδιος για τη θεώρηση υγειονομικών βιβλιαρίων.
     15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Σωματείο Ιδιοκτητών ΤΑΞΙ «Ο ΑΓΙΟΣ ΧΡΙΣΤΟΦΟΡΟΣ» ζητεί να αυξηθεί το ποσόν της ελάχιστης διαδρομής.
     16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Γενικό Νοσοκομείο Σύρου «Βαρδάκειο και Πρώϊο» ζητεί να του χορηγηθεί συμπληρωματικό ποσόν για την κάλυψη των εφημεριών των ιατρών του.
     17) Ο Βουλευτής Ρεθύμνης κ. ΕΜΜΑΝΟΥΗΛ ΟΘΩΝΑΣ κατέθεσε δημοσίευμα στο οποίο καταγγέλλεται σοβαρή έλλειψη ιατρών  από το ΙΚΑ Ρεθύμνου.
     18) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία ο Πανελλήνιος Σύλλογος Συνταξιούχων ΟΤΕ διαμαρτύρεται για τη συνέχιση αποσυσχέτισης της σύνταξης από το μισθό και ζητεί την επίλυση σειράς αιτημάτων που αφορούν στο ΤΑΠ-ΟΤΕ.
     19) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία Επιτροπή Μεταταχθέντων Υπαλλήλων της Γ.Γ. Εμπορίου (Ελεγκτές Καζίνο) ζητεί την αποδοχή των αποσπάσεων των ενδιαφερομένων ελεγκτών στην Υπηρεσία Ελέγχου Καζίνο χωρίς αποκλεισμούς.
     20) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Δήμος Ιναχωρίου Χανίων ζητεί τη συνέχιση της λειτουργίας του ταχυδρομικού γραφείου Βάθης Ιναχωρίου.
     21) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Νομάρχης Χανίων ζητεί χρηματοδότηση για την ολοκλήρωση του προγράμματος σχολικής στέγης του Νομού Χανίων.
     22) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Νομάρχης Χανίων ζητεί τη χρηματοδότηση του έργου αποκατάστασης της χαράδρας του Κουρουπητού.
     23) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία οι Συμβασιούχοι Υπάλληλοι Κ.Ε.Π.Ν. Ροδόπης ζητούν τη μετατροπή των συμβάσεων των μελών τους σε αορίστου χρόνου.
     24) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί να ολοκληρωθούν τα έργα κατασκευής της σήραγγας Αρτεμισίου.
     25) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί την ολοκλήρωση της επισκευής του οδικού τμήματος που είχε υποστεί κατολίσθηση στον κόμβο της Νεμέας.
     26) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία επισημαίνει μεγάλη καθυστέρηση στην υλοποίηση του έργου παράκαμψης του Γυθείου.
     27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο κόστος κατασκευής της μαραθώνιας διαδρομής.
     28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην ανάγκη χρηματοδότησης των παιδικών σταθμών της Σητείας.
     29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Δέσποινα Μανωλαράκη ζητεί να της χορηγηθεί από τον ΟΓΑ η σύνταξη του αποθανόντος συζύγου της.
     30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης ζητεί να καταβληθούν στα μέλη της δεδουλευμένες αποδοχές τους.
     31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Καθηγητές των ΤΕΕ ειδικότητας ΠΕ 18.35 Τουριστικών Επιχειρήσεων ζητούν το διαχωρισμό των ειδικοτήτων των καθηγητών ΤΕΕ.
     32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης ζητεί να ενημερωθεί για τον τρόπο πρόσληψης προσωπικού στο Πυροσβεστικό Σώμα.
     33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Μανώλης Λιλιμπάκης, κάτοικος Τουρλωτής Σητείας, ζητεί να του χορηγηθεί σύνταξη γήρατος από τον ΟΓΑ.
     34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γιάννης Πευκιανάκης ζητεί την κατασκευή έργων υποδομής στο Νομό Λασιθίου.
     35) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αγροτικών Συνεταιρισμών Μεραμβέλλου ζητεί να καταβληθούν αποζημιώσεις στους παραγωγούς της περιοχής, για την ακαρπία των ελαιοδένδρων λόγω του παγετού.
     36) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα που αφορά στην ένταξη του μαθήματος της Ολυμπιακής Παιδείας στο αναλυτικό πρόγραμμα της Α΄θμιας και Β΄θμιας Εκπαίδευσης.
     37) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Ένωση Υπαλλήλων Πυροσβεστικού Σώματος Περιφέρειας Στερεάς Ελλάδας ζητεί να καταργηθεί η νομοθετική ρύθμιση που επιβάλει την υποχρεωτική εισφορά στον ειδικό λογαριασμό αρωγής ορφανών τέκνων αστυνομικού, πυροσβεστικού και πολιτικού προσωπικού του Υπουργείου Δημόσιας Τάξης.
     38) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Έπαρχος Λήμνου Λέσβου ζητεί την ακτοπλοϊκή σύνδεση της Λήμνου με την Κύμη και τα Μουδανιά.
     39) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Πρόεδρος της Κοινότητας Αγίου Ευστρατίου Λέσβου ζητεί την αποκατάσταση της ακτοπλοϊκής συγκοινωνίας του Αγίου Ευστρατίου με το Λαύριο και την Καβάλα.
     40) Ο Βουλευτής Αιτωλ/νίας κ. ΧΡΗΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Καθηγητών Γερμανικής Γλώσσας ζητεί τη διδασκαλία της Γερμανικής Γλώσσας στα Γυμνάσια του Νομού Αιτωλ/νίας.
     41) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και  ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Ηρακλείου Κρήτης ζητεί την ολοκλήρωση έργων και δράσεων της Ολυμπιακής προετοιμασίας.
     42) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύνδεσμος Θεσσαλικών Βιομηχανιών ζητεί να προχωρήσουν οι απαιτούμενες διαδικασίες οριστικής έγκρισης των μελετών του Κανονισμού 1257/99.
     43) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Μορφωτικός – Εκπολιτιστικός Σύλλογος Νέου Φαλήρου ζητεί τη διαμόρφωση σε υπερτοπικό πάρκο των πρώην οικοπέδων της ΧΡΩΠΕΙ.
     44) Ο Βουλευτής Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Εργατικό Κέντρο Αθήνας ζητεί την επίλυση εργασιακών, ασφαλιστικών και λοιπών αιτημάτων που απασχολούν τους εργαζόμενους.
     45) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Εργαζομένων Οργανισμών Τοπικής Αυτοδιοίκησης ζητεί την επίλυση αιτημάτων προκειμένου η Τοπική Αυτοδιοίκηση να ανταποκριθεί στο σύγχρονο έργο και τις αυξημένες ανάγκες της.
     46) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμαρχος Μαρμαρίου ζητεί την κατασκευή έργου αποχέτευσης και βιολογικού καθαρισμού στο Δήμο του.
     47) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Δημοτικό Διαμέρισμα Σταυρακίου Δήμου Ιωαννιτών Νομού Ιωαννίνων ζητεί τη μετατόπιση των πυλώνων ηλεκτροφόρων συρμάτων υψηλής τάσης της ΔΕΗ.
     48) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Εκκλησιαστική Επιτροπή Παλαιοσέλλιου Κόνιτσας ζητεί τη διάσωση του Ιερού Ναού της Αγίας Παρασκευής Παλαιοσελλίου Κονίτσης.
     49) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Παλλήνης Αττικής ζητεί τη διάνοιξη οδών στην περιοχή Παλλήνης για την επίλυση προβλημάτων κυκλοφοριακής σύνδεσης και επικοινωνίας.
     50) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία Επιχειρηματίες της Βιομηχανικής Ζώνης Κορωπίου ζητεί την επίλυση προβλήματος προσβασιμότητας στην περιοχή της Βιομηχανικής Ζώνης Κορωπίου.
     51) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΟΣ κατέθεσε αναφορά με την οποία ο Δήμος Ξυλοκάστρου Κορινθίας ζητεί τη δημιουργία Παραρτήματος του ΤΕΙ Καλαμάτας στο Ξυλόκαστρο.
     52) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΟΣ κατέθεσε αναφορά με την οποία το Νομαρχιακό Συμβούλιο Κορινθίας ζητεί την ίδρυση τμήματος ΤΕΙ Οινολογίας και Τεχνολογίας Ποτών στο Δήμο Νεμέας.
     53) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία το Πανελλήνιο Σωματείο Θεάτρου Σκιών ζητεί την επίλυση ασφαλιστικού προβλήματος των καραγκιοζοπαιχτών.
     54) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Ομοσπονδία Βιοτεχνικών Σωματείων Αθήνας ζητεί την αντιμετώπιση των προβλημάτων που προέκυψαν εξαιτίας των αναγκαστικών απαλλοτριώσεων στην περιοχή Γκάζι.
     55) Οι Βουλευτές κύριοι ΕΛΠΙΔΑ ΠΑΝΤΕΛΑΚΗ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Σωματείο Προσωπικού Καθαριότητας Δημοσίων και Ιδιωτικών Κτιρίων Νομού Ρεθύμνου ζητεί τη μονιμοποίηση των μελών του.
     56) Οι Βουλευτές κύριοι ΕΛΠΙΔΑ ΠΑΝΤΕΛΑΚΗ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος Δημοσίων Υπαλλήλων  Ναυτικού ζητεί τη μονιμοποίηση των επίτακτων του Πολεμικού Ναυτικού.
     57) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμος Μηλεών Μαγνησίας διαμαρτύρεται για την κυκλοφορία και εμπορία μεταλλαγμένων προϊόντων.
     58) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η κυρία Αποστολία χήρα Νικολάου Γαλαντόμου ζητεί την επαγγελματική αποκατάσταση του υιού της Στέργιου Γαλαντόμου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 105/14-4-04 ερώτηση των Βουλευτών κυρίων Αντώνη Σκυλλάκου, Λιάνας Κανέλλη και Ελπίδας Παντελάκη δόθηκε με το υπ’ αριθμ.1032026/2496/Φ.26/0016/ 29-4-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην με αριθμό 105/14-4-2004 ερώτηση που κατέθεσαν στη Βουλή των Ελλήνων οι Βουλευτές κ. Αντώνης Σκυλλάκος κ. Λιάνα Κανέλλη και κ. Ελπίδα Παντελάκη, που αναφέρεται στην καταβολή προστίμων ανέγερσης και διατήρησης αυθαιρέτων κτισμάτων, τα οποία καθορίζονται με Κοινές Υπουργικές Αποφάσεις και σε ότι αφορά θέματα αρμοδιότητάς μας, σας πληροφορούμε τα ακόλουθα:
     1. Μετά τη δημοσίευση στην Εφημερίδα της Κυβερνήσεως των Κοινών Υπουργικών Αποφάσεων των Υπουργών Υ.ΠΕ.ΧΩ.ΔΕ. και Υπουργείου Οικονομίας-Οικονομικών 9732/2004 και 9726/2004 στο ΦΕΚ 468Β/5-3-2004, ακολούθησε συνεργασία των υπηρεσιών του Υπουργείου μας (διοικητικές και μηχανογράφηση), προκειμένου να εξεταστούν όλες οι λεπτομέρειες εφαρμογής τους. Στη συνέχεια εκδόθηκε η 1031518/2315/0016/Φ.25/16-4-2004 εγκύκλιος η οποία έχει ήδη κοινοποιηθεί σε όλες τις ΔΟΥ της Χώρας.
     2. Αντίγραφο της εγκυκλίου αυτής επισυνάπτουμε.
     Ο Υφυπουργός
     ΑΔΑΜ ΡΕΓΚΟΥΖΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 105/14-4-04 ερώτηση των Βουλευτών κυρίων Αντώνη Σκυλλάκου, Λιάνας Κανέλλη και Ελπίδας Παντελάκη δόθηκε με το υπ΄ αριθμ. 16246/29-Β/29-4-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της σχετικής ερώτησης των Βουλευτών κυρίων Αντώνη Σκυλλάκου, Λιάνας Κανέλλη και Ελπίδας Παντελάκη προς τον Υπουργό ΠΕΧΩΔΕ και Οικονομίας και Οικονομικών, σας γνωρίζουμε ότι:
     Το ΥΠΕΧΩΔΕ προώθησε τις με αρ. 9726/27.2.2004 και 9732/27.2.04 Κοινές Υπουργικές αποφάσεις (με το Υπουργείο Οικονομίας και Οικονομικών) που δημοσιεύθηκαν στο ΦΕΚ 468β/5.3.04, με τις οποίες ρυθμίζεται μεταξύ άλλων ο καθορισμός των προστίμων ανέγερσης και διατήρησης των αυθαιρέτων κτισμάτων καθώς και η καταβολή (με έκπτωση και σε δόσεις) των παλαιών προστίμων κλπ.
     Οι αποφάσεις αυτές μαζί με την Εγκύκλιo αρ. 20/1.3.04 που διευκρινίζει την εφαρμογή της απόφασης 9726/04, διαβιβάσθηκαν ήδη σε όλες τις Πολεοδομικές υπηρεσίες που είναι αρμόδιες για την εφαρμογή των σχετικών διατάξεων.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     3. Στην με αριθμό 121/19-4-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΤΚΕ/Φ2/9720/4-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης, με αριθμό 121/19-4-2004, που κατέθεσε στη Βουλή ο Βουλευτής κ. Μιχάλης Καρχιμάκης, σας γνωρίζουμε τα εξής:
     Η κυβέρνηση της Νέας Δημοκρατίας, όπως επαγγέλθηκε ο Πρωθυπουργός, αμέσως με την ανάληψη της διακυβέρνησης της χώρας θα προβεί στην απογραφή των προβλημάτων και της πραγματικής δημοσιονομικής κατάστασης, που παραλαμβάνει.
     Αμέσως, μετά θα προχωρήσει στην προώθηση των απαιτούμενων νομοσχεδίων. Ήδη κατατέθηκε στη Βουλή το σχέδιο νόμου «ρυθμίσεις για την οργάνωση και λειτουργία της Κυβέρνησης, τη διοικητική διαδικασία και τους Ο.Τ.Α.».
     Η Νέα Δημοκρατία, όπως άσκησε υπεύθυνη αντιπολίτευση, θα κυβερνήσει υπεύθυνα τον τόπο, ώστε να καλύψει τα κενά που άφησαν οι κυβερνήσεις του ΠΑΣΟΚ και θα νοικοκυρέψει το Κράτος μετά τα πολλαπλά προβλήματα που προκάλεσαν οι άστοχες νομοθετικές ρυθμίσεις του ΠΑΣΟΚ.
     Εξάλλου, όπως έχει τονίσει κατ΄ επανάληψη ο Πρωθυπουργός, ανεξαρτήτως των προβλημάτων που παρέλαβε η κυβέρνηση, θα εκπληρώσει τις προγραμματικές αλλά και τις προεκλογικές δεσμεύσεις της.
     Η Αντιπολίτευση, να είναι βέβαιη, ότι η κυβέρνηση σύντομα θα φέρει στη Βουλή και άλλα νομοσχέδια προς συζήτηση, με τα οποία οι πολίτες θα διαπιστώσουν την αλλαγή νοοτροπίας και ήθους, αλλά και την ουσιαστική βελτίωση του επιπέδου τους από τα πρώτα βήματα της νέας κυβέρνησης.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     4. Στην με αριθμό 162/21-4-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 23563/3-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση, σας γνωρίζουμε ότι:
     Με το άρθρο 4 παράγρ. 1 του Ν. 2703/1999 (ΦΕΚ. 72/Α/8.4.1999) καθιερώθηκε η 9η Μαΐου, ημέρα λήξης του Δευτέρου Παγκοσμίου Πολέμου, ως ημέρα πανελλαδικού εορτασμού των εθνικών αγώνων και της εθνικής αντίστασης κατά του ναζισμού και του φασισμού, για την έμπρακτη απόδοση της οφειλόμενης από το έθνος τιμής προς τους πολεμιστές, τους αγωνιστές, τους νεκρούς και τα θύματα του ιερού αγώνα και της εθνικής αντίστασης 1941-1944 του ελληνικού λαού εναντίον των εχθρικών στρατευμάτων κατοχής.
     Ύστερα από τα παραπάνω και χωρίς να παραγνωρίζεται η σημασία της ομαδικής εκτέλεσης των Ελλήνων που αντιστάθηκαν στον κατακτητή, η οποία θεωρούμε ότι καλύπτεται από την επίσημα καθιερωμένη εορτή της 9ης Μαΐου, το αίτημα του Δημοτικού Συμβουλίου Βιάννου δεν είναι δυνατόν να ικανοποιηθεί, δεδομένου ότι ο εορτασμός αυτός σε τοπικό επίπεδο, κρίνεται ότι θα αποτελέσει κατακερματισμό της σημασίας της προαναφερόμενης πανελλήνιας εορτής.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     5. Στην με αριθμό 117/16-4-04 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. 1410/ΑΣ/536/3-5-04 έγγραφο από τον Υφυπουργό Εξωτερικών η ακόλουθη απάντηση:
     «Η προπαρασκευαστική Διάσκεψη Δωρητών για την Κύπρο που πραγματοποιήθηκε στις Βρυξέλλες στις 15 Απριλίου 2004, απετέλεσε την πρώτη φάση της Διάσκεψης Δωρητών, που είχε αποφασίσει να διοργανώσει η Ευρωπαϊκή Επιτροπή με την προοπτική αποδοχής του σχεδίου Αννάν από την Ε/Κ και την Τ/Κ πλευρά μέσω των δημοψηφισμάτων της 24.4.04.
     α) Στόχος της Διάσκεψης Δωρητών ήταν κατ' αρχήν η εκτίμηση και εν συνεχεία η συνδρομή της διεθνούς κοινότητας στην αντιμετώπιση των οικονομικών αναγκών που θα δημιουργούντο από την εφαρμογή μιας συνολικής διευθέτησης του πολιτικού προβλήματος στη βάση του σχεδίου Αννάν. Επισημαίνεται ότι τα προγράμματα που θα χρηματοδοτούνταν από την Προδιάσκεψη Δωρητών αφορούσαν κυρίως την μετεγκατάσταση των Τ/Κ, ώστε να δυνηθούν να επιστρέψουν οι Ε/Κ στις οικίες τους. Πολιτική σκοπιμότητα της Προδιάσκεψης ήταν να ωθήσει τον Κυπριακό πληθυσμό να υπερψηφίσει το Σχέδιο Αννάν.
     Η χώρα μας εκπροσωπήθηκε στην προ-Διάσκεψη, ως κράτος μέλος της ΕΕ, αλλά και με την ιδιότητά της ως εγγυήτριας δύναμης, υποστηρίζουσα τους σκοπούς της Διάσκεψης για συνεισφορά στις προσπάθειες της διεθνούς κοινότητος στην αντιμετώπιση των οικονομικών αναγκών της επιτυχούς εφαρμογής της διευθέτησης του προβλήματος.
     Στο παρόν στάδιο οι συμμετέχοντες είχαν κληθεί να εκφράσουν τη γενική τοποθέτησή τους και να ανακοινώσουν τυχόν συνεισφορά τους. Δεν είχε ζητηθεί να υποβληθούν ειδικές προτάσεις.
     Σύμφωνα, συνεπώς, με τα ανωτέρω, η ελληνική κυβέρνηση δεν υπέβαλε ειδικές προτάσεις στο πλαίσιο της πραγματοποιηθείσης προδιάσκεψης. Ανακοίνωσε ότι θα εξετάσει αναλυτικά το σύνολο των οικονομικών πτυχών μιας μελλοντικής διευθέτησης, συμπεριλαμβανομένου του κόστους μιας διευρυμένης αποστολής των Η.Ε. στη νήσο, η οποία θα διασφαλίζει την εφαρμογή της Συμφωνίας λύσης του πολιτικού προβλήματος. Δήλωσε, επίσης, ότι το ακριβές ποσό συνεισφοράς της θα ανεκοινώνετο σε ευθετότερο χρόνο.
     β) Εκτιμήσεις για το κόστος της λύσης έγιναν από πλευράς Ευρωπαϊκής Επιτροπής, Η.Ε., καθώς και από τον Ε/Κ εκπρόσωπο, κατά τον οποίο το απαιτούμενο ποσό ανέρχεται σε 11-13 δισ € . Θα πρέπει να σημειωθεί ότι το σύνολο των παρεμβάντων στην προδιάσκεψη εξέπεμψαν ένα σαφές μήνυμα υποστήριξης στη λύση του Κυπριακού επί τη βάσει του σχεδίου Αννάν, μόνον όμως η Βρετανία και οι ΗΠΑ προέβησαν σε αναγγελία ουσιαστικών συνεισφορών. Συγκεκριμένα, οι ΗΠΑ ανακοίνωσαν ότι θα συνεισέφεραν συνολικά 400 εκ $ (με άμεση εκταμίευση 100 εκ), υπό την αίρεση εγκρίσεως από το Κογκρέσο, και η Βρετανία συνολικά 31 εκ €. Οι ανωτέρω συνεισφορές θα κάλυπταν ένα μέρος του ποσού των περίπου 2 δις €, το οποίο κατά τις εκτιμήσεις της Επιτροπής απαιτείτο για την αντιμετώπιση των συνεπειών των ρυθμίσεων για τις περιουσίες του σχεδίου του ΓΓΗΕ.
     Άλλες χώρες που ανακοίνωσαν συγκεκριμένες συνεισφορές ήσαν: η Φινλανδία 0,5 εκ €, η Σουηδία 300.000 € (με έναρξη εκταμίευσης 2005), η Νορβηγία 4,7 εκ € (εντός της επόμενης πενταετίας). Ο εκπρόσωπος της Γερμανίας ανεφέρθη στη σημαντική συνεισφορά της χώρας του (200 εκ € εντός τριών ετών) στο κοινοτικό προϋπολογισμό όσον αφορά την βοήθεια που θα χορηγούσε η ΕΕ προς την Κύπρο, σε περίπτωση λύσης, ενώ τόνισε ότι η χώρα του θα εξέταζε την δυνατότητα πρόσθετης συμβολής της σε περίπτωση θετικής έκβασης των δημοψηφισμάτων.
     Επισημαίνεται, πάντως, ότι τα χρήματα που θα συγκέντρωνε η Διάσκεψη Δωρητών θα διατίθεντο μόνο σε περίπτωση κατάληξης σε λύση. Μετά την αρνητική έκβαση του δημοψηφίσματος στην Ε/Κ πλευρά, προφανώς δεν τίθεται θέμα χρηματοδότησης της λύσης.
     Ο Υφυπουργός
     ΕΥΡΙΠΙΔΗΣ ΣΤΥΛΙΑΝΙΔΗΣ»
      6. Στην με αριθμό 104/14-4-04 ερώτηση των Βουλευτών κυρίων Τάκη Τσιόγκα, Άγγελου Τζέκη και Σταύρου Σκοπελίτη δόθηκε με το υπ’ αριθμ. 31/4-5-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Τ. Τσιόγκας, Α. Τζέκης και Σ. Σκοπελίτης, σας πληροφορούμε τα εξής:
      Ο καπνός, όπως είναι γνωστό, αποτελεί ένα από τα σημαντικότερα προϊόντα της χώρας μας.
      Η καλλιέργειά του είναι συνδεδεμένη σε πολλές περιπτώσεις με την ανάπτυξη μειονεκτικών και απομακρυσμένων περιοχών, που δεν διαθέτουν εναλλακτικές δυνατότητες. Επίσης, αξιοποιεί οριακής γονιμότητας εδάφη ορεινών και ημιορεινών περιοχών και καπνοπαραγωγούς που διαθέτουν κυρίως μικρό κλήρο.
      Είναι γεγονός ότι οι διαμορφωθείσες μέχρι σήμερα τιμές αγοράς στο καθεστώς του καπνού, παρουσιάζουν, σε σχέση με την περασμένη εσοδεία, μία μείωση κατά μέσο όρο 20%- 25% στις ποικιλίες Βιρτζίνια, Μπέρλεϋ και Σοχούμ (Σ 79) ενώ αντίθετα παρουσιάζουν αύξηση στις ποικιλίες Μπασμάς και Κατερίνη.
      Σημειώνουμε ότι οι τιμές αγοράς επηρεάζονται από τους παράγοντες που ισχύουν στην αγορά και κυρίως από την ποιότητα, την προσφορά και τη ζήτηση και τα παγκόσμια αποθέματα. Ειδικότερα στον καπνό οι τιμές αυτές αποτελούν συνάρτηση της ποιότητας και των συμβατικών τιμών που έχουν συμφωνηθεί στις συμβάσεις καλλιέργειας, ύστερα από διαπραγμάτευση.
      Επειδή ισχύει η υποχρέωση της τήρησης των συμβατικών όρων, παρέχεται η δυνατότητα στον παραγωγό να καταθέσει ένσταση, εφόσον εκτιμά ότι ο αγoραστής δεν αξιολόγησε σωστά την ποιότητα του καπνού του. Η ένσταση αυτή αποσκοπεί στη διαπίστωση της αναλογούσης εμπορικής τιμής και συνεπώς στη διασφάλιση του εισοδήματος του καπνοπαραγωγού.
      Με βάση τα μέτρα που έχουν ληφθεί με διατάξεις εθνικού χαρακτήρα και τα οποία ισχύουν επί σειρά ετών, οι ενστάσεις εξετάζονται από 3 μελή επιτροπή που έχει συσταθεί από την αρμόδια Νομαρχιακή Αυτοδιοίκηση και το αποτέλεσμά της είναι δεσμευτικό για τους συμβαλλόμενους.
      Από τα αποτελέσματα της εξέτασης των ενστάσεων δεν προκύπτουν ουσιώδεις διαφοροποιήσεις προς τις καταβαλλόμενες εμπορικές τιμές.
      Κάναμε αρκετές προσπάθειες, στο μικρό διάστημα που έχουμε την ευθύνη, για βελτίωση εκείνων των σημείων της πρότασης της Ε. Επιτροπής τα οποία θεωρούμε ότι δεν συμβαδίζουν με τα συμφέροντα των παραγωγών μας. Για τον λόγο αυτό συνεργαστήκαμε στενά με άλλα Κ - Μ τα οποία παράγουν καπνό.
      Η ενιαία αποδεσμευμένη ενίσχυση, η οποία είχε προταθεί από την Ε. Επιτροπή και η οποία στον καπνό είχε την μορφή της πλήρους αποδέσμευσης, τελικά έγινε μερική αποδέσμευση (τουλάχιστον 40% αποσυνδεδεμένη ενίσχυση και μέχρι 60% συνδεδεμένη) μέχρι το 2009.
      Επί πλέον θα υπάρξει παράταση του υφισταμένου καθεστώτος μέχρι 31-12-05 και υποχρεωτική εφαρμογή του νέου καθεστώτος από 1-1-06.
      Με τον τρόπο αυτό διασφαλίζεται το εισόδημα των καπνοπαραγωγών, παρέχεται στη χώρα μας η δυνατότητα ευελιξίας μεταξύ συνδεδεμένης και αποσυνδεδεμένης ενίσχυσης, δίνεται η ευχέρεια προώθησης ποικιλιών υψηλής ποιότητας και διασφαλίζεται η παραγωγή σε ευαίσθητες περιοχές.
      Ο Υφυπουργός
      Α. ΚΟΝΤΟΣ»
      7. Στην με αριθμό 167/21-4-04 ερώτηση των Βουλευτών κυρίων Φώτη Κουβέλη και Ασημίνας Ξηροτύρη-Αικατερινάρη δόθηκε με το υπ’ αριθμ. 45/4-5-04  έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Φ. Κουβέλης και  Α. Ξηροτύρη - Αικατερινάρη, για τα θέματα της αρμοδιότητάς μας, σας πληροφορούμε τα εξής:
      Το Υπουργείο μας διά της Διευθύνσεως Κτηνιατρικής Δημόσιας Υγείας, που είναι υπεύθυνη για τους υγειονομικούς ελέγχους των τροφίμων ζωικής προέλευσης, σε εφαρμογή της εθνικής και Κοινοτικής νομοθεσίας, δηλαδή των Π. Δ/των 497/89 και 259/98 (οδηγίες 86/363/ΕΟΚ, 96/22/ΕΟΚ και 96/23/ΕΟΚ της Ευρωπαϊκής Ένωσης), πραγματοποιεί ελέγχους σε τρόφιμα ζωικής προέλευσης για την ύπαρξη υπολειμμάτων (απαγορευμένων ουσιών και επιτρεπομένων με όρια), όπως π.χ. μεταξύ των άλλων ορμονών, αντιβιοτικών, φαρμάκων και περιβαλλοντικών ρύπων (βαρέα μέταλλα), σε διάφορα είδη ζώων και σε όλη τη διάρκεια του έτους, σε συνεργασία με ένα δίκτυο καλά οργανωμένων εργαστηρίων του Υπουργείου μας, που είναι διάσπαρτα σε όλη τη χώρα και αφορούν καταρχήν την εγχώρια παραγωγή, αλλά και σε τρόφιμα προερχόμενα από Κράτη -Μέλη και τρίτες χώρες.
      Σύμφωνα λοιπόν με το παραπάνω εθνικό πρόγραμμα καταλοίπων, πραγματοποιούνται αναλύσεις στην πρωτογενή παραγωγή της χώρας μας και για βαρέα μέταλλα σε δείγματα κρέατος, ήπατος και νεφρών διαφόρων ειδών ζώων, όπως επίσης και σε ψάρια.
      Το κρέας και το βρώσιμο μέρος των εντοσθίων των βοοειδών, προβατοειδών, χοιροειδών και πουλερικών, εξετάζονται για την ύπαρξη μολύβδου και καδμίου, ενώ τα ψάρια εξετάζονται και για υδράργυρο.
      Ο μόλυβδος ενδέχεται να συνιστά σοβαρό κίνδυνο για τη δημόσια υγεία, διότι επιδρά στο κεντρικό νευρικό σύστημα του ανθρώπου, προκαλεί υπέρταση και ενοχοποιείται για καρδιαγγειακές νόσους στους ενήλικες.
      Το κάδμιο προκαλεί δυσλειτουργία του ήπατος, βλάβη του σκελετού και βλάβες στο αναπαραγωγικό σύστημα.
      Και τα δύο βαρέα μέταλλα έχουν κυτταροτοξική και μεταλλαξιογόνο δράση.
      Στα ζώα και στα προϊόντα τους κύρια πηγή προέλευσης των παραπάνω βαρέων μετάλλων είναι οι ζωοτροφές, το νερό και λιγότερο η αναπνοή, τα οποία μολύνονται από την περιβαλλοντική ρύπανση που προκαλεί η αυξημένη βιομηχανική δραστηριότητα, η μεταλλουργία και η αλόγιστη χρήση φωσφορικών λιπασμάτων.
      Σε έρευνα που έγινε από το Εθνικό Ίδρυμα Αγροτικών Ερευνών Αθηνών με θέμα «Επιβάρυνση του ανθρώπου από κάδμιο και μόλυβδο μετά από κατανάλωση τροφίμων ζωικής προέλευσης» και παρουσιάστηκε στο 3ο Πανελλήνιο Συμπόσιο Υγιεινής και Τεχνολογίας τροφίμων, ανακοινώθηκε ότι, συνολική ημερήσια πρόσληψη μολύβδου του ανθρώπου από την κατανάλωση του κρέατος και των παραπροϊόντων αυτού που προέρχονται από τα διάφορα είδη των ζώων ανέρχεται σε 72,75 μg (ppb) (σύμφωνα με τον Παγκόσμιο Οργανισμό Υγείας η ανώτερη ημερήσια πρόσληψη μολύβδου είναι τα 428,57 ppb), ενώ η αντίστοιχη του καδμίου ανέρχεται σε 14,17 μg (ppb) (σύμφωνα με τον Π.Ο.Υ, η ανώτερη ημερήσια πρόσληψη καδμίου είναι τα 57,1-71,4 ppb).
      Από την παραπάνω εργασία φαίνεται ότι κάποιες βιομηχανικές και μεταλλοφόρες περιοχές της Χαλκιδικής εμφανίζουν αυξημένες συγκεντρώσεις.
      Σύμφωνα με στοιχεία του Εθνικού Προγράμματος Ελέγχου Καταλοίπων για το έτος 2003, αυξημένη συγκέντρωση μολύβδου υπήρχε σε ένα δείγμα κρέατος προβάτου από τη Βοιωτία και σε ένα δείγμα γάλακτος βοοειδούς από τη Μαγνησία. Οι συγκεντρώσεις δεν απείχαν πολύ από τη μέγιστη τιμή ανοχής που ορίζει ο Καν. (ΕΚ) 466/2001 της Επιτροπής, οι οποίες είναι 0,1 mg/kg (ppm) και 0,02 mg/kg (ppm) αντίστοιχα.
      Η συσσώρευση στον ανθρώπινο οργανισμό των βαρέων μετάλλων, είναι ανάλογη του χρόνου έκθεσης σε αυτά και κατά συνέπεια ανάλογη της ηλικίας.
      Σημειώνεται ωστόσο ότι, τα παραπροϊόντα (ήπαρ, νεφροί) των ζώων μεγάλης ηλικίας (βοοειδή, αιγοπρόβατα), συνήθως κατάσχονται κατά τον κρεοσκοπικό έλεγχο λόγω παρασιτώσεων.
      Για τον περιορισμό του φαινομένου στις εν λόγω περιοχές συνιστάται:
      - ο συνεχής έλεγχος των τροφίμων σε βαρέα μέταλλα αλλά και των ζωοτροφών και του νερού,
      - η λήψη μέτρων για τη μείωση ή καταστολή της ρύπανσης του περιβάλλοντος, με τη μείωση της εκπομπής μολύβδου στην πηγή της ρύπανσης και των βελτιώσεων όσον αφορά την εξασφάλιση ποιότητας της χημικής ανάλυσης,
      - η εφαρμογή ορθής γεωργικής πρακτικής (λογική χρήση λιπασμάτων), 
      - η αποφυγή δημιουργίας κτηνοτροφικών εκμεταλλεύσεων σε περιοχές με υψηλά ποσοστά ρύπανσης και 
      - η μη κατανάλωση ζωοκομικών προϊόντων από ζώα μεγάλης ηλικίας, τα οποία προέρχονται από βιομηχανικές ή μεταλλοφόρες περιοχές.
      Για την προστασία της δημόσιας υγείας, η Διεύθυνση Κτηνιατρικής Δημόσιας Υγείας του Υπουργείου μας καταρτίζει κάθε έτος το Εθνικό Πρόγραμμα Ελέγχου Καταλοίπων με το οποίο ελέγχει, μεταξύ των άλλων και τα βαρέα μέταλλα, όπου σε υπέρβαση των ορίων εφαρμόζει τις διατάξεις των άρθρων 28 έως 30 του Π. Δ/τος 259/98.
      Ο Υφυπουργός
      Α. ΚΟΝΤΟΣ»
      8. Στην με αριθμό 139/20-4-04 ερώτηση του Βουλευτή κ. Βασίλειου Κεγκερόγλου δόθηκε με το υπ’ αριθμ. 1034382/155/Β0013/28-4-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην 139 από 20/4/2004 ερώτηση που κατέθεσε στη Βουλή των Ελλήνων ο Βουλευτής κ. Βασίλειος Κεγκερόγλου σχετικά με το πιο πάνω θέμα, σας γνωρίζουμε τα ακόλουθα:
      1. Με το ν.2892/9.3.01, μετά τη διαπίστωση εκτεταμένης φοροδιαφυγής, επεκτάθηκε η επιβολή φόρου μεταβίβασης (χρησικτησίας), σε όλες τις περιπτώσεις μεταβίβασης ακινήτων ή μεταγραφής δικαστικής απόφασης, στις οποίες ο μεταβιβάζων χρησιδεσπόζων επικαλείται ως τίτλο κυριότητας το δικαίωμα χρησικτησίας ή αναγνωρίζεται κύριος του ακινήτου λόγω συμπλήρωσης στο πρόσωπό του των προϋποθέσεων της χρησικτησίας.
      2. Περαιτέρω, με τις διατάξεις της παραγράφου 25 του άρθρου 11 του ν.2954/2001που ίσχυσαν αναδρομικά από 9.3.2001 και για χρονικό διάστημα δύο ετών από τη δημοσίευση του νόμου αυτού (δηλαδή μέχρι 2.11.2003), εξαιρέθηκαν από το φόρο χρησικτησίας οι περιπτώσεις μεταβίβασης ακινήτων (για τα οποία δεν υπήρχε τίτλος ιδιοκτησίας) που βρίσκονταν σε δήμο ή κοινότητα κάτω των 2000 κατοίκων (σύμφωνα με την απογραφή του 1991), υπό την προϋπόθεση ότι δεν ήταν παραθαλάσσια και η αξία τους δεν υπερέβαινε το ποσό των 1800 ευρώ ανά στρέμμα προκειμένου για γήπεδα ή αγροτεμάχια και το ποσό των 6 ευρώ ανά τ.μ. προκειμένου για οικόπεδα.
      3. Η εξαίρεση αυτή θεσπίστηκε, προκειμένου να διευκολυνθούν οι κάτοχοι των ακινήτων αυτών στη μεταβίβασή τους, χωρίς την καταβολή φόρου χρησικτησίας.
      Λαμβάνοντας υπόψη το γεγονός ότι παρασχέθηκε αρκετός χρόνος για την πραγματοποίηση των μεταβιβάσεων αυτών, δεν κρίνεται σκόπιμη η επαναφορά των ανωτέρω σχετικών διατάξεων.
      Ο Υφυπουργός
      ΑΔΑΜ ΡΕΓΚΟΥΖΑΣ»
      9. Στην με αριθμό 98/13-4-04 ερώτηση του Βουλευτή κ. Αντώνη Φούσα δόθηκε με το υπ’ αριθμ. 103125/1625/28Β/5-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της αναφερόμενης στο θέμα ερώτησης, σας γνωρίζουμε τα κάτωθι:
      1. Σύμφωνα με το άρθρο 21 του Ν. 1650/86 «για την προστασία του περιβάλλοντος», για την έκδοση Προεδρικού Διατάγματος χαρακτηρισμού περιοχών και καθορισμού ορίων και ζωνών προστασίας τους, απαιτείται η σύνταξη Ειδικής Περιβαλλοντικής Μελέτης (ΕΠΜ) τεκμηρίωσης της σημασίας του προστατευτέου αντικειμένου και της σκοπιμότητας των προτεινόμενων μέτρων προστασίας. Το περιεχόμενό των ΕΠΜ καθορίζεται με την ΚΥΑ 69269/53871990 (άρθρο 11, Πίνακας 4).
      2. Η ΕΠΜ για την περιοχή της Β. Πίνδου συντάχθηκε στο πλαίσιο της μελέτης «Πρόγραμμα αντιμετώπισης ειδικών περιβαλλοντικών προβλημάτων και συστήματος λειτουργίας και διαχείρισης της προστατευόμενης περιοχής των Ορεινών Όγκων της Πίνδου», που ανατέθηκε με την υπ’ αριθμ. 10377/116/5-1-1996 Απόφαση Υπουργού ΠΕ.ΧΩ.Δ.Ε σε συμπράττοντα γραφεία μελετών με τη συμμετοχή επιστημόνων εξειδικευμένων ειδικοτήτων σχετικών με το αντικείμενο, σύμφωνα με τον Ν. 716/7. Η ως άνω μελέτη εκπονήθηκε σε τέσσερα Στάδια και ολοκληρώθηκε το Δεκέμβριο του 2001. Στόχος της είναι η εκ του Ν. 1650/86 τεκμηρίωση του προστατευτέου αντικειμένου, η διατήρηση του φυσικού και ανθρωπογενούς περιβάλλοντος, καθώς και η υποστήριξη της συμβατής με την εθνική, κοινοτική και διεθνή νομοθεσία τοπικής ανάπτυξης.
      Η μελέτη αυτή συνοψίζει και συνθέτει τις προτάσεις των εξής υφισταμένων μελετών:
      «Μελέτη Οικολογική Χωροταξική Χαρακτηριστικών Οικοσυστημάτων Ορεινών Όγκων Βόρειας Πίνδου» που εκπονήθηκε το 1992 από το Μουσείο Γουλανδρή-Φυσικής Ιστορίας (ΜΓΦΙ) με χρηματοδότηση ΜΟΠ.
      Σχέδια Διαχείρισης Εθνικού Δρυμού Πίνδου και Εθνικού Δρυμού Βίκου - Αώου (2 μελέτες) που εκπονήθηκαν από το Εθνικό Ίδρυμα Αγροτικής Έρευνας (ΕΘΙΑΓΕ) και τη Γενική Γραμματεία Δασών και Φυσικού Περιβάλλοντος (ΓΓΔ&ΦΠ) το 1996 με χρηματοδότηση LIFE.
      Γενικό Σχέδιο Δράσης για την προστασία και διαχείριση των πληθυσμών και των βιοτόπων της αρκούδας στην Ελλάδα - ΑΡΚΤΟΣ Α΄ Φάση που εκπονήθηκε από την εταιρεία ΑΡΚΤΟΥΡΟΣ το 1996 με χρηματοδότηση LIFE.
      Ειδική Περιβαλλοντική Μελέτη περιοχής Πίνδου-Ζαγορίου - ΑΡΚΤΟΣ Β΄ Φάση που Εκπονήθηκε από την εταιρεία ΑΡΚΤΟΥΡΟΣ το 1999 με χρηματοδότηση LIFE.
      Όλες οι προαναφερόμενες μελέτες χρηματοδοτήθηκαν από Κοινοτικούς πόρους και ως εκ τούτου υπάρχει η υποχρέωση της Χώρας για την προώθηση της θεσμοθέτησής τους.
      	3. Στην Επιτροπή Παρακολούθησης της εν λόγω μελέτης συμμετείχαν, επιπλέον των 	εκπροσώπων των συναρμόδιων Υπουργείων ΠΕ.ΧΩ.Δ.Ε. και Γεωργίας, και εκπρόσωποι των Περιφερειών Ηπείρου και Δυτικής Μακεδονίας.
      Καθ’ όλη τη διάρκεια εκπόνησης της ΕΠΜ (Στάδια και Τελική Παράδοση) διοργανώθηκαν συσκέψεις και ανοικτές παρουσιάσεις του περιεχομένου της στην περιοχή (Μέτσοβο, Ιωάννινα, Γρεβενά) και σειρά συσκέψεων στην Αθήνα. Γραπτά σχόλια κλήθηκαν επίσης να κάνουν κατά Στάδιο όλες οι αρμόδιες Υπηρεσίες και οι ενδιαφερόμενοι Φορείς (Υπουργεία Γεωργίας, Ανάπτυξης και Πολιτισμού, Περιφέρειες Ηπείρου και Δυτ. Μακεδονίας, ΝΑ Ιωαννίνων και Γρεβενών, ΟΤΑ της περιοχής, ΕΘΙΑΓΕ, ΑΡΚΤΟΥΡΟΣ, WWF, ΕΚΒΥ, τοπικοί φορείς κ.ά.), οι παρατηρήσεις/προτάσεις/απόψεις των οποίων ελήφθησαν υπόψη τόσο κατά τη σύνταξη των επιμέρους Σταδίων της μελέτης όσο και κατά τη διαμόρφωση των τελικών προτάσεων οριοθέτησης και όρων προστασίας.
      4. Η εγκεκριμένη ΕΠΜ, που οριστικοποιήθηκε το 2002 και εγκρίθηκε με την υπ’ αριθμ. οικ. 126479/2523/24-6-2003 Απόφαση Γεν Δ/ντή Περιβάλλοντος, απεστάλη μαζί με το σχέδιο ΚΥΑ, όπως πλέον προβλέπεται από το Ν. 3044/2002,στα αρμόδια Νομαρχιακά Συμβούλια Ιωαννίνων και Γρεβενών για δημοσιοποίηση σύμφωνα με την κείμενη νομοθεσία (ΚΥΑ 71961/3670/91, ΦΕΚ541-Β΄-1991 «Καθορισμός των όρων και της διαδικασίας ανακοίνωσης των σχεδίων Προεδρικών Διαταγμάτων, που προβλέπονται στις παρ. 1 και 2 του άρθρου 21 του ν. 1650/1986»).
      Οι γνωμοδοτήσεις των Νομαρχιακών Συμβουλίων επί του σχεδίου ΚΥΑ (μαζί με τις επί μέρους απόψεις και προτάσεις υπηρεσιών και φορέων) έχουν αποσταλεί στη Δ/νση Περιβαλλοντικού Σχεδιασμού του ΥΠΕΧΩΔΕ, προκειμένου να γίνει η επεξεργασία σύμφωνα με την ισχύουσα Εθνική και Κοινοτική νομοθεσία.
      5. Εξ όσων προαναφέρθηκαν γίνεται κατανοητό ότι παρατηρήσεις για ασάφειες και ελλείψεις της ΕΠΜ θα μπορούσαν να έχουν διατυπωθεί κατά τη διάρκεια εκπόνησής της στο πλαίσιο της διαδικασίας που αναφέρθηκε στην ανωτέρω παράγραφο 3, ούτως ώστε να γίνουν οι κατά το δυνατόν σχετικές παρεμβάσεις.
      Ειδικότερα επί των θεμάτων που τίθενται και αφορούν σχόλια επί του περιεχομένου της ΕΠΜ, έχουμε να παρατηρήσουμε ότι στην πλειοψηφία τους αναφέρονται σε ζητήματα που η εν λόγω μελέτη εκ του καθορισμένου στόχου και του ρόλου της (τεκμηρίωση του προστατευτέου αντικειμένου) δεν απαιτείται να αντιμετωπίσει. Θεωρούμε ότι αναφερόμενα στην ερώτηση στοιχεία είναι απαραίτητα για τη σύνταξη των ειδικών Σχεδίων Διαχείρισης και των Κανονισμών Λειτουργίας που θα ακολουθήσουν.
      Επίσης σας πληροφορούμε ότι ο Φορέας Διαχείρισης του Εθνικού Πάρκου Β. Πίνδου που ήδη έχει συσταθεί και λειτουργεί θα μπορούσε να επιληφθεί των θεμάτων συμπλήρωσης των στοιχείων της ΕΠΜ όταν αυτό απαιτηθεί.
      6. Ως προς τις προβλεπόμενες από το σχέδιο ΚΥΑ ρυθμίσεις, όπως προαναφέρθηκε, η αρμόδια Δ/νση Περιβ. Σχεδιασμού θα τις οριστικοποιήσει λαμβάνοντας υπόψη τις υποβληθείσες παρατηρήσεις και προτάσεις, σε συνεργασία με τον Φορέα Διαχείρισης και κάθε συναρμόδια υπηρεσία ή εμπλεκόμενο φορέα, με σκοπό την εξεύρεση της κατά το δυνατόν περισσότερο αποδεκτής λύσης.
      7. Τέλος σας ενημερώνουμε ότι σε εφαρμογή του άρθρου 8 και της παρ. 5 του άρθρου 18 του Νόμου 2742/99 (ΦΕΚ 207 Α/99), εγκρίθηκε με την υπ’ αριθμ. 25301/25.6.2003 Απόφαση Υπουργού ΠΕ.ΧΩ.Δ.Ε. το Περιφερειακό Πλαίσιο Χωροταξικού Σχεδιασμού και Αειφόρου Ανάπτυξης Περιφέρειας Ηπείρου.
      Με την εν λόγω απόφαση περιγράφονται οι βασικές προτεραιότητες και οι στρατηγικές επιλογές για την ολοκληρωμένη και αειφόρο ανάπτυξη του χώρου στο επίπεδο της περιφέρειας, που αφορούν και το φυσικό περιβάλλον.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      10. Στην με αριθμό 102/4-2-04 ερώτηση των Βουλευτών κυρίων Νίκου Γκατζή, και Τάκη Τσιόγκα δόθηκε με το υπ’ αριθμ. Φ90022/10021/514/4-5-04 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Σε απάντηση της ανωτέρω ερώτησης που κατατέθηκε στη Βουλή των Ελλήνων από τους βουλευτές κ.κ. Νίκο Γκατζή και Τάκη Τσιόγκα, σας γνωρίζουμε τα ακόλουθα:
      Με τις συμφωνίες που υπογράφησαν με τις σοσιαλιστικές χώρες, συμφωνήθηκε να καταβληθεί ένα εφάπαξ ποσό σε ετήσιες δόσεις από τις χώρες αυτές για να καλυφθούν ασφαλιστικά όλοι οι πολιτικοί πρόσφυγες που επαναπατρίστηκαν μέσα σε ένα ορισμένο διάστημα.
      Το καταβλητέο ποσό δεν αντιστοιχεί στις ατομικές εισφορές των προσφύγων από τη χώρα που επαναπατρίστηκαν, αλλά ούτε στο συνολικό χρόνο της εκεί ασφάλισής τους με βάση τις ελληνικές εισφορές.
      Το ποσό που κατέβαλαν οι σοσιαλιστικές χώρες υπολογίστηκε έτσι ώστε να μπορεί να καλύπτει ένα μόνο μέρος της δαπάνης από την αναγνώριση και εξαγορά του χρόνου κατά το ελληνικό σύστημα για την ένταξη των πολιτικών προσφύγων σε αυτό.
      Σύμφωνα με τις Υπουργικές Αποφάσεις ένταξης των πολιτικών προσφύγων στους Ελληνικούς Ασφαλιστικούς Οργανισμούς αρμοδιότητας του Υπουργείου μας, που εκδόθηκαν εξουσιοδότηση του ν. 1539/1985, ο χρόνος απασχόλησης των πολιτικών προσφύγων στην αλλοδαπή δεν αναγνωρίζεται στο σύνολό του, αλλά κατά ένα μέρος ανάλογα με τα διατιθέμενα ποσά από κάθε χώρα.
      Επιδιώχθηκε, δηλαδή, να καλυφθούν για σύνταξη οι επαναπατρισθέντες που βρίσκονται σε ηλικία συνταξιοδότησης και να καλυφθούν οι υπόλοιποι για τον κίνδυνο αναπηρίας και θανάτου.
      Ειδικότερα, σας γνωρίζουμε ότι η σύνταξη που λαμβάνει ο ενδιαφερόμενος, όπως μας γνώρισε η αρμόδια υπηρεσία του ΙΚΑ, έχει υπολογιστεί για το σύνολο του χρόνου ασφάλισής του στην Ελλάδα και για μέρος του χρόνου απασχόλησής του στην Ουγγαρία, δηλαδή 1.500 ημέρες που του αναγνωρίστηκαν συμφωνά με την ηλικία του στα πλαίσια της - κατ’ εξουσιοδότηση του ν. 1539/1985 - εκδοθείσας Υπουργικής Απόφασης, .με την οποία εντάχθηκαν οι πολιτικοί πρόσφυγες από την Ουγγαρία στις διατάξεις του νόμου αυτού.
      Στους ανωτέρω χρόνους απασχόλησης συνυπολογίστηκαν, κατ' εφαρμογή της Σύμβασης κοινωνικής Ασφάλειας μεταξύ Ελλάδας - Κεμπέκ, και 1.068 ημέρες, που είχε πραγματοποιήσει στην ασφάλιση του Κεμπέκ, προκειμένου να θεμελιώσει συνταξιοδοτικό δικαίωμα και του χορηγήθηκε από το ΙΚΑ τμηματική σύνταξη' από 12.10.1994, η οποία υπολογίστηκε σύμφωνα με τις ισχύουσες διατάξεις.
      Κατά συνέπεια, στην απονεμηθείσα στον κ. Τσαρουχά σύνταξη αναπηρίας, έχουν ήδη συνυπολογιστεί τόσο ο χρόνος ασφάλισής του στη χώρα μας και στο Κεμπέκ, όσο και ο δικαιούμενος - αναγνωρισθείς σύμφωνα με τις διατάξεις των πολιτικών προσφύγων - χρόνος απασχόλησής του στην Ουγγαρία.
      Ο Υφυπουργός
      ΝΙΚΟΣ ΑΓΓΕΛΟΠΟΥΛΟΣ»
      11. Στην με αριθμό 151/21-4-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 3717-ΙΗ έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 151/21-4-2004, την οποία κατέθεσε ο Βουλευτής κ. Φώτης Κουβέλης και αφορά στη διάθεση κρατικών επιχορηγήσεων προς τις Σχολικές Επιτροπές του Δήμου Αμαρουσίου, σας γνωρίζουμε τα ακόλουθα:
      Η χρηματοδότηση των σχολείων για την αντιμετώπιση των λειτουργικών τους δαπανών γίνεται από πιστώσεις του συνερωτώμενου Υπουργείου Εσωτερικών, Δημόσιας Διοίκησης και Αποκέντρωσης και με τη φροντίδα του Υπουργείου αυτού, σύμφωνα με τις διατάξεις της παραγράφου 6β του άρθρου 55 του ν. 1946/1991.
      Ο Υπουργός
      ΜΑΡΙΕΤΤΑ ΓΙΑΝΝΑΚΟΥ»
      12. Στην με αριθμό 155/21-4-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 42/4-5-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Για την ενημέρωση του Συστήματος Γεωγραφικών Πληροφοριών στον Ελαιουργικό Τομέα και Αμπελουργικό Μητρώο (ΣΓΠ - ΕΤ και ΑΜ), η οποία αποφασίστηκε για την ελαιοκομική περίοδο 2003-2004 και την αμπελουργική περίοδο 2004-2005, έχει ήδη ξεκινήσει η διαδικασία διενέργειας διαγωνισμού και δημιουργίας περιφερειακών γραφείων ενημέρωσης του ΣΓΠ - ΕΤ και του Α.Μ.
      Τα περιφερειακά αυτά γραφεία θα λειτουργήσουν από αναδόχους, οι οποίοι θα προκύψουν από τον ως άνω. διαγωνισμό και για όσο χρονικό διάστημα διαρκεί η διαδικασία ενημέρωσης των Μητρώων για τις προαναφερόμενες εμπορικές περιόδους.
      Ο Υφυπουργός
      Α. ΚΟΝΤΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κυρία Ράπτη.
      Έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 7 Μαΐου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής )
      1. Η με αριθμό 79/4-5-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Κοινωνικής Αλληλεγγύης, σχετικώς με την ενεργοποίηση του θεσμού των «επικουρικών νοσηλευτών» για την κάλυψη των επειγουσών αναγκών του υγειονομικού μας συστήματος κλπ.
      2. Η με αριθμό 87/4-5-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Περιβάλλοντος, Χωροταξίας και Δημοσίων Έργων, Πολιτισμού, σχετικώς με την υλοποίηση του ν.732/77 για τη δημιουργία ενιαίου πάρκου υψηλού πρασίνου στο χώρο των στρατοπέδων στο Γουδί κλπ.
      3. Η με αριθμό 80/4-5-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Εθνικής Παιδείας και Θρησκευμάτων, σχετικώς με τη βαθμολόγηση των εξεταζομένων από το Διαπανεπιστημιακό Κέντρο Αναγνώρισης Τίτλων Σπουδών Αλλοδαπής (ΔΙΚΑΤΣΑ) , για την ισοτιμία των πτυχίων των Ιατρικών Σχολών των Πανεπιστημίων Εξωτερικού κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής )
     1. Η με αριθμό 84/4-5-2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Αιγαίου και Νησιωτικής Πολιτικής, σχετικώς με το εύρος των αρμοδιοτήτων του Υπουργείου σε όλες τις νησιωτικές περιοχές κλπ.
     2. Η με αριθμό 88/4-5-2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικώς με την ικανοποίηση αιτημάτων των ναυτεργατών κλπ.
     3. Η με αριθμό 81/4-5-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τις εμπλοκές και τις καθυστερήσεις στις αναθέσεις των έργων κλπ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 73/3-5-2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αναστασίας-Συλβάνας Ράπτη προς την Υπουργό Εθνικής Παιδείας και Θρησκευμάτων, σχετικώς με δημοσιεύματα του Τύπου αναφερόμενα στην αντικατάσταση των Περιφερειαρχών Εκπαίδευσης και των Προϊσταμένων Διευθύνσεων των γραφείων Πρωτοβάθμιας και Δευτεροβάθμιας Εκπαίδευσης κ.λπ.
      Η επίκαιρη ερώτηση της κ. Ράπτη έχει ως εξής: 
      «Με τις υπ’ αριθμ. Φ350/12/33113/Δ1-6-4-2004 και Υ-30/33041/Δ2-6-4-2004 αντικαταστάθηκαν τα υπηρεσιακά μέλη των Κεντρικών Υπηρεσιακών Συμβουλίων Πρωτοβάθμιας και Δευτεροβάθμιας Εκπαίδευσης (ΚΥΣΠΕ και ΚΥΣΔΕ) παρά το γεγονός ότι η θητεία τους λήγει στις 31-12-2004.
      Παράλληλα, εξαγγέλλεται κατάρτιση νομοσχεδίου με το οποίο, σύμφωνα με δημοσιεύματα εφημερίδων, σχεδιάζεται η αντικατάσταση των Περιφερειαρχών Εκπαίδευσης και των προϊστάμενων Διευθύνσεων και Γραφείων Πρωτοβάθμιας και Δευτεροβάθμιας Εκπαίδευσης όλης της χώρας, ενώ η θητεία τους λήγει σε δύο χρόνια.
      Ερωτάται η Υπουργός Παιδείας:
      1. Ποιοι, με ποια διαδικασία και ποια κριτήρια θα αξιολογήσουν και θα επιλέξουν τα νέα στελέχη της διοίκησης της εκπαίδευσης;
      2. Με ποιο τρόπο θα διασφαλιστεί η χωρίς προβλήματα έναρξη της νέας σχολικής χρονιάς 2004-2005, όταν η διοικητική δομή της πρωτοβάθμιας και δευτεροβάθμιας εκπαίδευσης είναι μετέωρη, με αποτέλεσμα μέχρι σήμερα να μην έχουν ανακοινωθεί ούτε καν οι μεταθέσεις των εκπαιδευτικών που πέρυσι είχαν δημοσιευθεί στις 21 Μαρτίου;»
      Ο Υφυπουργός Εθνικής Παιδείας και Θρησκευμάτων κ. Ταλιαδούρος έχει το λόγο για τρία λεπτά.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων):  Ευχαριστώ, κύριε Πρόεδρε.
      Τα μέλη των κεντρικών υπηρεσιακών συμβουλίων της πρωτοβάθμιας και δευτεροβάθμιας εκπαίδευσης υπέβαλαν τις παραιτήσεις τους στην Υπουργό Εθνικής Παιδείας και Θρησκευμάτων στις 5 και 6 Απριλίου ύστερα από φιλική συζήτηση και ύστερα από συνεννόηση που είχαν.
Μετά την υποβολή των παραιτήσεων, με τις αποφάσεις που αναφέρατε προχώρησε, το Υπουργείο Παιδείας στην ανασυγκρότηση των κεντρικών υπηρεσιακών συμβουλίων.
      Θα ήθελα με την ευκαιρία αυτή να υπενθυμίσω ότι η προηγούμενη κυβέρνηση το 1993, στις 14 Οκτωβρίου, λίγο μετά τις εκλογές, με απόφαση του τότε Υπουργού κ. Πεπονή ανέστειλε τη λειτουργία όλων των υπηρεσιακών συμβουλίων και όρισε αναπληρωτές, πράγμα που αποδεικνύει τον κομματικό χαρακτήρα εκείνης της πράξεως.
      Στη συνέχεια τα υπηρεσιακά συμβούλια προχώρησαν στην επεξεργασία των αιτήσεων μεταθέσεως όλων των κατηγοριών, η οποία ήδη ολοκληρώθηκε τις προηγούμενες ημέρες και ανακοινώθηκαν οι μεταθέσεις και σήμερα είναι σε όλες τις εφημερίδες.
      Υποβλήθηκαν δεκατρείς χιλιάδες εκατόν δεκαπέντε αιτήσεις μεταθέσεως εκπαιδευτικών δευτεροβάθμιας εκπαίδευσης, ικανοποιήθηκαν οι  έξι χιλιάδες τριακόσιες ογδόντα δύο, ποσοστό 48,66%. Για δε τις μεταθέσεις εκπαιδευτικών πρωτοβάθμιας εκπαίδευσης υποβλήθηκαν οκτώ χιλιάδες επτακόσιες εβδομήντα οκτώ αιτήσεις και ικανοποιήθηκαν τρεις χιλιάδες εξακόσιες δώδεκα, δηλαδή ποσοστό 40%.
      Θα ήθελα να υπενθυμίσω ότι η ανακοίνωση των μεταθέσεων είναι μέσα στα χρονικά περιθώρια. Το 1999 οι μεταθέσεις ανακοινώθηκαν στις 21 Ιουνίου, το 2000 στις 23 Μαΐου, το 2001 στις 8 Μαΐου και το 2002 στις 16 Απριλίου. Είμαστε, λοιπόν, μέσα στα χρονικά πλαίσια και δεν υπάρχει κανένα πρόβλημα, ώστε οι καθηγητές και οι δάσκαλοι να είναι στα σχολεία την 1η Σεπτεμβρίου.
      Θα ήθελα να υπενθυμίσω ότι πέρυσι είχαμε ένα απαράδεκτο καθεστώς πρόσληψης δώδεκα χιλιάδων ωρομισθίων, το οποίο ταλάνισε και ταλανίζει την εκπαίδευση. Να σημειώσω δε ότι η προηγούμενη κυβέρνηση δεν είχε φροντίσει να εγγράψει στον προϋπολογισμό τις σχετικές πιστώσεις για την πληρωμή αυτών των εκπαιδευτικών και το άφησε ως προίκα στη δική μας Κυβέρνηση.
      Ο σωστός λοιπόν και πλήρης προγραμματισμός για να λειτουργούν τα σχολεία μας όπως πρέπει και την ώρα που πρέπει, υπάρχει. Και για το λόγο αυτό δεν θα πρέπει να υπάρχει καμία ανησυχία. 
      Σε ό,τι αφορά στις επιλογές των στελεχών της εκπαίδευσης θα ήθελα να πω ότι δεν είναι στις άμεσες προτεραιότητές μας η αντικατάσταση των στελεχών της. Προηγούνται άλλες προτεραιότητες που έχουν ως στόχο τη βελτίωση της ποιότητας της εκπαίδευσης.
      Τα όσα δημοσιεύονται στον Τύπο δεν είναι ευθύνη της Κυβέρνησης. Και βεβαίως, το Μάιο, που θα κατατεθεί σχετικό νομοσχέδιο για την εκπαίδευση στη Βουλή, δεν θα περιλαμβάνει τίποτε από τις αιτιάσεις της κυρίας συναδέλφου, χωρίς αυτό βεβαίως να σημαίνει ότι αποδεχόμαστε τις καθαρά κομματικές και αναξιοκρατικές επιλογές που έκαναν οι προηγούμενες κυβερνήσεις του ΠΑΣΟΚ. Στη δευτερολογία μου δε, θα έχω και στοιχεία επ’ αυτών, για να τα τεκμηριώσω, εάν θέλετε.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η συνάδελφος κ. Αναστασία-Συλβάνα Ράπτη.
      ΑΝΑΣΤΑΣΙΑ-ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε.
      Κατ’ αρχάς, θέλω πραγματικά να εκφράσω την ικανοποίησή μου που η ερώτησή μας είχε ως αποτέλεσμα χθες το μεσημέρι να ανακοινωθούν οι μεταθέσεις των δασκάλων και των καθηγητών σε όλη τη χώρα. 
      Η καθυστέρηση η οποία παρατηρήθηκε σε σχέση με πέρυσι διότι ο κύριος Υφυπουργός ανέφερε τις ημερομηνίες μεταθέσεων τα προηγούμενα χρόνια παρέλειψε, όμως, να αναφέρει την ημερομηνία κατά την οποία ανακοινώθηκαν οι μεταθέσεις πέρυσι. Θυμίζω, λοιπόν, ότι ήταν 21 Μαρτίου.
      Επισημαίνω ακόμη ότι η αλυσίδα αυτή που ξεκινά από τις μεταθέσεις, ακολουθούν οι αποσπάσεις, ακολουθούν οι διορισμοί, ο προσδιορισμός των κενών και ακολούθως οι διορισμοί των αναπληρωτών, είναι μία αλυσίδα από την οποία εξαρτάται κατά κύριο λόγο η εύρυθμη λειτουργία των σχολείων όλης της χώρας από το Σεπτέμβριο και μετά.
      Θέλουμε να ελπίζουμε ότι πραγματικά θα λειτουργήσει εύρυθμα κάθε σχολείο της χώρας από την επόμενη σχολική χρονιά. 
      Όσον αφορά στο θέμα των κομματικών τοποθετήσεων, θα έλεγα πραγματικά ότι το πρόγραμμα της Νέας Δημοκρατίας μας προετοιμάζει γι’ αυτά που έρχονται. Θυμίζω ότι στο πρόγραμμά της αναφέρεται ότι θα καταργηθεί η θητεία, ένας θεσμός που ευνοεί την εξέλιξη, την πρόοδο, τη νέα γνώση και θα επανέλθει –σύμφωνα πάντα με το πρόγραμμα της Νέας Δημοκρατίας- η μονιμότητα στα στελέχη της εκπαίδευσης.
      Και πραγματικά αναρωτιέται ο καθένας πώς μπορεί να πάει προς τη νέα γνώση το σύγχρονο σχολείο, όταν οι σχολικοί σύμβουλοι, οι διευθυντές των σχολικών μονάδων, οι προϊστάμενοι κ.λπ. της πρωτοβάθμιας και δευτεροβάθμιας εκπαίδευσης θα είναι μόνιμοι, οι οποίοι θα διώκονται ή θα παύονται μόνο αν υποπέσουν σε κάποιο πειθαρχικό παράπτωμα.
      Όσον αφορά στην τελευταία δήλωση του κυρίου Υπουργού, χαίρομαι πραγματικά και θέλω να τη δω και ως επίσημη ανακοίνωση του Υπουργείου Παιδείας, ότι δεν προτίθεται η ηγεσία του να περιλάβει στο νομοσχέδιο που έρχεται εντός του Μαΐου, την αντικατάσταση των προϊσταμένων των διευθύνσεων και γραφείων της πρωτοβάθμιας και δευτεροβάθμιας εκπαίδευσης όλης της χώρας.
      Επίσης θα ήθελα να πω και το εξής: Αυτά που γράφονται στις εφημερίδες, γράφονται εδώ και ενάμιση μήνα και το Υπουργείο Παιδείας, κανείς από την ηγεσία του δεν μπήκε στον κόπο να βγάλει μία διάψευση. Δεν νομίζω ότι οι δημοσιογράφοι, οι πρώην συνάδελφοί μου, πλάθουν τα πράγματα από το μυαλό τους. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να πω ότι πρώτον, η διάψευση έγινε στην πράξη. Όταν έγινε η αντικατάσταση μετά τις παραιτήσεις, όπως είπα, σε ένα κλίμα απολύτως φιλικό και όχι κλίμα δίωξης, όπως γινόταν στο παρελθόν. Οι μεταθέσεις για την πρωτοβάθμια εκπαίδευση, έγιναν πριν από τέσσερις ημέρες και προχθές ολοκληρώθηκαν και της δευτεροβάθμιας και επομένως είμαστε μέσα στα χρονικά πλαίσια. 
      Από ΄κει και πέρα μέλημά μας είναι να μη συμβούν αυτά που συνέβησαν στο παρελθόν με τους δώδεκα χιλιάδες ωρομίσθιους, με απλήρωτους καθηγητές κλπ. Γνωρίζετε καλά ότι ακόμα και σήμερα υπάρχουν ωρομίσθιοι και ψάχνουμε να βρούμε κονδύλια να τους πληρώσουμε και δεν υπάρχουν γιατί δεν είχαν εγγραφεί στον προϋπολογισμό. 
      Αυτά είναι εκείνα τα οποία δεν θέλουμε να συμβούν. Δεν θέλουμε να υπάρχει ο κομματισμός και η αναξιοκρατία, όπως είχε καταγγελθεί στο παρελθόν. Γνωρίζετε πολύ καλά τι είχε πει ο πρώην πρόεδρος της ΔΟΕ ο κ. Χρήστου και τι είχαν πει όλοι οι αιρετοί. Όλα αυτά τα έγγραφα τα έχω και αν θέλετε να σας τα καταθέσω -σχετικά με τις επιλογές στελεχών της διοίκησης, τι είχε πει επίσης η ΟΛΜΕ όπου οι περιφερειακοί διευθυντές Πελοποννήσου και Δυτικής Ελλάδος ήσαν γραμματείς των νομαρχιακών επιτροπών της Μεσσηνίας και Αργολίδας του κυβερνώντος Κόμματος, πώς ο πεντηκοστός πέμπτος στη σειρά εμφανίστηκε πρώτος και έχει προσόντα κατώτερα άλλων. Πολλοί απ’ αυτούς σήμερα είναι διευθυντικά στελέχη της εκπαίδευσης. Εμείς αυτήν την πορεία της αναξιοκρατίας και του κομματισμού δεν θα την ακολουθήσουμε. Δεν αποδεχόμαστε αυτού του τρόπου τις επιλογές και όταν θα έλθει η ώρα, σας είπα ότι δεν είναι στις προτεραιότητές μας, δεν θα είναι στο νομοσχέδιο του Μαϊου η αντικατάσταση των στελεχών της εκπαίδευσης. Τα κριτήρια τα οποία θα έχουμε, θα είναι κριτήρια αξιοκρατικά και η αξιολόγησή τους θα γίνει σε αυτήν τη βάση για να μπορέσουμε να έχουμε μία εκπαίδευση ποιοτικά αναβαθμισμένη.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Δεύτερη είναι η με αριθμό 77/3.5.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικώς με τη λήψη μέτρων κατά της αισχροκέρδειας των καπνεμπόρων σε βάρος των καπνοπαραγωγών κ.λπ.
      Η επίκαιρη ερώτηση έχει ως εξής:
      «Εκμεταλλευόμενοι τη σύνδεση των επιδοτήσεων με την καταληκτική ημερομηνία πώλησης των καπνών που επιβάλλουν οι σχετικοί κοινοτικοί κανονισμοί, οι καπνέμποροι εκβιάζουν τους καπνοπαραγωγούς και αγοράζουν σε εξευτελιστικές τιμές την παραγωγή τους, σε τιμές χαμηλότερες κι απ’ αυτές που υπάρχουν στα συμβόλαια. 
      Με τις τιμές αυτές είναι σίγουρο ότι οι καπνοκαλλιεργητές θα χρεοκοπήσουν και θα καταργήσουν την καπνοκαλλιέργεια προτού την καταργήσει ο νέος κανονισμός που προβλέπεται στα πλαίσια της Ενδιάμεσης Αναθεώρησης της Κοινής Αγροτικής Πολιτικής. 
      Ερωτάται ο κύριος Υπουργός:
      Ποια μέτρα πρόκειται να πάρει η Κυβέρνηση, ώστε:
      Να σταματήσει την αισχροκέρδεια των καπνεμπόρων σε βάρος των καπνοπαραγωγών;
      Να αποτρέψει την κατάργηση της καπνοκαλλιέργειας στη χώρα μας;»
      Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, οι εμπορικές τιμές που καταβάλλονται από τους μεταποιητές, από τους καπνεμπόρους και καπνοπαραγωγούς με βάση τα συμβόλαια που συνάπτουν οι ομάδες καπνοπαραγωγών με τους μεταποιητές, πρέπει να αντιστοιχούν στην ποιοτική κατάταξη των καπνών που παράγονται στα κέντρα παραλαβής καπνών. 
      Σε περίπτωση δε που ο καπνοπαραγωγός δεν συμφωνεί με την εμπορική τιμή που του δίδεται, τότε έχει το δικαίωμα υποβολής ένστασης, οπότε η ποιότητα του καπνού αξιολογείται από δευτεροβάθμια επιτροπή και διαμορφώνεται η τελική τιμή του προϊόντος του. 
      Η πολιτεία εκτός από τη δυνατότητα παρέμβασης μέσω της δευτεροβάθμιας επιτροπής, δεν διαθέτει θεσμικά άλλες δυνατότητες παρέμβασης στη διαμόρφωση των εμπορικών τιμών των καπνών. Το πρόβλημα δημιουργείται, όπως αναφέρει και η επίκαιρη ερώτηση από το γεγονός ότι κυρίως, με υπαιτιότητα των μεταποιητών, οι παραλαβές των καπνών δεν πραγματοποιούνται σε επαρκές χρονικό διάστημα, έτσι ώστε να γίνεται αντικειμενική ποιοτική αξιολόγηση των καπνών και να υπάρχει η άνεση του χρόνου για την πραγματοποίηση ενστάσεων από τους παραγωγούς αλλά όλα γίνονται σε ένα πολύ σύντομο χρονικό διάστημα, με αποτέλεσμα σε πολλές περιπτώσεις να μην έχουμε αντικειμενική εκτίμηση και να πιέζονται προς τα κάτω οι τιμές των καπνών.
      Κατά συνέπεια είναι απαραίτητο –και αυτό προτιθέμεθα να κάνουμε- να παρακολουθούμε στενά την πιστή υλοποίηση των συμβολαίων. Να πραγματοποιούνται οι παραδόσεις των καπνών σε επαρκές χρονικό διάστημα και να λειτουργούν με τον καλύτερο τρόπο οι δευτεροβάθμιες επιτροπές αξιολόγησης των καπνών, έτσι ώστε να υπάρχει πλήρης διασφάλιση της αντικειμενικής αξιολόγησής τους και να διασφαλίζονται οι τιμές που απολαμβάνουν οι καπνοπαραγωγοί.
      Πληροφοριακά αναφέρω ότι οι διαμορφωθείσες τιμές αγοράς της εσοδείας 2003 σε σχέση με την εσοδεία 2002 παρουσιάζουν μία μεγάλη μείωση στις ποικιλίες βιρτζίνια και μπέρλεϊ και Σ 79. Παρέμειναν στα ίδια περίπου επίπεδα στην ποικιλία καμπάκο κλασικά και παρουσίασαν σημαντική αύξηση στις πλέον ζητούμενες ποικιλίες του μπασμά και της Κατερίνης. 
      Όσον αφορά το δεύτερο ερώτημα, αναφέρουμε ότι τα νέα μεταρρυθμιστικά μέτρα που θα ισχύσουν και στον τομέα του καπνού δίνουν την ευχέρεια στα κράτη-μέλη να καθορίζουν το ποσοστό της αποσύνδεσης ανάλογα με το ευαίσθητο μίας καπνικής περιοχής ή της αυξημένης ζήτησης που παρουσιάζει κάθε ποικιλία. 
      Κερδίσαμε πολύτιμο χρόνο προσαρμογής για την εφαρμογή του νέου συστήματος και μια αρκετά μεγάλη μεταβατική περίοδο, έτσι ώστε να αποτρέψουμε την εγκατάλειψη της καπνοκαλλιέργειας και να διασφαλίσουμε πλήρως τον παραγωγικό και κοινωνικό ιστό στην περιφέρεια. Η υιοθέτηση των νέων μέτρων δεν επιφέρει μείωση στο σύνολο των ενισχύσεων που απολαμβάνουν οι καπνοπαραγωγοί και ενθαρρύνουν τους ΄Ελληνες παραγωγούς να συνεχίσουν την καλλιέργεια του καπνού με κίνητρο την καταβολή και του συνδεδεμένου με την παραγωγή τμήματος της πριμοδότησης και επομένως αποτρέπεται το ενδεχόμενο της εγκατάλειψης της καπνοκαλλιέργειας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
    Ο κ. Τσιόγκας έχει το λόγο για δύο λεπτά.
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
     Οι κανονισμοί της Ευρωπαϊκής ‘Ενωσης για την πώληση των καπνών έχουν δύο συγκεκριμένες δεσμεύσεις. Και την ημερομηνία υπογραφής του συμβολαίου αλλά και την ημερομηνία πώλησης του καπνού που είναι καταληκτική, 31 Μαΐου. 
     Και οι δύο δεσμεύσεις είναι σε βάρος των καπνοπαραγωγών, γιατί οι καπνέμποροι εκβιάζουν μέσα στα στενά χρονικά περιθώρια τους καπνοπαραγωγούς και για τις τιμές πώλησης αλλά και για την ποιότητα του καπνού, αφού καθορίζουν οι ίδιοι όπως τους συμφέρει και τις τιμές και την ποιότητα.  
     Έτσι λοιπόν και με την καταληκτική ημερομηνία τούς οδηγούν, λίγο πριν τελειώσει η ημερομηνία, να υπογράφουν συμβόλαια και τιμές πώλησης εξευτελιστικές. Αυτοί οι Κανονισμοί της Ευρωπαϊκής Ένωσης λειτουργούν υπέρ των καπνεμπόρων και αυτοί που τις υπέγραψαν και τις στηρίζουν λειτουργούν ως υπάλληλοι των καπνεμπόρων. 
     Εσείς είστε οπαδοί της προσφοράς και ζήτησης. Γιατί δέχεστε να υπάρχουν καταληκτικές ημερομηνίες οι οποίες και αναγκάζουν και στριμώχνουν τους καπνοπαραγωγούς να πουλήσουν τα καπνά τους μέχρι τις 31 Μαΐου; Και μάλιστα αν δεν τα πουλήσουν μέσα σ’ αυτά τα ασφυκτικά πλαίσια, θα χάσουν και την επιδότηση. 
     Εμείς λοιπόν λέμε ότι εδώ καταστρατηγείται και ο νόμος της προσφοράς και ζήτησης, αλλά έτσι και αλλιώς οι καπνοπαραγωγοί είναι αδύνατοι, τους στριμώχνουν οι καπνέμποροι και βεβαίως τους έχετε αφήσει έρμαια στις ορέξεις των καπνεμπόρων.
     Ζητάμε, λοιπόν, την αποσύνδεση της καταβολής της επιδότησης με έναν πολύ συγκεκριμένο τρόπο που προτείνουμε, με την υπογραφή του συμβολαίου και τη φόρτωση του προϊόντος. 
     Τι προτείνουμε εμείς; Πρώτον, να ζητήσετε από την Ευρωπαϊκή Κοινότητα να αλλάξει ο κανονισμός. 
      Δεύτερον, να υπογράφει συμφωνία ο καπνοπαραγωγός με το Υπουργείο Γεωργίας και το Υπουργείο Γεωργίας με τους μηχανισμούς του να ελέγχει και την ποιότητα και την ποσότητα και να του πληρώνει την επιδότηση, έτσι ώστε να έχει τη δυνατότητα ο ίδιος να πουλήσει όπως θέλει και όποτε θέλει, να διαπραγματευθεί με τον έμπορα με περισσότερη και καλύτερη δυνατότητα τον καπνό που έχει. Και βεβαίως θέλουμε να σας πούμε ότι αυτά τα μέτρα βάζουν θηλιά στο λαιμό των καπνοπαραγωγών και αφήνουν ασύδοτους τους καπνέμπορους οι οποίοι έχουν και το πεπόνι και το μαχαίρι. 
      Αλλά και για το δεύτερο ζήτημα με τις επιδοτήσεις πρέπει να μας πείτε γιατί υπάρχει συγκεκριμένη ημερομηνία κατάργησης των επιδοτήσεων. Θα υπάρχει μια σταδιακή μείωση. Τι γίνεται από εκεί και πέρα; Πώς θα ζήσουν οι καπνοπαραγωγοί; Τι θα γίνει με την καπνοκαλλιέργεια; 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υφυπουργός κ. Κοντός για δύο λεπτά. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, είναι γνωστός ο εφαρμοστικός κανονισμός για τον καπνό και πρέπει να πούμε ότι μέχρι στιγμής αυτόν ακολουθούμε. Για τις όποιες αλλαγές μπορούμε να συζητήσουμε και να δούμε πώς μπορούμε με τον καλύτερο τρόπο να διασφαλίσουμε τις ενισχύσεις που απολαμβάνουν οι καπνοπαραγωγοί. 
      Όπως όμως ανέφερα, θεσμικά αυτήν τη στιγμή η μόνη δυνατότητα που διαθέτουμε είναι οι δευτεροβάθμιες επιτροπές και αυτές προτιθέμεθα να ενισχύσουμε. Πέραν αυτών, αυτό που προτιθέμεθα να κάνουμε είναι να προχωρήσουμε στην πολύ στενή παρακολούθηση  όλης της αγοράς του καπνού, έτσι ώστε να υπάρχει χρόνος για να γίνονται οι αξιολογήσεις των καπνών και οι ενστάσεις των καπνοπαραγωγών και έτσι ώστε οι καπνοπαραγωγοί να απολαμβάνουν τις καλύτερες δυνατές τιμές. Πρέπει όμως να ομολογήσουμε ότι με τα σημερινά δεδομένα και τους μηχανισμούς που διαθέτουμε ιδιαίτερα μετά τη διάλυση του Εθνικού Οργανισμού Καπνού, ο οποίος κακώς διελύθη, έχει αποδυναμωθεί η δυνατότητα παρέμβασης που έχουμε και όσον αφορά τις αγοροπωλησίες των καπνών, αλλά και όσον αφορά την όλη παρακολούθηση της διαδικασίας από το χωράφι μέχρι την πώληση του προϊόντος. Το κενό αυτό προτιθέμεθα να καλύψουμε με τη δημιουργία των τοπικών κέντρων αγροτικής ανάπτυξης, όπου θα υπάρχουν και εξειδικευμένοι επιστήμονες στον καπνό, για να στηρίζουν στο χωράφι τους καπνοπαραγωγούς, να μειώσουν το κόστος παραγωγής του προϊόντος και βέβαια να διευκολύνουν και την όλη διαδικασία αγοραπωλησίας των καπνών. 
      Όσο για την προοπτική του καπνού που αναφέρθηκε, σας είπα στην πρωτολογία μου ότι με τις νέες ρυθμίσεις στην Ευρωπαϊκή Ένωση στην κυριολεξία δώσαμε ένα φιλί ζωής στο προϊόν. Κερδίσαμε πολύτιμο χρόνο και αυτό είναι πολύ σημαντικό. Αποτρέψαμε την ολική αποσύνδεση που μαθηματικά οδηγούσε στην εγκατάλειψη της καλλιέργειας και διατηρούμε έτσι με τον καλύτερο τρόπο τον παραγωγικό και κοινωνικό ιστό στην ειρηνική περιφέρεια. Είναι βέβαιο ότι πρόκειται για μια επιτυχία του ελληνικού Υπουργείου Αγροτικής Ανάπτυξης και Τροφίμων και είναι βέβαιο ότι αυτό θα εκτιμηθεί αναλόγως από τους Έλληνες καπνοπαραγωγούς. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ο Βουλευτής της Β’ Περιφέρειας Πειραιώς κ. Ιωάννης Κουράκος ζητεί άδεια απουσίας στο εξωτερικό από 8 Μαΐου 2004 έως 11 Μαΐου 2004. Η Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήριος Χατζηγάκης): Συνεπώς η Βουλή ενέκρινε τη ζητηθείσα άδεια.
      Κυρίες και κύριοι συνάδελφοι, έχω την τιμή να ανακοινώσω στο Σώμα πως η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης, καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωση: «Ρυθμίσεις για την οργάνωση και λειτουργία της Κυβέρνησης, τη διοικητική διαδικασία και τους ΟΤΑ» .
      Ερχόμαστε στην τρίτη επίκαιρη ερώτηση με αριθμό 71/3-5-2004 του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Επικρατείας, σχετικώς με τις προθέσεις της Κυβέρνησης για αλλαγές στην ισχύουσα νομοθεσία για το βασικό μέτοχο κλπ. 
      Η επίκαιρη ερώτηση του κ. Κουβέλη έχει ως εξής:
      «Η Κυβέρνηση με το πρόγραμμά της για τη «Δημόσια Διοίκηση και την Τοπική Αυτοδιοίκηση» δεσμεύθηκε για τον πλήρη και διαρκή έλεγχο της σύνθεσης του Μετοχικού Κεφαλαίου των Νομικών Προσώπων που διαχειρίζονται Μέσα Μαζικής Επικοινωνίας (ΜΜΕ) μέχρι και φυσικού προσώπου. 
      Δεσμεύθηκε επίσης για την πλήρη απαγόρευση κάθε είδους εξωχώριων (υπεράκτιων) εταιρειών στο Μετοχικό Κεφάλαιο Νομικών Προσώπων που διαχειρίζονται ΜΜΕ.
      Το Εθνικό Συμβούλιο Ραδιοτηλεόρασης εν όψει της αδειοδότησης των τηλεοπτικών σταθμών εθνικής εμβέλειας έχει εκφράσει διά του Προέδρου της, κ. Λασκαρίδη, την άποψη ότι η Κυβέρνηση οφείλει να αποσαφηνίσει τις προθέσεις της για αλλαγές στη νομοθεσία που αφορά στους περιορισμούς στη σύναψη δημοσίων συμβάσεων με πρόσωπα που δραστηριοποιούνται ή συμμετέχουν σε επιχειρήσεις μέσων ενημέρωσης (Ν.3021/2002).
      Ερωτάται ο κύριος Υπουργός:
      1. Πότε θα υλοποιηθεί η κυβερνητική δέσμευση για αλλαγές στην ισχύουσα νομοθεσία για το βασικό μέτοχο;
      2. Πώς θα προχωρήσει το Εθνικό Συμβούλιο Ραδιοτηλεόρασης στην αδειοδότηση των τηλεοπτικών σταθμών εθνικής εμβέλειας με την ισχύουσα νομοθεσία, όταν η Κυβέρνηση έχει δεσμευτεί ότι θα μειώσει στο ελάχιστο δυνατό το ποσοστό του βασικού μετόχου ώστε να κλείσει η «κερκόπορτα» της διαπλοκής των Μέσων Μαζικής Ενημέρωσης;»
      Ο Υπουργός Επικρατείας κ. Ρουσόπουλος έχει το λόγο για τρία λεπτά.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε.
      Οφείλω να ευχαριστήσω διπλά τον κ. Κουβέλη πρώτον γιατί μου δίνει την ευκαιρία της πρώτης μου κοινοβουλευτικής παρέμβασης και δεύτερον, διότι μου δίνει επίσης την ευκαιρία να αναφερθώ σ’ ένα από τα σημαντικά θέματα που αποτέλεσαν κεντρικό σημείο της πολιτικής της Νέας Δημοκρατίας, ως Αντιπολίτευσης, και θα αποτελέσουν κεντρικό σημείο της ως Κυβέρνησης.
      Το θέμα που θέτει ο κ. Κουβέλης γνωρίζετε ότι η Νέα Δημοκρατία εδώ και πολλά χρόνια το έχει συζητήσει από την περίοδο κιόλας που συνεζητείτο η αναθεώρηση του Συντάγματος.
      Θυμίζω ότι οι ρυθμίσεις που προτείναμε δεν έγιναν δεκτές από την τότε κυβέρνηση και έτσι επανήλθαμε φέροντας, ως Αξιωματική Αντιπολίτευση, μία πρωτοβουλία με την οποία προτείναμε πολύ συγκεκριμένα πράγματα. 
      Στην πρωτοβουλία αυτή, θέλω να θυμίσω, πρώτον είχαμε προτείνει τη θεσμική και οργανωτική ενίσχυση του Εθνικού Συμβουλίου Ραδιοτηλεόρασης, δεύτερον τη θεσμοθέτηση του ελέγχου του μετοχικού κεφαλαίου νομικών προσώπων που διαχειρίζονται ΜΜΕ και τρίτον, τη μείωση του ποσοστού του βασικού μετόχου στο ελάχιστο δυνατό.
      Πολύ σωστά, κύριοι συνάδελφοι, επισημαίνει ο κ. Κουβέλης στην επίκαιρη ερώτησή του ότι η Νέα Δημοκρατία συμπεριέλαβε το θέμα αυτό στις προγραμματικές της δεσμεύσεις. Έχουμε δεσμευτεί για τη θέσπιση ουσιαστικών και αποτελεσματικών εγγυήσεων σχετικά με τη διαφάνεια στον ευαίσθητο χώρο των ΜΜΕ. Οι δεσμεύσεις αυτές ισχύουν στο ακέραιο. Η κατοχύρωση, η διασφάλιση, η εμπέδωση της διαφάνειας ήταν, είναι και θα είναι ο πρώτος μας στόχος. Άλλωστε είναι ένα από τα κύρια θέματα για τα οποία πιστεύουμε ότι ο ελληνικός λαός μας έφερε στην Κυβέρνηση.
      Σε συνεργασία με όλες τις πολιτικές δυνάμεις του τόπου θα επεξεργαστούμε, θα διαμορφώσουμε και θα καταθέσουμε σύντομα στη Βουλή ένα σύγχρονο, αποτελεσματικό, ευρωπαϊκό νομοθετικό πλαίσιο, το οποίο θα εγγυάται τη διαφάνεια στο χώρο των ΜΜΕ. Αυτή είναι η πρόθεσή μας, αυτή είναι η απόφασή μας.
      Ήδη έχει ξεκινήσει ενδελεχής νομική επεξεργασία των προτάσεών μας από εγκρίτους νομικούς γιατί το προϊόν αυτής της δουλειάς θα πρέπει να είναι απολύτως τεκμηριωμένο νομικά, να είναι ισχυρό και βεβαίως συμβατό με το Ευρωπαϊκό Δίκαιο, ώστε να μην αντιμετωπίσουμε στο μέλλον ενδεχόμενες νομικές επιπλοκές που θα μας πάνε πίσω.
      Έρχομαι τώρα στο θέμα του Εθνικού Συμβουλίου Ραδιοτηλεόρασης και της αδειοδότησης των τηλεοπτικών σταθμών. 
      Η θέση μας είναι σαφής και ξεκάθαρη. Το Εθνικό Συμβούλιο Ραδιοτηλεόρασης είναι κατά το Σύνταγμα αρμόδιο να εκτιμήσει με ποιο τρόπο θα προχωρήσει. Σε περίπτωση που θα προχωρήσει στην αδειοδότηση, η οποία, όπως γνωρίζετε, αποτελεί διαδικασία που ξεκίνησε πολύ προ των εθνικών εκλογών και βρίσκεται σε εξέλιξη, είναι σαφές ότι οι αδειοδοτηθέντες φορείς θα πρέπει να προσαρμοστούν στα δεδομένα, τα οποία θα προσδιορίσει το νέο νομικό πλαίσιο. Και γι’ αυτό φυσικά θα δοθεί ο εύλογος χρόνος προσαρμογής.
      Κλείνω λέγοντας ότι η τελευταία τούτη θέση εδράζεται στο δεδομένο ότι η Ραδιοφωνία και η Τηλεόραση αποτελούν δημόσια υπηρεσία κατά παραχώρηση.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Κουβέλης έχει το λόγο για δύο λεπτά.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Κύριε Υπουργέ, να σας ευχηθώ επιτυχία στο έργο σας, μια και είναι η πρώτη φορά που έχω τη δυνατότητα να σας δω στην Αίθουσα αυτή.
      Ορθά θυμηθήκατε τις δεσμεύσεις της Κυβέρνησης. Εγώ θέλω, όμως, να τις θυμίσω αναλυτικότερα.
      Η Κυβέρνηση δεσμεύτηκε για τη λήψη μέτρων σχετικά με τη διαφάνεια στη λειτουργία των Μέσων Μαζικής Ενημέρωσης. Δεσμεύτηκε για πλήρη και διαρκή έλεγχο της σύνθεσης του μετοχικού κεφαλαίου των νομικών προσώπων που διαχειρίζονται Μέσα Μαζικής Ενημέρωσης μέχρι και φυσικού προσώπου, για τον τρόπο προέλευσής του και τον αποκλεισμό της διαπλοκής. Δεσμεύτηκε ακόμη για την απαγόρευση παρεμβολής κάθε είδους εξωχώριων εταιρειών στο μετοχικό κεφάλαιο.
Δεσμεύθηκε επίσης για τη μείωση στο ελάχιστο δυνατό του ποσοστού του βασικού μετόχου, ώστε να κλείσει όσο γίνεται –δική σας η έκφραση, της Κυβέρνησης- η «κερκόπορτα» διαπλοκής στα ΜΜΕ.
     Δεσμευθήκατε ακόμη για την κατάργηση κάθε δυνατότητας χρησιμοποίησης παρένθετων προσώπων, συγγενικών ή μη, στο μετοχικό κεφάλαιο και τη διοίκηση των νομικών προσώπων που διαχειρίζονται αυτά. Έχουμε τη γνώμη πως η κατάργηση πρέπει να περιλαμβάνει και τη σημερινή διάτρητη ρύθμιση που επιτρέπει τη χρησιμοποίηση τέτοιων παρένθετων προσώπων όταν δήθεν αποδεικνύουν οικονομική αυτοτέλεια.
     Στις Προγραμματικές Δηλώσεις της Κυβέρνησης ο κύριος Πρωθυπουργός, κύριε Υπουργέ, δεσμεύθηκε να καταργήσει όλους τους νόμους της διαπλοκής, όπως χαρακτηριστικά είπε και υπενθύμισε τη ρητή δέσμευση του κόμματός σας αναφορικά με τη σχετική πρόταση που έχετε καταθέσει στη Βουλή το 2003 και στην οποίαν αναφερθήκατε.
     Προσφάτως όμως, κύριε Υπουργέ, με αφορμή την επικοινωνία σας με τον Πρόεδρο του Εθνικού Συμβουλίου Ραδιοτηλεόρασης δηλώσατε –και νομίζω ότι δεν κάνω λάθος- ότι παραμένετε μεν στις δεσμεύσεις σας για την κατάργηση των νόμων της διαπλοκής, πλην όμως τονίσατε την ανάγκη να υπάρξει ο απαιτούμενος χρόνος για να προωθήσετε τις απαραίτητες νομικές ρυθμίσεις, πράγμα που επαναλάβατε και σήμερα. Αυτό όμως σημαίνει ότι το Εθνικό Συμβούλιο Ραδιοτηλεόρασης θα εκδώσει άδειες σύμφωνα με την ισχύουσα νομοθεσία. Και το στάδιο προσαρμογής είναι αβέβαιο πότε θα υπάρξει και θα έχει και δυσκολίες αυτή η προσαρμογή, αν εν τέλει φέρετε τις ρυθμίσεις για τις οποίες δεσμευθήκατε.
     ΠΡΟΕΔΡΕΥΩΝ (Σωτήρης Χατζηγάκης): Τελειώνετε, κύριε Κουβέλη. 
     ΦΩΤΗΣ ΚΟΥΒΕΛΗΣ: Ολοκληρώνω, κύριε Πρόεδρε. 
     Παράλληλα με τις δικές σας επισημάνσεις υπήρξαν και διάφορες περίεργες, θα έλεγα, απόψεις αναφορικά με τις δεσμεύσεις του Κοινοτικού Δικαίου. Να σας θυμίσω αυτό το οποίο ο κύριος Πρωθυπουργός είπε και το οποίο αποτελεί κοινή παραδοχή: Ότι οι κοινοτικές οδηγίες αποτελούν την υποχρεωτική δέσμευση, αλλά πέραν αυτών των δεσμεύσεων εκ της κοινοτικής οδηγίας σε τίποτα δεν εμποδίζεται η ελληνική πολιτεία να βάλει και άλλες δεσμεύσεις και άλλους όρους και άλλες ασφαλιστικές δικλείδες, προκειμένου να εξασφαλίζεται η αναγκαία διαφάνεια.
     Εμείς αναμένουμε. Να μην χρονοτριβήσετε διότι τα πράγματα τρέχουν. Το Εθνικό Συμβούλιο Ραδιοτηλεόρασης εκτιμούμε ότι θα είναι λάθος να προβεί στην έκδοση των αδειών με την υπάρχουσα νομοθεσία. Άρα πρέπει να σπεύσετε για την καινούργια νομοθεσία.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κουβέλη.
     Ο κύριος Υπουργός έχει το λόγο.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε. 
     Κατ’ αρχάς να διευκρινίσω ότι δεν έγινε κάποια δήλωσή μου μετά τη συνάντηση με τον Πρόεδρο του Εθνικού Συμβουλίου Ραδιοτηλεόρασης. Ωστόσο αυτό το οποίο αναφέρατε το προσυπογράφω. Άλλωστε το είπα και εγώ σήμερα εδώ.
     Θέλω να επισημάνω την τελευταία θέση στην πρωτολογία μου ότι η Κυβέρνηση θα φροντίσει ώστε να δοθεί ο απαραίτητος χρόνος της προσαρμογής στα νέα δεδομένα, κάτι το οποίο εδράζεται όπως είπα στο ότι Ραδιοφωνία και Τηλεόραση αποτελούν δημόσια υπηρεσία κατά παραχώρηση. Άρα η Κυβέρνηση έχει το δικαίωμα και το νομικό εργαλείο να το πράξει αυτό. 
     Στην απάντησή μου, κύριε Κουβέλη, προηγουμένως επαναβεβαίωσα στο Σώμα και δι’ αυτού τους Έλληνες πολίτες την αμετακίνητη απόφαση της Κυβέρνησης να σεβαστεί τις δεσμεύσεις της, δεσμεύσεις τις οποίες είχατε την καλοσύνη να αναγνώσετε και από τις οποίες ουδεμία αφαιρεί η Κυβέρνηση. Τις προσυπογράφει όλες. 
     Το είπα και θα το ξαναπώ εμφατικά: Η διαφάνεια δεν αποτέλεσε και δεν αποτελεί για μας μια σημαία ευκαιρίας, την οποίαν υψώσαμε προεκλογικά και υποστέλλουμε τώρα. Δεν υποστέλλουμε τη σημαία της διαφάνειας. Θα είναι ψηλά σε όλη την διάρκεια της θητείας αυτής της Κυβέρνησης. Με σοβαρότητα και υπευθυνότητα εργαζόμαστε για να καταθέσουμε στη Βουλή και να καταστήσουμε νόμο του κράτους ένα νέο, σύγχρονο, αποτελεσματικό, ευρωπαϊκό νομικό πλαίσιο. 
     Στέκομαι λίγο περισσότερο στο ευρωπαϊκό νομικό πλαίσιο μιας και κάνατε ιδιαίτερη αναφορά, για να ενημερώσω το Σώμα ότι υπάρχει ήδη αλληλογραφία μεταξύ των αρμοδίων ελληνικών αρχών και των αρχών της Ευρωπαϊκής Ένωσης -ιδίως με την Ευρωπαϊκή Επιτροπή- για το θέμα αυτό και έχει αναπτυχθεί επαρκής επιχειρηματολογία από την ελληνική πλευρά.
     Θέλω τέλος να σημειώσω και πάλι πως η Κυβέρνηση επιθυμεί τη συνεργασία με όλες τις πολιτικές δυνάμεις γιατί έχετε απόλυτο δίκιο ότι είναι ένα μείζον θέμα για τη δημοκρατία στον τόπο μας. Πρέπει να θωρακίσουμε ακόμη περισσότερο την ποιότητα της δημοκρατίας. Και όταν αναφερόμαστε στο χώρο των Μέσων Μαζικής Ενημέρωσης, που είναι χώρος ελεύθερης έκφρασης, χώρος όπου πραγματώνεται ένα μεγάλο κομμάτι της δημοκρατίας, τότε είναι απαραίτητη αυτή η συνεργασία, την οποία και ζητώ σήμερα από το Σώμα.
     Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Επίκαιρες ερωτήσεις δευτέρου κύκλου: Η πρώτη με αριθμό 70/3-5-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευσταθίου Κουτμερίδη προς τον Υπουργό Οικονομίας και Οικονομικών, σχετικώς με τις μετακινήσεις των εφοριακών υπαλλήλων θα συζητηθεί στο τέλος, διότι ο Υπουργός κ. Ρεγκούζας απουσιάζει λόγω κωλύματος. Εφόσον πάψει να υπάρχει το κώλυμα θα συζητηθεί, διαφορετικά θα διαγραφεί.
      Προχωρούμε στη δεύτερη επίκαιρη ερώτηση με αριθμό 76/3-5-2004 του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τους Υπουργούς Περιβάλλοντος, Χωροταξίας και Δημοσίων Έργων, Αγροτικής Ανάπτυξης και Τροφίμων, σχετικώς με τις προθέσεις της Κυβέρνησης να απαγορευθούν στη χώρα μας τα μεταλλαγμένα τρόφιμα και μεταλλαγμένες καλλιέργειες.
      Η επίκαιρη ερώτηση του κυρίου συναδέλφου έχει ως εξής:
      «Η απελευθέρωση των τροφίμων και ζωοτροφών που προέρχονται από μεταλλαγμένη πρώτη ύλη, με την προϋπόθεση να υπάρχει επισήμανση αν το ποσοστό της μεταλλαγμένης πρώτης ύλης ξεπερνάει το 0,9%, μαζί με την απελευθέρωση των γενετικά μεταλλαγμένων καλλιεργειών, με την προϋπόθεση να πληρούν τους όρους συνύπαρξης με τις συμβατικές και βιολογικές καλλιέργειες, ανοίγουν τους ασκούς του Αιόλου με απρόβλεπτες αρνητικές συνέπειες στο περιβάλλον και στη δημόσια υγεία. Είναι προφανές ότι οι προϋποθέσεις αυτές αποτελούν στάχτη στα μάτια των λαών για να αποδεχθούν τις μεταλλαγμένες καλλιέργειες και τα προϊόντα τους και να αποδεικνύουν ότι το διευθυντήριο της Ευρωπαϊκής Ένωσης και οι πολιτικές δυνάμεις που συνέβαλλαν στη θεσμοθέτηση αυτών των προϋποθέσεων λειτούργησαν εξ αντικειμένου σαν οι καλύτεροι εμπορικοί αντιπρόσωποι συγκεκριμένων πολυεθνικών σε βάρος του περιβάλλοντος και της δημόσιας υγείας.
      Επειδή η επισήμανση και οι όροι συνύπαρξης δεν διασφαλίζουν το περιβάλλον και τη δημόσια υγεία και επιπλέον η επισήμανση μεταφέρει τις ευθύνες του κράτους στους καταναλωτές που δεν έχουν τις δυνατότητες να αξιολογήσουν και να προφυλαχθούν από τους αντίστοιχους κινδύνους, ερωτώνται οι κύριοι Υπουργοί:
      Τι ενέργειες θα κάνουν και ποια μέτρα πρόκειται να πάρει η Κυβέρνηση και πότε, ώστε και στη χώρα μας και στην Ευρωπαϊκή Ένωση να απαγορευθούν τα μεταλλαγμένα τρόφιμα και οι μεταλλαγμένες καλλιέργειες;»
      Ο Υφυπουργός Ανάπτυξης και Τροφών κ. Ευάγγελος Μπασιάκος έχει το λόγο για τρία λεπτά.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, πραγματικά υπάρχει ευαισθησία στη κοινή γνώμη, όχι μόνο της χώρας, αλλά και της Ευρωπαϊκής Ένωσης σε σχέση με την κυκλοφορία γενετικά τροποποιημένων οργανισμών. Πρέπει να βεβαιώσω το Σώμα ότι η χώρα μας έχει πρωτοστατήσει -και θα το κάνει με εντονότερο τρόπο και τώρα- στην προσπάθεια που καταβάλλουν και άλλες κυβερνήσεις να αποτρέψουμε την εισαγωγή γενετικά τροποποιημένων οργανισμών, γιατί υπάρχει και ο κίνδυνος της επιμόλυνσης.
      Όπως ξέρετε, είχε επιβληθεί μορατόριουμ και η χώρα μας είχε πρωτοστατήσει -και εξακολουθεί να το κάνει- στην επιβολή αυτού του μορατόριουμ μέχρι να ολοκληρωθεί το θεσμικό πλαίσιο από πλευράς κοινοτικής νομοθεσίας για τον έλεγχο της κυκλοφορίας των γενετικά τροποποιημένων οργανισμών.
      Το θέμα έχει τις εξής τρεις πλευρές. Κατ’ αρχάς υπάρχει η πλευρά της μόλυνσης του περιβάλλοντος που είναι αρμοδιότητας του Υπουργείου Χωροταξίας και Περιβάλλοντος, όπως γνωρίζετε. Προφανώς οι άλλες δύο πλευρές είναι η πρόσμειξη των συμβατικών σπόρων με γενετικά τροποποποιημένους σπόρους και η συνύπαρξη βιολογικών και συμβατικών καλλιεργειών με τις καλλιέργειες γενετικά τροποποιημένων φυτών και ποικιλιών και γι’ αυτό εκκρεμεί έκδοση οδηγίας που συζητείται τώρα σε επίπεδο εμπειρογνωμόνων.
      Πρέπει να δούμε το θέμα από τις εξής πλευρές. Το πρώτο είναι αυτό που σας είπα και που αφορά την υγεία, το περιβάλλον και τις οικονομικές, κοινωνικές και πολιτικές επιπτώσεις που έχει η εισαγωγή στη χώρα μας και σε ευρωπαϊκό επίπεδο των γενετικά τροποποιημένων οργανισμών. Πρέπει ακόμα να δούμε το θέμα της περιεκτικότητας σε ποσοστά πρόσμειξης ή επιμόλυνσης στα τρόφιμα, στις ζωοτροφές, τα φυτά και στους σπόρους. Ένα άλλο ζήτημα είναι η ιχνηλασιμότητα, η δυνατότητα δηλαδή να διαπιστώσουμε πόσο τοις εκατό γενετικά τροποποιημένοι οργανισμοί υπάρχουν σε ένα προϊόν και να βάλουμε και ετικέτα, ώστε να ενημερώσουμε τον καταναλωτή γιατί προς τα εκεί πρέπει να τείνουμε το ενδιαφέρον μας και την προσπάθειά μας. Πιστεύουμε ότι και το κίνημα των καταναλωτών και στη χώρα μας αλλά και ευρωπαϊκά είναι αρκετά ισχυρό, ώστε να προβάλλει τις αξιώσεις και τις λογικές σκέψεις και ιδέες των κατανωλωτών.
      Όλο αυτό το ζήτημα της ιχνιλασημότητας έχει μια πλευρά κόστους για τους ελέγχους και τις διαδικασίες της εφαρμογής αυτών των θεσμών. Πρέπει επίσης να δούμε το θέμα της συνύπαρξης των γενετικά τροποποιημένων οργανισμών με τα συμβατικά φυτά, οικολογικά είδη κ.ο.κ. 
      Πρόσφατα η χώρα μας στο Λουξεμβούργο καταψήφισε την πρόταση αυτή και τάχθηκε έστω και ως μειοψηφία με τις χώρες που αντιδρούσαν στην εισαγωγή σε αυτήν τη φάση ενός τέτοιου σπόρου του γλυκού αραβοσίτου από γενετικώς τροποποιημένο αραβόσιτο της σειράς ΒΤ11. Όπως ξέρετε βρίσκεται σε εξέλιξη η διαδικασία αυτή.
      Εμείς θα εξακολουθήσουμε να είμαστε εναντίον αυτής της εισαγωγής και της διάθεσης γενετικά τροποποιημένων οργανισμών. Ήδη έχει υπάρξει ένα όριο, όπως ξέρετε, πάνω από το οποίο προβλέπεται -πριν από λίγες μέρες θεσμοθετήθηκε αυτό- η καταγραφή στην ετικέτα της περιεκτικότητας.
      Εμείς όσο η επιστήμη ακόμη δεν έχει βεβαιώσει για τις συνέπειες που υπάρχουν στο περιβάλλον και στην υγεία των γενετικά τροποποιημένων οργανισμών, θα είμαστε αντίθετοι σε κάθε προσπάθεια εισαγωγής. Αλλά θα πρέπει να επισπευσθούν αυτές οι έρευνες και αυτές οι διαδικασίες ελέγχων για να έχουμε ασφαλή συμπεράσματα, ώστε βασίμως να αντιδρούμε. ‘Οσο δεν υπάρχουν πορίσματα προς την αντίθετη κατεύθυνση, ότι δηλαδή δεν βλάπτουν την υγεία και το περιβάλλον, η χώρα μας και η Κυβέρνηση θα είναι αντίθετες στην εισαγωγή των γενετικά τροποποιημένων οργανισμών.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο κ. Πατσιλινάκος έχει το λόγο για δύο λεπτά.
      ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε.
      Υπουργέ μου, ξέρετε πολύ καλά ότι αυτοί οι έλεγχοι όπως και η δυνατότητα του ελέγχου, γίνεται από πανεπιστήμια και από προγράμματα τα οποία δυστυχώς έχουν σαν χρηματοδότες ακριβώς τις ίδιες εταιρείες οι οποίες προωθούν τα μεταλλαγμένα. Και εδώ είναι ένα μεγάλο μέρος της δυσκολίας.
      Πριν από δύο μήνες περίπου είχαμε μια ομόφωνη διεκδίκηση στο να μην μπουν στην Ευρώπη τα μεταλλαγμένα. Στη συνέχεια είναι γνωστές και οι μεγάλες πιέσεις που είχαμε από τις ΗΠΑ για να γίνει αυτή η είσοδος των μεταλλαγμένων. Πιστεύω ότι σ’ αυτόν τον αγώνα κάποια μονοπώλια της Ευρώπης έχουν ταχθεί με τις ΗΠΑ και έτσι πέρασε η διάταξη.
      Όταν αυτοί οι μονοπωλιακοί οργανισμοί στηρίζονται στο κέρδος και τις άλλες παραμέτρους δεν τις κοιτάξουν καθόλου, καταλαβαίνετε ότι οι κίνδυνοι και του περιβάλλοντος και της δημόσιας υγείας είναι τεράστιοι.
      Ακόμη πρέπει να πω ότι οι φόβοι και οι επιφυλάξεις που έχουν γενικά στην ελληνική κοινωνία όλοι οι φορείς και η χαμηλή επιστημονική τεκμηρίωση που υπάρχει, είναι και αυτή μια κατάσταση στην οποία πρέπει να δράσουμε όσο γίνεται περισσότερο ώστε να μην επιτρέψουμε την είσοδο των μεταλλαγμένων στη χώρα μας.
      Από την άλλη μεριά η σήμανση και η επισήμανση στον καταναλωτή ότι περιέχει μεταλλαγμένα μια τροφή, δυστυχώς μεταφέρει την ευθύνη του κράτους στον καταναλωτή. Πολλές από τις ουσίες που είναι βλαβερές αναγκάζεται η κοινωνία να τις καταναλώνει όταν δεν υπάρχει από την πολιτεία μια σταθερή πολιτική που να το αποτρέπει.
      Πιστεύω ότι ο αγώνας που πρέπει να δώσουν οι μαζικοί φορείς, οι θεσμικοί παράγοντες και η Κυβέρνηση, πρέπει να είναι μεγάλος ώστε να μην επιτρέψουμε συνολικά την είσοδο μεταλλαγμένων στη χώρα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πατσιλινάκο.
      Ο κύριος Υπουργός έχει το λόγο για δύο λεπτά.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Όπως πολύ σωστά επισημαίνει ο συνάδελφος, υπήρξαν πιέσεις διεθνώς για την έγκριση αυτής της οδηγίας και του κανονισμού. Το γεγονός όμως ότι η χώρα μας  έχει αντισταθεί δείχνει ότι εμείς δε συμφωνούμε και αντιδρούμε προς την κατεύθυνση αυτή.
      Έχουν θεσμοθετηθεί προγράμματα ελέγχων από πλευράς εθνικής για την τήρηση αυτών των κανονισμών και των διατάξεων. Και να πω στο Σώμα ότι είμαστε υποχρεωμένοι να αποδεχθούμε τις διαδικασίες και τις ρυθμίσεις των κοινοτικών κανονισμών και των οδηγιών.
      Αυτά τα προγράμματα ελέγχων διεξάγονται κατά κύριο λόγο από τον ΕΦΕΤ - που είναι ο τρίτος φορέας που ασχολείται με τον έλεγχο και την τήρηση αυτών των ρυθμίσεων- ο οποίος έχει διαπιστώσει τα τελευταία χρόνια, από το 2000, ότι ποσοστό 5,7% των τροφίμων περιείχε γενετικά τροποποιημένα συστατικά.
      Αυτά τα προγράμματα ελέγχων διεξάγονται κατά κύριο λόγο από τον ΕΦΕΤ, που είναι ο τρίτος φορέας που ασχολείται με τον έλεγχο και την τήρηση αυτών των ρυθμίσεων. Έχει διαπιστώσει τα τελευταία χρόνια από το 2000 ότι ποσοστό 5,7% των τροφίμων περιείχε γενετικά τροποποιημένα συστατικά. Αυτό είναι ένα πολύ σημαντικό στοιχείο που μας βάζει σε υποψίες ότι πρέπει να εντείνουμε τους ελέγχους. Ένα άλλο ζήτημα είναι αν στην ετικέτα ή στη σήμανση θα αναφέρεται το ποσοστό των γενετικά τροποποιημένων οργανισμών  και δεν θα περιορίζεται μόνο στο ότι είναι πάνω από το όριο που επιβάλλει η Ευρωπαϊκή Ένωση. Επαναλαμβάνω ότι δεν μπορούμε να αποστούμε από ρυθμίσεις που ισχύουν στην Ευρωπαϊκή Ένωση, αλλά ως χώρα εντείνουμε τους ελέγχους στα πλαίσια και των οικονομικών δυνατοτήτων αλλά και των δυνατοτήτων λειτουργίας των οργανισμών, όπως του ΕΦΕΤ και προφανώς τασσόμεθα πάντοτε κατά της εισαγωγής γενετικά τροποποιημένων οργανισμών, για να προστατεύσουμε τον καταναλωτή, τη δημόσια υγεία και το περιβάλλον.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Υπουργέ.
Εισερχόμαστε στην τρίτη με αριθμό 75/3.5.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Απασχόλησης και Κοινωνικής Προστασίας, σχετικώς με τις συστάσεις της Ευρωπαϊκής Επιτροπής για την καταπολέμηση της ανεργίας κλπ.
      	Η επίκαιρη ερώτηση του κ. Αλαβάνου έχει ως εξής:
      “Σύμφωνα με την τελευταία ανακοίνωση της Εθνικής Στατιστικής Υπηρεσίας (21.4.2004) η ανεργία στην Ελλάδα έκλεισε για το 2003 στο 9,3%. Όμως, σύμφωνα με τα στοιχεία του ΟΑΕΔ που και εσείς δεχτήκατε προεκλογικά η ανεργία κινείται στο 12%. Αξιοσημείωτο, επίσης, είναι το ποσοστό της ανεργίας των νέων που δίνει η ΕΣΥΕ που φθάνει στο 21,4% στους νέους από δεκαπέντε έως εικοσιτεσσάρων ετών, το οποίο γίνεται μεγαλύτερο στις νέες γυναίκες, φθάνοντας τo 29%.
      Επίσης, βάσει της Σύστασης του Συμβουλίου (com (2003) 117 τελ) σχετικά με την εφαρμογή των πολιτικών των κρατών μελών για την απασχόληση, η Ελλάδα εξακολουθεί να έχει ένα από τα χαμηλότερα ποσοστά απασχόλησης στην Ε.Ε. Επίσης σύμφωνα με την ανακοίνωση της Επιτροπής «Η κοινωνική κατάσταση της Ευρωπαϊκής Ένωσης» οι ελληνικοί δείκτες που αφορούν τις δαπάνες για την έρευνα και καινοτομία, την πρόσβαση στο διαδίκτυο, τη διά βίου μάθηση καθώς και τις δημόσιες δαπάνες για την εκπαίδευση είναι οι χαμηλότεροι μεταξύ των κρατών μελών.
      Δεδομένου ότι η Ελλάδα χρηματοδοτείται από την Ευρωπαϊκή Ένωση μέσω των Κοινοτικών Πλαισίων Στήριξης αλλά και των Κοινοτικών Πρωτοβουλιών για την καταπολέμηση της ανεργίας από το 1996.
      Ερωτάται ο κύριος Υπουργός:
      Πόσες θέσεις εργασίας δημιουργήθηκαν στην Ελλάδα από το 1996 κατανεμημένες κατά φύλο και ομάδα εργασίας; Πόσες είναι πλήρους απασχόλησης, πόσες μερικής απασχόλησης, πόσες με σύμβαση ορισμένου χρόνου και πόσες μέσω τοπικών συμφώνων απασχόλησης; Πόσοι άνεργοι παρακολούθησαν χρηματοδοτούμενα από την Ευρωπαϊκή Ένωση προγράμματα για την καταπολέμηση της ανεργίας (π.χ. απόκτησης εργασιακής εμπειρίας, σεμινάρια κατάρτισης νέων τεχνολογιών) εργάζονται μετά το πέρας του προγράμματος;
      Σε τι ενέργειες έχει προβεί η Ελλάδα, ώστε να προωθήσει την απασχόληση και να βελτιώσει τη θέση της;»
      Ο Υφυπουργός Απασχόλησης και Κοινωνικής Προστασίας κ. Γιακουμάτος έχει το λόγο για τρία λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αγαπητέ κύριε Πρόεδρε, κυρίες και κύριοι συνάδελφοι, ο αγαπητός και εκλεκτός συνάδελφος κ. Αλαβάνος με τη σημερινή του ερώτηση θίγει ένα πολύ μεγάλο θέμα: Αυτό το μεγάλο πρόβλημα, τη μεγάλη απειλή της ανεργίας. Αποτελούσε και αποτελεί αυτό για τη Νέα Δημοκρατία και για την Κυβέρνησή μας την πρώτη και μεγαλύτερη προτεραιότητα.
      Δύο κυρίως είναι οι δείκτες της πραγματικής κατάστασης σε μία οικονομία. Ο ένας από τους δύο δείκτες είναι ταυτόχρονα και δείκτης αληθείας, δεν μπορεί να ξεφύγει κανείς. Και αυτός είναι της ανεργίας. Η καμπύλη της ανεργίας απεικονίζει την πραγματική κατάσταση στην οποία βρίσκεται η οικονομία μίας χώρας, όσο και η κοινωνία μας. Αποκαλύπτει προ πάντων την ταυτότητα της κυβερνητικής πολιτικής, παρά τους πόρους της Ευρωπαϊκής Ένωσης, παρά τα κίνητρα που δόθηκαν στις επιχειρήσεις, φορολογικά, ασφαλιστικά κλπ. Ο μοχλός ανάπτυξης της οικονομίας, που είναι κατά πρώτο λόγο οι επενδύσεις, και κατά δεύτερο λόγο η απασχόληση σε όλα τα στάδια της παραγωγικής διαδικασίας έμεινε στάσιμος. Οι επενδύσεις καθηλώθηκαν κρατώντας ταυτόχρονα σε χαμηλό επίπεδο την απασχόληση.  Μοιραία, λοιπόν, δημιουργήθηκε ένας μεγάλος πυρήνας ανεργίας που μεγάλωνε όσο περνούσαν τα χρόνια και δεν αντιμετωπιζόταν σωστά και αποτελεσματικά, παρά τα σπασμωδικά και αποσπασματικά μέτρα της προηγούμενης κυβέρνησης. Με συνέπεια οι δείκτες που είδαν το φως της δημοσιότητας και ειδικά προχθές της EUROSTAT να είναι απογοητευτικοί.
      Να δούμε, όμως, τι ορίζουμε ως ανεργία και ποια είναι. Σύμφωνα με τα στοιχεία της Εθνικής Στατιστικής Υπηρεσίας και της EUROSTAT το 2003 η ανεργία είναι 9,3%. Όμως η εγγεγραμμένη ανεργία του ΟΑΕΔ δεν προσδιορίζεται ποσοστιαία, αλλά με αριθμό ανέργων, που κατά τον ΟΑΕΔ είναι εξακόσιες χιλιάδες περίπου. Δηλαδή 13,5%. Σε όλες τις χώρες της Ευρωπαϊκής Ένωσης έχουμε τέτοιες διαφορές, γι’ αυτό μη σας φαίνεται παράξενο. Όμως, το θλιβερό και επικίνδυνο είναι το ότι η χώρα μας κατέχει την πρώτη θέση στην ανεργία των νέων με 27,1%.
      Δεν θα αναφερθώ στους στόχους που ετέθησαν στο Συμβούλιο της Λισαβόνας και στο Συμβούλιο της Στοκχόλμης, γιατί δεν προλαβαίνω. Πάντως ήταν στόχος να πάει η γυναίκα στο 57% της απασχόλησης και σήμερα στο 44% στόχος που δεν μπορεί να επιτευχθεί με τίποτα μέχρι το 2005.
      Κύριε Αλαβάνε, θα σας καταθέσω τους πίνακες της απασχόλησης για τους οποίους ρωτάτε με όλα τα στοιχεία. Θα είναι καλό να τα μελετήσετε. Είναι από το 1996 μέχρι το 2003. 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γιακουμάτος καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Έρχομαι τώρα στα μέτρα. 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υφυπουργέ, να τα αναφέρετε στη δευτερολογία σας, γιατί ο χρόνος σας έχει τελειώσει.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, δώστε μου μισό λεπτό ακόμα, γιατί πρόκειται για ένα πολύ μεγάλο θέμα.
     Σχετικά με τα μέτρα που προωθεί η Κυβέρνηση για την προώθηση της απασχόλησης και την καταπολέμηση της ανεργίας θα συμφωνήσουμε όλοι πιστεύω ότι η καταπολέμηση της ανεργίας δεν μπορεί να βασιστεί σε σπασμωδικά ημίμετρα. Πρέπει να βασιστεί σε μια κοσμογονία διαρθρωτικών αλλαγών, παρεμβάσεων στην αγορά εργασίας με τη δημιουργία υποδομών, με τη ριζική αναδιάρθρωση των πολιτικών εκπαίδευσης της επαγγελματικής κατάρτισης που θα συμβαδίζουν μ’ ένα αξιόπιστο και σταθερό επιχειρηματικό περιβάλλον. Το Σεπτέμβριο η Κυβέρνηση θα φέρει το νέο φορολογικό νομοσχέδιο που θα εξασφαλίσει αυτό το σταθερό επιχειρηματικό περιβάλλον.
     Στις προγραμματικές δηλώσεις της Νέας Δημοκρατίας περιλαμβάνονται τα εξής μέτρα: Επίτευξη ρυθμών ανάπτυξης άνω του 5%. Οργανωτική και ποιοτική αναβάθμιση του ΟΑΕΔ, που τόσα χρόνια δεν έχει ολοκληρωμένο πληροφορικό σύστημα. Απογραφή της ανεργίας σε επίπεδο περιφέρειας και νομού. Έλεγχος και περιορισμός της μαύρης εργασίας. Αξιόπιστη εθνική και ευρωπαϊκή μεταναστευτική πολιτική και κοινωνικό διάλογο με όλους τους εταίρους. 
     Στόχος αδιαπραγμάτευτος είναι στο τέλος της τετραετίας η ανεργία να πέσει κατά τρεις μονάδες.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Αλαβάνος έχει το λόγο.
     ΑΛΕΞΑΝΔΡΟΣ ΑΛΑΒΑΝΟΣ: Κατ’ αρχήν, κύριε Υφυπουργέ, θέλω να σας δώσω τα συγχαρητήριά μου και να σας ευχηθώ καλή δουλειά. Πιστεύω ότι έχετε καλές προθέσεις. Όμως υπάρχει μια απογοήτευση σε σχέση με τα πρώτα μέτρα της Κυβέρνησης που αφορούν στην απασχόληση. Είναι τρομακτική η απογοήτευση που νιώσαμε όλοι με το προεδρικό διάταγμα που έδωσε χθες στη δημοσιότητα ο κ. Παυλόπουλος. Αποκλείονται αναπληρωτές εκπαιδευτικοί, αποκλείονται όσοι είχαν κλείσει τις συμβάσεις το 2002 που έπρεπε να εφαρμόζεται η οδηγία. Και αυτό με την ευτέλεια των επιχειρημάτων ότι δεν το συζητάμε στη Βουλή, γιατί το πάμε στο Συμβούλιο Επικρατείας για να μάθουμε αν είναι συνταγματικό.
     Μα είναι δυνατόν ένας Υπουργός της ελληνικής Κυβέρνησης να λέει ότι δεν ξέρει αν θα φέρει ένα νομοθέτημα επειδή θέλει να μάθει από το Συμβούλιο Επικρατείας αν είναι συνταγματικό. Κάνω αυτόν τον πρόλογο, γιατί θέλω να βάλω ένα επίκαιρο ερώτημα: Ο κ. Παυλόπουλος είπε χθες χωρίς να το κατανοεί κανείς ότι θα υπάρξει άλλη πρωτοβουλία με προεδρικό διάταγμα ή αλλιώς σχετικά με τους εργαζομένους συμβασιούχους στον ιδιωτικό τομέα.
Στον ιδιωτικό τομέα περιέλαβε και το μισό δημόσιο τομέα, βάζοντας τις ΔΕΚΟ και άλλες επιχειρήσεις του δημόσιου τομέα. 
      Το ερώτημά μου, κύριε Υπουργέ, είναι –μπαίνω στη λογική της Κυβέρνησης με την οποία βέβαια δεν συμφωνώ- πότε η Κυβέρνηση θα παρουσιάσει προεδρικό διάταγμα ή άλλο νομοθετικό μέτρο για τους λεγόμενους «εργαζόμενους του ιδιωτικού τομέα» στο θέμα των συμβασιούχων, δεδομένου ότι εκκρεμεί η παραπομπή μας στο Ευρωπαϊκό Δικαστήριο, για τη μη εφαρμογή της οδηγίας 70/1999. Η Κυβέρνηση θα παρουσιάσει το προεδρικό διάταγμα πριν από τις Ευρωεκλογές, ώστε να ξέρουν οι πολίτες της χώρας ποια ακριβώς μέτρα θα πάρει; Και αυτά τα μέτρα θα είναι τα ίδια με αυτά του προεδρικού διατάγματος για τους «εργαζομένους του δημοσίου τομέα» και αν είναι τα ίδια μέτρα γιατί θέλουμε δύο προεδρικά διατάγματα; Για να λέμε ότι έχουμε μεγάλη δραστηριότητα; Αυτά τα ερωτήματα είναι πολύ συγκεκριμένα και θα ήθελα μία σαφή απάντηση, όπως αυτές που συνήθως δίνετε.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Αλαβάνο. 
      Το λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Αλαβάνο, καταλαβαίνω ότι θέλετε να ακολουθήσετε την επικαιρότητα, όμως η επίκαιρη ερώτηση αναφέρεται,  βάσει των στοιχείων που δημιουργήθηκαν στην Ελλάδα από το ’96 μέχρι το 2000, στο ποιες ενέργειες έχουμε προβεί και θα προβούμε για να προσφέρουμε στην πολιτική της απασχόλησης. Αυτή είναι η επίκαιρη ερώτηση και απάντησα στην πρωτολογία μου.
      Όσον αφορά, όμως, την αγωνία σας και την ευαισθησία σας για τους συμβασιούχους, την οποία καταλαβαίνω, είναι κάτι θεμιτό αλλά είναι έξω από το θέμα της επίκαιρης ερώτησης. Την ίδια κατανόηση και ευαισθησία έχουμε και εμείς και το ξαναλέω ότι στο σπίτι του κρεμασμένου δεν θα μιλάτε για σκοινί. Έξω από εσάς αυτή η λαϊκή ρήση, διότι αφορά την προηγούμενη κυβέρνηση που τόσα χρόνια είχε όμηρους αυτούς τους ταλαιπωρημένους συμβασιούχους.
      Μία Κυβέρνηση των πενήντα ημερών, μία Κυβέρνηση με όλες αυτές τις διεθνείς συγκυρίες, Κυπριακό, Ολυμπιακοί Αγώνες, έθεσε το θέμα επί τάπητος. Έχουμε, λοιπόν, ένα προεδρικό διάταγμα για το δημόσιο τομέα και πριν από τις Ευρωεκλογές θα έχουμε και το προεδρικό διάταγμα για τον ιδιωτικό τομέα, κύριε Αλαβάνο. Μην ανησυχείτε. Θα κάνουμε το καλύτερο δυνατόν για να θέσουμε πλέον τέρμα -με το Σύνταγμα σταματάνε πλέον αυτές οι συμβάσεις- σε μία πληγή που κληρονομήσαμε και εξαιτίας της οποίας έχει αιμορραγήσει πολύ η ελληνική κοινωνία. Να είστε σίγουρος και να μην ανησυχείτε για το προεδρικό διάταγμα του Ιδιωτικού Τομέα.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κύριε Υφυπουργέ. Επιπλέον σας ευχαριστώ και για την οικονομία του χρόνου. Εξοβελίσατε την προηγούμενη κατάχρηση του χρόνου.
      Κυρίες και κύριοι Βουλευτές, θα ήθελα να σας ενημερώσω ότι το Προεδρείο δείχνει κάποια ανοχή στο χρόνο ομιλίας των συναδέλφων. Δεν υπάρχει ακόμα η Ολομέλεια. Η Βουλή είναι καινούργια και το Προεδρείο αντιλαμβάνεται ότι θα πρέπει να υπάρχει αυτή η ανοχή για να έχουν οι Βουλευτές μία καλύτερη προσέγγιση των θεμάτων. Από τη στιγμή όμως που θα λειτουργήσει η Ολομέλεια, θα ήθελα να δηλώσω και στην Κυβέρνηση, αλλά και στο Σώμα ότι το Προεδρείο θα είναι πιο αυστηρό και θα τηρήσει απαρέγκλιτα το γράμμα του Κανονισμού.
      Η πρώτη επίκαιρη ερώτηση του δεύτερου κύκλου με αριθμό 70/3-5-2004 του Βουλευτή του Πανελλήνιου Σοσιαλιστικού Κινήματος κ. Ευσταθίου Κουτμερίδη προς τον Υπουργό Οικονομίας και Οικονομικών, σχετικώς με τις μετακινήσεις των εφοριακών υπαλλήλων διαγράφεται λόγω κωλύματος του κυρίου Υπουργού.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα άνω δυτικά θεωρεία της Βουλής αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα 140 χρόνια από την Ένωση με την Ελλάδα» σαράντα τρεις μαθητές και τέσσερις διδάσκαλοι από το 2ο Δημοτικό Σχολείο Νικαίας Πειραιά. 
      Τους καλωσορίζουμε.
      (Χειροκροτήματα απ’ όλες τις πτέρυγες της Βουλής)
      Κύριοι συνάδελφοι, έχουν διανεμηθεί τα Πρακτικά της Πέμπτης 22 Απριλίου 2004 και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της Πέμπτης 22 Απριλίου 2004 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 11.45΄ λύεται η συνεδρίαση για αύριο ημέρα Παρασκευή 7 Μαΐου 2004 και ώρα 10.30΄ με αντικείμενο εργασιών του Σώματος: κοινοβουλευτικό έλεγχο, συζήτηση επικαίρων ερωτήσεων, σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 6-5-2004 	ΣΕΛ.-3-

