ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΝΘ’

Πέμπτη 18 Ιανουαρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το 1ο Γυμνάσιο Μελισσίων, το 145ο Δημοτικό Σχολείο Αθηνών και το 1ο Επαγγελματικό Λύκειο Κιάτου, σελ.
2. Ανακοινώνεται η παράταση προθεσμίας της λειτουργίας της Επιτροπής Αναθεώρησης της Συντάγματος, σελ.
3. Επί Προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευή 19 Ιανουαρίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Πολτιισμού:
i. σχετικά με το διαγωνισμό ανάδειξης Συμβούλου για το Διεθνές Συνεδριακό Κέντρο Παλαιού Φαλήρου κ.λπ., σελ.
ii. σχετικά με τη λήψη μέτρων προστασίας του κάστρου των Αιγοσθένων, σελ.
β) Προς τον Υπουργό Ανάπτυξης και Τροφίμων σχετικά με το κίνητρο που πρόκειται να δοθούν στους παραγωγούς που θα επιλέξουν την ολοκληρωμένη διαχείριση κ.λπ., σελ.
γ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την ανάκληση αδείας εγκατάστασης εργοστασίου ανακύκλωσης, στην περιοχή του Δήμου Αγίου Αθανασίου Θεσσαλονίκης κ.λπ., σελ.
δ) Προς τον Υπουργό Δικαιοσύνης σχετικά με την πρόσληψη του αναγκαίου προσωπικού για τις νέες φυλακές Τρικάλων κ.λπ., σελ.
ε) Προς τον Υπουργό Απασχόλησης και Κοινωνικής Προστασίας σχετικά με την εφαρμογή της εργατικής νομοθεσίας στην εταιρεία «ΑΓΕΤ Ηρακλής ΙΙΙ» πρώην Τσιμέντα Χαλκίδας κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Υγείας και Κοινωνικής Αλληλεγγύης: «Κύρωση συμβάσεων υπέρ νομικών προσώπων εποτπευόμενων από το Υπουργείο Υγείας και Κοινωνικής Αλληλεγγύης και λοιπές διατάξεις», σελ.
2. Κατάθεση Εκθέσεως Διαρκούς Επιτροπής:
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στην πρόταση νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης: «Δικαίωμα ψήφου υπηκόων τρίτων χωρών, Απόκτηση ελληνικής ιθαγένειας από ‘Ελληνες ομογενείς», σελ.
3. Κατάθεση σχεδίου νόμου
Οι Υπουργοί Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας, Περιβάλλοντος, Χωροταξίας και Δημοσίων Έργων, Υγείας και Κοινωνικής Αλληλεγγύης, Απασχόλησης και Κοινωνικής Προστασίας, Δημόσιας Τάξης και Επικρατείας κατέθεσαν σχέδιο νόμου: «Σύσταση Αρχής για την κατανομή του διαθέσιμου χρόνου χρήσης στους ελληνικούς Αερολιμένες και άλλες διατάξεις», σελ.

ΟΜΙΛΗΤΕΣ
Α. Επί Προσωπικού Θέματος:
ΚΩΝΣΤΑΝΤΟΠΟΥΛΟΣ Γ., σελ.
ΝΑΣΙΩΚΑΣ Ε., σελ.
ΠΡΩΤΟΠΑΠΑΣ Χ., σελ.

Β. Επί των επικαίρων ερωτήσεων:
ΑΓΟΡΑΣΤΟΣ Κ., σελ.
ΒΟΥΛΓΑΡΑΚΗΣ Γ., σελ.
ΓΙΑΚΟΥΜΑΤΟΣ Γ., σελ.
ΓΚΑΤΖΗΣ Ν., σελ.
ΚΑΛΟΓΙΑΝΝΗΣ Σ., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ.
ΜΕΡΕΝΤΙΤΗ Α., σελ.
ΠΑΠΑΛΗΓΟΥΡΑΣ Α., σελ.
ΣΓΟΥΡΙΔΗΣ Π., σελ.
ΤΖΕΚΗΣ Α., σελ.

Γ. Επί του σχεδίου νόμου του Υπουργείου Υγείας και Κοινωνικής Αλληλεγγύης:
ΑΒΡΑΜΟΠΟΥΛΟΣ Δ., σελ.
ΓΕΙΤΟΝΑΣ Κ., σελ.
ΓΙΑΝΝΟΠΟΥΛΟΣ Α., σελ.
ΓΡΗΓΟΡΑΚΟΣ Λ., σελ.
ΚΑΙΣΕΡΛΗΣ Κ., σελ.
ΚΑΚΛΑΜΑΝΗΣ Α., σελ.
ΚΑΡΑΜΑΡΙΟΣ Α., σελ.
ΚΟΣΙΩΝΗΣ Π., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΜΑΝΩΛΙΑ Χ., σελ.
ΝΑΣΙΩΚΑΣ Ε., σελ.
ΠΑΠΑΙΩΑΝΝΟΥ Μ., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΠΡΩΤΟΠΑΠΑΣ Χ., σελ.
ΡΑΠΤΗ Σ., σελ.
ΣΓΟΥΡΙΔΗΣ Π., σελ.
ΣΚΟΥΛΑΚΗΣ Ε., σελ.
ΣΤΡΑΤΑΚΗΣ Ε., σελ.
ΤΣΑΝΤΟΥΛΑΣ Δ., σελ.
ΤΣΙΑΡΑΣ Κ., σελ.
ΦΡΑΓΚΙΑΔΟΥΛΑΚΗΣ Ε., σελ.
ΧΑΙΔΟΣ Χ., σελ.
ΧΩΜΑΤΑΣ Ι., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΝΘ΄
      Πέμπτη 18 Ιανουαρίου 2007
      
      Αθήνα, σήμερα στις 18 Ιανουαρίου 2007, ημέρα Πέμπτη και ώρα 10.43΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα, από τον κ. Κωνσταντίνο Αγοραστό, Βουλευτή Λαρίσης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Πανελλήνιος Σύνδεσμος Τυφλών ζητεί τη δημοσιοποίηση της Σχολής Τυφλών Βορείου Ελλάδος
      2)  Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Τεχνολογικό Εκπαιδευτικό ΄Ιδρυμα Κρήτης ζητεί να χορηγηθεί η άδεια λογιστή-φοροτεχνικού στους αποφοίτους του.
      3) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Σύλλογος των εκτός εποχής κηπευτικών Ιεράπετρας ζητεί να μειωθεί ο δείκτης υποχρεωτικής ασφάλισης για ξηρασία, στην περιοχή του.
      4) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ζητεί τη λήψη μέτρων για την καθαριότητα των χώρων εργασίας του Υ.Ε.Ν..
      5) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία οι Πανελλήνιες Ενώσεις Μηχανικών Εμπορικού Ναυτικού και Κατωτέρων Πληρωμάτων Μηχανής «Ο ΣΤΕΦΕΝΣΩΝ» διαμαρτύρονται για τις μειώσεις των οργανικών συνθέσεων των πλοίων.
      6) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία το Συνδικάτο Γάλακτος – Τροφίμων-Ποτών Νομού Λάρισας ζητεί την απόσυρση νομοθετικής διάταξης με την οποία νομιμοποιείται η ανασφάλιστη εργασία.
      7) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί τη λειτουργία του Υποκαταστήματος Ι.Κ.Α. Θήρας, ως Τοπικό Υποκατάστημα.
      8) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Ένωση Ιατρών Νοσοκομείων Ηπείρου ζητεί την εφαρμογή της νομοθεσίας  όσον αφορά στο ωράριο εργασίας των γιατρών του Ε.Σ.Υ..
      9) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία η Ένωση Ποδοσφαιρικών Σωματείων Σερρών ζητεί οικονομική επιχορήγηση.
      10) Ο Βουλευτής Λαρίσης κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία το Σωματείο Εργαζομένων Βιομηχανιών-Βιοτεχνιών Ειδών Διατροφής Νομού Λαρίσης ζητεί να δοθεί οικονομική ενίσχυση για τους εποχιακά απασχολούμενους σε επιχειρήσεις ειδών διατροφής.
      11) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Σύλλογος Σπουδαστών Παραρτήματος Πύργου του Τ.Ε.Ι. Πάτρας ζητεί τη μεταστέγαση των Τμημάτων ΤΕΙ του Πύργου.
      12) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Εργατοϋπαλληλικό Κέντρο Σάμου ζητεί την αναβάθμιση των παρεχομένων υπηρεσιών των ασφαλισμένων του Ο.Α.Π.-Δ.Ε.Η. στη Σάμο, Ικαρία και Φούρνους.
      13) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος Γονέων και Κηδεμόνων του Δημοτικού Σχολείου Σκύρου ζητεί την τοποθέτηση μόνιμου παιδιάτρου στη Σκύρο.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1097/10-11-06 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 7017/4/6599/30-11-06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Δ. Πιπεργιάς, σας γνωρίζουμε ότι οι πυροσβεστικές υπηρεσίες όλης της χώρας, σήμερα, εμφανίζουν σημαντικά ελλείμματα σε προσωπικό, έναντι της οργανικής τους δύναμης, αφού η συνολική δύναμη του Σώματος είναι ελλειμματική κατά 31%, περίπου. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα, δεδομένου ότι δεν γίνεται αυτόματη πρόσληψη με την αποστρατεία κάποιων, όπως γίνεται στην Αστυνομία.
     Για την αντιμετώπιση της κατάστασης αυτής και ειδικότερα για την περαιτέρω στελέχωση των Υπηρεσιών και την άμεση κάλυψη μέρους των υπαρχουσών κενών οργανικών θέσεων Υπηρεσιών της Αττικής, ολοκληρώθηκε διαγωνισμός για την κατάταξη στο Σώμα πεντακοσίων σαράντα (540) δοκίμων πυροσβεστών Γενικών Υπηρεσιών. Επίσης και για την κάλυψη κενών οργανικών θέσεων αξιωματικών ειδικών Υπηρεσιών ευρίσκονται σε εξέλιξη διαγωνισμοί για την κατάταξη στο Σώμα είκοσι (20) πλοηγών - κυβερνητών, είκοσι τεσσάρων (24) πλοηγών-μηχανικών πυροσβεστικών πλοίων και έξι (6) αξιωματικών του Κλάδου Πληροφορικής. Με την ολοκλήρωση των εν λόγω προσλήψεων πυροσβεστικού προσωπικού, θα πραγματοποιηθούν μεταθέσεις των ήδη υπηρετούντων πυροσβεστικών υπαλλήλων ώστε να ενισχυθούν οι πυροσβεστικές Υπηρεσίες, αφού πρώτα ιεραρχηθούν οι υπηρεσιακές ανάγκες αυτών, ενώ το θέμα της κάλυψης των λοιπών κενών οργανικών θέσεων του προσωπικού θα αντιμετωπισθεί στα πλαίσια των μελλοντικών προσλήψεων, με τους διαγωνισμούς που πρόκειται να προκηρυχθούν.
     Για την ενίσχυση του Πυροσβεστικού Σώματος κατά τις αντιπυρικές περιόδους, προσλαμβάνεται κατ' έτος σημαντικός αριθμός πυροσβεστών εποχικής απασχόλησης. Το προσωπικό αυτό προσλαμβάνεται για την κάλυψη παροδικής φύσεως εποχικών αναγκών του Σώματος και ειδικότερα για την ανάπτυξη των πεζοπόρων Τμημάτων σε επίπεδο Περιφέρειας, για την ενίσχυση των Πυροσβεστικών Σταθμών και Κλιμακίων και γενικότερα για την εξυπηρέτηση των αυξημένων αναγκών που ανακύπτουν κατά τις αντιπυρικές (θερινές) περιόδους. Στο πλαίσιο αυτό, για την παροχή υπηρεσιών δασοπυρόσβεσης κατά τη φετινή αντιπυρική περίοδο επαναπροσλήφθηκαν 5.500 πυροσβέστες εποχικής απασχόλησης από τους κυρωμένους πίνακες που καταρτίσθηκαν το έτος 2003 και ισχύουν για πέντε (5) έτη.
     Σύμφωνα με τα ανωτέρω οι πυροσβεστικές Υπηρεσίες και Κλιμάκια που υπάγονται στη Διεύθυνση Πυροσβεστικών Υπηρεσιών Ευβοίας, έχουν στελεχωθεί με το αναγκαίο πυροσβεστικό προσωπικό, το οποίο σήμερα παρουσιάζει έλλειμμα έναντι της οργανικής του δύναμης, όπως συμβαίνει με όλες σχεδόν τις πυροσβεστικές Υπηρεσίες. Κατά την αντιπυρική περίοδο του τρέχοντος έτους οι εν λόγω Υπηρεσίες ενισχύθηκαν και με 214 πυροσβέστες εποχικής απασχόλησης, ενώ πρέπει να επισημανθεί ότι τα Πυροσβεστικά Κλιμάκια ιδρύονται με Κοινή Υπουργική Απόφαση των Υπουργών Δημόσιας Τάξης και Οικονομίας και Οικονομικών, προκειμένου να καλύψουν από άποψη πυροπροστασίας περιοχές που απέχουν από την πλησιέστερη Πυροσβεστική υπηρεσία, αυξάνοντας έτσι το αίσθημα ασφαλείας των πολιτών, ωστόσο δεν αποτελούν αυτόνομες Υπηρεσίες και ως εκ τούτου δεν έχουν οργανική δύναμη αλλά υπάγονται διοικητικά και επιχειρησιακά στην αρμόδια Πυροσβεστική Υπηρεσία.
     Σε ό,τι αφορά το εποχικό πυροσβεστικό προσωπικό, σας γνωρίζουμε ότι αυτό δεν εμπίπτει στις διατάξεις της ισχύουσας νομοθεσίας που προβλέπει την κατάταξη προσωπικού που υπηρετεί στο Δημόσιο Φορέα με σύμβαση εργασίας ιδιωτικού δικαίου ορισμένου χρόνου σε οργανικές θέσεις με σύμβαση εργασίας ιδιωτικού δικαίου αορίστου χρόνου, διότι δεν πληροί τις προϋποθέσεις των διατάξεων του π.δ. 164/2004 «Ρυθμίσεις για τους εργαζομένους με συμβάσεις ορισμένου χρόνου στο δημόσιο τομέα» (Α' -134). Επιπροσθέτως, στο Πυροσβεστικό Σώμα οι οργανικές θέσεις του πυροσβεστικού Προσωπικού καλύπτονται από υπαλλήλους που είναι (μόνιμοι) τακτικοί δημόσιοι υπάλληλοι, σύμφωνα με τη διάταξη της παρ. 1 του άρθρου 9 του π.δ. 21011992 και ως εκ τούτου δεν προβλέπονται αντίστοιχες θέσεις με σύμβαση εργασίας ιδιωτικού δικαίου αορίστου χρόνου (Απόφαση Δ.Εφ. 1771/2003).
     Το θέμα των συμβασιούχων πυροσβεστών έχει πάγια κριθεί και από τα διοικητικά δικαστήρια (Δ.Εφ.Αθ. 1892, 2530/2003, 224, 229, 230/2003, 829, 830/2004). Αυτά με τις αποφάσεις τους έκριναν ότι οι εν λόγω συμβασιούχοι δεν μπορούν να διοριστούν σε θέσεις αορίστου χρόνου αφού οι συμβάσεις τους είναι ορισμένου χρόνου, ούτε καλύπτουν διαρκείς ανάγκες. Επιπλέον και κατ' εφαρμογή των διατάξεων του π.δ. 16412004, το Πρωτοβάθμιο Συμβούλιο Κρίσεως Υπαξιωματικών Πυροσβεστικού Σώματος, που συγκροτήθηκε με την υπ' αριθ. 1603 Φ. 201.17/14-01-2004 Απόφαση του Αρχηγείου Πυροσβεστικού Σώματος, απεφάνθη αρνητικά σε 1.981 αιτήσεις συμβασιούχων πυροσβεστών για. μετατροπή των συμβάσεων εργασίας ορισμένου χρόνου σε αορίστου, διότι δεν συντρέχουν οι προϋποθέσεις για την υπαγωγή τους στις ρυθμίσεις του άρθρου 11 του π.δ. 164/2004 και συγκεκριμένα διότι, αφενός οι συμβασιούχοι πυροσβέστες δεν καλύπτουν πάγιες και διαρκείς ανάγκες, αλλά παροδικής φύσης εποχικές ανάγκες, αφετέρου δε το χρονικό διάστημα που μεσολαβεί μεταξύ των συμβάσεών τους είναι μεγαλύτερο των τριών μηνών. Κατόπιν τούτων, η ανωτέρω απόφαση του αρμόδιου υπηρεσιακού συμβουλίου διαβιβάστηκε στο Α.Σ.Ε.Π., το οποίο με την υπ' αριθ. 837/24-3-2006 απόφασή του (τμήμα Δ') απεφάνθη οριστικά ότι δεν συντρέχουν οι νόμιμες προϋποθέσεις για την υπαγωγή στις διατάξεις του άρθρου 11 του π.δ. 164/2004.
     Ωστόσο οι πυροσβέστες εποχικής απασχόλησης ανήκουν σε ιδιαίτερη ευεργετική κατηγορία, με προτεραιότητα για πρόσληψη στο Πυροσβεστικό Σώμα ως μονίμων πυροσβεστών, που καθιερώθηκε με τη θέσπιση συγκεκριμένων ρυθμίσεων. Ειδικότερα, από τις ισχύουσες διατάξεις για την πρόληψη δοκίμων πυροσβεστών, έχει καθιερωθεί ευνοϊκό καθεστώς πρόσληψης στο Πυροσβεστικό Σώμα για όσους υπηρέτησαν στο παρελθόν ως εποχικοί υπάλληλοι και διαθέτουν ανάλογη πείρα, πολύτιμη για την εκτέλεση του πυροσβεστικού έργου. Το εν λόγω καθεστώς πρόσληψής τους, με νομοθετική ρύθμιση που πρόσφατα θεσμοθετήσαμε (π.δ. 19/2006) καθίσταται ευνοϊκότερο, καθόσον οι ανωτέρω εποχικοί υπάλληλοι, από κοινού με τους εθελοντές πυροσβέστες, καλύπτουν το 30% του συνολικού αριθμού των θέσεων και παρέχονται σε αυτούς αυξημένες δυνατότητες συμμετοχής τους στους διαγωνισμούς για την κατάταξη στο Σώμα πυροσβεστών Γενικών Υπηρεσιών, λόγω αύξησης του ανωτάτου επιτρεπόμενου ορίου ηλικίας, το οποίο, και κατ' αναλογία με τα έτη υπηρεσίας τους, ορίζεται για τους πυροσβέστες επoχικής απασχόλησης ως το 33ο έτος. Παράλληλα παρέχεται η δυνατότητα συμμετοχής τους και για την κατάληψη θέσεων και άλλων κατηγοριών, εφόσον διαθέτουν τα προβλεπόμενα προσόντα.
     r
     ! J
     ι
     Ι Ι Ι
     Επίσης, οι υποψήφιοι που ανήκουν στην προαναφερόμενη κατηγορία λαμβάνουν προσαυξήσεις στη μοριοδότησή τους, ανάλογες με το χρονικό διάστημα απασχόλησής τους, ενώ για τις περιπτώσεις που υποψήφιος για το ίδιο χρονικό διάστημα εργάστηκε ως πυροσβέστης εποχικής απασχόλησης και ταυτόχρονα παρείχε εθελοντική υπηρεσία, ως εθελοντής πυροσβέστης, λαμβάνει τις προβλεπόμενες προσαυξήσεις και για τις δύο ιδιότητες. Επισημαίνεται ότι η κάλυψη των προκηρυσσομένων θέσεων αυτής της κατηγορίας γίνεται με βάση τη βαθμολογική σειρά κατάταξής τους αδιακρίτως ιδιότητας. Οι ευνοϊκότερες ρυθμίσεις για την ανωτέρω κατηγορία υποψηφίων συμβάλλουν στη δημιουργία ενός ικανού πλαισίου αποτελεσματικής αξιοποίησης υποψηφίων που διαθέτουν πολύτιμη πυροσβεστική προϋπηρεσία και εμπειρία, παρέχοντας ταυτόχρονα τα αναγκαία κίνητρα για ενίσχυση του εθελοντισμού στη χώρα μας, αλλά και την απαραίτητη προσέλευση εποχικού προσωπικού.
     Για το θέμα της πυροπροστασίας της χώρας, της στελέχωσης των πυροσβεστικών Υπηρεσιών, καθώς και για το εποχικό πυροσβεστικό προσωπικό, ενημερώθηκε η Εθνική Αντιπροσωπεία την 28-9-2006, κατά τη συζήτηση της 57/93/ 1-9-2006 επίκαιρης επερώτησης, που κατέθεσαν Βουλευτές του ΠΑ.ΣΟ.Κ. και την 26 και 28-9-2006 κατά τις συνεδριάσεις της Διαρκούς Επιτροπής Δημόσιας Διοίκησης, Δημόσιας Τάξης και Δικαιοσύνης για την επεξεργασία και εξέταση του σχεδίου νόμου του Υπουργείου μας «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις». Για το εργασιακό καθεστώς του εποχικού πυροσβεστικού προσωπικού ενημερώσαμε την Εθνική Αντιπροσωπεία και κατά τη συζήτηση και ψήφιση επί της αρχής και των άρθρων του αναφερόμενου σχεδίου νόμου, την 31-10 και 1-11-2006, και ανακοινώσαμε στο Σώμα, καθώς και σε εκπροσώπους των εποχικών πυροσβεστικών υπαλλήλων, με τους οποίους συναντηθήκαμε, τις θέσεις μας για την περαιτέρω βελτίωση του εργασιακού θεσμικού πλαισίου αυτών. Επίσης, ενημερώθηκε η Εθνική Αντιπροσωπεία την 17-11-2006 και κατά τη συζήτηση της 8/12/ 22-9-2006 επίκαιρης επερώτησης που κατέθεσαν Βουλευτές του ΠΑ.ΣΟ.Κ..
     Τέλος είμαστε αποφασισμένοι, παρά τις όποιες δυσκολίες, να συνεχίσουμε τον ειλικρινή και εποικοδομητικό διάλογο με τις συνδικαλιστικές ενώσεις του εν λόγω προσωπικού, για την ικανοποίηση αιτημάτων που κρίνονται δίκαια και ρεαλιστικά, σε συνεργασία με τα συναρμόδια Υπουργεία και στο πλαίσιο των δημοσιονομικών δυνατοτήτων.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
     2. Στην με αριθμό 906/7-11-06 ερώτηση των Βουλευτών κυρίων Ιωάννου Διαμαντίδη και Γεωργίου Ανωμερίτη δόθηκε με το υπ’ αριθμ. 651/30-11-06 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 906/07-11-2006 εγγράφου σας, με το οποίο μας διαβιβάσθηκε ερώτηση των Βουλευτών κ.κ. Ι. Διαμαντίδη και Γ. Ανωμερίτη που κατατέθηκε στην Βουλή των Ελλήνων, σας γνωρίζουμε τα ακόλουθα: 
     1. Σύμφωνα με το άρθρο 129 του Κώδικα του Προσωπικού Λιμενικού Σώματος (ΚΠΛΣ) ο οποίος κυρώθηκε με το ν. 3079/2002 (Α' 311), το Λ.Σ. είναι στρατιωτικά συντεταγμένο Σώμα και το προσωπικό αυτού διέπεται από τις διατάξεις που ισχύουν για τα στελέχη του Πολεμικού Ναυτικού, προς τα οποία εξομοιώνεται σε ότι αφορά την κατάσταση, την ποινική δωσιδικία και την πειθαρχία. Το Λ.Σ., υπάγεται σε συγκεκριμένες αυστηρές αρχές, από τις οποίες πηγάζουν βασικές υποχρεώσεις αγωγής και συμπεριφοράς για το στελεχιακό δυναμικό του.
     2. Ως εκ τούτου, για το προσωπικό του Λ.Σ. τυγχάνουν εφαρμογής διατάξεις του π.δ. 210/1993 «Διατάξεις Π.Ν.» (Α' 89) και ειδικότερα το άρθρο 1703 στο οποίο προβλέπονται οι πειθαρχικές παραβάσεις, εννοώντας ως τέτοιες τις πράξεις εκείνες που αντιβαίνουν προς τις υποχρεώσεις της στρατιωτικής πειθαρχίας, όπως η άσκηση κριτικής επί διαταγών ή υπηρεσιακών ενεργειών, καθώς και η χωρίς έγκριση της Υπηρεσίας έκφραση γνώμης για υπηρεσιακά θέματα δια του τύπου ή άλλων μέσων.
     3. Η εφαρμογή των κανόνων πειθαρχίας από όλα τα στελέχη του Λ.Σ., χωρίς εξαιρέσεις και διακρίσεις, συμβάλλει στην εύρυθμη λειτουργία του Σώματος για την εκτέλεση της αποστολής του.
     4. Με γνώμονα τα παραπάνω, κινήθηκε η διαδικασία πειθαρχικού ελέγχου κατά του Διοικητικού Συμβουλίου της Πανελλήνιας Ένωσης Αξιωματικών Λιμενικού Σώματος (ΠΕΑΛΣ), καθόσον η ιδιότητα που φέρει το προσωπικό του Λ.Σ. δεν παύει ποτέ να συμπορεύεται με κάθε εκδήλωση, τόσο της υπηρεσιακής, όσο και της ιδιωτικής δραστηριότητας. 
     5. Όσον αφορά τις μεταθέσεις δύο συνδικαλιστών - Αξιωματικών Λ.Σ. από τη Διεύθυνση Προσωπικού Λ.Σ. στην οποία υπηρετούσαν, σε άλλες Υπηρεσίες του ΥΕΝ, πραγματοποιήθηκαν κατ' εφαρμογή της παραγράφου 1 (ε') του άρθρου 12 του Π.δ. 222/2005 (Α' 267) περί μεταθέσεων Προσωπικού Λ.Σ. Το θέμα αυτό απασχόλησε τις αρμόδιες Υπηρεσίες κατά το παρελθόν θέρος δηλαδή αρκετούς μήνες πριν την κοινοποίηση του ερωτηματολογίου.
     6. Ο συνδικαλισμός αποτελεί συνταγματικά κατοχυρωμένο δικαίωμα και το ΥΕΝ λαμβάνει όλα τα μέτρα και φροντίζει ώστε να διασφαλίζεται, να αναγνωρίζεται και να προστατεύεται, μέσα στο πλαίσιο της ελευθερίας και της δικαιοσύνης, αποβλέποντας στην ευρύτερη πραγμάτωση της κοινωνικής προόδου.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
    3. Στην με αριθμό 1427/21-11-06 ερώτηση της Βουλευτού κ. Κρινιώς Κανελλοπούλου δόθηκε με το υπ’ αριθμ. 260/7-12-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσε η Βουλευτής κ. Κ. Κανελλοπούλου, για τα θέματα της αρμοδιότητάς μας, σας πληροφορούμε τα εξής:
    Σύμφωνα με τις διατάξεις του άρθρου 7 του Ν.3232/04 (ΦΕΚ 48 Α') οι αλιεργάτες παρακτίου και μέσης αλιείας εξαιρέθηκαν από την ασφάλιση του ΙΚΑ και υπήχθησαν στην ασφάλιση του ΟΓΑ.
    Για τους ήδη ασφαλισμένους στο ΙΚΑ - ΤΕΑΜ δόθηκε η δυνατότητα να παραμείνουν στην ασφάλιση αυτού, εφόσον είχαν πραγματοποιήσει 3000 τουλάχιστον ημέρες ασφάλισης στο ΙΚΑ - ΤΕΑΜ και είχαν υποβάλλει αίτηση στο ΙΚΑ - ΤΕΑΜ και στον ΟΓΑ εντός ανατρεπτικής προθεσμίας ενός έτους από την έναρξη ισχύος της εν λόγω διάταξης (1-1-2004).
    Το Υπουργείο Αγροτικής Ανάπτυξης και Τροφίμων δεν έχει αντίρρηση ως προς την ανανέωση- θεώρηση των αδειών αλιείας, των ασφαλισμένων στο ΙΚΑ -ΤΕΑΜ, αλιεργατών, στο πλαίσιο της πρότασης νόμου του Υπουργείου Απασχόλησης και Κοινωνικής Προστασίας, εφόσον αποδεικνύεται από επίσημα στοιχεία ότι έχουν πραγματοποιήσει μέχρι 31-12-2004, 3.000 η μέρες ασφάλισης στο ΙΚΑ-ΤΕΑΜ.
    Ο Υπουργός
    Ε. ΜΠΑΣΙΑΚΟΣ»
    4. Στην με αριθμό  1265/16-11-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 231/8-12-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Σας διαβιβάζουμε συνημμένα το με αριθμ. πρωτ. 112600/06-12-2006 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) καθώς και το από 08/12/2006 Δελτίο Τύπου του Γενικού Γραμματέα του Υπουργείου Αγροτικής Ανάπτυξης και Τροφίμων κ. Σκιαδά, σε απάντηση της ανωτέρω ερώτησης του Βουλευτή κ. Σ. Ματζαπετάκη.
    Ο Υπουργός
    Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 1402/21-11-06 ερώτηση του Βουλευτή κ. Νικολάου Σαλαγιάννη δόθηκε με το υπ’ αριθμ. Δ5/ΗΛ/Β/Φ6/231/25029/14-12-06 έγγραφο από τον Υφυπουργό Ανάπτυξης η ακόλουθη απάντηση:
    «Σε απάντηση της υπ' αριθ. 1402/21-11-2006 ερώτησης που κατατέθηκε στη Βουλή από τον ως άνω Βουλευτή, σας στέλνουμε το ΓΔΝΣ/5521/08-12-06 έγγραφο της ΔΕΗ Α.Ε, το οποίο και καλύπτει το θέμα.
    Ο Υφυπουργός
    Α. ΝΕΡΑΝΤΖΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 564/27.10.06 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 1101932/83/17.11.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ. 564/27.10.06 ερώτησης που κατέθεσε η Βουλευτής κ. Εύη Χριστοφιλοπούλου, σας γνωρίζουμε τα εξής:
      Η αρμόδια Υπηρεσία του Υπουργείου μας (Δ/νση Ελέγχου) αμέσως μετά τη λήψη της ανωτέρω ερώτησης, επικοινώνησε με την αρμόδια ΔΟΥ (Α΄ Περιστερίου) και ζήτησε πληροφορίες σχετικά με την υπόθεση.
      Η ανωτέρω ΔΟΥ με το από 3.11.06 έγγραφό της μας ενημέρωσε ότι της κοινοποιήθηκε το με αριθ.πρωτ. 102/2288/8-Α/22.9.06 έγγραφο του Αστυνομικού Τμήματος Μεγάρων προς τον Εισαγγελέα Πλημ/κών Αθηνών, με το οποίο υποβλήθηκε η από 17.9.06 σχηματισθείσα από τον Αστυνομικό Σταθμό Κινέττας δικογραφία σε βάρος του Παπαχαραλάμπους Θεοδώρου και ότι κατόπιν τούτου ήδη διενεργείται σχετικός φορολογικός έλεγχος από τη ΔΟΥ.
      Περαιτέρω και σε συνέχεια των ανωτέρω, από τη Δ/νση Ελέγχου δόθηκαν και εγγράφως σαφείς οδηγίες για τη διενέργεια του ανωτέρω ελέγχου κατά τρόπο πλήρη και διεξοδικό για όλα τα αντικείμενα και όλους τους εμπλεκόμενους.
      Επίσης και η Περιφερειακή Δ/νση ΥΠΕΕ Αττικής επιλήφθηκε της διεύρυνσης του θέματος στα πλαίσια των αρμοδιοτήτων της.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
     7. Στην με αριθμό 1069/10.11.06 ερώτηση του Βουλευτή κ. Μιλτιάδου Βέρρα δόθηκε με το υπ’ αριθμ. Φ900α/5272/8850/5.12.06 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1069/10-11-2006 ερώτησης που κατέθεσε ο Βουλευτής κ. Mιλτιάδης Βέρρας στη Βουλή των Ελλήνων, με θέμα τις προοπτικές του εργοστασίου του Αιγίου των ΕΑΣ Α.Β.Ε.Ε., σας γνωρίζουμε τα ακόλουθα:
      Αναφορικά με το θέμα του τυφεκίου 5,56mm, το ΥΠΕΘΑ εξετάζει διεξοδικά την επιχειρησιακή σκοπιμότητα και την αναγκαιότητα της προμήθειας των ως άνω τυφεκίων για την κάλυψη των αναγκών του Ελληνικού Στρατού. Ειδικότερα, λαμβάνονται υπόψη το πεδίο στο οποίο καλείται να επιχειρήσει ο Στρατός Ξηράς και οι ραγδαίες τεχνολογικές εξελίξεις του φορητού οπλισμού, όπως αυτές διαμορφώνονται μέσω της χρήσης εξελιγμένων τύπων τυφεκίων από συμμαχικούς στρατούς.
      Σε κάθε περίπτωση, στο εργοστάσιο Αιγίου βρίσκονται σε εξέλιξη τα εξής
      προγράμματα:
      . παραγωγής πολυβόλων 5,56 χιλ. ΜΙΝΙΜΙ,
      . παραγωγής πιστολιού 9 mm, USP,
      . παραγωγής πολυβομβιδοβόλων 40 mm GMG, και
      . παραγωγής όλμου 60 mm.
      Πέραν των ανωτέρω, αναμένεται σύντομα η υπογραφή προμήθειας όλμων 81 και 120 χιλ., ενώ επίκειται η έναρξη του προγράμματος παραγωγής ταχείας αλλαγής κάνης (ΤΑΚ) και διόπτρων ΟΝΥΠΑΣ.
      Σχετικά με τις υποτιθέμενες «προσλήψεις», σας γνωρίζουμε ότι ουδεμία πρόσληψη έχει γίνει από τα ΕΑΣ ΑΒΕΕ. Ένας αυστηρά περιορισμένος αριθμός εργαζομένων απασχολείται στο πλαίσιο συμβάσεων έργου. Οι εν λόγω εργαζόμενοι δεν αποτελούν οργανικό μέρος του Συγκροτήματος Εργοστασίων Αιγίου των ΕΑΣ ΑΒΕΕ. Οι συμβάσεις με υποκατασκευαστές αφορούν στην υλοποίηση συγκεκριμένου κατασκευαστικού έργου με δικό τους προσωπικό, το οποίο ουδεμία εργασιακή σχέση συνδέει με την εταιρεία.
      Όσον αφορά στις προαγωγές, αυτές αποφασίστηκαν στο πλαίσιο της διακριτικής ευχέρειας της Διοικήσεως και της άσκησης του διευθυντικού της δικαιώματος. Τέλος, επιδόματα θέσεως χορηγούνται στο προσωπικό από 25ετίας. Το ύψος τους αποτελεί αντικείμενο διαπραγμάτευσης μεταξύ του Σωματείου και της Διοίκησης, η σχετική συμφωνία των οποίων συμπεριλαμβάνεται στις ετήσιες Επιχειρησιακές Συλλογικές Συμβάσεις Εργασίας.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ ΜΕΪΜΑΡΑΚΗΣ»
     8. Στην με αριθμό 689/31.10.06 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. ΤΚΕ/Φ.2/26623/23.11.06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης  με αριθμό 689/31-10.2006 που κατέθεσε στη Βουλή ο Βουλευτής κ. Μάρκος Μπόλαρης με θέμα «Παράνομη, τυπολατρική και απαξιωτική παρέμβαση της Γενικής Γραμματείας Δημόσιας Διοίκησης σε βάρος Ολυμπιονίκη», σας πληροφορούμε τα εξής:
      1. Στο ν. 2725/1999 προβλέπεται μεταξύ των άλλων, η κατά παρέκκλιση πρόσληψη διακριθέντων αθλητών σε θέσεις προσωπικού του δημοσίου τομέα, καθώς και η δυνατότητα απόκτησης από αυτούς άδειας λειτουργίας πρακτορείου ΠΡΟΠΟ.
      2. Ωστόσο, σύμφωνα με τις διατάξεις των άρθρων 31 και 32 του Υπαλληλικού Κώδικα, ο δημόσιος υπάλληλος δύναται να παρέχει ιδιωτικό έργο ή εργασία με αμοιβή κατόπιν σχετικής άδειας που χορηγείται μετά από σύμφωνη και αιτιολογημένη γνώμη του οικείου υπηρεσιακού συμβουλίου.
      Σημειώνεται ότι ρητά απαγορεύεται η συμμετοχή σε οποιαδήποτε εμπορική εταιρεία προσωπική, περιορισμένης ευθύνης ή κοινοπραξία, καθώς και η κατ' επάγγελμα άσκηση εμπορίας. Επίσης, το ιδιωτικό έργο ή εργασία με αμοιβή θα πρέπει να συμβιβάζεται με τα καθήκοντα της θέσης που κατέχει ο υπάλληλος.
      3. Βάσει των ανωτέρω δεν είναι δυνατή η χορήγηση της άδειας του άρθρου 31 του Υπαλληλικού Κώδικα σε εν ενεργεία δημόσιο υπάλληλο προκειμένου αυτός να λειτουργήσει πρακτορείο ΠΡΟΠΟ, δεδομένου του εμπορικού χαρακτήρα και της κερδοσκοπικής επιδίωξης που συνεπάγεται η απασχόληση αυτή.
      Σημειώνεται ότι ο ανωτέρω περιορισμός ισχύει για τους δημοσίους υπαλλήλους που διέπονται από τις διατάξεις του Υπαλληλικού Κώδικα.
      Στη συγκεκριμένη όμως περίπτωση της καταταχθείσας Ολυμπιονίκη ως Σημαιοφόρου στο Πολεμικό Ναυτικό αρμόδιο να απαντήσει για τη δυνατότητα κατοχής άδειας λειτουργίας πρακτορείου ΠΡΟΠΟ είναι το Υπουργείο Εθνικής Άμυνας/ Γενικό Επιτελείο Ναυτικού προς το οποίο διαβιβάζουμε την Ερώτηση.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
    9. Στην με αριθμό 428/24.10.0606 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 86/17.11.06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στα παραπάνω που κατέθεσε η Βουλευτής κ. Αθανασία Μερεντίτη, σας πληροφορούμε τα εξής:
      Με την Κοινή Υπουργική Απόφαση 303894/11-08-06 θεσπίζονται οι αναγκαίες ρυθμίσεις για τη λειτουργία του συστήματος παροχής συμβουλών στις γεωργικές εκμεταλλεύσεις, κατ' εφαρμογή των διατάξεων του Καν.(ΕΚ) 1782/2003 καθώς και του άρθρου 8 του νόμου 3399/2005 (ΦΕΚ 255/Α').
      Το σύστημα συμβουλών θα υποβοηθήσει την άσκηση της γεωργικής δραστηριότητας στη χώρα, θα φέρει τους επιστήμονες και τους γεωργούς σε στενότερη συνεργασία, θα προάγει την αειφορική άσκηση της γεωργίας αλλά και την επιχειρηματικότητα των ίδιων των γεωργών.
      Σύμφωνα με τα προβλεπόμενα στο άρθρο 3 της σχετικής απόφασης, οι πτυχιούχοι ΤΕ μπορούν να ενταχθούν στο σύστημα και να πιστοποιηθούν ως συνεργάτες γεωργικών συμβούλων. Με αυτό τον τρόπο εξασφαλίζεται η συμμετοχή τους στο σύστημα και ο διακριτός τους ρόλος.
      Με την εν λόγω απόφαση δεν θίγονται τα μέχρι τώρα κατοχυρωμένα δικαιώματα των γεωπόνων ΤΕ, τα οποία εξακολουθούν να ισχύουν. Η επιλογή που έχει γίνει αφορά αποκλειστικά σε ένα συγκεκριμένο καθεστώς, το οποίο εγκαθιδρύεται στο πλαίσιο εφαρμογής της νέας ΚΑΠ και του Καν. (ΕΚ) 1782/03. Η ΠΑΣΕΓΕΣ έχει ήδη εκφράσει τη σύμφωνη γνώμη της επί της απόφασης.
      Επισημαίνεται ότι το σύστημα γεωργικών συμβούλων δημιουργεί νέες θέσεις εργασίας ιδιωτικού τομέα και νέες ευκαιρίες επιχειρηματικότητας, στην περιφέρεια τόσο για πτυχιούχους ΠΕ όσο και για τους ΤΕ των σχετικών ειδικοτήτων.
      Τα φυτοπροστατευτικά προϊόντα εγκρίνονται στη χώρα μας μετά από αυστηρό έλεγχο, σύμφωνα με τις διατάξεις του Π.Δ/γματος 115/1997 (ΦΕΚ Α'104) και χρησιμοποιούνται σύμφωνα με τα οριζόμενα στην ετικέτα τους.
      Η Ε.Ε. με κανονισμό της προβλέπει την τήρηση βιβλίων από τους αγρότες, στα οποία καταγράφονται τα στοιχεία που αφορούν τη χρήση των φυτοπροστατευτικών προϊόντων σε κάθε καλλιέργειά τους.
      Στο διαδίκτυο και στην ιστοσελίδα του Υπουργείου Αγροτικής Ανάπτυξης και Τροφίμων είναι καταχωρημένα όλα τα εγκεκριμένα φυτοπροστατευτικά προϊόντα, οι καλλιέργειες και οι δόσεις στις οποίες είναι εγκεκριμένα, καθώς και οι οδηγίες χρήσης τους.
      Η Δ/νση. Φυτικής Παραγωγής του Υπουργείου Αγροτικής Ανάπτυξης και Τροφίμων σε συνεργασία με τους εμπλεκόμενους φορείς εξετάζει το θέμα της συνταγογράφησης των γεωργικών φαρμάκων χωρίς ακόμη να έχει καταλήξει στον τρόπο με τον οποίο αυτή θα ασκείται.
      Για το θέμα έχουν γίνει συζητήσεις στο Υπουργείο Αγροτικής Ανάπτυξης και Τροφίμων, όπως φαίνεται στο από 14-11-2006 επισυναπτόμενο Δελτίο Τύπου.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 2203/11.12.06 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 134639/ΙΗ/22.12.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2203/11-12-06 την οποία κατέθεσε ο Βουλευτής κ. Δημ. Κουσελάς, σας γνωρίζουμε τα ακόλουθα:
      Για την ίδρυση νέου Τμήματος Τ.Ε.Ι, ή μετεξέλιξη απαιτείται καταρχάς, σύμφωνα με το Ν.1404/1983(Α'173) όπως ισχύει, η υποβολή πλήρους και τεκμηριωμένης πρότασης από τις Συνελεύσεις των ίδιων των Ιδρυμάτων.
      Όλες οι προτάσεις των Ιδρυμάτων, εισάγονται, μετά από αξιολόγηση της Επιτροπής Χωροταξικού Σχεδιασμού που έχει συγκροτηθεί στο ΥΠ.Ε.Π.Θ, για γνωμοδότηση στο αρμόδιο Τμήμα του Εθνικού Συμβουλίου Παιδείας(Ε.Σ.Υ.Π), το Συμβούλιο Ανώτατης Τεχνολογικής Εκπαίδευσης(Σ.Α.Τ.Ε), όπως ο νόμος ορίζει, από το οποίο εξετάζονται και αξιολογούνται.
      Η πρόταση πρέπει να περιλαμβάνει στοιχεία όπως:
      Το γενικότερο στρατηγικό σχεδιασμό ανάπτυξης κάθε Τ.Ε.Ι και ένταξη του προτεινόμενου Τμήματος σ’ αυτόν
      Κάθε πληροφορία σχετικά με τα αντίστοιχα-με το προτεινόμενο Τμήματα που ήδη λειτουργούν σε άλλα Τεχνολογικά Εκπαιδευτικά Ιδρύματα ή Πανεπιστήμια της χώρας και το λόγο δημιουργίας του νέου Τμήματος . 
      Τις τάσεις που επικρατούν ή διαμορφώνονται στο διεθνή επιστημονικό χώρο . 
      Τη γνώση των σημερινών και την πρόβλεψη των μελλοντικών αναγκών της οικονομίας κοινωνίας σε στελέχη-πτυχιούχους του προτεινόμενου Τμήματος με βάση συγκεκριμένα στοιχεία και τεκμηριωμένη μελέτη
      Την εκτίμηση του κόστους λειτουργίας
      Τη δυνατότητα εύρυθμης λειτουργίας, με την εξεύρεση των απαραίτητων χώρων  λειτουργίας, με την απόκτηση του απαραίτητου εξοπλισμού, την εξασφάλιση της απαιτούμενης χρηματοδότησης και με την εξεύρεση κατάλληλου και απαραίτητου Εκπαιδευτικού και Διοικητικού προσωπικού
      Τη δυνατότητα προσφοράς από τις τοπικές κοινωνίες κτιριακών εγκαταστάσεων και διευκολύνσεων στέγασης των σπουδαστών
      Το περιεχόμενο σπουδών με την αποστολή και το γνωστικό αντικείμενο του Τμήματος, το πρόγραμμα σπουδών καθώς επίσης και τον αριθμό εισακτέων
      Τις επαγγελματικές δραστηριότητες και προοπτικές των πτυχιούχων του προτεινόμενου Τμήματος
      Κάθε άλλη πληροφορία που μπορεί να ενισχύσει την υποβαλλόμενη πρόταση.
      Συνεπώς κάθε πρόταση για ίδρυση νέου Τμήματος, εφόσον συντρέχουν οι ανωτέρω προϋποθέσεις, θα εισάγεται για γνωμοδότηση στο Σ.Α.Τ.Ε..
      Όσον αφορά τις μετονομασίες Τμημάτων σας γνωρίζουμε ότι όλες οι προτάσεις των Ιδρυμάτων θα αξιολογηθούν άμεσα από την Ομάδα Χωροταξικού Σχεδιασμού και θα εισαχθούν για γνωμοδότηση σε συνεδρίαση του Σ.Α.Τ.Ε.
Ο Υφυπουργός
ΣΠ. ΤΑΛΙΑΔΟΥΡΟΣ»
     11. Στην με αριθμό 1941/4.12.06 ερώτηση του  Βουλευτή κ. Φώτη Κουβέλη δόθηκε με το υπ’ αριθμ. 147863/22.12.06 έγγραφο από τον Yφυπουργό Υγείας και Κιονωνικής Αλληλεγγύης η ακόλουθη απάντηση:
«Απαντώντας στην με αρ. 1941/4-12-2006 ερώτηση που κατατέθηκε στη Βουλή από το Βουλευτή κ. Φ. Koυβέλη σχετικά με τις οφειλές του Οργανισμού Περίθαλψης Ασφαλισμένων Δημοσίου (ΟΠΑΔ) στους φαρμακοποιούς σας γνωρίζουμε τα ακόλουθα:
      Η χρηματοδότηση του ΟΠΑΔ γίνεται σύμφωνα με τον εγκεκριμένο
προϋπολογισμό του.
      Ως προς την αποπληρωμή των χρεών του Οργανισμού προς τους συμβεβλημένους με αυτόν φαρμακοποιούς της Ν.Α. Αθηνών- Πειραιώς σας γνωρίζουμε ότι από την αρχή του τρέχοντος έτους έως σήμερα για πληρωμή οφειλών προς Συμβεβλημένους φαρμακοποιούς έχουν αποσταλεί προς τις Περιφερειακές Υπηρεσίες (ΥΠΑΔ):
      1. Κεντρικής Αθήνας: 61.500.000 €
      2. Πειραιά: 15.800.000 €
      3. Ανατολικής Αθήνας: 24.600.000 €
      4. Δυτικής Αθήνας: 15.600.000 €
      5. Νότιας Αθήνας: 17.000.000 €
      Σύνολο για τη Ν.Α. Αθηνών-Πειραιώς: 134.500.000 €.
      Ως προς την αποπληρωμή των χρεών του ΟΠ ΑΔ προς τους συμβεβλημένους φαρμακοποιούς πανελλαδικά σας γνωρίζουμε ότι από την αρχή του τρέχοντος έτους μέχρι σήμερα έχουν αποσταλεί προς τις Περιφερειακές Υπηρεσίες (ΥΠΑΔ) σε όλους τους Νομούς της χώρας 369.570.000 €.
      Σε σχέση με το ζήτημα της καθυστέρησης στην εξόφληση των καταθέσεων των ιατρών και των φαρμακοποιών γενικότερα, η Διοίκηση του ΟΠΑΔ σε συνεργασία με την πολιτική ηγεσία και ανταποκρινόμενη στα αιτήματα των ιατρικών και φαρμακευτικών συλλόγων, Καταβάλλει προσπάθειες για να ξεπεραστεί το πρόβλημα.
      Ήδη χορηγήθηκε έκτακτη επιχορήγηση ύψους 100.000.000 € για την κάλυψη των αναγκών του ΟΠΑΔ.
Ο Υφυπουργός
Α. ΓΙΑΝΝΟΠΟΥΛΟΣ»
     12. Στην με αριθμό 2052/6.12.06 ερώτηση της  Βουλευτού κ. Χρύσας Αράπογλου δόθηκε με το υπ’ αριθμ. 150126/22.12.06 έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2052/6-12-2006 ερώτηση που κατατέθηκε στη Βουλή από τη Βουλευτή κ. Χ. Αράπογλου αναφορικά με τη διαρροή υγραερίου στα «Ελληνικά Πετρέλαια ΑΕ» Θεσσαλονίκης, σας γνωρίζουμε τα ακόλουθα:
      Σύμφωνα με το άρθρο 9 της ΚΥ Α 5697/590/16-3-00 (ΦΕΚ 405/Β/29-3-00) «Καθορισμός μέτρων και όρων για την αντιμετώπιση των κινδύνων από ατυχήματα μεγάλης έκτασης σε εγκαταστάσεις ή μονάδες λόγω της ύπαρξης επικίνδυνων ουσιών», ο ασκών την εκμετάλλευση καταρτίζει εσωτερικό σχέδιο έκτακτης ανάγκης, το οποίο συνυπoβάλλει στην αδειοδοτούσα αρχή με τη μελέτη ασφαλείας. Τα εσωτερικά σχέδια έκτακτης ανάγκης επανεξετάζονται, δοκιμάζονται και. εφόσον χρειασθεί αναθεωρούνται τουλάχιστον κάθε τρία χρόνια.
      Η αδειοδοτούσα αρχή οργανώνει, σε συνεργασία με τις συναρμόδιες υπηρεσίες, σύστημα επιθεωρήσεων ή άλλων μέτρων ελέγχου, ανάλογα με τον τύπο της εγκατάστασης. Το πρόγραμμα των επιθεωρήσεων πρέπει να πρoβλέπει μια επιτόπια επιθεώρηση τουλάχιστον κάθε 12 μήνες, λαμβάνoντας υπόψη την επικινδυνότητα της εγκατάστασης.
      Η άδεια λειτουργίας νέων βιoμηxανιών χορηγείται εφόσον επιτρέπεται από τη χρήση γης της περιοχής. Ειδικότερα οι αρμόδιες αρχές μεριμνούν ώστε να τηρούνται οι αποστάσεις ασφαλείας μεταξύ των εγκαταστάσεων, των ζωνών κατοικίας και των περιοχών που παρουσιάζουν ιδιαίτερο φυσικό ενδιαφέρον ή είναι ιδιαίτερα ευαίσθητες.
      ΤΟ ΥΠΕΧΩΔΕ, σε συνεργασία με κοινοπραξία εταιριών, πραγματοποίησε σειρά ασκήσεων και εκπαιδευτικών ημερίδων για την ενημέρωση των κατοίκων της περιοχής που γειτνιάζουν με τις βιομηχανικές εγκαταστάσεις, για τις ενέργειες στις οποίες πρέπει να πρoβoύν κατά την εκδήλωση Βιομηχανικού Ατυχήματος Μεγάλης Έκτασης.
      Τα συνερωτώμενα Υπουργεία ΠΕΧΩΔΕ και Ανάπτυξης είναι καθ' ύλην αρμόδια για τα ανωτέρω θέματα και το Υπουργείο Υγείας και Κοινωνικής Αλληλεγγύης συνεργάζεται μαζί τους για την προστασία και τη διασφάλιση της Δημόσιας Υγείας.
      Ο Υφυπουργός
      Α. ΓΙΑΝΝΟΠΟΥΛΟΣ»)
      

      
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής, 19 Ιανουαρίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής).
      1. Η με αριθμό 215/16-1-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Αγροτικής Ανάπτυξης και Τροφίμων, σχετικά με την καθυστέρηση καταβολής της ενιαίας εισοδηματικής ενίσχυσης στους αγρότες της περιοχής του Δήμου Κηρέως Ευβοίας.
      2. Η με αριθμό 210/16-1-2007 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με τις ανάγκες κρεβατιών στις Μονάδες Εντατικής Θεραπείας κ.λπ..
      3. Η με αριθμό 217/16-1-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την καταβολή των δεδουλευμένων στους εργαζόμενους του Νοσοκομείου Ρεθύμνου κ.λπ
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής).
      1. Η με αριθμό 214/16-1-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Αγροτικής Ανάπτυξης και Τροφίμων, σχετικά με την καθυστέρηση πληρωμής των δικαιούχων του προγράμματος μείωσης της νιτρορύπανσης κ.λπ..
       2. Η με αριθμό 211/16-1-2007 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με την κρατική επιχορήγηση για την κάλυψη των ελλειμμάτων του Ν.Α.Τ. κ.λπ..
      3. Η με αριθμό 216/16-1-2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη–Αικατερινάρη προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με τη διευθέτηση της εκκρεμότητας των αγωγών που κοινοποίησε η Δ.Ε.Η. σε αγρότες της Χαλκιδικής για υπερκατανάλωση ρεύματος κ.λπ..
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα προηγηθεί η δεύτερη με αριθμό 201/15-1-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τους Υπουργούς Τουριστικής Ανάπτυξης και Πολιτισμού, σχετικά με το διαγωνισμό ανάδειξης Συμβούλου για το Διεθνές Συνεδριακό Κέντρο Παλαιού Φαλήρου κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Η Κυβέρνηση εδώ και δύο χρόνια ανακοινώνει με πολυδάπανες διαφημίσεις το Διεθνές Συνεδριακό Κέντρο του Παλαιού Φαλήρου. Πρόσφατα προκήρυξε διαγωνισμό για την ανάδειξη του συμβούλου ο οποίος θα δημοπρατήσει, με τη διαδικασία των Συμπράξεων Ιδιωτικού και Δημόσιου Τομέα, τη μετασκευή του σταδίου ΤΑΕ ΚΒΟ ΝΤΟ σε συνεδριακό κέντρο.
      Πριν βρεθεί ο Σύμβουλος, πριν βρεθεί ο ανάδοχος και βεβαίως πριν γίνει το έργο (η ολοκλήρωση του οποίου απαιτεί τουλάχιστον δυόμισι χρόνια) η Κυβέρνηση με ολοσέλιδες καταχωρήσεις αναζητά ιδιώτη διαχειριστή του συνεδριακού κέντρου.
      Εν όψει των ανωτέρω ερωτώνται οι κύριοι Υπουργοί: 
      1. Με ποιες διαδικασίες μισθώνεται κάτι που δεν υπάρχει; Και γιατί επιτρέπουν στους εποπτευόμενους από αυτούς οργανισμούς να εξαπατούν την κοινή γνώμη με πολυδάπανες καταχωρήσεις;
      2. Πότε και με βάση ποια χρονοδιαγράμματα πρόκειται να ολοκληρωθεί η κατασκευή του συνεδριακού κέντρου;».
      Στην ερώτηση του κ. Σγουρίδη θα απαντήσει ο Υπουργός Πολιτισμού κ. Βουλγαράκης.
      Κύριε Υπουργέ, έχετε το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Το στρατηγικό σχέδιο για την αποτελεσματική αξιοποίηση των Ολυμπιακών Ακινήτων στηρίζεται στις αρχές της διαφάνειας και φυσικά της μεγιστοποίησης του κοινωνικού οφέλους. Οι εγκαταστάσεις είναι γνωστό ότι παραμένουν δημόσια περιουσία ενώ παράλληλα η αξιοποίησή τους γίνεται με αναπτυξιακά κριτήρια και με χρήσεις που θα αποδειχθούν μακροπρόθεσμα κοινωνικά, πολιτιστικά και φυσικά οικονομικά επωφελείς για τους πολίτες.
      Όσον αφορά το ΤΑΕ ΚΒΟ ΝΤΟ στο Φάληρο, πρόκειται να κατασκευαστεί ένα νέο συνεδριακό κέντρο δυναμικότητος πέντε χιλιάδων συνέδρων, το οποίο θα υποστηρίζεται από εστιατόριο και φυσικά από άλλες εμπορικές χρήσεις. Σύμφωνα με την πρόσκληση εκδήλωσης ενδιαφέροντος, που έχει ήδη δημοσιευθεί από την εταιρεία «Ολυμπιακά Ακίνητα», προτίθεται να εκμισθώσει η εταιρεία το δικαίωμα της εμπορικής λειτουργίας και εκμετάλλευσης προς διαμόρφωση του διεθνούς αυτού συνεδριακού κέντρου.
      Σε σχέση με το ζήτημα της μετασκευής του κλειστού γυμναστηρίου ΤΑΕ ΚΒΟ ΝΤΟ, η Γενική Γραμματεία Ολυμπιακής Αξιοποίησης του Υπουργείου Πολιτισμού, μετά από σχετική απόφαση της διυπουργικής επιτροπής τον Ιούνιο του 2006, έχει ήδη ολοκληρώσει τη διαδικασία επιλογής του τεχνικού, χρηματοοικονομικού και νομικού συμβούλου, σύμφωνα με το ισχύον νομοθετικό πλαίσιο για τις συμπράξεις δημοσίου και ιδιωτικού τομέα. Είναι ο ν. 3389/2005.
      Οι ανάδοχοι σύμβουλοι έχουν ξεκινήσει τη σύνταξη τευχών διαγωνισμού για τη μετασκευή και κινούνται σε συνεργασία με τη Γενική Γραμματεία Ολυμπιακής Αξιοποίησης και την «Ολυμπιακά Ακίνητα Α.Ε.», ώστε να επιτευχθεί η μεγαλύτερη δυνατή ταχύτητα και η μέγιστη αποτελεσματικότητα αφού αυτό είναι το επιδιωκόμενο αποτέλεσμα.
      Το κόστος μετασκευής έχει ήδη εγκριθεί και ενταχθεί στο Πρόγραμμα Δημοσίων Επενδύσεων. Παράλληλη η «Ολυμπιακά Ακίνητα Α.Ε.» διεξάγει διαγωνισμό για τη λειτουργία του συνεδριακού κέντρου, ώστε να επιτευχθεί η μέγιστη δυνατή εξοικονόμηση χρόνου και να λειτουργήσει το συνεδριακό κέντρο αμέσως μόλις ολοκληρωθεί η μετασκευή του.
      Οι χρόνοι που απαιτούνται για τη μετασκευή αυτή μπορούν στην αρχική φάση που βρισκόμαστε μόνο να εκτιμηθούν και όχι να προσεγγιστούν με απόλυτη ακρίβεια, δεδομένου ότι πρόκειται για διαγωνισμό με εχέγγυα απόλυτης διαφάνειας, αξιοπιστίας και φυσικά δημοσιονομικού ελέγχου, με ό,τι αυτό συνεπάγεται. 
      Ο διαγωνισμός θα αναδείξει ανάδοχο ιδιώτη που θα υποστηρίζει τεχνικά, θα συντηρεί και θα φυλάσσει το συνεδριακό κέντρο για είκοσι πέντε χρόνια. Το ελληνικό δημόσιο δεν θα ωφεληθεί επομένως, μόνο από το μίσθωμα που θα καταβάλλει, για είκοσι πέντε για είκοσι πέντε χρόνια, αλλά επίσης δεν θα χρειαστεί να εκταμιεύσει από δημόσιους πόρους το κόστος συντήρησης και φύλαξης για τα αντίστοιχα χρόνια, αφού θα αποτελέσει συμβατική υποχρέωση του μετασκευαστή.
      Σε σχέση με το ερώτημα του κατά πόσο μπορεί να μισθωθεί κάτι που δεν υπάρχει, είναι σαφές ότι το συνεδριακό κέντρο αποτελεί στρατηγικό σχεδιασμό. Έχει εγκριθεί προϋπολογισμός μετασκευής από τη διυπουργική επιτροπή. Έχουν επίσης εγκριθεί προϋπολογισμοί για το κόστος των συμβούλων που θα συνδράμουν στη Γενική Γραμματεία Ολυμπιακής Αξιοποίησης στη σύνταξη των τευχών διαγωνισμού μετασκευής. 
      Έχουν ήδη επιλεγεί, σύμφωνα με το ισχύον νομοθετικό πλαίσιο, οι εν λόγω σύμβουλοι και εργάζονται για την ολοκλήρωση των τευχών διαγωνισμού, ενώ η εταιρεία «Ολυμπιακά Ακίνητα», πριν το τέλος του τρέχοντος μηνός, θα έχει ολοκληρώσει την πρώτη φάση ανοιχτής διεθνούς διαγωνιστικής διαδικασίας για την εκμίσθωση του δικαιώματος εμπορικής λειτουργίας.
      Συνεπώς, με στόχο την ταχύτερη ολοκλήρωση της διαδικασίας και την εξοικονόμηση χρόνου, αποφασίστηκε οι δύο διαγωνισμοί να γίνουν ταυτόχρονα, παράλληλα. Ο πρώτος θα έχει τελικό στόχο την επιλογή αναδόχου για τη μετατροπή του σταδίου σε συνεδριακό κέντρο, με βάση τη συνήθη τακτική των ΣΔΙΤ. Ο δεύτερος θα εξελίσσεται ταυτόχρονα με τον πρώτο. Θα αφορά την παραχώρηση του συνεδριακού κέντρου σε ιδιώτη, ο οποίος θα αναλάβει τη λειτουργία του συνεδριακού κέντρου για είκοσι πέντε χρόνια, με το αντίστοιχο τίμημα.
      Το νέο μητροπολιτικό συνεδριακό κέντρο υπολογίζεται πως θα αποδίδει έσοδα της τάξεως των 60.000.000 ευρώ στο ελληνικό δημόσιο, ενώ παράλληλα θα δημιουργήσει εκατοντάδες νέες θέσεις εργασίας για άτομα τα οποία θα εργάζονται, τόσο στο συνεδριακό κέντρο αλλά και στα καταστήματα και στους χώρους αναψυχής που θα δημιουργηθούν εν τω μεταξύ.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Σγουρίδης έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
      Κύριε Υπουργέ ή σας παραπλανούν οι σύμβουλοί σας, που σας έγραψαν αυτά τα οποία είπατε ή στήνετε μια προεκλογική παράσταση  για να καλύψετε την ολιγωρία των υποσχέσεων που δώσατε για κατασκευή ή μετασκευή ενός ολυμπιακού ακινήτου σε συνεδριακό κέντρο. 
      Ας πάρουμε όμως τα πράγματα από την αρχή, για να γίνουμε κατανοητοί μέσα σ’ αυτήν εδώ την Αίθουσα και σ’ αυτούς που μας ακούν. Προκηρύξατε διαγωνισμό για σύμβουλο. Τον βρήκατε κιόλας. Τι θα κάνει ο σύμβουλος; Ο σύμβουλος θα κάνει έρευνα αγοράς, δηλαδή τι ζητάει η αγορά για συνεδριακό κέντρο, θα προσαρμόσει λύσεις που υπάρχουν διεθνώς, θα βάλει προδιαγραφές, θα δώσει τα τεύχη δημοπράτησης. Βάσει των τευχών δημοπράτησης, με τη διαδικασία των Σ.Δ.Ι.Τ. θα υπάρξει ανάδοχος,  ο οποίος τι θα κάνει; Βάσει αυτών των προδιαγραφών, θα μετασκευάσει το ΤΑΕ ΚΒΟ ΝΤΟ σε συνεδριακό κέντρο και θα πληρώνεται από το ελληνικό δημόσιο με ενοίκιο. Δηλαδή θα το μετασκευάσει αυτός και το ελληνικό δημόσιο θα του καταβάλλει μηνιαίο ή ετήσιο μίσθωμα για είκοσι πέντε χρόνια.
      Παράλληλα όμως και πριν ακόμη αυτά γίνουν, εσείς βγάλατε το διαγωνισμό για το διαχειριστή. Σας ερωτώ: Ποιος από την αγορά θα έρθει διαχειριστής να πάρει κάτι που δεν υπάρχει, που είναι ακόμη στα χαρτιά; Άρα το κάνατε για να κερδίσετε όχι χρόνο, αλλά για να δείξετε ότι κάτι κάνετε εν όψει των υποσχέσεων που δώσατε για την αξιοποίηση των ολυμπιακών ακινήτων, ότι θα υπάρξει συνεδριακό κέντρο στη χώρα. Έπρεπε να τελειώσουν αυτά. Γιατί θα χρειαστούν τουλάχιστον δύο χρόνια για τη μετασκευή. Αν δεν χρειαστούν δύο χρόνια, πάντως ένας χρόνος θα χρειαστεί. Και αυτός που θα έρθει, για να υπάρξει διαφανής διαγωνισμός στο θέμα του ποιος θα είναι διαχειριστής, πρέπει να ξέρει τι υπάρχει, για να ξέρει τι θα δώσει, τι θα πληρώσει. 
      Συμφωνώ ότι πρέπει να γίνει συνεδριακό κέντρο. Συμφωνώ ότι θα πρέπει να αξιοποιηθούν τα ολυμπιακά ακίνητα, αλλά όχι μ’ αυτή την προχειρότητα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε. 
      Κύριε Υπουργέ, έχετε το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, θα ήθελα να εξηγήσω στο Σώμα ότι δυστυχώς η Κυβέρνηση δεν βρήκε έναν ολοκληρωμένο σχεδιασμό για την αξιοποίηση των ολυμπιακών ακινήτων, κάτι το οποίο εκτός του ότι δημιούργησε πάρα πολλά νομικά και διοικητικά προβλήματα προσέθεσε κι ένα τεράστιο κόστος εξαιτίας της συντήρησης όλων αυτών των εγκαταστάσεων, των οποίων η χρήση εν τω μεταξύ δεν είχε προβλεφθεί.
      Η ελληνική πολιτεία λοιπόν, η ελληνική Κυβέρνηση, προσπαθεί όσο το δυνατόν γρηγορότερα οι  εγκαταστάσεις αυτές να έρθουν στους τελικούς τους αποδέκτες, ούτως ώστε αφενός μεν να μην έχει το κόστος συντήρησης, το οποίο πραγματικά είναι δυσβάσταχτο και το Υπουργείο Πολιτισμού το υπομένει αυτό με πολύ μεγάλες θυσίες εις βάρος φυσικά του πολιτισμού και αφ’ ετέρου, διότι προσπαθεί μέσα από αυτές τις διαδικασίες να φέρει κάποια χρήματα στο ελληνικό δημόσιο αξιοποιώντας μια περιουσία η οποία, σε τελική ανάλυση, είναι χρήμα του ελληνικού λαού. 
      Προσπαθεί λοιπόν να συντμήσει τις διαδικασίες. Δυστυχώς, γνωρίζουμε όλοι στην Αίθουσα αυτή ότι οι διαδικασίες οι οποίες αφορούν δημοπρατήσεις, αναθέσεις και άλλες παρόμοιες διαδικασίες, προσκρούουν πολλές φορές σε νομικά εμπόδια, σε ενστάσεις, σε διαδικασίες προσφυγών, με αποτέλεσμα να σέρνονται σε βάθος χρόνου όλες αυτές οι αποφάσεις, τις οποίες τελικά τις πληρώνει ο ελληνικός λαός μέσω της φορολογίας. Προσπαθούμε λοιπόν να κάνουμε τα πράγματα όσο πιο γρήγορα γίνεται. Γι’ αυτό κι επιλέξαμε τη μέθοδο του να γίνουν ταυτόχρονα αυτοί οι διαγωνισμοί, μήπως και μπορέσουμε να τελειώσουμε γρήγορα με αυτές τις διαδικασίες. Ήδη ένα μεγάλο ποσοστό των ολυμπιακών ακινήτων έχει περιέλθει στους τελικούς αποδέκτες. Φιλοδοξούμε ότι μέσα στο επόμενο διάστημα θα έχουμε τελειώσει και με τα υπόλοιπα. Υπάρχουν δύο-τρία ακίνητα, τα οποία δεν μπορούν να πάνε τελικά πουθενά διότι υπάρχουν πάρα πολλοί περιβαλλοντικοί περιορισμοί, όπως ας πούμε ο Σχινιάς και ορισμένες άλλες εγκαταστάσεις. Προσπαθούμε για το καλύτερο.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Με τη σύμφωνη γνώμη και του κ. Αγοραστού και του Υπουργού κ. Κοντού θα συζητήσουμε τώρα την τρίτη με αριθμό 209/15-1-2007 επίκαιρη ερώτηση δευτέρου κύκλου του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη, προς τον Υπουργό Πολιτισμού, σχετικά με τη λήψη μέτρων προστασίας του κάστρου των Αιγοσθένων.
      Αναλυτικότερα, το περιεχόμενο της επίκαιρης ερώτησης του κ. Λεβέντη έχει ως εξής:
      «Είκοσι πέντε χρόνια έχουν περάσει από τους μεγάλους σεισμούς του 1981 και οκτώ από τους σεισμούς του 1991 και όλες οι ζημιές που προκάλεσαν δεν έχουν ακόμη αντιμετωπιστεί. Αυτό γίνεται ιδιαίτερα εμφανές όταν αντικρίζει κανείς το αρχαίο κάστρο στο Πόρτο Γερμενό (Αιγόσθενα), το οποίο υπέστη σοβαρές φθορές, για τις οποίες όμως δεν έχουν γίνει παρά ελάχιστα.  
      Το κάστρο χρονολογείται από την κλασική εποχή και είναι ακόμη και τώρα το καλύτερα σωζόμενο κάστρο της εποχής σε ολόκληρο τον ελλαδικό χώρο. Συνέχισε να χρησιμοποιείται σαν κάστρο για χιλιετίες, ενώ μέσα στο χώρο που περιλαμβάνεται σε αυτό βρίσκονται και άλλα σημαντικά αρχαιολογικά ευρήματα, όπως μια πρώιμη βασιλική με ψηφιδωτά, χρονολογούμενη από τον 4ο -5ο αιώνα μ.Χ..
      Η Ελλάδα, δυστυχώς, δεν έχει φροντίσει όσο θα έπρεπε τα κάστρα που υπάρχουν παντού στο χώρο της. Το Κάστρο των Αιγοσθένων είναι χαρακτηριστική περίπτωση της αδιαφορίας που επιδεικνύει η ελληνική πολιτεία για τα κάστρα του ελληνικού χώρου, ακόμα και γι’ αυτά της κλασικής εποχής.
      Σε προηγούμενη ερώτησή μας στις 17 Δεκεμβρίου 2004, ο Υφυπουργός Πολιτισμού είχε απαντήσει ότι δεν προβλεπόταν άμεσα κάποια ιδιαίτερη μέριμνα για την αναστήλωση των σημείων του κάστρου που έχουν υποστεί τις σοβαρότατες ζημιές ούτε για τη φροντίδα του γενικότερα. Καθώς έχουν περάσει δύο χρόνια από τότε και οι φθορές του Κάστρου αυξάνονται από την εγκατάλειψη, το χρόνο και τους συχνούς σεισμούς της περιοχής (απόσταση μικρότερη των δέκα χιλιομέτρων από τις Αλκυονίδες) 
      Κατόπιν αυτών, ερωτάται ο κύριος Υπουργός:
      Τι μέτρα προτίθεται να πάρει για την προστασία του Κάστρου των Αιγοσθένων;
      Τι κονδύλια έχει εξασφαλίσει για τα μέτρα που προτίθεται να πάρει;»
      Ο κύριος Υπουργός Πολιτισμού έχει το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Θα ήθελα να πληροφορήσω τον κύριο συνάδελφο, κύριε Πρόεδρε, ότι πράγματι πρόκειται για ένα σπουδαίο κάστρο.
      Η Γ΄ Εφορεία Προϊστορικών και Κλασικών Αρχαιοτήτων, σε συνεργασία με τη Διεύθυνση Προϊστορικών και Κλασικών Αρχαιοτήτων, προχώρησε σε πρώτα σωστικά μέτρα στο φρούριο Αιγοσθένων και κυρίως στην ακρόπολή του. Η Γ΄ Ε.Κ.Π.Α. λοιπόν κατέθεσε τεχνικό δελτίο όταν άνοιξε η πρόσκληση για το μέτρο 3.3. που αφορά μελέτες ωρίμανσης και προετοιμασίας, ως υποέργο με τίτλο: «Σύνταξη μελέτης σωστικών επεμβάσεων στερέωσης του βορειοανατολικού πύργου του αρχαίου φρουρίου Αιγοσθένων», προϋπολογισμού 60.000 ευρώ. Το έργο αφορά στη λήψη μέτρων αποτροπής της κατάρρευσης του μνημείου και σύνταξη μελέτης σωστικών επεμβάσεων στερέωσης του βορειοανατολικού πύργου του αρχαίου φρουρίου.
      Συμπεριέλαβε τα Αιγόσθενα στο υποέργο: «Εργασίες προστασίας και ανάδειξης μνημείων Μεγαρίδος» του έργου που φέρει τον τίτλο: «Εργασίες προστασίας ανάδειξης μνημείων Αθήνας και Μεγαρίδος», το οποίο εντάχθηκε στο επιχειρησιακό πρόγραμμα «Πολιτισμός» του Γ΄ Κοινοτικού Πλαισίου Στήριξης με προϋπολογισμό 230.000 ευρώ. 
      Μέρος του ποσού θα διατεθεί στα  Αιγόσθενα για εργασίες πρόσβασης, τοποθέτησης ενημερωτικών πινακίδων, οριοθέτησης επικίνδυνων τμημάτων και γενικά εργασίες για την ανάδειξη του αρχαιολογικού χώρου.
      Για την προστασία του μνημείου πρόσφατα θεσμοθετήθηκε ζώνη Α΄ και οριοθετήθηκε ζώνη Β΄ στον αρχαιολογικό χώρο των Αιγοσθένων –σας θυμίζω το φύλλο της Εφημερίδος της Κυβερνήσεως 90/6-11-2006- ώστε να αποτραπεί ο κίνδυνος άναρχης δόμησης και χρήσεων γης που θα έβλαπταν άμεσα ή έμμεσα το φρούριο.
      Εν κατακλείδι και σύμφωνα με τα παραπάνω, γίνεται κατανοητό ότι οι προγραμματισμένες σωστικές εργασίες είναι η αρχή μιας σειράς άλλων εργασιών, που αποσκοπούν στην αποκατάσταση και ανάδειξη της ακροπόλεως των Αιγοσθένων, με χρηματοδοτήσεις τόσο από τον Κρατικό Προϋπολογισμό όσο φυσικά και από τα ευρωπαϊκά κονδύλια. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο κ. Αθανάσιος Λεβέντης, που του ευχόμαστε και χρόνια πολλά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ πάρα πολύ, κύριε Πρόεδρε.
      Κύριε Υπουργέ, άκουσα την απάντησή σας. Δυστυχώς, βλέπω και από την απάντηση αυτή ότι πολύ λίγα έχουν προγραμματιστεί να γίνουν. 
      Πρώτα-πρώτα να ξεκαθαρίσουμε περί τίνος πρόκειται. Τα Αιγόσθενα είναι στον εσωτερικό μυχό του Κορινθιακού Κόλπου, στο ανατολικότερο μέρος του Κορινθιακού Κόλπου, στις υπώρειες του Κιθαιρώνα. Είναι μια ιστορική περιοχή που συνδέεται με την προϊστορία ακόμη, όταν εκεί υπήρχε μαντείο του μυθικού ήρωα Μελάμποδα.
      Στη συνέχεια ήταν  κάστρο, το οποίο χρησιμοποιούσαν οι Αθηναίοι. Ανήκε περισσότερο στους Αθηναίους –περιερχόταν τη μια στους Μεγαρείς και την άλλη στους Αθηναίους- και από εκεί οι Αθηναίοι έκαναν το διαμετακομιστικό εμπόριο για να μπορέσουν να αποφύγουνε το γύρο του Μαλέα. Και κατά ορισμένες αναφορές, σε κάποια φάση της ιστορίας είχε πολλές  χιλιάδες κατοίκους, ενδεχομένως και εκατό χιλιάδες.
      Αυτό το Κάστρο είναι το καλύτερα σωζόμενο αρχαίο ελληνικό κάστρο. Είναι του 4ου αιώνα π.Χ. και έχει πύργους ύψους δεκαπέντε μέτρων, χωρίς βέβαια άλλα υλικά παρά μόνο μ’ αυτές τις πέτρες –τη γνωστή κατασκευή που είχαν τα κάστρα- και στάθηκε στο χρόνο. Δυστυχώς, όμως, έπαθε μεγάλες ζημιές από τους σεισμούς του 1981, γιατί οι Αλκυονίδες είναι πάρα πολύ κοντά –ούτε δέκα χιλιόμετρα. Επίσης, έπαθε ζημιές από τους σεισμούς του 1989. Κατέρρευσε ένα μέρος του ενός πύργου και επίσης ένα μέρος  της οχύρωσης.
      Θα  μου πείτε, είναι επίκαιρη ερώτηση αυτή; Είναι, γιατί κάθε μέρα και κάτι καταστρέφεται. Αυτό είναι το δράμα. Επειδή έχω την τύχη να είμαι από εκεί, κατάγομαι από τα Βίλια, στα οποία ανήκουν τα Αιγόσθενα και η περιοχή αυτή του κάστρου, διαπιστώνω κάθε μέρα και μία επιπλέον φθορά.
      Πιστεύω ότι αξίζει πραγματικά σαν ένα μέρος της ιστορίας –γιατί αναφέρεται σε πάρα πολλά σημεία των αρχαίων συγγραφέων, ο αιγοσθενίτης οίνος ήταν περίφημος στην αρχαιότητα, ήταν ίσως ο πιο γνωστός και περιζήτητος οίνος που προερχόταν απ’ αυτήν την περιοχή- να σώσουμε αυτό το κομμάτι της ιστορίας μας.
      Απ’ αυτήν την άποψη θα άξιζε και μια επιτόπια επίσκεψη, κύριε Πρόεδρε, κύριε Υπουργέ –όλοι είστε προσκαλεσμένοι- γιατί είναι μια πανέμορφη περιοχή και μια περιοχή όπου υπάρχει ακόμα ένα μέρος των δασών της Αττικής. Κάποτε υπήρχε δασοκάλυψη 80%. Έχει μείνει τώρα ελάχιστη, ιδιαίτερα στην ανατολική Αττική έχει αφανιστεί. Αξίζει λοιπόν και μια επίσκεψη και στις πανέμορφες θάλασσες της περιοχής και στο χώρο και μια προσπάθεια, κύριε Υπουργέ, για να μπορέσει τουλάχιστον να μην συνεχιστεί η κατάρρευση και να δούμε από εκεί και πέρα τι μπορεί να αποκατασταθεί. Δεν νομίζω ότι είναι κάτι που είναι αδύνατον.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Κύριε Λεβέντη, είναι τον 4ο-5ο αιώνα μ.Χ. ή π.Χ.; 
      ΑΘΑΝΑΣΙΟΣ ΛΕΒΕΝΤΗΣ: Όχι, είναι τον 4ο αιώνα π.Χ.. 
      ΠΡΟΕΔΡΕΥΩΝ (Γεώργιος Σούρλας):  Γιατί στην ερώτηση η διατύπωση είναι λάθος.
      ΑΘΑΝΑΣΙΟΣ ΛΕΒΕΝΤΗΣ:  Είναι τον 4ο αιώνα π.Χ., ενώ υπάρχει Βασιλική…
      ΠΡΟΕΔΡΕΥΩΝ (Γεώργιος Σούρλας): Στην ερώτηση που διάβασα γράφετε «μετά Χριστόν». Να διορθωθεί, για να μην υπάρχει εσφαλμένη ενημέρωση.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, αυτό που λέτε είναι Βασιλική χρονολογούμενη από τον 4ο αιώνα μ.Χ., στην οποία είχε κάνει ανασκαφές ο μεγάλος αρχαιολόγος Ορλάνδος και τη θεωρούσε σαν ένα από τα πολύ σημαντικά επίσης παλαιοχριστιανικά μνημεία.
      ΠΡΟΕΔΡΕΥΩΝ (Γεώργιος Σούρλας):  Ωραία, ευχαριστούμε πολύ. 
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, είναι γεγονός ότι η πατρίδα μας έχει εκατοντάδες μνημεία, κάστρα τα οποία υπάρχουν σε πάρα πολλά μέρη και σε πάρα πολλούς νομούς, νομίζω σχεδόν σε όλους τους νομούς, τα οποία έχουν ανάγκη από ιδιαίτερη ανάδειξη και προστασία.
      Η αλήθεια είναι ότι το ελληνικό κράτος προσπαθεί τα τελευταία χρόνια, όσο περισσότερο μπορεί, να σώσει, κατ’ αρχάς τα μνημεία αυτά και στη συνέχεια να τα αναδείξει με οποιοδήποτε μέσο έχει στη διάθεσή του, προκειμένου τα μνημεία αυτά να γίνουν ξανά επισκέψιμα ή ενδεχομένως αυτά τα οποία είναι ήδη επισκέψιμα να αξιοποιηθούν ως τόποι προορισμού με τη δυνατότητα που έχουμε σήμερα να προβάλουμε το σύνολο της πολιτιστικής μας κληρονομιάς και συνεπώς να είναι αξιοποιήσιμα για το ελληνικό δημόσιο.
      Η πραγματικότητα είναι ότι το ελληνικό κράτος χρειάζεται πάρα πολλά χρήματα. Προσπαθεί, λοιπόν, μέσα από όλες τις εναλλακτικές πηγές να το κάνει αυτό. Εξήγησα προηγουμένως ότι έχουμε εντάξει το συγκεκριμένο κάστρο σε ένα πρόγραμμα και προσπαθούμε να αυξήσουμε τη χρηματοδότησή του. Θέλω να ελπίζω ότι η ελληνική πολιτεία θα είναι συνεπής σ’ αυτού του είδους την προσπάθεια.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      ΑΘΑΝΑΣΙΟΣ ΛΕΒΕΝΤΗΣ:  Κύριε Υπουργέ, αυτό εξαρτάται και από εσάς.
      ΠΡΟΕΔΡΕΥΩΝ (Γεώργιος Σούρλας): Τα υπόλοιπα, κύριε Λεβέντη, θα τα πείτε στο Υπουργείο με τον κύριο Υπουργό. 
      Εισερχόμαστε στην πρώτη με αριθμό 207/15.1.2007 επίκαιρη ερώτηση πρώτου κύκλου του Βουλευτή της Νέα Δημοκρατίας κ. Κωνσταντίνου Αγοραστού προς τον Υπουργό Αγροτικής Ανάπτυξης και Τροφίμων, σχετικά με τα κίνητρα που πρόκειται να δοθούν στους παραγωγούς που θα επιλέξουν την ολοκληρωμένη διαχείριση κ.λπ..
      Αναλυτικότερα το περιεχόμενο της επίκαιρης ερώτησης του κ. Αγοραστού έχει ως εξής:
      «Όπως είναι γνωστό στους ασχολουμένους με τον πρωτογενή τομέα, αλλά και γενικότερα το σύστημα ολοκληρωμένης διαχείρισης προβλέπει διαδικασίες που επιτρέπουν στον κάτοχο μιας γεωργικής εκμετάλλευσης να παράγει ασφαλή γεωργικά προϊόντα, κάνοντας ορθολογική διαχείριση των φυσικών πόρων (νερό, έδαφος) και ορθή χρήση των εισροών (ενέργεια, νερό, λιπάσματα, φυτοπροστατευτικά προϊόντα), έχοντας ως στόχο τη μείωση του κόστους παραγωγής και την αειφορία, με σεβασμό στο περιβάλλον. Επιπλέον, μέσω της ολοκληρωμένης διαχείρισης αναπτύσσονται συστήματα ιχνηλασιμότητας, που μας επιτρέπουν να παρακολουθήσουμε το προϊόν από το χωράφι στο ράφι.
      Ορθώς πράττουσα, λοιπόν, η πολιτική ηγεσία του Υπουργείου Αγροτικής Ανάπτυξης και Τροφίμων, κατ’ επανάληψη έχει τονίσει τη μεγάλη σημασία που προσδίδει στην προώθηση της ολοκληρωμένης διαχείρισης στη γεωργία.
      Επειδή εκπεφρασμένος στόχος της Κυβέρνησης είναι να ενταχθούν στο σύστημα ολοκληρωμένης διαχείρισης τα κυριότερα προϊόντα της ελληνικής γης, επειδή η επέκταση της ολοκληρωμένης διαχείρισης στην ελληνική γεωργία θα έχει ως αποτέλεσμα τη βελτίωση της ποιότητας και ανταγωνιστικότητας των ελληνικών γεωργικών προϊόντων προς όφελος του Έλληνα παραγωγού, του καταναλωτή καθώς και του περιβάλλοντος, ερωτάται ο κύριος Υπουργός:
      1. Ποια κίνητρα θα δοθούν στους παραγωγούς, οι οποίοι θα επιλέξουν την ολοκληρωμένη διαχείριση κι αν σ’ αυτά περιλαμβάνεται η σύνδεση με το ποιοτικό παρακράτημα, όπως έγινε ήδη στο ελαιόλαδο;
      2. Ποιο είναι το χρονοδιάγραμμα που θέτει το Υπουργείο για την προώθηση της ολοκληρωμένης διαχείρισης και τι ποσά σχεδιάζει να δεσμεύσει γι’ αυτήν από το Δ΄ Κοινοτικό Πλαίσιο Στήριξης;».
      Στην ερώτηση του κ. Αγοραστού θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
      Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κύριε Πρόεδρε, κύριε συνάδελφε, η ποιότητα και η ποιοτική γεωργία είναι οι μεγάλοι στόχοι που έχει βάλει η σημερινή Κυβέρνηση για την ανάπτυξη της αγροτικής μας παραγωγής. Και αυτό γιατί; Διότι το συγκριτικό πλεονέκτημα των ελληνικών αγροτικών προϊόντων είναι το ποιοτικό πλεονέκτημα.
      Ένας από τους πιο σημαντικούς, λοιπόν, τομείς της ποιοτικής γεωργίας είναι η ολοκληρωμένη διαχείριση στην παραγωγή. Σε σύντομο χρονικό διάστημα είναι βέβαιο ότι δεν θα μπορεί να διατεθεί κανένα αγροτικό προϊόν στις αγορές είτε μιλούμε για ελληνική είτε μιλούμε για διεθνή αγορά, εφόσον δεν έχει σφραγίδα ποιότητας και σφραγίδα ποιότητας σημαίνει κυρίως πιστοποιητικό ολοκληρωμένης διαχείρισης.
      Με την εφαρμογή της ολοκληρωμένης διαχείρισης επιτυγχάνεται η οργάνωση της γεωργικής εκμετάλλευσης με προγραμματισμό της παραγωγής, ο έλεγχος σε όλα τα στάδια της παραγωγικής διαδικασίας, η συνεχής ενημέρωση και εκπαίδευση των εμπλεκόμενων παραγωγών, η μείωση του κόστους παραγωγής με την ορθολογική χρήση των εισροών, η μείωση της κατανάλωσης νερού και ενέργειας, η ατομική ασφάλεια των παραγωγών με τη λήψη μέτρων προφύλαξης κατά τη χρήση των αγροχημικών και τη συνεχή ιατρική παρακολούθησή τους, η προστασία των καταναλωτών και του περιβάλλοντος, η παραγωγή επώνυμων ποιοτικών, ασφαλών  και ανταγωνιστικών προϊόντων που ικανοποιούν τις απαιτήσεις των αγορών, η αξιοποίηση του γεωτεχνικού δυναμικού της χώρας.
      Η εξέλιξη, πρέπει να πούμε, τα τελευταία χρόνια της ολοκληρωμένης διαχείρισης στη χώρα μας είναι αλματώδης, αφού μέχρι το 2004 είχαν ενταχθεί σε σύστημα ολοκληρωμένης διαχείρισης εκατόν δέκα χιλιάδες στρέμματα. Το 2005 φθάσαμε τα τετρακόσιες χιλιάδες στρέμματα. Το 2006 φθάσαμε τα επτακόσιες χιλιάδες στρέμματα και ο στόχος για το 2007 είναι να ενταχθούν ένα εκατομμύριο πεντακόσιες χιλιάδες στρέμματα σε συστήματα ολοκληρωμένης διαχείρισης.
      Οι κύριοι παράγοντες ανάπτυξης της ολοκληρωμένης διαχείρισης στη χώρα  μας είναι: 
      Πρώτον, η χάραξη από τη σημερινή Κυβέρνηση εθνικής πολιτικής ποιότητας, η οποία ενέταξε την ολοκληρωμένη διαχείριση στα κριτήρια για την καταβολή του ποιοτικού παρακρατήματος. Επίσης, υλοποιούμε με τον πλέον αποτελεσματικό τρόπο οκτώ ποιοτικά προγράμματα του Ο.Π.Ε.ΓΕ.Π., τα οποία καλύπτουν εκατόν δέκα χιλιάδες στρέμματα. Ακόμη, αναδεικνύουμε τα μεγάλα πλεονεκτήματα που έχει η ολοκληρωμένη διαχείριση και ενημερώνουμε με τον καλύτερο τρόπο τους Έλληνες αγρότες.
      Δεύτερον, η αξιοποίηση στο μέγιστο βαθμό, των σχετικών προγραμμάτων της Ευρωπαϊκής Ένωσης που από 3.000.000 ευρώ περίπου που ήταν τα προγράμματα αυτά από το 2003 έως το 2005, πήγαμε το 2006 στα 9.000.000 εκατομμύρια ευρώ. 
      Τρίτον, το άνοιγμα της αγοράς πιστοποίησης σε νέους φορείς, καθώς επίσης και ο καθορισμός του ρόλου όλων των εμπλεκομένων φορέων στο σύστημα είτε σαν μηχανισμοί συντονισμού και ελέγχου που είναι το κράτος που είναι ο Ο.Π.Ε.ΓΕ.Π. –και έχει ξεκαθαρίσει αυτό- είτε σαν οργανισμοί πιστοποιητικοί που είναι οι συνεταιρισμοί, που είναι οι ιδιωτικοί φορείς που είναι και ιδιώτες γεωτεχνικοί.
      Όσον αφορά τώρα την τέταρτη προγραμματική περίοδο από το 2007 έως το 2013, θέλω να πληροφορήσω το Σώμα ότι προγραμματίζουμε για την ολοκληρωμένη διαχείριση πιστώσεις εκατοντάδων εκατομμυρίων ευρώ. Δεν μπορώ να ανακοινώσω το ακριβές ποσό, διότι έχουμε στείλει τον προγραμματισμό στην Ευρωπαϊκή Ένωση και αναμένουμε την έγκριση του προγράμματος από την Ευρωπαϊκή Ένωση.
      Επίσης, στην περίοδο αυτή προγραμματίζουμε τα πιλοτικά προγράμματα του Ο.Π.Ε.ΓΕ.Π., οκτώ προγράμματα εκατόν δέκα χιλιάδων στρεμμάτων να μετατραπούν σε προγράμματα ολοκληρωμένης διαχείρισης ανά προϊόν και θα εντατικοποιούμε τις προσπάθειές μας, έτσι ώστε να αποκτήσουν γνώση της ολοκληρωμένης διαχείρισης οι αγρότες και έτσι ώστε το μεγαλύτερο μέρος της ελληνικής αγροτικής παραγωγής να ενταχθεί σε πρόγραμμα ολοκληρωμένης διαχείρισης, να αποκτήσουν σφραγίδα ποιότητας τα ελληνικά αγροτικά προϊόντα, να τονωθεί η ανταγωνιστικότητά τους και να μπορούν με αξιώσεις να διατίθενται στην ελληνική και τη διεθνή αγορά.
      ΠΡΟΕΔΡΕΥΩΝ (Γεώργιος Σούρλας):  Ο συνάδελφος κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, θεωρώ το θέμα της ολοκληρωμένης γεωργίας εξαιρετικά σημαντικό. Συνηθίζουμε όταν μιλάμε για την γεωργία να ασχολούμαστε με θέματα –επιτρέψτε μου την έκφραση- που «πουλούν» στον αγρότη και «πουλούν» βραχυπρόθεσμα. Ίσως το συγκεκριμένο να μην συγκαταλέγεται σε αυτά. 
      Όσοι όμως από εμάς επιμένουμε και βλέπουμε τη γεωργία με όρους μέλλοντος αντιλαμβανόμαστε πως η ολοκληρωμένη γεωργία είναι μονόδρομος για την Ελλάδα. Άλλωστε, δεν χρειάζεται κάποιος να είναι ειδικός για να αντιληφθεί τη σημασία της. Με απλά λόγια σημαίνει ότι καλλιεργώ παράγοντας ποιοτικά προϊόντα, ασφαλή προϊόντα για τον καταναλωτή και τον παραγωγό και ενώ έχουν χρησιμοποιηθεί απολύτως αναγκαίοι φυσικοί πόροι, άρα προστατεύεται η αειοφορία του περιβάλλοντος, που είναι και ένα κρίσιμο ζήτημα που διαβουλεύεται σε όλο τον κόσμο.
      Γνωρίζουμε όλοι μας όσοι ασκούμε το δικαίωμα της ζωής μας στην περιφέρεια, ότι μέχρι σήμερα η αγροτική πολιτική οδήγησε τους αγρότες σε μια νοοτροπία εθισμού στις επιδοτήσεις με βάση την υψηλή παραγωγή, το να καταναλώνουν περισσότερο νερό και να χρησιμοποιούν περισσότερα φυτοφάρμακα και λιπάσματα στο χωράφι. Προφανώς και δεν είναι έτσι. Για να αλλάξει όμως αυτή η νοοτροπία χρειάζεται ενημέρωση, εντατική και εξαντλητική, θα έλεγα, χρειάζονται και κίνητρα.
      Θέλω, κύριε Υπουργέ, να συγχαρώ και εσάς προσωπικά, αλλά και το Υπουργείο συνολικά, γιατί έχετε αντιληφθεί τη σημασία της ολοκληρωμένης διαχείρισης και την προωθείτε με διαφόρους τρόπους. Με την ευκαιρία αυτή θεωρώ αναγκαίο να πω ότι πρέπει να εντείνετε αυτή την προσπάθεια και θεωρώ επιβεβλημένο στον προγραμματισμό σας για ενημερωτικές εκδηλώσεις, όχι απλά να εντάξετε, αλλά να προτάξετε το Νομό της Λάρισας. Εκτιμώ, επίσης, ότι χρειάζεται ένα μεγάλο μέρος του Δ΄ Κοινοτικού Πλαισίου Στήριξης, όπως και μια σειρά άλλων κινήτρων, ώστε ο αγρότης να αντιληφθεί το όφελος.
      Τελειώνοντας, θέλω να πω ότι η Κυβέρνηση της Νέας Δημοκρατίας από την πρώτη στιγμή μίλησε με ειλικρίνεια και είχε ξεκάθαρες θέσεις. Επειδή, όμως, δεν είμαστε δογματικοί, θεωρώ ότι πρέπει και σήμερα να δούμε που χρειάζεται να βελτιώσουμε τις επιδόσεις μας, τι χρειάζεται να αλλάξουμε και τι καινούργιο χρειάζεται να φέρουμε. Να τα κάνουμε, όμως, αυτά πάντα σε ανοικτή γραμμή με τους αγρότες και πάντα με στόχο τη βελτίωση του εισοδήματος του αγρότη και την παραμονή των αγροτών στην ύπαιθρο.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε συνάδελφε.
      Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κύριε Πρόεδρε, πολλά χρειάζεται να αλλάξουν έτσι ώστε να πάρει το σωστό δρόμο η ελληνική γεωργία και σας πληροφορώ ότι αλλάζουν. Το σημαντικότερο από αυτά που είπε ο κύριος συνάδελφος είναι ότι έχει εμπεδωθεί ένα αίσθημα εμπιστοσύνης μεταξύ των αγροτών και της σημερινής Κυβέρνησης.
      Όσον αφορά την ποιοτική γεωργία, πρέπει να πούμε ότι πραγματικά γίνεται πολύ καλή δουλειά, αφού στα βιολογικά προϊόντα, όταν αναλάβαμε, είχαμε περίπου 0,6% ποσοστό βιολογικών καλλιεργειών στο σύνολο των καλλιεργειών της χώρας και θέσαμε σα στόχο να φτάσουμε το 2010 στο 3%, που είναι περίπου και ο μέσος όρος της Ευρωπαϊκής Ένωσης. Ήδη φτάσαμε στο 2,8%. Στην ολοκληρωμένη διαχείριση το 2004 οι καλλιέργειες που είχαν ενταχθεί κάλυπταν το 0,32% της συνολικά καλλιεργηθείσας έκτασης στη χώρα μας. Από το 0,32% το 2006 φτάσαμε στο 2% και έχουμε σαν στόχο το 2007 να φτάσουμε στο 4,4%. Δηλαδή, η ολοκληρωμένη διαχείριση και η βιολογική γεωργία στο τέλος του 2007 θα έχει ξεπεράσει το 7% της συνολικά καλλιεργηθείσας έκτασης στη χώρα μας. 
      Πρέπει, επίσης, να πούμε ότι προχωρούμε με γρήγορους ρυθμούς τα Π.Ο.Π. και τα Π.Γ.Ε. προϊόντα. Επίσης, είναι πάρα πολύ σημαντικό για την ελληνική γεωργία και για την ποιότητα των ελληνικών προϊόντων ότι η ελληνική Κυβέρνηση είναι κάθετα αντίθετη με τους γενετικά τροποποιημένους οργανισμούς στη χώρα μας. Στα συμβούλια Υπουργών Γεωργίας, ο κ. Μπασιάκος πάντοτε καταψηφίζει οποιαδήποτε πρόταση έρχεται για την επέκταση των γενετικά τροποποιημένων οργανισμών στη χώρα μας. 
      Γίνεται μια σημαντική προσπάθεια έτσι ώστε να τονώσουμε την ανταγωνιστικότητα των αγροτικών προϊόντων, έτσι ώστε να προστατεύσουμε τον Έλληνα καταναλωτή παράγοντας ασφαλή και υγιεινά προϊόντα, έτσι ώστε να προστατεύσουμε τον Έλληνα αγρότη από την αλόγιστη χρήση φυτοφαρμάκων και λιπασμάτων και έτσι ώστε να προστατεύσουμε το περιβάλλον, το οποίο φαίνεται ότι μας εκδικείται. Αυτό γίνεται καταφανέστατο με την αλλαγή των καιρικών συνθηκών και όλα τα άλλα φαινόμενα που έχουμε, που είναι σε βάρος της παραγωγής υγιεινών προϊόντων και σε βάρος του περιβάλλοντος, της ατμόσφαιρας και είναι τελικά σε βάρος του ανθρώπου και των πολιτών. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Τρίτη είναι η με αριθμό 205 /15-01-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με την ανάκληση άδειας εγκατάστασης εργοστασίου ανακύκλωσης, στην περιοχή του Δήμου Αγίου Αθανασίου Θεσσαλονίκης, κλπ.
      Συγκεκριμένα το περιεχόμενο της ερώτησης του κ. Τζέκη έχει ως εξής:
      «Σε αγωνιστικές κινητοποιήσεις βρίσκονται οι κάτοικοι του Δημοτικού Διαμερίσματος Γέφυρα του Δήμου Αγίου Αθανασίου στο Νομό Θεσσαλονίκης, επειδή αντιτίθενται στην εγκατάσταση εργοστασίου ανακύκλωσης σε συγκεκριμένη θέση στα όρια του χωριού τους.
      Όπως οι ίδιοι εξηγούν η εγκατάσταση μιας τέτοιας βιομηχανικής μονάδας στη συγκεκριμένη θέση θα υποβαθμίσει ακόμη περισσότερο περιβαλλοντικά την περιοχή του και θα εμποδίσει την χωροταξική ανάπτυξη της κοινότητάς τους, αφού μόνο προς αυτή την κατεύθυνση υπάρχει δυνατότητα επέκτασης.
      Η  Περιφέρεια Κεντρικής Μακεδονίας μη λαμβάνοντας υπ’ όψιν τις αρνητικές αποφάσεις του Τοπικού Συμβουλίου Γέφυρας, της Δημοτικής Αρχής του Δήμου Αγίου Αθανασίου και  της Νομαρχίας, χορήγησε την άδεια λειτουργίας γεγονός που προβλημάτισε αλλά και αγανάκτησε την τοπική κοινωνία η οποία είναι αποφασισμένη να διεκδικήσει δυναμικά την ανάκληση της άδειας και το δικαίωμά της στη ζωή.
      Να σημειώσουμε ότι το Τοπικό Συμβούλιο προτείνει την εγκατάσταση του εργοστασίου σε άλλη θέση. 
      Υπεύθυνη για την αναταραχή αυτή είναι η Κυβέρνηση που προτάσσει τα συμφέροντα του επιχειρηματία και όχι του εργαζόμενου λαού της περιοχής.
      Ερωτώνται οι κύριοι Υπουργοί εάν θα ανακαλέσουν άμεσα την άδεια εγκατάστασης της συγκεκριμένης επιχείρησης».
      Την ερώτηση του κ. Τζέκη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
      Ορίστε, κύριε Υφυπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Σχετικά με το θέμα το οποίο αναφέρεται στην ερώτηση του κυρίου συναδέλφου θα ήθελα κατ’ αρχάς να διευκρινίσω ότι η Περιφέρεια Κεντρικής Μακεδονίας είναι αναρμόδια για τη χορήγηση άδειας εγκατάστασης και λειτουργίας της μονάδας ανακύκλωσης. Η άδεια λειτουργίας χορηγείται από την αρμόδια Διεύθυνση Βιομηχανίας και Ορυκτού Πλούτου της Νομαρχιακής Αυτοδιοίκησης Θεσσαλονίκης. 
      Η Περιφέρεια μέσω της αρμόδιας Διεύθυνσης Περιβάλλοντος και Χωροταξίας, εξέδωσε, σύμφωνα με την κείμενη νομοθεσία και αφού ακολούθησε όλες τις διατάξεις που προβλέπονται, την υπ’ αριθμόν 866/2006 απόφαση έγκρισης περιβαλλοντικών όρων για την εγκατάσταση και λειτουργία του συλλογικού συστήματος εναλλακτικής διαχείρισης αποβλήτων εκσκαφών και κατεδαφίσεων «Ανακύκλωση Αδρανών Μακεδονίας Α.Ε.» στο Δημοτικό Διαμέρισμα Γέφυρας του Δήμου Αγίου Αθανασίου της Θεσσαλονίκης.
      Η συγκεκριμένη δραστηριότητα περιλαμβάνει την προσωρινή αποθήκευση, τη διαλογή, επεξεργασία και αξιοποίηση αδρανών αποβλήτων που παράγονται από εκσκαφές και κατεδαφίσεις και τα οποία μέχρι σήμερα διατίθενται ανεξέλεγκτα, στο μεγαλύτερο βαθμό, στον Νομό Θεσσαλονίκης. Η επεξεργασία προβλέπεται να γίνεται σε ένα κλειστό συγκρότημα στις εξόδους του οποίου θα υπάρχουν συστήματα συγκράτησης της σκόνης. Θα παράγονται αδρανή υλικά διαφόρων προδιαγραφών κυρίως για οικοδομική χρήση και για χωματουργικές εργασίες. Η συγκεκριμένη δραστηριότητα είναι μέσης όχλησης, σύμφωνα με τη νομοθεσία. Για τέτοιες μονάδες η ελάχιστη απόσταση από όρια οικισμών κάτω των δύο χιλιάδων κατοίκων, σύμφωνα πάντα με τη νομοθεσία, είναι τα επτακόσια μέτρα. Η συγκεκριμένη μονάδα βρίσκεται σε απόσταση μεγαλύτερη των χιλίων τριακοσίων μέτρων. 
      Έχει ληφθεί, επίσης, υπ’ όψιν η σχεδιαζόμενη επέκταση των οικισμών μέσω του υπό εκπόνηση Γενικού Πολεοδομικού Σχεδίου του Δήμου. Ακόμη και μετά την επέκταση των ορίων των οικισμών, που προβλέπονται από το Γενικό Πολεοδομικό Σχέδιο, η μονάδα εξακολουθεί να βρίσκεται σε απόσταση μεγαλύτερη των επτακοσίων μέτρων. Επιπλέον πρέπει να πω ότι έχει προβλεφθεί η μονάδα να εγκατασταθεί σε κοιλώματα του εδάφους που έχουν σημαντική υψομετρική διαφορά, έτσι ώστε και με τους περιβαλλοντικούς όρους που έχουν τεθεί και προβλέπουν περιμετρικά της εγκατάστασης δεντροφύτευση, η μονάδα να είναι οπτικά καλυμμένη. 
      Οφείλω να πω, κυρίες και κύριοι συνάδελφοι, ότι ο Νομός Θεσσαλονίκης έχει ανάγκη από τέτοιες μονάδες, οι οποίες θα απαλλάξουν την περιοχή από την ανεξέλεγκτη απόρριψη αδρανών υλικών σε ρέματα, σε κανάλια, σε δημόσιους χώρους, σε πρανή δρόμων, κ.λπ..
        Επισημαίνω, επίσης, ότι το Υ.ΠΕ.ΧΩ.Δ.Ε. προωθεί με πολύ γρήγορο ρυθμό την εναλλακτική διαχείριση των απορριμμάτων, με τελικό σκοπό την αξιοποίηση μέσω της ανακύκλωσης των αποβλήτων. 
        Αναφέρω συγκεκριμένα ότι έχουμε εγκρίνει συστήματα, τα οποία προωθούν σε εθνικό επίπεδο την εναλλακτική διαχείριση υλικών, όπως οι συσκευασίες, τα ορυκτέλαια, τα απόβλητα ηλεκτρικού και ηλεκτρονικού εξοπλισμού, παλαιά οχήματα, ηλεκτρικές στήλες κ.λπ..
        Ευχαριστώ πολύ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση της Αίθουσας ΕΛΕΥΘΕΡΙΟΣ ΒΕΝΙΖΕΛΟΣ με θέμα: «Οι Έλληνες στη διασπορά 15ος – 21ος αι.», καθώς και στους λοιπούς χώρους του Μεγάρου της Βουλής των Ελλήνων, είκοσι έξι μαθητές και μαθήτριες και τρεις συνοδοί καθηγητές από το Α΄ Γυμνάσιο Μελισσίων.
    Η Βουλή τους καλωσορίζει και τους εύχεται καλές σπουδές.
    (Χειροκροτήματα απ’ όλες τις πτέρυγες της Βουλής)
    Ενημερώνουμε τους επισκέπτες μας ότι παρακολουθούν εργασίες κοινοβουλευτικού ελέγχου, όπου στην Αίθουσα είναι οι Βουλευτές που ερωτούν, ελέγχουν την Κυβέρνηση και απαντούν οι αρμόδιοι Υπουργοί. Σε λίγο θα αρχίσει η νομοθετική εργασία. 
    Το λόγο έχει ο ερωτών συνάδελφος κ. Τζέκης.
    ΑΓΓΕΛΟΣ ΤΖΕΚΗΣ:  Ευχαριστώ, κύριε Πρόεδρε. Άκουσα με ιδιαίτερη προσοχή τον κύριο Υφυπουργό. Να ξεκαθαρίσουμε ότι και εμείς είμαστε υπέρ της δημιουργίας εργοστασίων ανακύκλωσης αδρανών υλικών, αν και θεωρούμε απαραίτητο ότι αυτό πρέπει να γίνεται με ένα χωροταξικό σχεδιασμό του Υπουργείου, σχετικά με το πού θα γίνουν τα συγκεκριμένα εργοστάσια. 
    Από αυτό το σημείο, όμως, και μετά, αναλαμβάνει τις ευθύνες η Κυβέρνηση, διότι ο συγκεκριμένος επενδυτής, κύριε Πρόεδρε, δεν έλαβε υπ’ όψιν του από την αρχή, τις αγωνιώδεις κραυγές των κατοίκων της περιοχής, τις αποφάσεις του Δημοτικού και του Τοπικού Συμβουλίου, τις αποφάσεις της Νομαρχιακής Επιτροπής –που ήταν ομόφωνη- την ομόφωνη απόφαση του  Νομαρχιακού Συμβουλίου. 
    Είπε ο κύριος Υπουργός -και θα καταθέσω βέβαια στα Πρακτικά- ότι έχει την έγκριση από την αρμόδια υπηρεσία της Νομαρχίας. Έτσι είναι, αλλά θα καταθέσω την απόφαση της Νομαρχιακής Επιτροπής που δεν εγκρίνει την πρώτη από τη Διεύθυνση Προστασίας Περιβάλλοντος. Το στέλνει, λοιπόν, προς το Νομαρχιακό Συμβούλιο που παίρνει και αυτό ομόφωνα την απόφαση και στέλνει προς το Γενικό Γραμματέα της Κεντρικής Μακεδονίας. 
    Παρ’ όλα αυτά, όμως, βλέπουμε ότι λαμβάνεται η απόφαση άδειας εγκατάστασης από την αρμόδια διεύθυνση και παράλληλα βλέπουμε και το γενικό να δίνει την άδεια περιβαλλοντολογικών. 
    Αυτό τι σημαίνει; Σημαίνει ότι ο συγκεκριμένος επενδυτής είχε την ανοχή υπηρεσιών και πολιτικών προϊσταμένων αυτών των υπηρεσιών. 
    Να σας πω, κύριε Υπουργέ, και το εξής: Όταν η Νομαρχιακή Επιτροπή πήρε την απόφαση να μην εγκρίνει, ήταν παρών. Ξέρετε τι είπε; Είπε: «δεν μ’ ενδιαφέρει τι απόφαση θα πάρετε εσείς ως Νομαρχιακή Επιτροπή, εγώ θα πάρω την άδεια εγκατάστασης μέσω της περιφέρειας». Προκλητικότατος! Και εδώ ακριβώς είναι που το δίχτυ προστασίας της Κυβέρνησης είναι απέναντι στα συμφέροντα του επενδυτή και όχι απέναντι στα συμφέροντα των κατοίκων οι οποίοι, κύριε Πρόεδρε, λένε να γίνει το εργοστάσιο δύο χιλιόμετρα παρακάτω. Και έχουν ορίσει συγκεκριμένη τοποθεσία. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Το Δημοτικό Συμβούλιο συμφωνεί να γίνει η εγκατάσταση δύο χιλιόμετρα πιο κει, διότι περιμένουμε και την επέκταση του σχεδίου. Αυτό σημαίνει, δηλαδή, ότι στην αυλή της πόλης θα έχουν εγκατεστημένο ένα εργοστάσιο και μέσα από το χωριό θα περνάνε κάθε μέρα τριάντα, σαράντα και πενήντα φορτηγά. Καταλαβαίνετε τι δημιουργείται.
    Και σ’ αυτό το σημείο, θέλω να τονίσω το εξής: Έγινε μία συνάντηση στη Νομαρχία. Ξέρετε τι είπε η Διεύθυνση Περιβάλλοντος; Είπε ότι τώρα θα δώσουμε και πρόσθετους περιβαλλοντικούς όρους. Αυτό σημαίνει ότι δεν είχε γίνει και ολοκληρωμένη η μελέτη, κύριε Πρόεδρε. 
    Και εδώ απευθυνόμαστε στην Κυβέρνηση και λέμε το εξής: Έχουν συγκεκριμένη πρόταση οι κάτοικοι και εμείς μιλάμε για προσωρινή αναστολή των εργασιών, να σταματήσουν. Και το δεύτερο που λέμε είναι να εξετάσει πλέον το Υπουργείο πώς δόθηκε αυτή η άδεια εγκατάστασης και η άδεια περιβαλλοντικών όρων, ώστε να γίνει η εγκατάσταση στο συγκεκριμένο σημείο που προτείνουν οι κάτοικοι. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Διότι, κύριε Πρόεδρε –και κλείνω μ' αυτό- υπάρχει κοινωνική αναταραχή. Είναι σε συνεχείς αγωνιστικές κινητοποιήσεις οι χιλιάδες κάτοικοι του χωριού και των άλλων χωριών. Ποιος αναλαμβάνει την ευθύνη, αν μέσα σ’ αυτά τα κοιλώματα γίνει ένα ατύχημα; Αναλαμβάνει την ευθύνη η Κυβέρνηση ή η Περιφέρεια ή η Νομαρχία; Τελικά, δηλαδή, ποιος κυβερνάει αυτόν τον τόπο, λένε οι κάτοικοι; Δεν έχει πολιτικό λόγο η Κυβέρνηση να σταματήσει έναν επενδυτή, ο οποίος επιφέρει την καταστροφή στο περιβάλλον του χωριού;
    Και συμπληρώνω το εξής: Οι κάτοικοι δεν λένε να μην γίνει. Λένε να γίνει, αλλά σε συγκεκριμένη περιοχή. 
    Καταθέτω στα Πρακτικά όλα αυτά που είπα, αλλά και αυτά από τους δεκάδες φορείς της περιοχής που δεν συμφωνούν. Πάρτε την απόφαση και δείτε την αγωνία των κατοίκων της περιοχής.
    Ευχαριστώ, κύριε Πρόεδρε.
    (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για να δευτερολογήσετε.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
    Κατ’ αρχάς, θα ήθελα να επισημάνω το αυτονόητο σ’ αυτά που είπε ο κύριος συνάδελφος, ότι δηλαδή η Κυβέρνηση λαμβάνει πάντοτε υπ' όψιν στις αποφάσεις της το δημόσιο συμφέρον και όχι το συμφέρον κάποιων συγκεκριμένων ιδιωτών.
    Απαντώντας στα όσα ανέφερε ο κύριος συνάδελφος, θα πω σε ό,τι αφορά τους περιβαλλοντικούς όρους, ότι κατ’ αρχάς το Νομαρχιακό Συμβούλιο όφειλε να γνωμοδοτήσει επί της μελέτης εντός τριάντα πέντε ημερών, όπως ορίζει ο νόμος.
    Η Περιφέρεια Μακεδονίας παρ’ ότι περίμενε περισσότερες από εκατό μέρες το Νομαρχιακό Συμβούλιο δεν έλαβε αυτή την απόφαση. Στη συνέχεια, εξέδωσε τους περιβαλλοντικούς όρους.
    ΑΓΓΕΛΟΣ ΤΖΕΚΗΣ: Κύριε Υπουργέ, έκανε αίτηση θεραπείας ο Δήμος και η Περιφέρεια την απέρριψε.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Η άδεια εγκατάστασης του εργοστασίου, κύριε συνάδελφε…
    ΠΡΟΕΔΡΕΥΩΝ (Γεώργιος Σούρλας): Κύριε Τζέκη, θα τα πείτε ιδιαιτέρως αυτά.
    Συνεχίστε, κύριε Υπουργέ.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): …δόθηκε με απόφαση του Νομάρχη Θεσσαλονίκης.
    Την έχω και θα την καταθέσω στα Πρακτικά.
    ΑΓΓΕΛΟΣ ΤΖΕΚΗΣ: Την έχω καταθέσει και εγώ.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Και τρίτο και πιο σημαντικό, κυρίες και κύριοι συνάδελφοι, είναι ότι τον πρώτο λόγο για την εγκατάσταση της συγκεκριμένης μονάδας, την έχει η Τοπική Αυτοδιοίκηση της περιοχής.
    Καταθέτω στα Πρακτικά έγγραφο του Δήμου Αγίου Αθανασίου που απευθύνεται στη Διεύθυνση Προστασίας Περιβάλλοντος της Νομαρχιακής Αυτοδιοίκησης Θεσσαλονίκης και στη Νομαρχιακή Επιτροπή που αναφέρει επί λέξει τα εξής: «Θέμα: Έγκριση Μελέτης Περιβαλλοντικών Επιπτώσεων «Ανακύκλωση αδρανών Μακεδονίας Α.Ε.». Αναφορικά με το παραπάνω θέμα, σας γνωρίζουμε ότι ο Δήμος μας δεν έχει καμία αντίρρηση για την εγκατάσταση της συγκεκριμένης επιχείρησης με δραστηριοποίηση στην ανακύκλωση αδρανών υλικών.
    Επί ευκαιρία σας γνωρίζουμε ότι ο συγκεκριμένος χώρος προτάθηκε για την ανωτέρω χρήση στο ήδη εκπονούμενο Γενικό Πολεοδομικό Σχέδιο του Δήμου μας».
    (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
    Νομίζω ότι τα πράγματα είναι απολύτως ξεκάθαρα.
    ΑΓΓΕΛΟΣ ΤΖΕΚΗΣ: Έχω καταθέσει την απόφαση του Δημοτικού Συμβουλίου. Αυτή είναι μία θέση του Δημάρχου.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ελήφθησαν υπ' όψιν οι αποφάσεις της Τοπικής Αυτοδιοίκησης, ακολουθήθηκε πλήρως η διαδικασία που προβλέπεται από την κείμενη περιβαλλοντική νομοθεσία και εκδόθηκαν οι σχετικές αποφάσεις.
    Επίσης, συμπληρώνω ότι στην απόφαση του Νομάρχη Θεσσαλονίκης περί άδειας εγκατάστασης του εργοστασίου, προβλέπεται η προσφυγή από οποιονδήποτε έχει έννομο συμφέρον…
    ΑΓΓΕΛΟΣ ΤΖΕΚΗΣ: Έγινε, αλλά απερρίφθη από το γενικό γραμματέα. Έγινε από το Τοπικό Συμβούλιο. Ψάξτε να βρείτε ποιος προστατεύει το συγκεκριμένο επενδυτή.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): …ενώπιον του Γενικού Γραμματέα της Περιφέρειας, με αποκλειστική προθεσμία τριάντα ημερών. Εντός της προθεσμίας των τριάντα ημερών, δεν κατετέθη προσφυγή εναντίον της συγκεκριμένης απόφασης.
    Ευχαριστώ πάρα πολύ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ.
    Κύριε Τζέκη, έχετε τη δυνατότητα να βρεθείτε με τον κύριο Υπουργό και να διευθετήσετε τις όποιες διευκρινίσεις θέλετε να πάρετε.
    Η τέταρτη με αριθμό 208/15-1-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Οικονομίας και Οικονομικών και Ανάπτυξης, σχετικά με την καταβολή από τις Τράπεζες χαμηλού επιτοκίου στους μικροκαταθέτες, κ.λπ., διαγράφεται λόγω κωλύματος του κυρίου Υπουργού.
    Επίκαιρες ερωτήσεις δεύτερου κύκλου:
    Εισερχόμαστε στη συζήτηση της πρώτης με αριθμό 203/15-1-2007 επίκαιρης ερώτησης της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Δικαιοσύνης, σχετικά με την πρόσληψη του αναγκαίου προσωπικού για τις νέες φυλακές Τρικάλων, κ.λπ.
    Το περιεχόμενο της επίκαιρης ερώτησης της κ. Μερεντίτη αναλυτικότερα έχει ως εξής:
    «Μετά από έξι, σχεδόν, μήνες λειτουργίας των νέων Φυλακών Τρικάλων, το μείζον ζήτημα της κάλυψης των κενών στο προσωπικό φύλαξης, δεν έχει επιλυθεί.
    Η μέγιστη χωρητικότητα των φυλακών σύμφωνα με τον αρχικό σχεδιασμό ήταν τριακοσίων δεκαέξι κρατουμένων. Ύστερα από «τεχνικές παρεμβάσεις και τροποποιήσεις» που έκανε η κατασκευαστική εταιρεία η χωρητικότητα αυξήθηκε στους τετρακόσιους κρατούμενους.
    Παρά το ότι σε παλαιότερη ερώτησή μου (7310/2-2-2006) είχατε απαντήσει ότι ο αριθμός των κρατουμένων που θα μεταφερθούν στις νέες φυλακές θα αντιστοιχεί στο μέγιστο αριθμό των κρατουμένων που προβλέπεται, σήμερα υπάρχουν επτακόσιοι περίπου έγκλειστοι.
    Οι οργανικές θέσεις που έχουν συσταθεί για τη φύλαξη των κρατουμένων είναι περίπου διακόσιες ενενήντα (εκατόν ενενήντα εσωτερικοί φύλακες και εκατό εξωτερικοί φρουροί).
    Σήμερα, υπηρετούν μόνο εκατόν δέκα εσωτερικοί φύλακες, αρκετοί από τους οποίους έχουν αποσπασθεί και ασκούν διοικητικά καθήκοντα.
    Ελλείψεις υπάρχουν και στους εξωτερικούς φρουρούς (υπηρετούν μόνο πενήντα πέντε). Από τις δέκα σκοπιές που έχουν αναπτυχθεί περιμετρικά του χώρου των φυλακών, φυλάσσονται οι μισές.
      Με δεδομένα τον αριθμό των κρατουμένων, που είναι σχεδόν διπλάσιος από τον κανονικό, αλλά και την μεγάλη έκταση που θα πρέπει να εποτεύεται, για την εύρυθμη και ασφαλή λειτουργία του νέου σωφρονιστικού καταστήματος απαιτείται προσωπικό φύλαξης πολύ περισσότερο από αυτό που προβλέπεται από τις οργανικές θέσεις και τριπλάσιο από αυτό που σήμερα υπηρετεί. 
      Επειδή, ο μεγαλύτερος του αρχικού σχεδιασμού αριθμός κρατουμένων δημιουργεί μείζον ζήτημα ασφάλειας τόσο για το προσωπικό των φυλακών όσο και για τους πολίτες των Τρικάλων και ταυτόχρονα δυναμιτίζει την προσπάθεια για βελτίωση των συνθηκών διαβίωσης των κρατουμένων
      Σας ερωτώ κύριε Υπουργέ:
      Μπορείτε σήμερα να δεσμευτείτε  για τη μείωση του αριθμού των κρατουμένων και την αντιμετώπιση των σημαντικότατων ελλείψεων προσωπικού στο νέο Κατάστημα Κράτησης Τρικάλων;». 
      Το λόγο έχει ο Υπουργός Δικαιοσύνης κ. Παπαληγούρας. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρία συνάδελφε, αντί να αναγνωρίσετε ότι μετά από πολλά χρόνια έγινε ένα μεγάλο έργο στο Νομό σας, το οποίο μάλιστα ολοκληρώθηκε σε χρόνο ρεκόρ –μόλις σε δύο χρόνια- και ήδη λειτουργεί επί εξάμηνο, ιδιαίτερα ικανοποιητικά, επανέρχεστε με ανακριβείς ισχυρισμούς σε θέματα στα οποία έχω ήδη απαντήσει σε ανάλογη δική σας ερώτηση προ εξαμήνου. 
      Ισχυρίζεστε ότι παλαιότερα σας είχα ενημερώσει ότι ο αριθμός των κρατουμένων στο Κατάστημα Κράτησης Τρικάλων δεν θα υπερβαίνει την προβλεπόμενη χωρητικότητα. Αυτό είναι ανακριβές. 
      Αντίθετα –και έχω τα Πρακτικά εδώ για να υποβοηθήσω τη μνήμη σας- στις 6 Ιουλίου 2006 σ’ αυτή την Αίθουσα σας επεσήμανα ότι αν αυξηθεί ο αριθμός των κρατουμένων πέρα των προβλεπομένων τετρακοσίων -όπως και έγινε- θα πρόκειται για πρόσκαιρο μέτρο που θα αποσκοπεί στην αποσυμφόρηση των άλλων φυλακών, των υπαρχουσών φυλακών, έως ότου περατωθούν οι έξι νέες υπό κατασκευή φυλακές. 
      Σας επαναλαμβάνω ότι αυτή η προσωρινή αύξηση του πληθυσμού της συγκεκριμένης φυλακής, δεν επηρεάζει ούτε τις συνθήκες διαβίωσης των κρατουμένων, αλλά ούτε και την ασφάλεια αυτής της νέας φυλακής. Και αυτό, γιατί σήμερα οι συνθήκες διαβίωσης των κρατουμένων είναι αισθητά βελτιωμένες, σε σχέση με τις συνθήκες που ισχύουν στις παλιές φυλακές. Και αναφέρομαι στις συνθήκες κράτησης και σε σχέση με τους χώρους των κελιών, αλλά και σε σχέση με τους κοινόχρηστους χώρους. 
      Ως προς τα μέτρα ασφάλειας, ισχυρίζεστε ανακριβώς ότι η φύλαξη στις σκοπιές του Καταστήματος Κράτησης των Τρικάλων είναι ανεπαρκής. Έχω τη διαβεβαίωση όλων των εμπλεκομένων φορέων και του Ειδικού Γραμματέα του Υπουργείου Δικαιοσύνης, του επιφορτισμένου με την ασφάλεια στις φυλακές, ότι προβλέπονται όσες σκοπιές προβλέπει το σχέδιο ασφαλείας της φυλακής, το οποίο στηρίζεται επιπλέον στις ζώνες ανάσχεσης, στις κάμερες παρακολούθησης και στα αυτόματα συστήματα συναγερμού. 
      Λάβετε υπ' όψιν ότι οι κτισμένες σκοπιές σε κάθε συγκρότημα φυλακών δεν επανδρώνονται κατ’ ανάγκη στο σύνολό τους. Είναι μόνο σε περίπτωση έκρυθμης κατάστασης. Το ίδιο ακριβώς γίνεται σήμερα σε όλες τις φυλακές. 
      Αναφορικά με το προσωπικό φύλαξης του νέου Καταστήματος Κράτησης Τρικάλων, ισχυρίζεστε –ανακριβώς και πάλι- ότι κατά τον Οργανισμό της φυλακής προβλέπεται αριθμός συνολικά διακοσίων ενενήντα θέσεων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Σας πληροφορώ ότι το προβλεπόμενο από τον Οργανισμό προσωπικό είναι εκατόν εξήντα πέντε θέσεις και είναι πλήρως καλυμμένες. Μάλιστα, αυξάνουμε περαιτέρω τη δύναμη του προσωπικού με νέες προσλήψεις και μεταθέσεις κυρίως σε εξωτερικούς φρουρούς που θα προκύψουν από τους επικείμενους διορισμούς, στους οποίους όμως θα αναφερθώ στη δευτερολογία μου. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Αθανασία Μερεντίτη, στην οποία ευχόμαστε και χρόνια πολλά. 
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε. 
      Κύριε Υπουργέ, μου δώσατε το ερέθισμα και επιτρέψτε μου να σας δώσω τα στοιχεία. Στις 6 Ιουλίου εδώ μέσα μου είχατε πει ότι είχατε μία εκκρεμότητα και πρέπει να την τακτοποιήσετε και ότι έπρεπε να αναγνωρίσω ένα μεγάλο έργο που κάνατε και που είχε μείνει επί σειρά ετών στα χαρτιά επί των κυβερνήσεών μας και άρχισε με σας. Μάλιστα, με είχατε παροτρύνει να έρθω στο Υπουργείο για να μου δείξετε τι κάνατε. Το έργο, κύριε Υπουργέ, θεμελιώθηκε στις 11 Μαρτίου 2002. 
      Καταθέτω λοιπόν όλο το χρονοδιάγραμμα για το πώς άρχισε και τελείωσε η φυλακή. 
      (Στο σημείο αυτό η Βουλευτής κ. Αθανασία Μερεντίτη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Σημειώνω μόνο εδώ, για την εξοικονόμηση του χρόνου, ότι έπρεπε να τελειώσει την 1 Σεπτεμβρίου 2003 και ολοκληρώθηκε τον περασμένο Ιούνιο. 
      Ερχόμαστε τώρα στα όσα είπατε. Θα δούμε ποιος μιλάει για ανακρίβειες. Το έργο είχε ξεκινήσει επί των ημερών μας και εσείς απλώς το καθυστερήσατε. Και αυτό για την αποκατάσταση της αλήθειας και μόνο. 
      Ας δούμε, λοιπόν, πώς λειτουργεί αυτό το έργο πολιτισμού, ο «πιλότος» όπως το χαρακτήρισε ο κ. Αναγνωστόπουλος όταν ήρθε στα Τρίκαλα για τα δεύτερα εγκαίνια, διότι στα Τρίκαλα έχουμε και αυτό το πρωτοφανές, όλα τα έργα, τις μακέτες που παραλάβατε από το ΠΑ.ΣΟ.Κ., τα εγκαινιάζετε μία, δύο, τρεις φορές και το νοσοκομείο εγκαινιάστηκε μέχρι τώρα τέσσερις και περιμένουμε και την πέμπτη φορά. Ξεκινήστε και κανένα έργο για να θεμελιώνετε κιόλας. 
      Οι κρατούμενοι είναι υπεράριθμοι! Αυτή την ώρα, κύριε Υπουργέ, είναι εφτακόσιοι τρεις και βαρυποινίτες. Είχατε δεσμευτεί εδώ μέσα, όταν συζητούσαμε τον περασμένο Ιούλιο, ότι θα λειτουργήσουν οι φυλακές στο Δομοκό τέλος του καλοκαιριού του 2006 τα Γρεβενά τέλος του 2006 και στη Δράμα στις αρχές του 2007. Τίποτα δεν έχει γίνει μέχρι τώρα. Και δεν μπορεί τα Τρίκαλα να βοηθάνε τον Κορυδαλλό, αλλά να δημιουργούν προβλήματα στην πόλη. Ο συνωστισμός, λοιπόν, και τα ανθρώπινα δικαιώματα συνευρίσκονται. Υπηρετούν εκατόν δέκα, κύριε Υπουργέ. Εκατόν δέκα! Φέρτε μου τα ονόματα αν είναι εκατόν εξήντα. Εκατόν δέκα εσωτερικοί φρουροί και χρειάζονται τουλάχιστον εκατόν εξήντα πέντε. Δεν έχει πάρει κανείς τους άδεια ούτε για μία μέρα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Όσον αφορά τους εξωτερικούς φρουρούς, είναι πενήντα πέντε και χρειάζονται ογδόντα πέντε. Είναι εννέα τα φυλάκια και επανδρωμένα είναι μόνο τα πέντε. Τα τέσσερα δεν μπορεί να επανδρωθούν με τίποτα. Χρειάζονται τρεις κοινωνικούς λειτουργούς και είναι ένας. Χρειάζονται είκοσι τέσσερα άτομα προσωπικό και είναι δεκατρία. Επίσης, δεν έχουν κανένα νοσοκόμο. Οι υπάλληλοι της φυλακής κάνουν τους νοσοκόμους. Επίσης, δεν υπάρχει κανένας γιατρός. Είναι μόνο ένας αγροτικός που τελειώνει η θητεία του τώρα. 
      Σας καταθέτω και μία αντίστοιχη ερώτηση που κατέθεσα στον Υπουργό Υγείας για άμεση στελέχωση και του ιατρείου, γιατί γίνονται πάρα πολλές μεταγωγές κρατουμένων στο νοσοκομείο. Ξέρετε ότι γίνονται περίπου δέκα την ημέρα; Φαντάζεστε τι κόστος είναι αυτό και μάλιστα, πόσο προσωπικό χρειάζεται για να πηγαίνουν τους ασθενείς στις φυλακές; 
      (Στο σημείο αυτό η Βουλευτής κ. Αθανασία Μερεντίτη καταθέτει για τα Πρακτικά την προαναφερθείσα ερώτηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Μου είπατε, κύριε Υπουργέ –γιατί ο χρόνος δεν μου επιτρέπει- ότι υπάρχουν συνολικά τρεις περιφράξεις, επιβραδυντήρες και ως εκ τούτου, δεν φοβάστε τις αποδράσεις. Τη «στάση» όμως, κύριε Υπουργέ, μπορείτε να την εξασφαλίσετε; Ξέρετε τι είναι οι φυλακές των Τρικάλων αυτή τη στιγμή; Καζάνι που βράζει!
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Μερεντίτη. 
      ΑΘΑΝΑΣΙΑ ΜΕΡΕΝΤΙΤΗ: Φροντίστε λοιπόν, εγκαίρως να το αντιμετωπίσετε και πηγαίνετε –γιατί εγώ πήγα και είδα και δεν νομίζω ότι εσείς έχετε τόσο καλή ενημέρωση- να δείτε πόσοι υπάλληλοι εργάζονται μέσα. Πήγατε να δείτε με ποιες συνθήκες εργάζονται οι υπάλληλοι στο κοντρόλ; Δύο άνθρωποι σε δύο μέτρα να παρακολουθούν δώδεκα κάμερες και χωρίς κανένα ρεπό, καμία άδεια και χωρίς τη στοιχειώδη εγγύηση για το πώς λειτουργούν! 
      Κλείνοντας, σας παρακαλώ, κύριε Υπουργέ, το ποιος λέει ανακρίβειες έχει αποδειχθεί. Όμως, δεν έκανα την ερώτηση γι’ αυτό το λόγο. Την ερώτηση την κατέθεσα μήπως και αφυπνιστεί το Υπουργείο σας και ασχοληθεί μ' αυτό το τεράστιο θέμα, το οποίο ελλοχεύει κινδύνους για τους κρατουμένους, για τους υπαλλήλους που εργάζονται μέσα και έξω από τη φυλακή και κυρίως για την κοινωνία των Τρικάλων. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Για να μην υπάρχει αμφισβήτηση και για να μην υπάρχει και επί της συζήτησης, δηλαδή πέραν της ερώτησης, ανακρίβεια, καταθέτω στα Πρακτικά της Βουλής αναλυτικό πίνακα με το προσωπικό του Καταστήματος Κράτησης Τρικάλων. 
      (Στο σημείο αυτό ο Υπουργός Δικαιοσύνης κ. Αναστάσης Παπαληγούρας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
       Κυρία συνάδελφε, αρνείστε πεισματικά να παραδεχθείτε τα έργα μας στον τομέα της σωφρονιστικής πολιτικής. Η αποσυμφόρηση των φυλακών γίνεται σταδιακά πράξη, καθώς προχωρούν με πολύ γρήγορους ρυθμούς οι καινούριες φυλακές. Ξέρετε ότι τα Τρίκαλα λειτουργούν εδώ και έξι μήνες. Είναι ζήτημα εβδομάδων να λειτουργήσουν και οι φυλακές στο Δομοκό. Όσον αφορά τις φυλακές στα Γρεβενά, προβλέπουμε ότι θα έχουν τελειώσει και αυτές μέχρι το τέλος του πρώτου τετραμήνου του τρέχοντος έτους, ενώ οι φυλακές σε Δράμα και Ελαιώνα Θηβών περί το τέλος του καλοκαιριού, στις Σέρρες το Σεπτέμβριο του 2007 και στα Χανιά στις αρχές του 2008. 
      Να σταματήσει και αυτό το παραμύθι ότι, τάχα, παραλάβαμε από το ΠΑ.ΣΟ.Κ. έργα. Καμία φυλακή. Ούτε τούβλο στα Τρίκαλα! Τα έχω καταθέσει εδώ. Έχω καταθέσει το ημερολόγιο έργων και επ’ αυτού δεν υπάρχει καμία αμφισβήτηση. 
      ΑΘΑΝΑΣΙΑ ΜΕΡΕΝΤΙΤΗ: Εγκαινιάστηκε από τον κ. Πετσάλνικο. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ακούστε με! Τώρα θα ακούσετε εσείς. 
      ΑΘΑΝΑΣΙΑ ΜΕΡΕΝΤΙΤΗ: Σας ακούω. Όμως, το 2002 δεν ήσασταν κυβέρνηση. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Επίσης, αυξάνουμε βαθμιαία και μεθοδικά με προσλήψεις, κατόπιν διαγωνισμών, τον αριθμό των σωφρονιστικών υπαλλήλων και των εξωτερικών φρουρών σε όλες τις φυλακές. 
      Ειδικότερα, διορίσαμε διακόσιους δεκατρείς νέους σωφρονιστικούς υπαλλήλους το 2005 και εντός των προσεχών εβδομάδων τοποθετούνται ακόμη διακόσιοι εξήντα από άλλο διαγωνισμό που ήδη ολοκληρώθηκε. Μάλιστα τέσσερις απ’ αυτούς θα πάνε στα Τρίκαλα. 
      Εξάλλου, σημειώνω ότι έχει ήδη εγκριθεί από την κυβερνητική επιτροπή η κατ’ εξαίρεση πρόσληψη επιπλέον διακοσίων σωφρονιστικών υπαλλήλων το 2007. 
      Ακόμη, μέχρι το τέλος του μήνα τοποθετούνται –και πάλι μετά από διαγωνισμό- διακόσιοι εννιά υπάλληλοι εξωτερικής φρούρησης, που μόλις τέλειωσαν την τελευταία φάση της εκπαίδευσής τους στη Σχολή Εξωτερικής Φρούρησης. Αμέσως μετά θα μετατεθούν και στα Τρίκαλα κάποιοι εξ αυτών και θα εξασφαλιστεί πληρότητα και στους εξωτερικούς φρουρούς. 
      Ακόμη, να σημειώσω ότι για το 2007 έχει, επίσης, εγκριθεί η κατ’ εξαίρεση πρόσληψη επιπλέον εκατόν εγδόντα υπαλλήλων εξωτερικής φρούρησης, επίσης, κατόπιν διαγωνισμού. 
      Με καλείτε να δεσμευθώ για τις δράσεις του Υπουργείου για τις νέες φυλακές Τρικάλων. Σας απαντώ: Τα έργα μας αποδεικνύουν ότι εφαρμόζουμε απαρέγκλιτα την πολιτική μας, το πρόγραμμά μας. Τηρούμε στο ακέραιο της δεσμεύσεις μας στον ελληνικό λαό. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Εισερχόμαστε στη δεύτερη με αριθμό 206/15-1-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Απασχόλησης και Κοινωνικής Προστασίας, σχετικά με την εφαρμογή της εργατικής νομοθεσίας στην εταιρεία «ΑΓΕΤ Ηρακλής ΙΙΙ» πρώην Τσιμέντα Χαλκίδας κ.λπ..
      Αναλυτικότερα ο κ. Γκατζής στην ερώτησή του αναφέρει τα εξής: 
      «Η γαλλική πολυεθνική «Lafarge», που ελέγχει την «ΑΓΕΤ Ηρακλής ΙΙΙ» (πρώην «Τσιμέντα Χαλκίδας»), συνεχίζοντας τις αντεργατικές της μεθοδεύσεις και οχυρωμένη πίσω από την πολιτική της Ν.Δ. και του ΠΑΣΟΚ, αρνείται να ικανοποιήσει τα χρόνια και δίκαια αιτήματα των εργαζομένων και να τηρήσει τις συμφωνίες που απορρέουν από τη συλλογική σύμβαση του 2006. 
      Οι εργαζόμενοι αντιδρούν και αποφάσισαν να προχωρήσουν σε δύο εικοσιτετράωρες απεργίες, αφού, όπως καταγγέλλουν, με το πρόσχημα ότι κάποιος απουσιάζει, η εργοδοσία αναγγέλλει καθημερινά αλλαγές προγραμμάτων εργασίας και υπερωρίες στην Επιθεώρηση Εργασίας, σε μια προσπάθεια να «νομιμοποιήσει» τις παραβάσεις στα νόμιμα ωράρια εργασίας, αφ’ ενός και αφ’ ετέρου, να σπάσει την άρνηση των εργαζομένων να εργαστούν υπερωριακά. Απανωτές είναι και οι παραβιάσεις της εργατικής νομοθεσίας, όπως του πενθημέρου - σαρανταώρου, για τις οποίες έχουν γίνει και καταγγελίες στην τοπική επιθεώρηση εργασίας. Ταυτόχρονα, η εταιρεία αρνείται την κάλυψη των κενών θέσεων, με στόχο την αύξηση των εργολαβιών, καθώς και των εργαζομένων χωρίς συμβάσεις και ειδικότητες, μέσω προγραμμάτων και με αμοιβή το πολύ 4 ευρώ την ώρα. 
      Ερωτάται, ο κύριος Υπουργός, ποια μέτρα θα πάρει, προκειμένου να εφαρμοστεί η εργατική νομοθεσία στην εταιρεία «ΑΓΕΤ Ηρακλής ΙΙΙ», όλοι οι εργαζόμενοι να απασχολούνται και να αμείβονται σύμφωνα με τη συλλογική τους σύμβαση, να τηρείται το πενθήμερο – σαραντάωρο και να γίνουν οι απαραίτητες προσλήψεις προσωπικού.»
      Στην ερώτηση του κ. Γκατζή θα απαντήσει ο κ. Γιακουμάτος. 
      Ορίστε, κύριε Υπουργέ, έχετε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, θα ήθελα να ενημερώσω την Εθνική Αντιπροσωπεία ότι η αρμόδια κοινωνική επιθεώρηση Ευβοίας πραγματοποίησε τρεις ελέγχους: στις 25 Οκτωβρίου 2006, στις 5 Δεκεμβρίου 2006 και πρόσφατα στις 10 Ιανουαρίου 2007. 
      Άρα αντιλαμβάνεστε, κύριε συνάδελφε, ότι αυτή η χώρα δεν είναι πλέον, όπως ήταν, ξέφραγο αμπέλι. Το Σ.ΕΠ.Ε., που το παραλάβαμε διαλυμένο μετά τις παλινωδίες της προηγούμενης κυβέρνησης που το μετέφερε σαν σάκο πότε στην Τοπική Αυτοδιοίκηση, πότε στο Υπουργείο, σήμερα πραγματικά λειτουργεί και μάλιστα αποτελεσματικά. 
      Τι έγιναν οι έλεγχοι που πήγε το Σ.ΕΠ.Ε.; Διαπίστωσε παραβάσεις που αφορούν σε καταστρατήγηση του πενθημέρου, του σαρανταώρου εβδομαδιαίως και, βέβαια, επέβαλε το πρόστιμο και τα πρόστιμα. Αυτός είναι ο ρόλος ο δικός μας. Δεν χαριζόμαστε σε κανέναν. Δεν επιτρέπουμε σε κανέναν να μετατρέψει την αγορά εργασίας σε ζούγκλα. 
      Και βέβαια, θα καταθέσω στα Πρακτικά, κύριε Γκατζή, τα ποσοτικά στοιχεία δράσης του Σ.ΕΠ.Ε. τα οποία δημοσιεύτηκαν. Σας λέω ότι το 2006 μπήκαν 10.000.000 ευρώ πρόστιμα. Δηλαδή, τα ποσά προστίμων διπλασιάστηκαν και διπλασιάστηκαν και οι έλεγχοι. Συνεχίζουμε με αυτούς τους ρυθμούς, για να μπορέσουμε πραγματικά να αντιμετωπίσουμε αυτό το μεγάλο πρόβλημα. 
(Στο σημείο αυτό ο Υφυπουργός κ. Γεράσιμος Γιακουμάτος καταθέτει για το Πρακτικά το προαναφερθέν έγγραφο, το οποίο έχει ως εξής:
(Να μπεί ο πίνακας)
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Βέβαια, δίνουμε και προτεραιότητες. Αυτό το μήνα, κύριε Πρόεδρε, το Σ.ΕΠ.Ε. θα επικεντρωθεί, χωρίς να παραγνωρίζει τις άλλες επιχειρήσεις, στα σούπερ μάρκετ. Και αυτό είναι ένα μήνυμα: Οι επιθεωρητές εργασίες αυτό το μήνα θα κάνουν σαφάρι. Διότι δεν επιτρέπουμε σε κανέναν την ποιότητα ζωής του εργαζόμενου να την αλλοιώνει, είτε αυτό αφορά το ωράριο είτε την αμοιβή είτε τα δικαιώματα του εργαζόμενου. 
	Λυπάμαι, κύριοι συνάδελφοι. Κάνουμε προσπάθειες μεγάλες. Κάποιοι θέλουν να βάλουν την Κυβέρνηση απέναντι στους εργαζόμενους. Ε, σας λέω: Όσο κυβερνά –και θα κυβερνά για πολλά χρόνια αυτή η Κυβέρνηση- θα είναι πάντα δίπλα στον εργαζόμενο. Δίπλα στον εργαζόμενο στα «Λιπάσματα Θεσσαλονίκης». Δίπλα στον εργαζόμενο σε όλες τις επιχειρήσεις. Στην «ΑΓΕΤ Ηρακλής ΙΙΙ». Παντού! Αυτή είναι η πεμπτουσία, αν θέλετε, αυτής της Κυβέρνησης, που αισθάνεται τη δημοκρατία προς πάσα κατεύθυνση και όχι επιλεκτικά, όταν έχει στραβισμό, στο κόκκινο, στο πράσινο ή στο μπλε. Αυτό σας το λέω και σαν γιατρός, έξω από τα δικά μας ματάκια. 
	ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Γκατζής έχει το λόγο. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κύριε Υπουργέ, σας άκουσα με προσοχή. Μιλήσατε για πρόστιμα 10.000.000, που επέβαλε τελικά το Σ.ΕΠ.Ε.. Δεν μας είπατε, όμως, στην Α.Γ.Ε.Τ. πόσα επέβαλε. Γιατί, λαμβανομένων υπ’ όψιν ότι και αν ακόμη –που δεν είναι- τα 10.000.000 ήταν προς την «ΑΓΕΤ Ηρακλής ΙΙΙ», είναι μηδαμινά σε σχέση με τα 40-50.000.000 που κερδίζει και που μας γράφει όλους στα παλιά της τα παπούτσια. 
      Κύριε Πρόεδρε, Αμερικανοί και Άγγλοι με το όπλο στον κρόταφο του ελληνικού λαού κλέβουν τον πλούτο, το μόχθο αυτής της χώρας. Οι Γάλλοι, ως νέος αποικιοκράτης –έχουμε και εμείς εργοστάσιο στο Βόλο και ξέρουμε τι γίνεται- συμπεριφέρονται με τέτοιο τρόπο που καταπατούν ό,τι ιερό και όσιο έχουν οι εργαζόμενοι, κύριε Υπουργέ. 
      Να σας πω συγκεκριμένα, εκτός απ’ αυτά που ακούσατε στην ερώτηση: Συμβατικές υποχρεώσεις, συλλογικές συμβάσεις, εργατική νομοθεσία. Περιβάλλον, όπου για την περιοχή μας τουλάχιστον, η αερορύπανση είναι ο κύριος συντελεστής προσβολής του περιβάλλοντος. Έφθασε σε πολύ μεγάλα ποσοστά. 
      Μεθοδεύετε κατάργηση των ειδικοτήτων, επιβάλλοντας σε κάθε εργαζόμενο, κύριε Πρόεδρε, την πολυειδικότητα, με τη δικαιολογία ότι κάποιος λείπει. Πρέπει να τον εγκαταστήσουμε. Πρέπει να είσαι ηλεκτρολόγος, υδραυλικός, λίγο λογιστής, λίγο ψήστης. Πρέπει να τα κάνεις όλα. 
      Επομένως, με αυτόν τον τρόπο μεθοδεύει την κατάργηση της ειδικότητας και από την άλλη μεριά –τα είπαμε αυτά, το είδατε και εσείς, για το πενθήμερο και τις υπερωρίες που έχει- έχουμε, κύριε Πρόεδρε, μια τρομερή υπερεντατικοποίηση της εργασίας. 
      Κύριε Υπουργέ, δεν ξέρω αν το διαπίστωσαν οι ελεγκτές σας, βρίσκεται στην ημερήσια διάταξη η υπερεντατικοποίηση της εργασίας. Αντί να κάνει προλήψεις προσωπικού, όπως είναι η συμβατική υποχρέωση που υπέγραψε πέρυσι με τη συλλογική σύμβαση των εβδομήντα ανθρώπων, στο εργοστάσιο ανθεί το δουλεμπόριο των εργαζομένων. Οι εργαζόμενοι δουλεύουν με 4 ευρώ την ώρα, αντί να πάρει προσωπικό. 
      Ένα άλλο πρόβλημα, κύριε Υπουργέ, γιατί είπατε για πολλά τέτοια: Το σωματείο κάνει τις κινητοποιήσεις με δεύτερη εικοσιτετράωρη απεργία. Τι ζητάει; Άμεση παρέμβαση. Τι αποτελέσματα έχουμε από την παρέμβαση που έκανε η Κυβέρνηση με τους ελεγκτές; Γιατί συνεχίζεται η ίδια κατάσταση, αν κάνατε παρέμβαση και πήρατε μέτρα και βάλατε πρόστιμα; Γιατί δεν γίνονται οι προσλήψεις; Γιατί δεν τηρείται η εργατική νομοθεσία; Γιατί δεν τηρούνται οι συλλογικές συμβάσεις; 
      Και δεν έχει υπογραφεί ακόμα η συλλογική σύμβαση του 2006, κύριε Πρόεδρε. Γιατί; Γιατί η επιχείρηση ζητάει από τους εργαζόμενους να υπογράψουν τη συλλογική σύμβαση του 2006, εάν αποδεχθούν την πολυειδικότητα των εργαζομένων, δηλαδή ένας εργαζόμενος θα καλύπτει τα πάντα, εάν αποδεχθούν την κατάργηση του πενθημέρου, εάν αποδεχθούν τελικά την υπερωρία που τους επιβάλει, εάν αποδεχθούν όλα αυτά τα μέτρα και το σκλαβοπάζαρο που γίνεται με τους εργαζόμενους.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, τελείωσα. Ξέρετε τι γίνεται και στο Βόλο. 
      ΠΡΟΕΔΡΕΥΩΝ (Γεώργιος Σούρλας): Ξέρω. 
      ΝΙΚΟΛΑΟΣ ΓΚΑΤΖΗΣ: Μέσω των εργολάβων έχει καταργήσει τις θέσεις εργασίας και εκμεταλλεύεται τους εργαζόμενους με 4 ευρώ την ώρα και δεν προσλαμβάνει προσωπικό, παρά τα μεγάλα κέρδη, παρά το ότι έχει διπλασιαστεί και τριπλασιαστεί η παραγωγή, παρά το ότι, κύριε Υπουργέ, βρίσκεται σε ανθηρή κατάσταση. Έχουμε στα εργοστάσια της ΑΓΕΤ και ιδιαίτερα στο εργοστάσιο της Χαλκίδας μια προσβολή της αξιοπρέπειας των εργαζομένων, κάθε νόμιμης διαδικασίας και κάθε κεκτημένου των εργαζομένων.
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή, θα μας κατηγορήσουν για συμπαιγνία λόγω εντοπιότητας. 
      Κύριε Υπουργέ,  έχετε το λόγο.
      ΝΙΚΟΛΑΟΣ ΓΚΑΤΖΗΣ: Είστε πολύ καλός Πρόεδρος. Αυτό θα πούνε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ήθελα να πω και να επισημάνω και να κάνω τρεις παρατηρήσεις: Πρώτον, άκουσα για Αμερικάνους, άκουσα για Πορτορικάνους. 
      Εγώ σέβομαι την κάθε χώρα, κύριε Βουλευτά. Αυτό που γνωρίζω όμως καλύτερα από τον καθένα είναι ότι αυτή η χώρα είναι μια υπερήφανη, ανεξάρτητη, δημοκρατική χώρα. Και όλα αυτά είναι αμπελοφιλοσοφίες. Αυτό ξέρω, με αυτό μεγάλωσα και με αυτό θα πεθάνω. Είναι μια ανεξάρτητη χώρα. Εδώ ισχύει ο νόμος της ελληνικής δημοκρατίας.
      ΝΙΚΟΛΑΟΣ ΓΚΑΤΖΗΣ: Αυτό θέλουμε, αλλά δεν υπάρχει. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κοινός ο στόχος. Πάμε μαζί. 
      Δεύτερον. Μιλάτε για συλλογικές συμβάσεις. Είστε χρόνια στο εργατικό κίνημα κι εσείς και το κόμμα σας. Δεν ξέρετε ότι η εργοδοσία πάντα ζητάει; Δικό της δικαίωμα είναι. Προβλέπει όμως η νομοθεσία, προβλέπει η ελληνική δημοκρατία ότι οι εθνικές συλλογικές συμβάσεις, αν αποτύχουν, πάμε στον Ο.ΜΕ.Δ.. Τον εμπιστεύεστε τον Ο.ΜΕ.Δ.. Άρα, λοιπόν, σας λέω ότι αυτή η λογική της κατάργησης του τετραώρου, του πενταώρου, τι σχέση έχει; Κι εγώ ζητάω τη Σάρον Στόουν. Τι σχέση έχει αυτό; 
      Τι παίρνει, κύριε Πρόεδρε; Αυτό που παίρνει είναι ότι θα γίνει από τον Ο.ΜΕ.Δ. κανονικά αυτό που χρειάζεται και δεν θα καταπατηθούν δικαιώματα και θα είναι περισσότερα από πέρυσι. Όλες οι εθνικές συλλογικές συμβάσεις που υπογράφηκαν με τη Νέα Δημοκρατία σας ενημερώνω ότι ήταν μεγαλύτερες σε αύξηση τα τελευταία τριάντα χρόνια. 
      ΝΙΚΟΛΑΟΣ ΓΚΑΤΖΗΣ: Γιατί δεν έγινε, κύριε Υπουργέ; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τρίτον: Άκουσα κάτι καινοφανές. Είπατε ότι βγάζει εκατομμύρια ευρώ η Α.Γ.Ε.Τ. ΗΡΑΚΛΗΣ.
      ΝΙΚΟΛΑΟΣ ΓΚΑΤΖΗΣ: Δισεκατομμύρια.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι ψίχουλα τα πρόστιμα που βάζουμε.
      ΝΙΚΟΛΑΟΣ ΓΚΑΤΖΗΣ: Πόσα βάλατε; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κάντε μια πρόταση ως κόμμα, κύριε Βουλευτά, όπου θα λέτε ότι τα πρόστιμα του Σ.ΕΠ.Ε. θα είναι επί των κερδών ή και επί της απώλειας, για να καταλήξουμε. Δηλαδή, θα βάζουμε κάθε επιχείρηση, αν έχει απώλεια εισοδήματος ή αν έχει έλλειμμα; Τι είναι αυτά που λέτε, κύριε Γκατζή;
      ΝΙΚΟΛΑΟΣ ΓΚΑΤΖΗΣ: Πόσο επιβάλατε, κύριε Υπουργέ;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Οι νόμοι έχουν πλαίσιο. Το πλαίσιο δεν μπορεί να είναι ποσοστιαία επί του κέρδους ή της απώλειας. Δεν μπορεί να γίνει αυτό το πράγμα. 
      ΝΙΚΟΛΑΟΣ ΓΚΑΤΖΗΣ: Το κέρδος είναι εις βάρος των εργαζομένων.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και τελειώνω, κύριε Πρόεδρε, λέγοντας ότι στις 10 Ιανουαρίου 2007 η τελευταία επίσκεψη του ΣΕΠΕ έδωσε προθεσμία δέκα ημερών. Αν δεν κάνω λάθος, σήμερα ο μήνας έχει 18. Στις 10 Ιανουαρίου λοιπόν, κύριε Βουλευτά του Κομμουνιστικού Κόμματος Ελλάδας, δώσαμε προθεσμία δέκα ημερών να απαντήσουν γραπτώς για όλα αυτά που συμβαίνουν. Και τότε θα επιβληθεί αυτό που πρέπει και αυτό που ορίζει σωστά ο νόμος.
      Ευχαριστώ.
      ΝΙΚΟΛΑΟΣ ΓΚΑΤΖΗΣ: Δεν βάλατε ούτε πρόστιμα δηλαδή.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Κύρωση συμβάσεων υπέρ νομικών προσώπων εποπτευμένων από το Υπουργείο Υγείας και Κοινωνικής Αλληλεγγύης και λοιπές διατάξεις». 
      Το νομοσχέδιο ψηφίστηκε επί της αρχής στη χθεσινή συνεδρίαση. Στη σημερινή συνεδρίαση θα συζητηθούν τα άρθρα του νομοσχεδίου, καθώς και οι τροπολογίες, ως μία ενότητα. 
      Ο Πρόεδρος του Συνασπισμού Ριζοσπαστικής Αριστεράς, κ. Αλαβάνος, ορίζει Κοινοβουλευτικό Εκπρόσωπο τον κ. Λεβέντη.
      Θα παρακαλούσα το Σώμα, αν συμφωνεί, να προηγηθεί ο Κοινοβουλευτικός Εκπρόσωπος του Κομμουνιστικού Κόμματος Ελλάδας για να μπορέσει στη συνέχεια να προεδρεύσει.
      Το Σώμα συμφωνεί; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα συμφώνησε. 
      Κύριε Κοσιώνη, έχετε το λόγο. Άλλωστε Κοινοβουλευτικός Εκπρόσωπος είστε, όποτε θέλετε παίρνετε το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε. 
      Θα είμαι πολύ σύντομος γιατί στα άρθρα του νομοσχεδίου έχουμε τοποθετηθεί και κυρίως για τις δωρεές. Είπαμε ότι το καταψηφίζουμε, χωρίς αυτό να σημαίνει ότι υπάρχει απόλυτη ταύτιση και των τριών δωρεών. Υπάρχουν κάποιες διαφορές βέβαια, αλλά κινούνται μέσα σε ένα πλαίσιο, το οποίον εμείς -δεν μιλάμε για τη συγκεκριμένη περίπτωση- καταψηφίζουμε για λόγους γνωστούς. 
      Στο άρθρο 3, που έχει σχέση με τις υγειονομικές περιφέρειες: Είπαμε την άποψή μας. Υπάρχουν ορισμένες διατυπώσεις, οι οποίες μπερδεύουν ακόμα λίγο τα πράγματα. 
      Πέρα από τον τρόπο, με τον οποίον τοποθετηθήκαμε, που έχει πολιτικά χαρακτηριστικά, ένα χαρακτηριστικό παράδειγμα, κύριε Υφυπουργέ, είναι η παράγραφος 15, όπου προβλέπεται ότι οι μόνιμοι, με σύμβαση εργασίας ιδιωτικού δικαίου, αορίστου χρόνου κ.λπ., μετατάσσονται σε ανάλογες θέσεις εργασίας. Αναφέρεται επίσης, ότι οι μετατασσόμενοι υπάλληλοι διατηρούν τα ασφαλιστικά και συνταξιοδοτικά τους δικαιώματα ως εκ της υπηρεσίας τους στις Δ.Υ.ΠΕ.. Ποιο είναι το ερώτημα; Στον πρόσφατο «μίνι ασφαλιστικό» νόμο υπήρχε μια ασάφεια, σκόπιμη ή μη, για το αν όσοι μόνιμοι υπάλληλοι διορίστηκαν μετά τη δημοσίευση του ν. 3329 παραμένουν στην ασφάλιση του δημοσίου ή μεταφέρονται στο Ι.Κ.Α.. Αυτό δεν έχει διευκρινιστεί. Εμείς βέβαια είμαστε υπέρ της μονιμοποίησης αυτών των υπαλλήλων στο δημόσιο. Ένα θετικό σ’ αυτό το άρθρο είναι η παράγραφος 32, που προβλέπει ότι οι περιλαμβανόμενοι στον πίνακα διοριστέων του Α.Σ.Ε.Π. διορίζονται σε κενές θέσεις εργασίας. 
      Στο άρθρο 4 τώρα: Είχα κάνει μια ερώτηση, δεν πήρα απάντηση και γι’ αυτό θα το καταψηφίσουμε. Δηλαδή, η παράγραφος 1 καθορίζει ότι τα κέντρα αίματος αποτελούν οργανικές μονάδες των οικείων νοσοκομείων. Θα είναι ανεξάρτητες μονάδες ή θα εντάσσονται στο γενικότερο προγραμματισμό σε σχέση με το αίμα; Εδώ χρειάζεται ένας κεντρικός σχεδιασμός, να λειτουργούν δηλαδή μέσα στα πλαίσια ενός γενικότερου καθορισμένου σχεδίου που θα αφορά ολόκληρη την Ελλάδα.
      Η παράγραφος 2 προβλέπει ότι ο πρόεδρος του διοικητικού συμβουλίου του Εθνικού Κέντρου Αιμοδοσίας θα είναι πλήρους και αποκλειστικής απασχόλησης. Γι’ αυτό δεν είχαμε αντίρρηση, αλλά λόγω αυτού που είπα παραπάνω καταψηφίζουμε και το άρθρο αυτό.
      Όσον αφορά το άρθρο 5, όπως είπα και χθες, νομίζω ότι έχει μια ιδιαίτερη σημασία. Δεν είναι μόνο ότι ξεπερνάει τα όρια της θυμηδίας, επειδή έχει δοθεί κάπου τρεις τέσσερις φορές παράταση για να «προσαρμοστούν» οι ιδιώτες που έχουν σχέση με την παροχή πρωτοβάθμιας φροντίδας υγείας, είναι ότι φαίνεται καθαρά και ξάστερα ότι εφόσον τόσο καιρό το αρμόδιο Υπουργείο δεν παίρνει κανέναν μέτρο, σημαίνει ότι θα προσαρμοστεί μάλλον το Υπουργείο σε απαιτήσεις των ιδιωτών παρά οι ιδιώτες σ’ αυτό που ζητάει το προεδρικό διάταγμα!
      Η τροπολογία με γενικό αριθμό 898 και ειδικό 30 και όπως έχει μετατραπεί τώρα σε 899 και ειδικό 31, έχει σχέση με τις εφημερίες και την εφαρμογή της κοινοτικής οδηγίας. Εμείς λέμε ότι δεχόμαστε την παράταση που ζητάει το Υπουργείο με την προϋπόθεση ότι σ’ αυτό το χρονικό διάστημα θα δοθεί η δυνατότητα στους γιατρούς και στα συνδικαλιστικά τους όργανα να μπορέσουν να διαμορφώσουν τελική άποψη και να πιέσουν την Κυβέρνηση να εφαρμόσει εκείνο που είναι σωστό για τις εφημερίες και τα ωράρια των γιατρών. Το κυριότερο είναι ότι όσοι λένε ότι πρέπει να εφαρμοστεί από τώρα η κοινοτική οδηγία, θα πρέπει πρώτα να τη διαβάσουν να δουν τι αναφέρει. Ορισμένα πράγματα είναι ανατριχιαστικά και λίγο μεσαιωνικά. Να πω ένα μόνο χαρακτηριστικό παράδειγμα. 
      Λέει η κοινοτική οδηγία «για τους ειδικευμένους γιατρούς προβλέπεται ότι σε διάστημα τεσσάρων μηνών ο μέσος όρος ωρών εργασίας δεν πρέπει να υπερβαίνει τις σαράντα οκτώ ώρες». Τι σημαίνει αυτό, αγαπητοί συνάδελφοι; Σημαίνει ότι μέσα στο τετράμηνο άλλες εβδομάδες θα δουλεύει κάποιος περισσότερο και άλλες λιγότερο από σαράντα οκτώ ώρες, δηλαδή άλλοτε μπορεί να δουλεύει πενήντα τρεις, πενήντα πέντε ώρες και άλλοτε λιγότερο.
      Άρα, το κυρίαρχο στοιχείο του τι σημαίνει να εφημερεύω, που δεν είναι να κατεβάζω τους διακόπτες της Δ.Ε.Η. παραδείγματος χάριν, αλλά να έχει η δουλειά που κάνω σχέση με την υγεία και με τη ζωή του άλλου, καταστρατηγείται. Καταλαβαίνετε ότι αυτό το πράγμα, κατά τη γνώμη μας, δεν μπορεί να εφαρμοστεί και δεν πρέπει να εφαρμοστεί. Πρέπει να καταψηφιστεί.
      Υπάρχει επίσης στο άρθρο αυτό και η παράγραφος 3 που λέει: «επιτρέπεται η ίδρυση και λειτουργία Μονάδων Χρόνιας Αιμοκάθαρσης και εκτός νοσοκομείων και κλινικών από δημόσιους ή ιδιωτικούς φορείς σε περιοχές κ.λπ.». Πάλι για ιδιωτικούς φορείς μιλάμε, πάλι υπεισέρχεται ο ιδιωτικός παράγοντας στη μέση και γι’ αυτό θα το καταψηφίσουμε.
      Η παράγραφος 4, επίσης, αναφέρει: «ως Πρόεδρος του Διοικητικού Συμβουλίου του Ε.Ο.Φ. ορίζεται κ.λπ.». Είναι κάτι με το οποίο δεν συμφωνούμε αλλά εν πάση περιπτώσει δεν έχει κυρίαρχη θέση, γιατί αυτό είναι μια πολιτική που ασκείται χρόνια ολόκληρα.
      Εγκρίνουμε την τροπολογία που έχει κατατεθεί από τον κ. Λεβέντη, εάν φυσικά την αποδέχεται ο Υπουργός.
      Η τροπολογία με ειδικό αριθμό 903 και ειδικό 33 έχει σχέση με το Κέντρο Αιμοδοσίας και αναφέρει: «κατά το πρώτο στάδιο λειτουργίας του, οργάνωσης των διοικητικών υπηρεσιών του και ένταξης σε αυτό ως υπηρεσίας του Εθνικού Κέντρου Παρασκευής Παραγώγων Αίματος «Ηλίας Πολίτης».» Εδώ πάλι παρατείνουμε κάτι, διαιωνίζουμε μια κατάσταση -δεν υπάρχει ούτε οργανισμός, ούτε τίποτα- επειδή ίσως υπάρχουν άλλοι συγκεκριμένοι λόγοι που δεν επιτρέπουν τη σωστή εφαρμογή για το πρόβλημα της αιμοδοσίας κ.λπ.. Θα την καταψηφίσουμε.
      Η τροπολογία με ειδικό αριθμό 904 και ειδικό 34 έχει σχέση με τις Μ.Ε.Θ.. Έχουμε τοποθετηθεί σ’ αυτό το πράγμα και η προτεινόμενη λύση δεν είναι κάτι που δίνει μια λύση τελειωτική, σωστή, τουλάχιστον όπως το αντιλαμβανόμαστε εμείς μέχρι τώρα. Θα την καταψηφίσουμε.
      Με την τροπολογία του κ. Χωματά δεν έχουμε αντίρρηση.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση: «Οι Έλληνες στη Διασπορά 15ος – 16ος αι.» καθώς και στους λοιπούς χώρους του Μεγάρου της Βουλής των Ελλήνων, τριάντα τέσσερις μαθητές και μαθήτριες και τρεις συνοδοί-καθηγητές από το 1ο Γυμνάσιο Σχολείου Μελισσίων.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Να ευχηθούμε χρόνια πολλά και στον παριστάμενο Υπουργό τον κ. Γιαννόπουλο, που γιορτάζει σήμερα.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής της Νέας Δημοκρατίας κ. Τσαντούλας.
      ΔΗΜΗΤΡΙΟΣ ΤΣΑΝΤΟΥΛΑΣ: Κύριε Πρόεδρε, κυρίες και κύριοι συνάδελφοι, να αρχίσω και εγώ με ευχές, να πω και εγώ από μικροφώνου «χρόνια πολλά» στον Υφυπουργό κ. Γιαννόπουλο, στον κ. Λεβέντη και στην κ. Μερεντίτη, που ήταν επίσης παρούσα στην Αίθουσα. Αθανασία και αυτή. Οι υπόλοιποι ας ήταν εδώ να λάβουν προσωπικά τις ευχές τους.
      Θα συνεχίσω με τη συζήτηση των άρθρων και πρώτα-πρώτα με την κύρωση των συμβάσεων δωρεών. 
      Αυτή της κ. Βεργωτή προς το Γενικό Νοσοκομείο Κεφαλληνίας δεν φαίνεται να προκαλεί σοβαρές αντιδράσεις από καμιά πτέρυγα της Βουλής. Εγώ όμως θα υπενθυμίσω πάλι τη μεγάλη καθυστέρηση που υπήρξε για την αποδοχή αυτής της δωρεάς –επτά χρόνια νομίζω- που είχε σαν αποτέλεσμα να χαθούν και χρήματα λόγω της υποτίμησης του δολαρίου έναντι του ευρώ.
      Για τη δωρεά του Σωματείου «Ίαση» προς το Λαϊκό Νοσοκομείο, ακούστηκαν αρκετές αντίθετες φωνές και για το Σωματείο «Ίαση» και για τη Διεύθυνση Αιματολογικής Κλινικής και για το ότι αυτή η κλινική αναβαθμίζεται και παραμένει στο Λαϊκό Νοσοκομείο και δεν πηγαίνει παραδείγματος χάρη στο Θριάσιο Νοσοκομείο.
      (Στο σημείο αυτό την Προεδρική Έδρα καταλαμβάνει Ε΄ Αντιπρόεδρος της Βουλής κ.  ΠΑΝΑΓΙΩΤΗΣ ΚΟΣΙΩΝΗΣ)
      Απ’ ό,τι εγώ μπορώ να ξέρω το Σωματείο «Ίαση» είναι ένα νόμιμο σωματείο φίλων της αιματολογίας. Σαν γιατρός και σαν ερευνητής ξέρω επίσης πώς γίνονται οι κλινικές μελέτες και πώς λειτουργούν οι ειδικοί λογαριασμοί του πανεπιστημίου και πώς σ’ αυτούς τους λογαριασμούς συμμετέχουν και φαρμακευτικές εταιρίες δίνοντας χρήματα.
      Επίσης, αυτή η δωρεά έχει γίνει αποδεκτή από την Πρυτανεία του Πανεπιστημίου Αθηνών για το Λαϊκό Νοσοκομείο και θα δημιουργηθεί έτσι μια σύγχρονη αιματολογική κλινική και μεταμόσχευσης μυελού των οστών που θα ανήκει στο Πανεπιστήμιο και θα ανήκει και στο Λαϊκό Νοσοκομείο και όχι στο διευθυντή της κλινικής σήμερα, ο οποίος σε σύντομο χρονικό διάστημα θα αλλάξει. Να ευχηθώ από δω ο διάδοχός του να έχει τις ίδιες τουλάχιστον ικανότητες. Σε κάθε περίπτωση δε η διερεύνηση των καταγγελιών που υπάρχουν, συνεχίζεται και θα βγουν τα συμπεράσματα. Μέχρι τότε όμως δεν βλέπω κάποιο λόγο για να μην κυρωθεί αυτή η σύμβαση.
      Η τρίτη δωρεά προς την Ανώνυμη Εταιρεία «Μονάδων Υγείας» δυνάμωσε πάλι τη φωνή εναντίον του ιδιωτικού τομέα. Ήμουν εισηγητής στο νομοσχέδιο για την Πολυκλινική του Ολυμπιακού Χωριού. Είχαμε συζητήσει εκτενώς το θέμα για τις ανώνυμες εταιρίες και δεν θα ήθελα να επανέλθω. Θα πω όμως ότι το Υπουργείο Υγείας έχει κύριο στόχο τη βελτίωση του δημόσιου τομέα, χωρίς να ευνοεί τον ιδιωτικό τομέα για τον οποίο ο κ. Λεβέντης μας κατηγόρησε ότι έχουμε μια ιδιαίτερη αδυναμία.
      Πιστεύω βέβαια στο ρόλο που μπορεί να παίξει ο ιδιωτικός τομέας και στο χώρο της υγείας. Πιστεύω προσωπικά ότι ο νόμος για τη σύμπραξη δημοσίου και ιδιωτικού τομέα είναι από τους πιο σπουδαίους νόμους που έχουμε ψηφίσει. Είχε αναφερθεί ότι στην Ευρώπη δεν γίνεται αποδεκτός. Εγώ ξέρω το πόρισμα μελέτης του Βρετανικού Ελεγκτικού Συμβουλίου που συνέκρινε τις υπερβάσεις, που έχουν γίνει από πλευρά κόστους και χρόνου σε έργα, που έγιναν μέσω Σ.Δ.Ι.Τ. σε σύγκριση με έργα που έγιναν με τον παραδοσιακό τρόπο από το δημόσιο. Το πόρισμα είναι ότι οι υπερβάσεις σε χρόνο και κόστος μέσω Σ.Δ.Ι.Τ. είναι 20% ενώ οι υπερβάσεις μέσω του παραδοσιακού παλιού τρόπου με το δημόσιο ήταν 80%. Άρα είναι μια αποδεκτή διαδικασία, στην Ευρώπη τουλάχιστον.
      Και ακόμα, η συνεργασία αυτή δημιουργεί νοσοκομεία, μέσω Σ.Δ.Ι.Τ. που θα είναι δημόσια νοσοκομεία. Παραδείγματος χάριν το δημόσιο νοσοκομείο της Πρέβεζας γίνεται μέσω Σ.Δ.Ι.Τ..
      Θα ήθελα πάντως γενικά να πω ότι προς τους δωρητές αυτούς οφείλουμε και σεβασμό και ευγνωμοσύνη και δημόσια αναγνώριση και δημόσιο έπαινο. Και κάτι ακόμα. Οφείλουμε να τους διευκολύνουμε ώστε αυτή  η ευγενική τους πράξη, αυτή η χειρονομία να υλοποιηθεί σύντομα.
      Και χαιρετίζω αυτό που είπε ο Υπουργός Υγείας χθες ότι δημιουργείται το κατάλληλο νομικό πλαίσιο για το  Υπουργείο Υγείας ώστε να επιταχύνονται οι αποδοχές και η υλοποίηση αυτών των δωρεών για το χώρο της υγείας τουλάχιστον.
      Τώρα, όσον αφορά τις λοιπές διατάξεις αναρωτήθηκαν πολλοί πού πηγαίνουν οι υπηρεσίες  υγείας. Ότι οι υπηρεσίες υγείας πηγαίνουν στην οδό Αριστοτέλους. Δεν πηγαίνουν εκεί. Με το νομοσχέδιο που συζητάμε αλλά και με την προοπτική που έχουμε πει για τα επόμενα δύο χρόνια οι υπηρεσίες υγείας πηγαίνουν εκεί που πρέπει να είναι, στο φορέα παροχής υπηρεσιών υγείας και κοινωνικής αλληλεγγύης, πηγαίνουν στο νοσοκομεία, στα κέντρα υγείας, στα κέντρα κοινωνικής φροντίδας, τα οποία αυτονομούνται περισσότερο και αποκτούν δυνάμεις. Επαναφέρονται δυνάμεις και προσωπικό σ’ αυτά και παύουν να έχουν τον ασφυκτικό κλοιό που τους δημιουργούσε πιθανόν το Πε.Σ.Υ.Π. παλιά και οι Δ.Υ.ΠΕ. τώρα.
      Και έχουμε το θάρρος να λέμε ότι ίσως μερικά από αυτά που σχεδιάσαμε δεν πήγαν καλά. Τα αλλάζουμε πηγαίνοντας σε εφαρμογή του προγράμματός μας, που είναι βέβαια η κατάργηση των Δ.Υ.ΠΕ., η αυτοτελής λειτουργία ενδυναμωμένων νοσηλευτικών μονάδων στην περιφέρεια και μια σύνδεση που είπα για το ενδεχόμενο να είναι μέσω διοικητικών περιφερειών που θα ασχοληθούν και με θέματα υγείας. 
      Πολλοί αναρωτήθηκαν με ποιον τρόπο έγινε η επιλογή των επτά Δ.Υ.ΠΕ. από τις δεκαεπτά. Το είπαμε πολλές φορές και, ο κύριος Υπουργός, κατέθεσε ένα στατιστικό πίνακα. Είπαμε πως κριτήρια ήταν η ομοιογένεια και η συμπληρωματικότητα κυρίως. Και εγώ είπα ότι στην εποχή της κοινωνίας της πληροφορίας που ζούμε τώρα και τα αυστηρά γεωγραφικά όρια έχουν αδυνατίσει αρκετά. Για τα νησιά πάλι είπαμε ότι η σύνδεσή τους η λειτουργική είναι όχι τόσο μεταξύ τους παρά με περιοχές της ηπειρωτικής Ελλάδας.
      Η παράγραφος 3 μιλάει για μεταβίβαση κινητής και ακίνητης περιουσίας στις συγχωνευόμενες Δ.Υ.ΠΕ. και πάλι με χαρά ξέρω ότι γίνεται δεκτή μια τροποποίηση που κατέθεσαν Βουλευτές όπως ο κ. Καραμάριος, ώστε να επανέρχεται εκεί που ανήκε αυτή η περιουσία πριν μεταφερθεί στα Πε.Σ.Υ.Π.. 
      ΠΡΟΕΔΡΕΥΩΝ (Παναγιώτης Κοσιώνης): Κύριε συνάδελφε, παρακαλώ συντομεύετε. 
      ΔΗΜΗΤΡΙΟΣ ΤΣΑΝΤΟΥΛΑΣ:  Ναι, κύριε Πρόεδρε, θα συντομεύσω. 
      ΠΡΟΕΔΡΕΥΩΝ (Παναγιώτης Κοσιώνης): Δεν ρύθμισα εγώ το χρόνο. Αυτό μου άφησαν και αυτό πρέπει να επιβάλω και εγώ. Σας παρακαλώ.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ : Κύριε Πρόεδρε, οκτώ λεπτά θα μας δώσετε και για τις τροπολογίες που θα αναπτύξουμε;
      ΠΡΟΕΔΡΕΥΩΝ (Παναγιώτης Κοσιώνης): Ελάτε, κύριε Τσαντούλα. 
      ΔΗΜΗΤΡΙΟΣ ΤΣΑΝΤΟΥΛΑΣ:  Αναγκαστικά θα κάνω μια επιλογή, κύριε Πρόεδρε. 
      Η παράγραφος 6 που έχει δημιουργήσει αρκετό θόρυβο για τους γιατρούς του Ε.Σ.Υ. που αναλαμβάνουν θέσεις διοικητών όταν επανέρχονται στα νοσοκομεία. Εγώ κατάλαβα ότι η ομοιόβαθμη θέση αντιστοιχεί στη θέση που κατείχαν πριν και νομίζω ότι είναι θέμα σωστής ανάγνωσης και διάθεσης ορθής ερμηνείας των λέξεων. Εν πάση περιπτώσει, πιστεύω ότι κάποιες λέξεις μπορεί να προστεθούν επιπλέον για να σας φύγουν όλες οι αμφιβολίες ότι είναι φωτογραφική η διάταξη. Θα το δούμε σήμερα πριν τελειώσει η συνεδρίαση.
      Για την ειδική μόνιμη επιτροπή δαπανών και προμηθειών είπαμε πάρα πολλά μιλώντας επί της αρχής και δεν χρειάζεται να επανέλθω, όπως και για τη λειτουργία των Κέντρων Εξυπηρέτησης Πολιτών σε θέματα υγείας και κοινωνικής αλληλεγγύης που όχι μόνο θα εξακολουθήσουν να λειτουργούν αλλά και εκεί που δεν δημιουργήθηκαν μπορούν να δημιουργηθούν από τις νέες Δ.Υ.ΠΕ.. 
      Τώρα η δυνατότητα μετάταξης εργαζομένων από τις Δ.Υ.ΠΕ. και νοσοκομεία και μονάδες κοινωνικής φροντίδας θα ενδυναμώσει αρκετά τα νοσοκομεία στην προσπάθεια να εγκαταστήσουμε αυτόνομες επιχειρησιακές μονάδες του Ε.Σ.Υ.. 
      Υπάρχουν κάποιες προτάσεις ώστε αυτοί οι υπάλληλοι, στα νησιά κυρίως, να μην πηγαίνουν μόνο στο Υπουργείο Υγείας, να πηγαίνουν και γενικότερα στο δημόσιο. Αυτό θα το δούμε. 
      Θα προσπεράσω τις άλλες παραγράφους για να πάω στο θέμα των εφημεριών, που είναι αρκετά σημαντικό και είναι γνωστό σε όλους εδώ μέσα, όχι μόνο στους γιατρούς ότι οι εφημερίες είναι μία απαραίτητη προϋπόθεση για την ασφαλή και καλή λειτουργία των νοσοκομείων και όχι μόνο για τους νοσηλευόμενους ασθενείς αλλά και γι’ αυτούς που προσέρχονται στα τακτικά εξωτερικά ιατρεία ή στα επείγοντα. Και μιλάω για πραγματικές και ουσιαστικές εφημερίες των γιατρών. 
      Πριν από αρκετά χρόνια σε μια συγκέντρωση στο «Σπόρτινγκ» παρουσία του αείμνηστου Γιώργου Γεννηματά είχε πρωτοεμφανιστεί ο όρος «πλασματική εφημερία». Το δεχθήκαμε εμείς οι γιατροί γιατί αυξάναμε τις αποδοχές μας. Όμως, ο σωστός τρόπος θα ήταν μέσω αύξησης του μισθού, όχι με πλασματικές εφημερίες. Αυτό το πράγμα διαιωνίστηκε  από τότε και νομίζω ότι πρέπει να αλλάξει. Οι εφημερίες πρέπει να είναι πραγματικές και κάποιες βέβαια από το σπίτι.
      ΠΡΟΕΔΡΕΥΩΝ (Παναγιώτης Κοσιώνης): Τελειώνετε, κύριε Τσαντούλα.
      ΚΩΝΣΤΑΝΤΙΝΟΣ ΓΕΙΤΟΝΑΣ:  Εάν μου επιτρέπετε μία διακοπή…
      ΠΡΟΕΔΡΕΥΩΝ (Παναγιώτης Κοσιώνης): Δεν επιτρέπεται, κύριε Γείτονα, γιατί έχουμε πρόβλημα χρόνου. Αφήστε, μετά θα τα πείτε.
      ΔΗΜΗΤΡΙΟΣ ΤΣΑΝΤΟΥΛΑΣ:  Θα το πείτε μετά, κύριε Γείτονα. 
      ΠΡΟΕΔΡΕΥΩΝ (Παναγιώτης Κοσιώνης): Κύριε Τσαντούλα, συνεχίστε την τοποθέτησή σας.
      ΚΩΝΣΤΑΝΤΙΝΟΣ ΓΕΙΤΟΝΑΣ:  Κύριε Πρόεδρε, γιατί είστε τόσο αυστηρός; Εδώ το επιτρέπει ο ομιλητής. Θέλω να κάνω μία ενημέρωση σχετικά με τις εφημερίες. 
      ΠΡΟΕΔΡΕΥΩΝ (Παναγιώτης Κοσιώνης): Κύριε Γείτονα, επειδή έχετε χρηματίσει Πρόεδρος, δηλαδή, αν το επιτρέπει ο ομιλητής το Προεδρείο δεν έχει λόγο; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Έχει λόγο, γι’ αυτό σας λέω γιατί είστε τόσο αυστηρός; 
      ΠΡΟΕΔΡΕΥΩΝ (Παναγιώτης Κοσιώνης): Θα τοποθετηθείτε και στη δευτερολογία του μπορεί να απαντήσει ο κ. Τσαντούλας. 
      Κύριε Τσαντούλα, συνεχίστε παρακαλώ και τελειώνετε. 
      ΔΗΜΗΤΡΙΟΣ ΤΣΑΝΤΟΥΛΑΣ: Επομένως πρέπει να εξασφαλιστεί και ο αριθμός εφημερευόντων γιατρών αλλά συγχρόνως να συζητηθεί και να εξασφαλιστεί για το πόσο μπορούν να αντέξουν αυτοί οι γιατροί, πόσες εφημερίες μπορούν να κάνουν την εβδομάδα παραδείγματος χάρη. 
      Υπό την έννοια αυτή θα πρέπει οι γιατροί που εφημερεύουν τώρα να μπορούν να πάρουν τα χρήματα που εργάζονται και όχι να παρέμβει το Ελεγκτικό Συνέδριο και να μην μπορέσουν να τα πάρουν που ήδη τα έχουν κάνει σαν εφημερίες. 
      Όλοι αυτοί οι λόγοι, λοιπόν, νομίζω ότι καθιστούν μονόδρομο το να ψηφίσουμε την τροπολογία για αναστολή του προεδρικού διατάγματος επί έξι μήνες και για άλλους έξι μήνες στη συνέχεια, με απαραίτητη όμως προϋπόθεση ότι σ’ αυτό το χρονικό διάστημα θα γίνει ό,τι πρέπει για να βρεθεί η σωστή, η μόνιμη λύση που δεν ξέρω αν μπορεί να είναι η συλλογική σύμβαση εργασίας για τους νοσοκομειακούς γιατρούς και αν θα βοηθήσει η πρόταση της Ε.Ι.Ν.Α.Π. για μείωση του πρωινού ωραρίου από οκτώ σε έξι ώρες ή εάν θα χρειαστεί πρόσληψη νέων γιατρών που είναι πολύ λιγότερο αναγκαίο από την πρόσληψη νοσηλευτικού προσωπικού. Πρωτοβουλία σ’ αυτό πρέπει να έχει το Υπουργείο και δεν αμφισβητώ καθόλου τη διάθεση του Υπουργείου να έχει την πρωτοβουλία για καλές συζητήσεις μεταξύ όλων μας για να βρεθεί αυτή η οριστική λύση. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Κοσιώνης): Η κ. Περλεπέ-Σηφουνάκη έχει το λόγο.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ:  Ευχαριστώ, κύριε Πρόεδρε. 
      Πριν, όμως, τοποθετηθώ και επί των άρθρων και των τροπολογιών θέλω λίγο περισσότερο χρόνο.
      Κυρίες και κύριοι συνάδελφοι, δεν είναι η πρώτη φορά –το ανέφερα και χθες- που η Νέα Δημοκρατία φέρνει νομοσχέδια με ψευδεπίγραφους τίτλους, όπως είναι και αυτό που συζητάμε από χθες στην Ολομέλεια για κυρώσεις συμβάσεων κ.λπ..
      Θα έρθω τώρα στη συζήτηση επί των άρθρων. Τα δύο πρώτα άρθρα αφορούν κυρώσεις δωρεών. Το πρώτο άρθρο αναφέρεται στο Σύλλογο Φίλων της Αιματολογίας, τον «ΙΑΣΙΣ». Θέλω να επισημάνω ότι εμείς είμαστε υπέρ των δωρεών, όταν όμως αυτές οι δωρεές είναι καθαρές και δεν υπάρχει τίποτα το μεμπτό. Για αυτήν τη δωρεά υπάρχουν καταγγελίες από το Σύλλογο Εργαζομένων του Λαϊκού Νοσοκομείου. Υπάρχει πόρισμα από τους ελεγκτές δημόσιας υγείας. Θέλω να καταθέσω στα Πρακτικά και το πόρισμα και την καταγγελία των εργαζομένων.
      (Στο σημείο αυτό η Βουλευτής κ. Αικατερίνη Περλεπέ-Σηφουνάκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Υπάρχουν, λοιπόν, κάποια σημεία που είναι ακόμη αδιευκρίνιστα και εμείς δεν μπορούμε να πούμε ναι σε μια τέτοια δωρεά, όσο σημαντική και αν είναι η αιματολογική κλινική που πρέπει να γίνει. Εδώ θέλω να πω ότι αυτή η αιματολογική κλινική, που όλοι θέλουμε να γίνει και να λειτουργήσει, θα μπορούσε να έχει ήδη μεταφερθεί –το είπα και στην επιτροπή και το ξαναλέω- στο «Αττικό Νοσοκομείο», όπου τόσες κλίνες είναι κλειστές και δεν έχει μεταφερθεί καμία κλινική αυτά τα τρία χρόνια που κυβερνάτε.
      Θα μπορούσε να αναπτυχθεί στην οδό Σεβαστουπόλεως, όπου υπάρχει ένα πενταόροφο κτήριο. Δεν είναι επιχείρημα αυτό που λέγεται ότι επειδή παλιά ήταν η αιματολογική κλινική εκεί του Φέσα, πρέπει να συνεχίσει να είναι αιματολογική κλινική. 
      Το νοσοκομείο είναι γενικό νοσοκομείο και θέτοντας εκεί την αιματολογική κλινική, συμπιέζονται τέσσερις κλινικές, ακυρώνοντας στην ουσία τέσσερις κλινικές του Ε.Σ.Υ., γιατί μεταφέρεται η ωτορυνολαρυγγολογική κλινική, μεταφέρεται η γυναικολογική. Από είκοσι πέντε κρεβάτια τα μειώνετε στα πέντε με έξι. Αφανίζεται η οφθαλμολογική, συμπιέζεται η ορθοπεδική. 
      Εμείς ήμασταν υπέρ των κλινικών του Εθνικού Συστήματος Υγείας. Τέσσερις κλινικές δεν μπορούν να αφανιστούν. Αυτό είναι το ένα επιχείρημα. Το άλλο επιχείρημα είναι ότι υπάρχουν ενστάσεις και υπάρχουν ακόμα πολλά σε εκκρεμότητα για το Σωματείο «ΙΑΣΙΣ» που κάνει τη δωρεά. Γι' αυτό λοιπόν καταψηφίζουμε αυτήν τη σύμβαση.
      Όσον αφορά τη δεύτερη σύμβαση για το κληροδότημα της Μάρης Βεργωτή -και εδώ αποδεικνύεται ότι είμαστε υπέρ των δωρεών- φαίνεται ότι δεν υπάρχει τίποτα το μεμπτό και συμφωνούμε να γίνει η πτέρυγα με τη δωρεά της Μάρης Βεργωτή στο Νοσοκομείο της Κεφαλονιάς. 
      Όσον αφορά την τρίτη σύμβαση του Κωνσταντίνου Πρίφτη, μεταξύ αυτού και της ανώνυμης εταιρείας «Α.Ε.Μ.Υ.», εμείς ήμασταν αντίθετοι και την προηγούμενη φορά από το 2004, όταν δημιουργήθηκε η «Α.Ε.Μ.Υ.». Τότε υπήρχε το σκεπτικό ότι πρέπει να δημιουργηθεί για να λειτουργήσει γρήγορα, χωρίς διαδικασίες Α.Σ.Ε.Π., η πολυκλινική του Ολυμπιακού Χωριού.
      Σήμερα δεν υπάρχει αυτό το πρόβλημα. Σίγουρα μας λείπει ένα κέντρο αποθεραπείας. Σίγουρα το χρειαζόμαστε, θέλουμε, όμως, να έχει δημόσιο χαρακτήρα. Μέσα στη σύμβαση φαίνεται ότι αυτή η εταιρεία μπορεί να βγάζει και τις πολεοδομικές άδειες κόντρα στους πολεοδομικούς κανόνες. Υπάρχει και τέτοια παράγραφος, η οποία είναι απαράδεκτη. 
      Το άλλο σημείο είναι ότι η «Α.Ε.Μ.Υ.» θα κάνει και τις προσλήψεις του προσωπικού –ήδη έχει βγάλει το οργανόγραμμα- καθαρά βέβαια ρουσφετολογικές προσλήψεις, οι οποίες δεν περνούν μέσω Α.Σ.Ε.Π.. Θα γίνει ένα κέντρο που θα έχει ιδιωτικοοικονομικά κριτήρια, στο οποίο εμείς είμαστε αντίθετοι. Θέλουμε το κέντρο με δημόσιο χαρακτήρα για να απολαμβάνουν τις υπηρεσίες του όλοι οι πολίτες χωρίς να πληρώνουν. Είμαστε αντίθετοι λοιπόν και μ’ αυτήν τη σύμβαση. 
      Πάμε τώρα στο δεύτερο μέρος  του νομοσχεδίου, που είναι οι λοιπές διατάξεις, οι οποίες είναι πάρα πολύ σημαντικές και από μόνες τους θα μπορούσαν να αποτελούν ένα νομοσχέδιο. 
      Έρχομαι στο άρθρο 3, όπου μειώνονται οι Δ.Υ.ΠΕ. από δεκαεπτά σε επτά. Τα είπα και χθες. Απλά θέλω να επαναλάβω σήμερα επιγραμματικά κάποια πράγματα. Δεν υπάρχει καμία υγειονομική λογική ούτε διοικητική. Είστε ανακόλουθοι με το πρόγραμμά σας, γιατί εκεί μιλούσατε για περιφερειακές διευθύνσεις υγείας. Τρία χρόνια μετά το πρώτο που κάνετε είναι να αλλάξετε μόνο τα ονόματα και το δεύτερο που κάνετε τώρα είναι να μειώσετε χωρίς καμία λογική –σας είπα, ούτε υγειονομική ούτε διοικητική- τις Δ.Υ.ΠΕ. από δεκαεπτά σε επτά. 
      Το άλλο είναι ότι καταργείτε τα διοικητικά συμβούλια. Είναι νομικά πρόσωπα δημοσίου δικαίου που θα διοικούνται από μονοπρόσωπο όργανο, το διοικητή. Δεν θα υπάρχει καν διοικητικό συμβούλιο, γιατί θα υπάρχει ο διοικητής και οι δύο υποδιοικητές, οι οποίοι δεν αποτελούν καν όργανο, γιατί τις αρμοδιότητες στους υποδιοικητές τις δίνει ο διοικητής. Βλέπουμε, λοιπόν, ότι καταργείτε τα πάντα. 
      Από την άλλη συστήνετε μια μόνιμη επιτροπή προμηθειών, στην οποία θα εκλέγεται ένας γιατρός και ένας εργαζόμενος, όταν όλοι ξέρουμε ότι οι επιτροπές διενεργούν μόνο διαγωνισμούς. Δεν εγκρίνουν έργα, δεν είναι διοικούντα όργανα και τα άτομα που ανήκουν σε αυτές τις επιτροπές προμηθειών διορίζονται κανονικά. Εκλέγονται εργαζόμενοι και γιατροί στα διοικητικά συμβούλια, τα οποία εσείς καταργείτε. Δεν θέλετε να υπάρχει κανένας έλεγχος.
      Χθες είπατε και ένα μεγάλο ψέμα, ότι από την κατάργηση των διοικητικών συμβουλίων θα κερδίσετε 527.000.000 ευρώ. Είναι λάθος. Δώστε μας τους απολογισμούς των Δ.Υ.ΠΕ. του 2005, για να δείτε ότι τα λειτουργικά έξοδα δεν είναι πάνω από 10.000.000 ευρώ για κάθε Δ.Υ.ΠΕ., εκτός αν βάζετε και τη μισθοδοσία, η οποία ούτως ή άλλως υπάρχει και θα υπάρχει όπου και να πάνε αυτοί οι εργαζόμενοι. Είναι λοιπόν μόνο 10.000.000 ευρώ. Δεν υπάρχει θέμα ότι μ’ αυτόν τον τρόπο κερδίζετε χρήματα για να τα διαθέσετε στον τομέα της υγείας. 
      Το άλλο σημείο που υπάρχει στο άρθρο 3 είναι στην παράγραφο 6. Σας το επισήμανα και στην επιτροπή και περιμένω σήμερα την αλλαγή, αυτές τις δύο λέξεις. Κύριε Υπουργέ, θέλω να είναι σαφές ότι οι γιατροί του Ε.Σ.Υ., που γίνονται διευθυντές, επιστρέφουν στη θέση τους με τον τίτλο που είχαν. Είναι επιμελητές Β΄; Γυρνούν επιμελητές Β΄. Είναι επιμελητές Α΄; Γυρνούν επιμελητές Α΄. 
      Είναι φωτογραφική η διάταξη. Περιμένω ότι θα το αλλάξετε αυτό και θα είναι σαφές στο κείμενο ότι οι γιατροί του Ε.Σ.Υ. που γίνονται διοικητές και επιστρέφουν στη θέση τους, γυρνούν στη θέση που κατείχαν πριν και όχι σε ομοιόβαθμη θέση. Δεν είναι συγκρίσιμα σημεία. Πιστεύω ότι θα το κάνετε αυτό. 
      Έχετε και άλλη μια παράγραφο στο άρθρο 10 που λέτε –και είναι σωστό αυτό- ότι θα πρέπει οι θέσεις του Ε.Σ.Υ. που κενώνονται, να επαναπροκηρύσσονται μέσα σ’ ένα μήνα. Εδώ θέλω να επισημάνω ότι η θέση του διευθυντού στη Α΄ Παθολογική του «Ευαγγελισμού» εκκρεμεί εδώ και χρόνια. Δεν έχει προκηρυχθεί ακόμα και αυτό είναι απαράδεκτο. Τρία χρόνια που είστε εσείς στην εξουσία, δεν την έχετε προκηρύξει. 
      Ένα δεύτερο σημείο που έπεσε στην αντίληψή μου σήμερα το πρωί και θεωρώ ότι θα πρέπει να παρέμβετε είναι ότι ο «Ευαγγελισμός» έχει ογκολογική κλινική. Από το 1998 δίνει ειδικότητα κλινικής ογκολογίας και η θέση που θα προκηρυχθεί, γιατί ο διευθυντής συνταξιοδοτήθηκε, θα πρέπει να είναι θέση κλινικού ογκολόγου. 
      Κύριε Υπουργέ, απευθύνομαι σε εσάς γιατί το θεωρώ πολύ σημαντικό. Είναι μια ογκολογική κλινική που λειτουργεί πάρα πολύ καλά στον «Ευαγγελισμό». Έχω περάσει απ’ αυτήν την κλινική για ένα διάστημα. Έχει κενωθεί η θέση του διευθυντού. Δίνει ειδικότητα κλινικής ογκολογίας. Δεν μπορεί να πάει παθολόγος σ’ αυτήν τη θέση σαν διευθυντής. Θα πρέπει η θέση να προκηρυχθεί ως θέση κλινικού ογκολόγου και όχι παθολόγου που υπήρχε από το 1983, που δεν υπήρχε καν αυτή η ειδικότητα ούτε αυτή η κλινική είχε ειδικευόμενους. 
      Θα πρέπει να το πείτε έγκαιρα, ώστε να προκηρυχθεί η θέση μέσα σ’ ένα μήνα, αλλά να είναι θέση κλινικού ογκολόγου η θέση του διευθυντού. Είναι ανήθικο να πάει ένας παθολόγος και να δίνει ειδικότητα κλινικής ογκολογίας σε μια αμιγώς ογκολογική κλινική. Περιμένω και σ' αυτό να δώσετε λύση, γιατί αυτήν τη στιγμή είναι όλα μπερδεμένα.
      Στο άρθρο 4 αναφέρεστε στη δημιουργία Κέντρων Αίματος ως αυτοτελείς μονάδες των οικείων νοσοκομείων. Πριν από δύο χρόνια περίπου, αν θυμάμαι καλά, ήρθε το νομοσχέδιο για την ίδρυση του Εθνικού Κέντρου Αιμοδοσίας, το Ε.Κ.Ε.Α.. Όλοι τότε συμφωνήσαμε να εναρμονιστούμε λίγο με τις κοινοτικές οδηγίες. Θα έπρεπε να είχαν φτιαχτεί κέντρα αίματος. Είπαμε τότε ότι λόγω της ιδιομορφίας της χώρας μας δεν μπορούν να γίνουν τέσσερα και θα γίνουν επτά ή οχτώ. 
      Αυτά τα τρία χρόνια δεν έχει γίνει τίποτα σε αυτόν τον τομέα. Το Ε.Κ.Ε.Α. υπολειτουργεί. Σήμερα έρχεστε να ακυρώσετε και το νόμο που ψηφίσαμε πριν από δύο χρόνια και να λέτε ότι αυτές οι νοσοκομειακές υπηρεσίες αιμοδοσίας, που υπάρχουν σήμερα, θα γίνονται οργανικές αυτοτελείς μονάδες. 
      Είναι και αυτό απαράδεκτο. Θα πρέπει να είναι σαφές ότι υπάρχει το Ε.Κ.Ε.Α. και ότι θα δημιουργηθούν κάποια Κέντρα Αίματος σε πανελλαδικό επίπεδο, που θα έχουν όμως αναφορά στο Ε.Κ.Ε.Α., αν θέλουμε να λέμε και εμείς ότι είμαστε Ευρωπαίοι και να εναρμονιζόμαστε με την Ευρωπαϊκή Κοινότητα σε κάποιους τομείς που είναι πάρα πολύ σημαντικοί για την υγεία του λαού. 
      Στο άρθρο 5  –φέρατε και τροπολογία και θα αναφερθώ και στα δύο μαζί- δίνετε πάλι μία παράταση για την εναρμόνιση των μονάδων πρωτοβάθμιας φροντίδας υγείας και των ιδιωτικών κλινικών για την προσαρμογή τους στο προεδρικό διάταγμα του 2000 και του 2001 αντίστοιχα, για να προσαρμοστούν βάσει των κανόνων που υπήρχαν στο προεδρικό διάταγμα. 
      Πριν δύο χρόνια είχαμε πει ότι δεν θα δοθεί άλλη παράταση. Όταν ήταν Υπουργός ο κ. Κακλαμάνης το είχε υποσχεθεί. Ερχόμαστε δύο χρόνια μετά, να ευνοούμε πάλι τον ιδιωτικό τομέα εις βάρος των πολιτών, εις βάρος αυτών που προσφεύγουν σε αυτά τα ιδιωτικά κέντρα για την περίθαλψή τους. Δεν μπαίνουμε δηλαδή καν στον κόπο - τους δίνουμε όλο παρατάσεις -  να τους αναγκάσουμε να προσαρμοστούν βάσει των προεδρικών διαταγμάτων και να παρέχουν την πρωτοβάθμια ή δευτεροβάθμια φροντίδα υγείας όπως πρέπει και να μην έχουν θεό τους μόνο το κέρδος αλλά και την περίθαλψη των ατόμων που προσφεύγουν σ’ αυτά. Οπότε διαφωνούμε και με το άρθρο αυτό βέβαια και με την τροπολογία που έχει κατατεθεί για τις ιδιωτικές κλινικές.
      Έρχομαι τώρα στην τροπολογία που φέρατε για τις εφημερίες των γιατρών. Από τις 19 Μαΐου του 2005, έχετε ενσωματώσει την κοινοτική οδηγία στο εθνικό μας δίκαιο.  Έρχεστε, λοιπόν, σχεδόν δύο χρόνια μετά, χωρίς να έχετε κάνει τίποτα - ξέρατε ότι από 1η Ιανουαρίου θα τεθεί σε εφαρμογή- και δίνετε απλά αναστολή στο πρόγραμμα των εφημεριών που εγείρουν οι γιατροί. Δίνετε μια αναστολή σ’ αυτήν την κοινοτική οδηγία που πλέον έχει και το Ελεγκτικό Συνέδριο αποφασίσει ότι θα πρέπει οι ώρες να είναι  σαράντα οκτώ για τους ειδικευμένους και πενήντα οκτώ για τους ειδικευόμενους. 
      ΠΡΟΕΔΡΕΥΩΝ (Παναγιώτης Κοσιώνης): Λίγο πιο συνοπτικά παρακαλώ, κυρία Περλεπέ! 
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Ναι, αλλά τελειώνω και με τις τροπολογίες. Δεν θα πάρω μετά το χρόνο για τις τροπολογίες.
      Έρχεστε, λοιπόν, χωρίς να έχετε κάνει κανέναν προγραμματισμό για το τι θα γίνει μετά από έξι μήνες ή μετά από δώδεκα μήνες που δίνετε μία παράταση. Δεν υπάρχει ένα σχέδιο πώς θα γίνει. Ποντάρετε στο ότι οι γιατροί παίρνουν πενιχρότατους μισθούς και δεν αντιδρούν έντονα, επειδή έχουν πρόβλημα επιβίωσης και αυτό είναι γεγονός. Οι μισθοί τους είναι καθηλωμένοι εδώ και πολλά χρόνια. Ποντάρετε λοιπόν σ’ αυτό που δεν υπάρχει αντίδραση και μεταθέτετε το πρόβλημα για την επόμενη Βουλή. Είναι απαράδεκτο και θεωρώ ότι δεν μπορεί όντως ένας γιατρός –πολλά χρόνια ήμουν νοσοκομειακή γιατρός και έκανα επτά και οκτώ εφημερίες το μήνα- ή κάποιοι συνάδελφοι που είναι εξήντα χρονών στα επαρχιακά νοσοκομεία, να αναγκάζονται να δουλεύουν εβδομήντα και ογδόντα ώρες την εβδομάδα. Αυτό είναι απαράδεκτο. Φέρτε μας ένα ολοκληρωμένο πρόγραμμα για το τι θα κάνετε, πώς θα λύσετε  αυτό που έχει προκύψει –έχει προκύψει σας είπα και πριν περίπου δυο χρόνια και δεν κάνατε τίποτα- και τότε να το συζητήσουμε. Όχι, όμως, έτσι αποσπασματικά όπως το φέρνετε σήμερα σαν τροπολογία.
      Ερχόμαστε στις παραγράφους που ο Υπουργός θα ορίζει τον πρόεδρο του Ε.ΣΥ.Δ.Υ., του Εθνικού Συμβουλίου Δημόσιας Υγείας που επιτελεί ένα τεράστιο έργο και έρχεστε και ακυρώνετε όλη τη διαδικασία που υπήρχε. Αυτό ισχύει και για το Ε.ΣΥ.Δ.Υ., και για τον Ο.ΚΑ.ΝΑ.. Ειδικά για τον Ο.ΚΑ.ΝΑ. είχε πει ο ίδιος, ο Πρωθυπουργός, ότι θα είναι παρά τω Πρωθυπουργώ –τόσο μεγάλη σημασία έδινε- και έρχεστε σήμερα να καταργήσετε τη διαδικασία που περνούσε από το Υπουργικό Συμβούλιο και να διορίζετε.
      Εδώ για τα Πρακτικά να καταθέσω σημερινό δημοσίευμα της εφημερίδας «ΕΓΝΑΤΙΑ» ότι είναι έξω φρενών Βουλευτές της Νέας Δημοκρατίας με τον Υπουργό Υγείας για όλα αυτά που πάει να κάνει και για τη μείωση των περιφερειών των Δ.Υ.Π.Ε. γιατί δεν είναι καν στο πρόγραμμα της Νέας Δημοκρατίας, αλλά και για τους προέδρους που θα διορίζει ο ίδιος χωρίς να περνάνε από το Υπουργικό Συμβούλιο. Αυτό είναι απαράδεκτο και υποβαθμίζει αυτά τα όργανα που είναι πάρα πολύ σημαντικά. Έχετε ακυρώσει το ίδιο σας το πρόγραμμα με το νομοσχέδιο που φέρατε, κύριε Υπουργέ. 
      Καταθέτω το δημοσίευμα για τα Πρακτικά.
      (Στο σημείο αυτό η Βουλευτής κ. Αικατερίνη Περλεπέ – Σηφουνάκη καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όσον αφορά τις μονάδες χρόνιας αιμοκάθαρσης και εκεί διαφωνούμε, γιατί θα έπρεπε να υπάρχει νοσοκομείο με μονάδα τεχνητού νεφρού εκεί που θέλουν να φτιάξουν ιδιώτες μονάδες τεχνητού νεφρού. Είναι απαράδεκτο σε ένα νησί να υπάρχει μονάδα μ’ αυτούς τους αρρώστους που έχουν τόσο πολλά προβλήματα κι έχουν ανάγκη τις πιο πολλές φορές και νοσοκομειακής περίθαλψης, να φτιάχνονται τέτοιες μονάδες χωρίς να υπάρχει νοσοκομείο με μονάδα τεχνητού νεφρού.
      Βέβαια και στον ΕΟΦ ισχύει το ίδιο με τον πρόεδρο αυτά που είπα και πριν. ‘Εχουμε το «one man show». Ο Υπουργός από μόνος του διορίζει, παύει, χωρίς να παίρνει κανείς είδηση ούτε το Υπουργικό Συμβούλιο ούτε η Κυβέρνηση.
      ΠΡΟΕΔΡΕΥΩΝ (Παναγιώτης Κοσιώνης): Κυρία Περλεπέ, σας παρακαλώ!
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Έχω και την τροπολογία για το «Ερρίκος Ντυνάν» γιατί γι’ αυτό γίνεται όλη η φασαρία. Και εδώ είσαστε απαράδεκτοι, κύριε Υπουργέ. Όχι μόνο δεν έχετε αναπτύξει κλίνες απ’ αυτές που ήταν έτοιμες ήδη όλα αυτά τα χρόνια, αλλά μειώνονται οι κλίνες στις διάφορες Μ.Ε.Θ. των δημόσιων νοσοκομείων, γιατί δεν υπάρχει προσωπικό και ερχόσαστε να κάνετε μια σκανδαλώδη ρύθμιση.
      ΠΡΟΕΔΡΕΥΩΝ (Παναγιώτης Κοσιώνης): Κυρία Περλεπέ, σας παρακαλώ, τελειώστε! 
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Ολοκληρώνω, κύριε Πρόεδρε.
      Έρχεστε λοιπόν να κάνετε τη ρύθμιση να πληρώνουν τα νοσοκομεία το συγκεκριμένο. Εμείς πιστεύουμε ότι παρέχει πολύ σωστές υπηρεσίες το «Ερρίκος Ντυνάν». Φέρτε όμως και γι’ αυτό μία πρόταση πώς θα βγει από το αδιέξοδο. Όχι να πληρώνουν τα δημόσια νοσοκομεία τα χρήματα στο «Ερρίκος Ντυνάν», επειδή δεν μπορεί να τα αποσπάσει από τα ταμεία, επειδή χρωστάει. Είναι απαράδεκτη σκανδαλώδης και αυτή η ρύθμιση.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Παναγιώτης Κοσιώνης): Πριν δώσω το λόγο στον κ. Λεβέντη, θέλω να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στην πρόταση νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης «Δικαίωμα ψήφου υπηκόων τρίτων χωρών. Απόκτηση Ελληνικής Ιθαγένειας από Έλληνες ομογενείς».
      Ορίστε, κύριε Λεβέντη, έχετε το λόγο και σας εύχομαι χρόνια πολλά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. Επίσης, εύχομαι χρόνια πολλά στον εορτάζοντα Υφυπουργό, τον κ. Γιαννόπουλο και σε όλους όσους γιορτάζουν. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ευχαριστώ, κύριε συνάδελφε. Χρόνια πολλά και σε σας.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ θερμά.
      Συζητήσαμε χθες επί της αρχής και είπαμε γιατί εμείς αυτό το νομοσχέδιο επί της αρχής το καταψηφίζουμε. Θα συζητήσουμε σήμερα για τα άρθρα και θα επαναλάβουμε ίσως και κάποια πράγματα απ’ αυτά που ειπώθηκαν χθες και στην επιτροπή. 
      Ειδικότερα, ξεκινώντας για τις συμβάσεις, όπως είπαμε, εμείς θεωρούμε ότι είναι πάρα πολύ σημαντικό να υπάρχουν δωρεές. Είναι ευπρόσδεκτες, τις χαιρετίζουμε, τις χειροκροτούμε και ευχαριστούμε τους δωρητές. Πιστεύουμε όμως ότι αυτές οι δωρεές πρέπει να στοχεύουν στο κοινό καλό, να εξυπηρετούν το κοινωνικό σύνολο και προφανώς, επειδή απευθύνονται  εδώ πια προς τον τομέα υγείας, να βελτιώνουν το δημόσιο σύστημα υγείας.
      Έχουμε λοιπόν επιφυλάξεις και για τις τρεις δωρεές, όχι για το ότι έγιναν, τις οποίες χαιρετίζουμε και ευχαριστούμε τους δωρητές, αλλά για τον τρόπο που πάνε να αξιοποιηθούν αυτές οι δωρεές.
      Να ξεκινήσουμε με την πρώτη, με το «Λαϊκό Νοσοκομείο». Το είπα και χθες. Θα το επαναλάβω. Για μας είναι ακατανόητο να λέμε ότι δεν θα τηρηθούν οι κανόνες της πολιτείας, μιας ευνομούμενης πολιτείας. Δεν μπορεί να λέμε, όπως λέει εδώ το άρθρο 7, ότι η παρούσα σύμβαση μετά τη νομοθετική κύρωσή της επέχει θέση άδειας κατασκευής. Το άρθρο 7 λέει πως «συνομολογείται ότι οι εν λόγω απαραίτητες για την πραγματοποίηση του έργου της δωρεάς ενέργειες, θα γίνονται από το δωρητή, χωρίς τους περιορισμούς, τις διαδικασίες και τον έλεγχο που επιβάλλουν οι σχετικοί νόμοι ή άλλες τυχόν διατάξεις περί εποπτείας και ελέγχου των δαπανών και λογαριασμών». Αυτό για μας είναι απαράδεκτο. 
      Υπάρχει τώρα και ένα άλλο θέμα, το πώς έχει γίνει και αυτή η συγκεκριμένη δωρεά. Εμείς χαιρετίζουμε το να θέλουν να προσφέρουν και οι ασθενείς.
Αναγνωρίζουμε ότι είναι μια εξαιρετική αιματολογική κλινική του πανεπιστημίου, που λειτουργεί στο «Λαϊκό». Υπάρχουν κι άλλες εξαιρετικές κλινικές και άλλα τμήματα ανά την επικράτεια. Έχουν το δικαίωμα, κύριε Υπουργέ, -απευθύνω και σ’ εσάς απευθείας το ερώτημα- παραδείγματος χάριν, το «Κρατικό Αθηνών», στο οποίο εγώ εργαζόμουν, η νευροχειρουργική κλινική, μια εξαιρετική κλινική, που έχει προσφέρει και προσφέρει πολύτιμες υπηρεσίες; Μπορούν να μαζέψουν δηλαδή από διάφορες περιοχές ένα ορισμένο ποσό και να πουν ότι «εμείς θέλουμε να φτιάξουμε ένα επιπλέον τμήμα»; Ή στον «Ευαγγελισμό», που εγώ έχω εργαστεί παλιότερα, να πω ότι εγώ μπορώ να μαζέψω από διάφορες φαρμακευτικές εταιρείες, οι οποίες στο πίσω μέρος του μυαλού τους έχουν κι άλλους στόχους και να πούμε ότι θέλουμε να φτιάξει μια καινούργια πτέρυγα ο «Ευαγγελισμός» και μάλιστα κατά παράβαση των κειμένων διατάξεων και χωρίς να τηρηθούν οι νόμοι; Γιατί αν ετηρούντο οι νόμοι, καμία αντίρρηση. Όμως όχι κατά παράβαση των νόμων. Για μας αυτό είναι ανεπίτρεπτο. 
      Στην Κεφαλλονιά δεν συμβαίνει αυτό. Όμως και στις τρεις περιπτώσεις λέμε ότι υπάρχουν φοροαπαλλαγές -σωστό, να το δεχθούμε- αλλά δεν θα υπάρχουν και οι αμοιβές, οι νόμιμες αμοιβές για τους μηχανικούς, για τους δικηγόρους κ.λπ.. Εδώ λέει ότι στην Κεφαλλονιά θα υπάρχει μια απευθείας συνεννόηση του δωρητή με τους μηχανικούς. Είναι λίγο περίεργο το πράγμα. Θα μου πείτε: «Στην Ελλάδα ζούμε. Όλα ανορθόδοξα λειτουργούν». Δεν μπορούμε όμως να ερχόμαστε και να τα νομιμοποιούμε κιόλας. 
      Όσον αφορά την τρίτη σύμβαση, που αφορά το Κέντρο Υγείας της Κερατέας, επίσης το χαιρετίζουμε -είναι σε μια περιοχή που το έχει ανάγκη- επειδή συνδέεται και με τη δημιουργία κέντρου αποκατάστασης. Έχουμε μεγάλη ανάγκη από κέντρα αποκατάστασης. Όμως και εδώ επίσης θα πρέπει να γίνει παρά τους κείμενους νόμους, να παραβιαστούν οι κείμενοι νόμοι. Και κάτι άλλο: Αυτό θα ενταχθεί στην «Ανώνυμη Εταιρεία των Μονάδων Υγείας», η οποία ανώνυμη εταιρεία φτιάχτηκε υποτίθεται μόνο για την «Ολυμπιακή Πολυκλινική», για να ξεπεράσουμε τότε δυσκολίες και να λειτουργήσει γρήγορα, αλλά τώρα πάει να γενικευθεί, όλα τα κέντρα υγείας αστικού τύπου, τα οποία έχει υποσχεθεί η Κυβέρνηση -και δεν έχει κάνει τίποτα- να τα φτιάξουμε μ’ αυτόν τον τρόπο. Και τι θα γίνει εδώ; Θα λειτουργήσει αυτήν η υγειονομική μονάδα, αλλά θα αποφασίζει το διοικητικό συμβούλιο, το οποίο θα διορίζεται, όσον αφορά το ποιο και πόσο προσωπικό θα προσλάβουν, πότε θα το προσλάβουν, πόσο θα δουλεύει, πόσο θα πληρώνεται. Εμείς δεν συμφωνούμε σε αυτό. Πιστεύουμε ότι καταστρατηγείται έτσι το εθνικό σύστημα υγείας και δεν θα μπορέσει να αποδώσει και να προσφέρει τις υπηρεσίες του. 
      Από εκεί και πέρα ανοίγουμε διάπλατα τους δρόμους στην ιδιωτικοποίηση και την εμπορευματοποίηση της υγείας και αυτό είναι που μας κάνει επιφυλακτικούς, παρά το ότι λέμε ότι θέλουμε να γίνει το έργο, αλλά να υπαχθεί στο Υπουργείο Υγείας, να το ελέγχει το Υπουργείο Υγείας, όπως και τα άλλα κέντρα υγείας και από εκεί και πέρα ασφαλώς όλα ωραία και καλά. 
      Τώρα υπάρχουν τα άλλα άρθρα, όπως το άρθρο 3, που μιλάει για τον περιορισμό σε πρώτη φάση και την κατάργηση των Δ.Υ.ΠΕ.. Τοποθετηθήκαμε και χθες και το επαναλαμβάνουμε. Εμείς είμαστε υπέρ ενός αποκεντρωμένου συστήματος υγείας, υπέρ της αποκέντρωσης στην αυτοδιοίκηση, υπέρ της αποκέντρωσης συνολικά του κράτους. Αλλιώς δεν μπορεί να λειτουργήσει ένα σύγχρονο κράτος. Μάλιστα η Ευρωπαϊκή Ένωση απαιτεί να υπάρχουν περιφέρειες, με τις οποίες θα πρέπει να έχει και τις απευθείας επικοινωνίες και συναλλαγές. 
      Εδώ τι κάνουμε; Τα συγκεντρώνουμε όλα στο Υπουργείο Υγείας και τελικά στα χέρια του Υπουργού, όπως την οικονομική διαχείριση –και είναι τεράστιοι οι πόροι πια, γιατί είναι δισεκατομμύρια δισεκατομμυρίων- αλλά και όλες τις άλλες ενέργειες θα πρέπει να τις ξεκινάμε από το Υπουργείο Υγείας. Πιστεύουμε ότι ένα τόσο συγκεντρωτικό σύστημα μας πάει πίσω, σε απολυταρχικά καθεστώτα και απολυταρχικές μεθόδους λειτουργίας. Δεν συμφωνούμε μ’ αυτό, γιατί δεν πιστεύουμε ότι εξυπηρετεί το σύγχρονο κράτος. Απεναντίας, πρέπει να δώσουμε και στην περιφέρεια και στους πολίτες πολύ περισσότερες δυνατότητες και αυτενέργειας και προσφοράς.
      Λέει λοιπόν εδώ συγκεκριμένα, ότι ο διοικητής είναι πλήρους και αποκλειστικής απασχόλησης και διορίζεται με απόφαση του Υπουργού. Με απόφαση του Υπουργού διορίζονται και οι δύο υποδιοικητές. Με απόφαση του Υπουργού καθορίζονται οι αποδοχές. Με απόφαση του Υπουργού ορίζονται οι αρμοδιότητες των υποδιοικητών. Με απόφαση του Υπουργού επιτρέπεται η πρόωρη λήξη της θητείας. Εμείς λοιπόν, κύριε Υπουργέ, θεωρούμε ότι αυτά δεν ανταποκρίνονται στις ανάγκες και ότι θα τα βρείτε κι εσείς μπροστά σας γιατί δεν θα μπορέσει να λειτουργήσει έτσι το σύστημα. 
      Ύστερα είπαμε όσον αφορά και τον περιορισμό, ότι μια Δ.Υ.ΠΕ. με έδρα τον Πειραιά  δεν μπορεί να καλύπτει όλο το νησιωτικό σύμπλεγμα της Ελλάδος.
      Στην παράγραφο 6, εκεί που λέει ότι «οι πρόεδροι κι οι διοικητές, εφόσον είναι μόνιμοι ιατροί του Ε.Σ.Υ., μετά τη λήξη ή τη διακοπή της θητείας επανέρχονται στον Οργανισμό που υπηρετούσαν, σε ομοιόβαθμη κενή προσωποπαγή θέση» πρέπει να προσδιοριστεί «σε ομοιόβαθμη με τη θέση που κατείχαν ως γιατροί του Ε.Σ.Υ., κενή προσωποπαγή θέση». Να ξεκαθαρίσει, γιατί το «ομοιόβαθμη» μπορεί ο καθένας να το ερμηνεύσει αλλιώς. Μπορεί να πει «ομοιόβαθμη με τη θέση του διοικητή», την οποία είχε, και επομένως να πάει σε θέση διευθυντή και να είναι  επιμελητής Β’. Εμείς λοιπόν, κύριε Υπουργέ, ζητούμε αυτό να προσδιοριστεί και να ξεκαθαριστεί. 
      Επίσης  λέει παρακάτω στην παράγραφο 9, ότι «εισηγείται στον Υπουργό Υγείας και Κοινωνικής Αλληλεγγύης, ο οποίος και αποφασίζει την ίδρυση, μείωση, συγχώνευση ή μεταφορά μονάδων ή τμημάτων». Νομίζουμε ότι είναι απόλυτα συγκεντρωτικά αυτά. Έχει καταργηθεί εδώ η συμμετοχή της Αυτοδιοίκησης, των άμεσα ενδιαφερόμενων και εχόντων λόγο φορέων και βέβαια και ο οποιοσδήποτε έλεγχος. Όλα λοιπόν είναι ένα είδος επικοινωνίας και απευθείας εντολών μεταξύ του Υπουργού και των διοικητών. 
      Κύριε Υπουργέ, το είπα και άλλες φορές. Κάποτε πρέπει να σταματήσει και στον τόπο μας αυτό, το ότι μόλις αλλάζει η κυβέρνηση και πολύ περισσότερο μόλις αλλάζει ο Υπουργός Υγείας πρέπει να αλλάζουν και οι διοικήσεις. Έχει γίνει κατά κόρον τα προηγούμενα χρόνια. Το κατέκρινε και το κόμμα σας, όταν τα εφάρμοζε αυτά το ΠΑ.ΣΟ.Κ., κι έρχεστε τώρα και τα επαναλαμβάνετε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Πρότεινα κάτι. 
      ΑΘΑΝΑΣΙΟΣ ΛΕΒΕΝΤΗΣ: Δεν ξέρω αν αυτές είναι οι αρμοδιότητες του Υπουργού, αν εκεί πρέπει να περιορίσει τις δραστηριότητές του ο Υπουργός.
      Στο άρθρο 4 λέει: «Τα κέντρα αίματος του άρθρου 10 αποτελούν οργανικές μονάδες των οικείων νοσοκομείων». Νομίζω ότι θα πρέπει κι εδώ κάποτε να λυθεί αυτό το πρόβλημα των Κέντρων Αίματος. Πρέπει να λειτουργήσουν και να λειτουργήσουν σωστά, να καλύψουν τις ανάγκες. Έχουμε προβλήματα. Είδαμε τα προβλήματα που δημιουργήθηκαν με την μοριακή μέθοδο. Χάθηκαν άνθρωποι γιατί κόλλησαν AIDS εξαιτίας του μολυσμένου αίματος που τους χορηγήθηκε με μεταγγίσεις. Αυτά δεν πρέπει να επαναλαμβάνονται. Και νομίζω ότι εδώ πρέπει να δούμε πώς θα υπάρξει μια οριστική ρύθμιση. Βλέπω ότι πάλι θα είναι προσωρινή και το μόνο που μπαίνει εδώ είναι ότι ο πρόεδρος του Διοικητικού Συμβουλίου είναι πλήρους και αποκλειστικής απασχόλησης. Αμφιβάλλω αν είναι αυτό το μόνο που θα λύσει τα προβλήματα.
       Στο άρθρο 5 εκφράζουμε την αντίθεσή μας, το έχουμε ξαναπεί. Συνεχώς δίνεται παράταση προσαρμογής των ιδιωτικών φορέων παροχής υπηρεσιών Πρωτοβάθμιας Φροντίδας Υγείας. Δεν μπορεί να συνεχίζεται αυτό επ’ άπειρον. Είναι τόσες και τόσες οι παρατάσεις που έχουν πάρει. 
      Και υπάρχουν επίσης εδώ και κάποια άλλα θέματα. Δεν ξέρω αν για τις τροπολογίες θα υπάρξει ξεχωριστή συζήτηση, κύριε Πρόεδρε.
      ΠΡΟΕΔΡΕΥΩΝ (Παναγιώτης Κοσιώνης): Τώρα να τοποθετηθείτε.
      ΑΘΑΝΑΣΙΟΣ ΛΕΒΕΝΤΗΣ:  Όσον αφορά τις τροπολογίες, κατ’ αρχήν έχουμε κάνει μια τροπολογία, την υπ’ αριθμόν 900, όπου ζητάμε το εξής: Τα νοσοκομεία του Ε.Σ.Υ. που είχαν μετατραπεί σε αποκεντρωμένες μονάδες των Πε.Σ.Υ.Π., τα οποία υπόκεινται στον έλεγχο και την εποπτεία του διοικητή της αντίστοιχης Υγειονομικής Περιφέρειας, πρέπει να διέπονται από τις διατάξεις του ν.δ. 2592/53.
      Ποιο είναι το πρόβλημα; Δημιουργήθηκαν μεγάλες δυσκολίες γιατί ετέθη θέμα κατά πόσο είναι δημόσιοι υπάλληλοι οι υγειονομικοί, οι νοσηλευτικοί και οι άλλοι, που εργάζονται στα νοσοκομεία. Και πρέπει αυτό να ξεκαθαρίσει.  Και μόνο αν περιληφθεί σαν άρθρο ότι…
      ΑΝΑΣΤΑΣΙΟΣ ΚΑΡΑΜΑΡΙΟΣ: Είναι δημόσιοι υπάλληλοι. 
      ΑΘΑΝΑΣΙΟΣ ΛΕΒΕΝΤΗΣ: Δεν είναι. Ετέθη σε αμφιβολία. Έτσι όπως έγιναν οι νομοθετικές ρυθμίσεις, ετέθη σε αμφιβολία το κατά πόσον είναι δημόσιοι υπάλληλοι και υπήρξαν προβλήματα και ως προς το πότε συνταξιοδοτούνται. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ποιος το έθεσε σε αμφιβολία; Στον Κώδικα υπάγονται. 
      ΑΘΑΝΑΣΙΟΣ ΛΕΒΕΝΤΗΣ: Κοιτάξτε. Σας λέω ότι υπήρξαν χιλιάδες άνθρωποι που συναντήσανε και συναντούν προβλήματα.
      ΠΡΟΕΔΡΕΥΩΝ (Παναγιώτης Κοσιώνης): Κύριε Λεβέντη, δεν θα απαντάτε τώρα σε κάθε έναν που κάνει μια παρατήρηση. 
      ΑΘΑΝΑΣΙΟΣ ΛΕΒΕΝΤΗΣ: Συγγνώμη.
      Επίσης, ο κ. Χωματάς έχει καταθέσει την υπ’ αριθμόν 906 τροπολογία που κι εμείς υποστηρίζαμε το είπαμε και στην επιτροπή, η οποία λέει ότι η αποζημίωση που δίνεται στους γιατρούς ως επίδομα βιβλιοθήκης να είναι αφορολόγητο. Είναι κάτι που είναι υπεσχημένο από εσάς, κύριε Υπουργέ. Ενώ, όταν διαμοιράστηκε, το είχατε περιλάβει στο προσχέδιο, στη συνέχεια απαλείφθηκε. 
      Υπάρχει επίσης η τροπολογία 904 που μιλά για τη νοσηλεία των ασθενών των ασφαλιστικών ταμείων που παραπέμπονται από νοσοκομείο του Ε.Σ.Υ. ή απευθείας από το Ε.Κ.Α.Β. σε νοσοκομείο νομικού προσώπου ιδιωτικού δικαίου κοινωφελούς μη κερδοσκοπικού χαρακτήρα. Είχε και παλιότερα δημιουργηθεί θέμα με το «Ερρίκος Ντυνάν», τότε περιοριζόταν στο «Ερρίκος Ντυνάν». Επανέρχεται το θέμα, γενικεύεται. Εμείς είμαστε αντίθετοι σ’ αυτήν την τροπολογία, γιατί πιστεύουμε ότι έτσι επίσης καταστρατηγείται το δημόσιο σύστημα υγείας και επιχορηγείται και ενισχύεται ο ιδιωτικός τομέας.
      Είναι και η άλλη τροπολογία, η οποία τόσες εντάσεις δημιούργησε. Πρόκειται για την τροπολογία εφαρμογής του ωραρίου των νοσοκομειακών γιατρών. Είμαστε υποχρεωμένοι από τις κοινοτικές οδηγίες, οι οποίες είναι υποχρεωτικές, από το π.δ. 76/2005 και από τις αποφάσεις του Ελεγκτικού Συνεδρίου να εφαρμόσουμε το ωράριο σαράντα οκτώ ώρες για τους ειδικευμένους νοσοκομειακούς γιατρούς και πενήντα οκτώ ώρες για τους ειδικευόμενους νοσοκομειακούς γιατρούς. 
      Περιττό να πούμε ότι αυτό είναι πέρα για πέρα λογικό, σαράντα οκτώ ή πενήντα οκτώ ώρες την εβδομάδα. Είναι ένα μεγάλο χρονικό διάστημα. Το μέγιστο για όλους τους άλλους εργαζόμενους είναι σαράντα ώρες. Το θεωρούμε δεδομένο και δεδικασμένο ότι πρέπει να δουλεύουν και πενήντα και εξήντα και ογδόντα και εκατό ώρες οι νοσοκομειακοί γιατροί. Φθάνουν στα όρια της ανθρώπινης σωματικής και ψυχικής αντοχής. 
      Δεν μπορούμε να ζητάμε υπεύθυνο έργο από έναν καταπονημένο και εξουθενωμένο γιατρό. Αυτό είναι και για τη δική του σωματική και ψυχική υγεία πάρα πολύ φθοροποιό, αλλά επίσης μπορεί να φανεί και επικίνδυνο για τους ασθενείς. Δεν μπορεί ο γιατρός να χειρουργεί και να τον πάρει ο ύπνος πάνω στο χειρουργικό τραπέζι, όταν είναι τριάντα έξι ώρες συνεχώς στο χειρουργείο, όταν εφημερεύει και συνεχίζει και την άλλη μέρα το πρωί την εργασία του.
      ΠΡΟΕΔΡΕΥΩΝ (Παναγιώτης Κοσιώνης): Παρακαλώ ολοκληρώστε.
      ΑΘΑΝΑΣΙΟΣ ΛΕΒΕΝΤΗΣ: Τελειώνω μ’ αυτό, κύριε Πρόεδρε.
      Απ’ αυτήν την άποψη, λοιπόν, είμαστε υποχρεωμένοι να εφαρμόσουμε αυτές τις αποφάσεις. Άλλωστε και αν δεν υπήρχαν αποφάσεις, κανονικά θα έπρεπε να τις πάρουμε. Αλλά και αν δεν τις εφαρμόσουμε –το ξέρετε, κύριε Υπουργέ, το είπαν και στην αρμόδια επιτροπή- αν υπάρξει οποιαδήποτε προσπάθεια αναστολής, απαντούν τα ευρωπαϊκά όργανα. Αν υπάρξει οποιαδήποτε προσπάθεια αναστολής εφαρμογής των δύο ως άνω προεδρικών διαταγμάτων με νομοθετική ρύθμιση που θα συμπεριληφθεί σε προσεχές προς συζήτηση νομοσχέδιο, είναι παράνομη και καταχρηστική, θα συνεπιφέρει δε πολυεπίπεδες ευθύνες αστικές, ποινικές και διοικητικές. Παραβιάζεται μια σειρά άρθρων και κανόνων του γραπτού παράγωγου Κοινοτικού Δικαίου και του Εθνικού Δικαίου. 
      Ευχαριστώ πολύ για την υπομονή σας.
      ΠΡΟΕΔΡΕΥΩΝ (Παναγιώτης Κοσιώνης): Εισερχόμεθα στον κατάλογο των ομιλητών. 
      Πρώτος είναι ο κ. Στρατάκης. Ορίστε, κύριε Στρατάκη, έχετε το λόγο. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Συζητάμε σήμερα το σχέδιο νόμου του Υπουργείου Υγείας για την κύρωση συμβάσεων υπέρ νομικών προσώπων και λοιπές διατάξεις. 
      Απ’ ό,τι διαφαίνεται στις λοιπές διατάξεις είναι η κρυφή ατζέντα του Υπουργείου και θέλω να πιστεύω, κύριε Υπουργέ, ότι σε λίγο αυτήν την κρυφή ατζέντα, όπως εδώ παρουσιάζεται στο σχέδιο νόμου, δεν θα βγείτε να την πείτε μεταρρύθμιση. Γιατί στην πράξη είναι μια πλήρης απορύθμιση, όπως θα πω και παρακάτω. 
      Θα ήθελα να παρακαλέσω, όταν έχουμε τόσο σημαντικά θέματα που πρέπει να συζητήσουμε, που μπαίνουν επί της ουσίας πρέπει και τα νομοσχέδια να παίρνουν τους σωστούς τίτλους από τη μια πλευρά αλλά και από την άλλη να αποτελούν το αντικείμενο της κύριας συζήτησης και εδώ και στην επιτροπή.
      Έρχομαι όμως στα κεφάλαια. 
      Στο πρώτο κεφάλαιο αναφέρεται «Δωρητής στο Σύλλογο Φίλων της Αιματολογίας» κ.λπ., για να μην επαναλάβω πράγματα τα οποία ειπώθηκαν. Το ότι εμείς δεν πρέπει να ψηφίσουμε αυτήν τη σύμβαση και να τη δεχθούμε προκύπτει και από το άρθρο 4 της σύμβασης. Τι λέει; Αναφέρει ότι σε προθεσμία τριάντα ημερών, αν δεν υπάρξει η έγκριση των υπηρεσιών του Υπουργείου, ισχύει ό,τι λέει η σύμβαση. Δηλαδή, στην πράξη γίνεται ό,τι θέλει ο δωρητής. 
      Αυτό από μόνο του, κύριε Υπουργέ, δείχνει ότι υπάρχει σκοπιμότητα, ότι υπάρχει πρόθεση. Γι’ αυτό ακριβώς θα έπρεπε να μη δεχθείτε τη δωρεά μ’ αυτούς τους όρους, αλλά να βάλετε άλλους όρους που εν πάση περιπτώσει δεν θα δημιουργούν προβλήματα στο δημόσιο, αλλά θα έρθουν να συνδράμουν το δημόσιο, γιατί αυτήν την έννοια έχουν οι δωρεές. 
      Για το κληροδότημα Βεργωτή συμφωνούμε, δεν έχω να πω τίποτα.
      Θέλω όμως να πω κάτι για την τρίτη σύμβαση που αναφέρεται στο Κέντρο Υγείας - Αποθεραπείας Κερατέας. Απ’ ό,τι διαφαίνεται διαβάζοντας κανείς τη σύμβαση προκύπτει ότι ο δωρητής έβαλε τους δικούς του όρους. Λέει συγκεκριμένα «ο δωρητής αποφάσισε». Τι θα πει ο δωρητής αποφάσισε; Ο δωρητής δωρίζει, δεν αποφασίζει και για τα πάντα! Σε κάθε περίπτωση αναφέρει ότι ο δωρητής πρέπει, ενώ το δημόσιο υποχρεούται. 
      Θέλω να σας πω και κάτι άλλο που προκύπτει, πέρα από το άρθρο 8 που λέει ότι το δημόσιο υποχρεούται να παρέχει κάθε διοικητική συνδρομή κ.λπ., ότι στο άρθρο 13 προβλέπεται η ανωτέρα βία και λέει ότι σε ανωτέρα βία αναστέλλονται τα πάντα κ.λπ. Αναφέρει όμως και κάτι άλλο, ότι σε συνδυασμό με την παράγραφο 2 του άρθρου 12 μπορεί να γίνουν τα πάντα, δηλαδή να σταματήσει να μην έχει καμία υποχρέωση, να τα πάρει δικά του όλα, που δείχνει ποιες είναι οι πραγματικές προθέσεις και κάτω από ποιες διαδικασίες ουσιαστικά υπογράφηκε αυτή η σύμβαση. 
      Θέλω λοιπόν, κύριε Υπουργέ, να σας παρακαλέσω, επειδή αυτά τα ζητήματα είναι πάρα πολύ σοβαρά, να τα δείτε ξανά με προσοχή. Δεν έχει σημασία που εμείς τα καταψηφίζουμε. Σημασία έχει να μην υπάρξει νομοθετική ρύθμιση που να επιβαρύνει το ελληνικό δημόσιο και κάποια στιγμή να έρθουμε εδώ και να είμαστε υποχρεωμένοι να δεχθούμε εκ των πραγμάτων καταστάσεις που θα βασίζονται σε νόμους που εσείς φέρατε και που, εν πάση περιπτώσει, δεν θα μπορούμε να ξεμπλέξουμε, διότι αυτό στην πράξη συμβαίνει. Με τις διαδικασίες και τις διατάξεις που έχουν μπει κατοχυρώνουμε πλήρως το δωρητή να κάνει ό,τι θέλει, ενώ το δημόσιο είναι πάντα σε μια συνεχή υποχρέωση. 
      Είπα και στην επιτροπή ότι πρέπει να προσέχουμε εκείνες τις δωρεές που δημιουργούν πολύ περισσότερες δεσμεύσεις στο δημόσιο από το ενδεχόμενο όφελος που μπορεί να έχει γενικότερα η ελληνική κοινωνία. 
      Έρχομαι στο δεύτερο κεφάλαιο που είναι η κρυφή σας ατζέντα. Είναι αυτό που ήρθατε εδώ να μας πείτε ότι είναι το όραμά σας και που, εν πάση περιπτώσει, στη συνέχεια θα το αλλάξετε για να υλοποιήσετε πλήρως το πρόγραμμα της Νέας Δημοκρατίας που είναι η κατάργηση των Πε.Σ.Υ. ή των Δ.Υ.Π.Ε., ή όπως τις ονομάσατε εσείς. Είναι η κρυφή ατζέντα γιατί πραγματικά δεν υπάρχει όραμα, αλλά υπάρχει ένα σχέδιο. Το σχέδιο είναι το σχέδιο διάλυσης. 
      Θέλω να σας πω το εξής. Τα Πε.Σ.Υ., κύριε Υπουργέ, δημιουργήθηκαν γιατί εμείς θέλαμε να υπάρχει στην περιφέρεια η γνώμη των φορέων της υγείας, να υπάρξουν όλοι αυτοί που εμπλέκονται στο σύστημα, να έχουν μια κοινή αντίληψη ή τουλάχιστον να διαμορφώσουμε μια κοινή αντίληψη, ώστε πράγματι να υπηρετήσουμε τα ζητήματα της υγείας με τον καλύτερο τρόπο.
      Εδώ στην πράξη τι κάνετε; Αυτή την εξέλιξη και αυτή την αντίληψη την καταργείτε με το συγκεκριμένο σχέδιο νόμου, διότι όταν ο διοικητής της Δ.Υ.Π.Ε. και οι δυο υποδιοικητές είναι αυτοί οι οποίοι αποφασίζουν για τα πάντα, για ποια αποκέντρωση μιλάμε; Και θέλετε να μας πείτε ότι υπηρετείτε το θεσμό; Διαλύστε τον από τώρα, μα δεν προσφέρει καμία υπηρεσία!
      Εμείς όμως θα λέγαμε κάτι άλλο, ότι από τη στιγμή που καταργείτε τις Δ.Υ.Π.Ε. και αφήνετε αυτές που αφήνετε, εκεί υπάρχει και ένα προσωπικό, το οποίο δεν το λαμβάνετε καθόλου υπ’ όψιν σας και του δημιουργείτε προϋποθέσεις πολύ αρνητικές σε σχέση με ότι ισχύει στην ελληνική νομοθεσία. Για παράδειγμα, το άρθρο 155 του ν. 2683/99 που είναι ο ισχύων Υπαλληλικός Κώδικας προβλέπει ότι μετά από κατάργηση σε θέσεις, προβλέπεται η δυνατότητα μετάταξης του υπαλλήλου σε κενή θέση άλλης δημόσιας υπηρεσίας ή νομικό πρόσωπο ή οπουδήποτε αλλού με αίτησή του.
      Αυτή την πρόβλεψη που έχει ο Δημοσιοϋπαλληλικός Κώδικας εσείς την καταργείτε με το συγκεκριμένο σχέδιο νόμου και δεν δίνετε τη δυνατότητα στους υπαλλήλους που πήγαν για κάποιο συγκεκριμένο σκοπό να υπηρετήσουν τα Πε.Σ.Υ., τις Δ.Υ.Π.Ε. –όπως τις λέτε τώρα- στην ελληνική περιφέρεια, να υπηρετήσουν αυτόν το σκοπό για τον οποίο πήγαν. Και τους αφαιρείτε τη δυνατότητα να επιλέξουν εκείνοι από μόνοι τους τη νέα θέση που θέλουν να υπηρετήσουν.
      Αυτά, κύριε Υπουργέ, είναι σοβαρά ζητήματα και νομίζω ότι πρέπει να τα αντιμετωπίσετε, γιατί διαφορετικά θα υπάρχει μια κατάσταση αλαλούμ, θα απαξιώνεται ένα προσωπικό συνολικά, δεν θα προσφέρει στην ουσία τίποτα και άρα στην πράξη θα έχουμε μόνο ζημιά για την ελληνική πολιτεία προς όφελος βέβαια κάποιων υμετέρων που θέλετε να εξυπηρετήσετε από τη μια πλευρά και σε βάρος της ελληνικής κοινωνίας, η οποία θα υφίσταται τις συνέπειες. 
      Έρχομαι και στο άλλο μεγάλο θέμα που είναι το θέμα των υπερωριών. Υπερηφανευθήκατε στην επιτροπή ότι κάνατε τα αδύνατα δυνατά να λύσετε το πρόβλημα και απλά παίρνετε μια προθεσμία, προκειμένου αυτή η προθεσμία να σας δώσει τη δυνατότητα να φέρετε διατάξεις. Μα, είναι τώρα πάρα πολύς ο καιρός που έχετε δεσμευθεί προς αυτήν την εξέλιξη.
    Και όμως τίποτα δεν έχει συμβεί και ούτε σήμερα εδώ στην Ολομέλεια φέρνετε έστω μία ιδέα από τις προτάσεις ή ένα κείμενο που να λέει ότι έτσι θα πορευτούμε, που σημαίνει στην πράξη ότι το μείζον αυτό πρόβλημα δεν έχετε πρόθεση να το αντιμετωπίσετε. Γι’ αυτό ακριβώς, επειδή δεν έχετε πρόθεση να το αντιμετωπίσετε, προβλέπετε άλλη μία εξάμηνη παράταση. Δηλαδή, να γίνουν οι εκλογές –όποτε γίνουν αυτές και είναι καλύτερο να γίνουν το συντομότερο- για να μην έχετε καμία ευθύνη και να αφήσετε ένα μεγάλο θέμα σε εκκρεμότητα, που θα μπορούσατε, αν πραγματικά είχατε πρόθεση να συνεισφέρετε και να συμβάλετε, να φέρετε εδώ τις απόψεις σας, τις σκέψεις σας, τις προτάσεις να τις συζητήσουμε, να διαμορφωθεί το πλαίσιο ενός διαλόγου με τους εμπλεκόμενους, ώστε να καταλήξουμε σε κάτι το οποίο είναι θετικό. 
    Δεν κάνετε τίποτα προς αυτήν την κατεύθυνση. Αντίθετα εδώ προσπαθείτε με κάθε τρόπο να κερδίσετε χρόνο, να τελειώσετε με τις εκλογές γιατί δεν θέλετε να λύσετε αυτό το μείζον πρόβλημα. Ο στόχος που προκύπτει μέσα από αυτήν τη διαδικασία είναι ένας: Το πώς θα διαλυθεί το Εθνικό Σύστημα Υγείας, ώστε να εξυπηρετηθούν συγκεκριμένα μεγάλα συμφέροντα. 
    Πείτε το καθαρά, κύριε Υπουργέ, ότι αυτές είναι οι προθέσεις σας. Το να κρυβόσαστε πίσω από το δάχτυλό σας, μέσα από διατάξεις που φέρνετε από την κρυφή ατζέντα είτε χαρακτηρίζοντάς την ως «λοιπές διατάξεις», είτε δίνοντας κάθε φορά τη δική σας ερμηνεία ή βάζοντας άρθρα που θα εξυπηρετούν αυτές τις καταστάσεις, δεν λύνεται το πρόβλημα. Το πρόβλημα του Εθνικού Συστήματος Υγείας είναι, ναι, να υπάρξουν αλλαγές, αλλά αλλαγές προς τη σωστή κατεύθυνση, αλλαγές που να το ενδυναμώνουν και όχι αλλαγές που να το διαλύουν. 
    Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο Υπουργός Υγείας και Κοινωνικής Αλληλεγγύης κ. Αβραμόπουλος. 
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε. 
    Κυρίες και κύριοι συνάδελφοι, εξαντλείται μέσα στην ημέρα ένας πράγματι εποικοδομητικός διάλογος γύρω από θέματα που αφορούν σ’ ένα νομοσχέδιο και μία σειρά από τροπολογίες που εγκαινιάζουν ένα γενικότερο νοικοκύρεμα στον ευρύτερο χώρο της υγείας. Η συζήτηση τόσο στην επιτροπή όσο και εδώ εξελίσσεται σε υψηλό επίπεδο. Θα ήταν ευκταίο να οδηγήσει και σε μία γενικότερη συμφωνία ως προς τις βασικές αρχές και τους στόχους αυτής της προσπάθειας που γίνεται αυτόν τον καιρό. 
    Πολλές από τις παρατηρήσεις και τις επισημάνσεις που έγιναν από συναδέλφους λήφθηκαν υπ’ όψιν, έτυχαν της αντίστοιχης επεξεργασίας και σε μία περίπου ώρα από τώρα στην ωρίμανση αυτής της σημερινής πρωινής συζήτησης ο Υφυπουργός κ. Γιαννόπουλος θα εκφωνήσει όλες αυτές τις τροποποιήσεις που προέκυψαν μέσα από τη συλλογική συνθετική μας δουλειά. 
    ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, με συγχωρείτε για τη διακοπή. Μήπως είναι χρήσιμο να γίνει αυτό τώρα; 
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μπορεί να το επισπεύσει, θα συμφωνήσω και εγώ μαζί σας. Νομίζω ότι είναι ήδη έτοιμος και σε λίγη ώρα από τώρα θα έχετε πλήρη εικόνα για το πώς εξελίχτηκε ως προς το κομμάτι της συνεργασίας, η κοινή μας δουλειά. 
    Θα ήθελα, όμως, να μου επιτρέψετε να κάνω μία ειδική αναφορά για μία ακόμα φορά –έγινε στην επιτροπή, γίνεται και εδώ- στο ζήτημα που τους τελευταίους μήνες έχει κυριαρχήσει και πάνω στο οποίο η μεγάλη οικογένεια των γιατρών περιμένει, επιτέλους, από την πολιτεία μία επίσημη και ξεκάθαρη θέση και στάση. 
    Με ιδιαίτερη ικανοποίηση σημείωσα ότι ήδη το Κομμουνιστικό Κόμμα Ελλάδας με τις παρατηρήσεις και τις επιφυλάξεις, αλλά και τις κατευθύνσεις του πρόκειται να ψηφίσει αυτήν την τροπολογία για τις εφημερίες. Θέλω να πιστεύω ότι το ίδιο θα κάνουν και τα υπόλοιπα κόμματα. Εξάλλου αυτό είναι σε πλήρη αρμονία και με τους φορείς με τους οποίους έχει προηγηθεί μία σειρά διαβουλεύσεων. 
    Θα ήθελα, όμως, να θυμίσω το πώς έχουν τα πράγματα. 
    Με την τροπολογία, λοιπόν, για τις εφημερίες μεριμνούμε για την εξασφάλιση, κατ’ αρχήν, της απρόσκοπτης λειτουργίας του συστήματος εφημεριών στα νοσοκομεία, προκειμένου να υπάρξει πλήρης προσαρμογή στη σχετική κοινοτική νομοθεσία. Η αναστολή βέβαια της ισχύος των διατάξεων του σχετικού προεδρικού διατάγματος δεν αποτελεί απλή αναβολή εφαρμογής της κοινοτικής και της εθνικής νομοθεσίας, αλλά εξασφαλίζει τον αναγκαίο χρόνο προπαρασκευής για προσαρμογή της λειτουργίας του συστήματος υγείας στα δεδομένα και τις ανάγκες για την οργάνωση του χρόνου εργασίας. 
    Κατ’ επανάληψη, όμως, τέθηκε το ερώτημα από συναδέλφους, τι θα γίνει μετά. Σας επαναλαμβάνω για μία ακόμα φορά ότι ο σκοπός δεν είναι απλώς να προχωρήσουμε σε μία πράξη αναστολής, αλλά να προγραμματίσουμε τις επόμενες κινήσεις μας, ώστε να δώσουμε μία τελειωτική λύση σε ένα ζήτημα που ταλανίζει το Εθνικό Σύστημα Υγείας εδώ και πάρα πολλά χρόνια. 
    Σε κάθε περίπτωση –για να το ξεκαθαρίσουμε αυτό- έχουμε εγγυηθεί ότι ούτε ελαστικές σχέσεις εργασίας θα υπάρξουν, ούτε εντατικοποίηση του ωραρίου των εργασιακών σχέσεων, ενώ σε κάθε περίπτωση διασφαλίζονται οι αποδοχές των γιατρών. Είναι τρία βασικά σημεία, τα οποία θα αποτελέσουν μέρος του σκεπτικού που θα συνοδεύει τα επόμενα βήματά μας. Έχουμε έξι μήνες μπροστά μας, επαρκούν για να φθάσουμε στο τελικό αποτέλεσμα. 
    Και μιας και πολλές φορές ελέχθη ότι με αυτόν τον τρόπο επιχειρούμε να αγοράσουμε χρόνο, επαναλαμβάνω ότι εμείς δεν έχουμε καμία τέτοια διάθεση. Δεν αγοράζουμε χρόνο, όπως και εσείς πριν από καιρό, από ό,τι διαπιστώνουμε, πωλούσατε χρόνο για τους δικούς σας λόγους. Δεν είναι, όμως, έτσι τα πράγματα. Εμείς είμαστε αποφασισμένοι να κλείσουμε αυτό το κεφάλαιο και να ικανοποιήσουμε με πληρότητα και επάρκεια τις, για μεγάλο χρονικό διάστημα, δίκαιες αιτιάσεις και τα αιτήματα των Ελλήνων γιατρών. 
    Είναι διακηρυγμένη η θέση μας ότι τα θέματα της υγείας και των λειτουργών της μας αφορούν όλους ως πολίτες και ως κοινωνικό σύνολο και βέβαια δεν γνωρίζουν χρώματα και κομματικές αγκυλώσεις. 
    Θα ήθελα πάλι να αναφερθώ στο τότε. Θυμίζω, λοιπόν, προς αποφυγή παρερμηνειών ή λανθασμένων εντυπώσεων, ότι ήδη από το 1993 –το είπα χρονίζει εδώ και πάρα πολύ καιρό- με την οδηγία 93/104 διατυπώθηκε η πρόβλεψη για καθορισμό ανώτατου επιτρεπτού χρόνου εβδομαδιαίας εργασίας. Η πρόβλεψη αυτή επικαιροποιήθηκε με την αναθεώρηση της οδηγίας του 2000, την οδηγία 2000/34, οπότε και ρητά είχε τότε προβλεφθεί ότι τα ανώτατα επιτρεπτά όρια εργασίας εφαρμόζονται και στους γιατρούς, ειδικευμένους και ειδικευόμενους. Η ρύθμιση αυτή είναι αλήθεια ότι θα έπρεπε να έχει ενσωματωθεί στο εθνικό δίκαιο μέχρι τον Αύγουστο του 2004. Ενσωματώθηκε τελικά το Μάιο του 2005 με το π.δ. 76. 
    Εμείς από τότε ξεκινήσαμε έναν ανοιχτό διάλογο –όπως το έκαναν, φαντάζομαι, και τα κόμματα- με σκοπό να φθάσουμε σε ένα επίπεδο συνεννόησης μέσα από συνεργασία, αλλά και με ειλικρινή διάθεση με τους νοσοκομειακούς γιατρούς. Δεν ακολουθήσαμε τακτικές που προτιμούσαν, είτε από αδιαφορία είτε από άγνοια, να παραμείνουμε παθητικοί θεατές ή στην καλύτερη των περιπτώσεων, αν θέλετε, ευκαιριακοί διαχειριστές του προβλήματος η επίλυση του οποίου απαιτούσε να είχαν ληφθεί όλα τα προπαρασκευαστικά εκείνα μέτρα που ουδέποτε δυστυχώς ελήφθησαν προκειμένου να μην κληθούμε να αντιμετωπίσουμε καταστάσεις, όπως η σημερινή. 
    Εμείς τελικά και τολμούμε και με ειλικρίνεια μιλάμε και δεν κλείνουμε τα μάτια, ούτε βεβαίως και στρουθοκαμηλίζουμε μπροστά στα προβλήματα. Η πολιτική θέλει γενναιότητα, τόλμη και υπευθυνότητα. Γι’ αυτόν το λόγο δεν φοβηθήκαμε την κριτική ότι ξέρετε με την αναστολή του προεδρικού διατάγματος θα ασκηθεί κριτική ότι «τραβηχτήκατε πίσω». Όχι, κάναμε εκείνο που θεωρούμε σωστό για να έχουμε χρόνο που τον χρειαζόμαστε, ώστε να προετοιμάσουμε σωστά την τελική ρύθμιση. 
    Και μιας και πάλι έγινε αναφορά για το χρόνο, θα ήθελα να σας πω ότι μην το συνδυάζετε με όλη την παραφιλολογία που τον τελευταίο καιρό γράφεται και ακούγεται. Εμείς έχουμε χρονικό ορίζοντα την τετραετία και πάνω σ’ αυτήν τη βάση δουλεύουμε. Και λίγα μαθητικά να ξέρει κανείς, ξέρει ότι η επίκληση των έξι μηνών, όταν το υπόλοιπο της θητείας μας είναι περίπου ενάμισης χρόνος, κάθε άλλο παρά μπορεί να οδηγήσει σε τέτοια συμπεράσματα. Έχουμε, λοιπόν, πολύ περισσότερο χρόνο μπροστά μας από ό,τι το εξάμηνο το οποίο ζητούμε και με τη δική σας έγκριση να δοθεί, για να μπορέσουμε να κάνουμε αυτό που η προηγούμενη κυβέρνηση έπρεπε να είχε κάνει δέκα χρόνια πριν. 
    Κυρίες και κύριοι συνάδελφοι, αποτέλεσμα του μέχρι σήμερα διαλόγου μας με τους φορείς είναι τελικά η δέσμευσή μας για τη ρύθμιση του θέματος των εφημεριών επί τη βάσει αυτών των τριών αρχών που σας προανέφερα. Ότι, δηλαδή, δεν θα υπάρξει εντατικοποίηση των εργασιακών σχέσεων, δεν θα εφαρμοστούν ελαστικά ωράρια –το θέλουν  αυτό οι γιατροί, θέλουν τη διαβεβαίωσή μας ότι δεν θα επιτραπούν ελαστικές σχέσεις εργασίας- και ότι δεν θα μειωθούν οι αποδοχές τους. Παράλληλα –και θέλω να το σημειώσετε αυτό- επεξεργαζόμαστε τις προτάσεις και τις λύσεις εκείνες που θα μας οδηγήσουν στη σύναψη κλαδικής συλλογικής σύμβασης εργασίας με τους νοσοκομειακούς γιατρούς. Πέραν όμως από τις πρωτοβουλίες διαλόγου και την προώθηση λύσεων στο εσωτερικό, απευθυνθήκαμε και στα αρμόδια κοινοτικά όργανα επιχειρώντας να καλύψουμε το κενό που επί σειρά ετών είχε δημιουργηθεί. 
      Γι’ αυτόν το σκοπό επαναλαμβάνω ότι στηρίξαμε την πρωτοβουλία που έλαβαν οι Φινλανδοί, που προέβλεπε, όπως θυμόσαστε, κατά βάση ότι μέρος του χρόνου των ενεργών εφημεριών θα θεωρείται πραγματικός χρόνος εργασίας, ενώ το υπόλοιπο μέρος θα θεωρείται χρόνος εκπαίδευσης.
      Δυστυχώς δεν επετεύχθη συμφωνία ανάμεσα στα κράτη. Από την άλλη μεριά είμαστε σε ανοιχτή συνεννόηση με το Υπουργείο Οικονομίας, έτσι ώστε όλες οι παράμετροι που αφορούν στην τελική ρύθμιση, πάντοτε μέσα στο προσεχές εξάμηνο, να γίνουν δεκτές ώστε τελικά να δώσουμε μια τελειωτική λύση.
      Δεν θέλω να σας κουράσω παραπάνω. Απλώς να σας πω ότι επεκτείνεται αυτή η πρόβλεψη και σε άλλους κλάδους του Ε.Σ.Υ., όπως είναι οι νοσοκομειακοί φαρμακοποιοί, οι ακτινοφυσικοί, οι βιοχημικοί, οι κλινικοί χημικοί και βιολόγοι, που δεν θέλουν να υπαχθούν στις ρυθμίσεις των ανώτατων επιτρεπτών ορίων εργασίας. Οι θεσμικοί τους μάλιστα εκπρόσωποι όπως γνωρίζετε, ήλθαν, μίλησαν στην αρμόδια επιτροπή της Βουλής.
      Τελειώνοντας θέλω να σας πω ότι έχουμε μπροστά μας πολλή δουλειά μέσα από διάφορα νομοσχέδια. Σας τα είπα χθές. Άρχισαν να κατατίθενται. Και βέβαια αυτό θα μας φέρει σε μια ακόμη πιο στενή σχέση συνεργασίας.
      Θέλω να πιστεύω ότι, αυτό που βγήκε και σαν συμπέρασμα από στην κουβέντα μας, παρά τις διακυμάνσεις που μπορεί να είχε από την αρχή μέχρι τώρα, είναι ότι τελικά αυτό που πρέπει να πρυτανεύσει είναι να δούμε την υπόθεση της υγείας με εθνική και κοινωνική ευαισθησία, να δούμε πώς εξελίσσονται τα πράγματα στο διεθνές περιβάλλον και στη χώρα μας και να χαράξουμε επιτέλους μια στρατηγική σε βάθος χρόνου, τουλάχιστον δεκαετίας. 
      Γι’ αυτόν το λόγο, θα ακολουθήσουν τα νομοσχέδια για τις προμήθειες, για τους φυσιοθεραπευτές, για τον ιατρικό τουρισμό, για την πρωτοβάθμια φροντίδα, καθώς και μια σειρά από άλλες ρυθμίσεις, ολοκληρωμένες πλέον προτάσεις που τις συνοδεύουν που θα ακουστούν και θα συζητηθούν σε αυτήν την Αίθουσα, όπως για τα ναρκωτικά, για το κάπνισμα, για το αλκοόλ, καθώς και για τις μεταμοσχεύσεις.
      Με αυτά λοιπόν, αγαπητοί συνάδελφοι, σας παρακαλώ να ψηφίσετε αυτό το νομοσχέδιο και στη συζήτηση που θα ακολουθήσει να δώσουμε το στίγμα της υπευθυνότητας, της σοβαρότητας και της ευαισθησίας, γιατί πολλά περιμένει από εμάς ο ελληνικός λαός σε μια εποχή που όλο και περισσότερο προβάλλουν στον ορίζοντα μεγάλα προβλήματα που αφορούν στην κοινωνία, με έμφαση στην υγεία και βέβαια το τελευταίο που απομένει είναι μέσα από τη δική μας συζήτηση να αναδεικνύονται μικρές διαφορές, που απλώς προκαλούν πολύ θόρυβο.
      Ευχαριστώ.
      	(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Κοσιώνης): Κύριοι συνάδελφοι, έχω την την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την συνεδρίασή μας, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος- 21ος αι.» και στους λοιπούς χώρους του Μεγάρου της Βουλής των Ελλήνων είκοσι δύο μαθητές και μαθήτριες και ένας συνοδός δάσκαλος από το 145ο Δημοτικό Σχολείο Αθηνών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει τώρα ο Κοινοβουλευτικός Εκπρόσωπος του ΠΑ.ΣΟ.Κ. κ. Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριοι συνάδελφοι, ο κύριος Υπουργός αναφέρθηκε στη σοβαρότητα και υπευθυνότητα. Ποιος μπορεί να έχει διαφωνία. Όμως τον ακούσαμε να λέει ότι ο κ. Γιαννόπουλος, ο αρμόδιος Υφυπουργός θα μας διαβάσει τις τροποποιήσεις μετά από τις προτάσεις. Αυτό έπρεπε ήδη να έχει γίνει. Τοποθετούνται οι συνάδελφοι και δεν ξέρουν ποιες είναι οι τελικές σας προτάσεις. 
      Κατά συνέπεια, σοβαρότητα και υπευθυνότητα πριν από όλα σημαίνει ανάγνωση, μοίρασμα των τροποποιήσεων όπως τις έκανε δεκτές ο κύριος Υπουργός μετά από τη χθεσινή μας συζήτηση.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν τελείωσαν ακόμη οι τοποθετήσεις των κυρίων συναδέλφων.
      ΜΙΛΤΙΑΔΗΣ ΠΑΠΑΪΩΑΝΝΟΥ: Δηλαδή πρέπει να τελειώσουν οι τοποθετήσεις των συναδέλφων; 
      Εάν μεν είσαστε έτοιμοι -και αυτό είπε ο κύριος Υπουργός- θα έπρεπε ήδη να τις έχετε καταθέσει. Εάν από την άλλη θέλετε να μας ακούσετε και στο τέλος να κάνετε οριακές βελτιώσεις, πείτε μας για να ξέρουμε και εμείς ποια είναι η λειτουργία σας. Πείτε μας τι έχετε αποφασίσει να κάνετε. Μην μας κρατάτε σε σύγχυση. Η σύγχυση δεν είναι ο καλύτερος οδηγός λειτουργίας μας. Το πρώτον είναι αυτό.
      Το δεύτερο. Επανήλθε στο θέμα των εφημεριών. Προφανώς δεν έχει απαντήσεις για τα θέματα που θέσαμε χθες.
      Πρώτο ερώτημα. Γιατί καθυστερήσατε, ιδιαίτερα όταν υπήρχε και η απόφαση του Ελεγκτικού Συνεδρίου από πέρσι το Μάιο που σας έλεγε ότι η προθεσμία σας είναι μέχρι 1/1/2007. Γιατί λοιπόν καθυστερήσατε; Δώσατε κάποια απάντηση; Καμία. Την περιμένουμε. 
      Δεύτερον. Είπατε ότι θα λύσετε το πρόβλημα στο εξάμηνο. Πώς θα το λύσετε; Θα πάρετε και άλλους γιατρούς; Γιατί άκουσα πολύ καλά λόγια ότι πράγματι το ωράριό τους είναι απάνθρωπο, είναι μεγάλο, κ.λπ.. Θα προσλάβετε νέους γιατρούς; Θα ρυθμίσετε λιγότερες ώρες; Τι επιπτώσεις θα έχει στη λειτουργία του νοσοκομείου; Και σε κάθε περίπτωση με τι λεφτά θα τους πληρώσετε; Λεφτά στον προϋπολογισμό δεν υπάρχουν. Έχετε συνεννοηθεί με τον κ. Αλογοσκούφη; Ή θα παρατηρηθεί και εδώ το φαινόμενο που παρατηρείται σε άλλους χώρους άλλα να λένε τα Υπουργεία και άλλα να κάνει ο Υπουργός Οικονομικών; Υπεύθυνη απάντηση, σαφήνεια.
      Το ότι δεν ψηφίζουμε εμείς την τροπολογία είναι γιατί πρόκειται για μία τροπολογία διαχειριστική που σας αφορά. Προφανώς και θέλουμε να πληρωθούν οι γιατροί. Αλίμονο! Πολύ φοβάμαι όμως ότι και με τον τρόπο που νομοθετείτε μπορεί να βρείτε πάλι προβλήματα από το Ελεγκτικό Συνέδριο. Και εχθές σας επέστησα την προσοχή σε αυτή την κατεύθυνση. Σε αυτά λοιπόν να μας απαντήσετε.
      Υπάρχει όμως και ένα άλλο ζήτημα που ανέκυψε με τις δωρεές. Είπαμε ξεκάθαρα ότι θέλουμε δωρεές. Όλοι θέλουν. Όμως με κανόνες. Υπάρχει το περίφημο θέμα του «Λαϊκού». Άκουσα πάλι χθες τον κύριο Υφυπουργό να διαστρεβλώνει τα πράγματα. Μπορείτε να μας πείτε πού στηρίζετε την άποψη ότι αυτή η σύμβαση μπορεί να προχωρήσει χωρίς να δημιουργηθούν προβλήματα; Γιατί αν μας πείσετε και μας φέρετε κάποια αποδεικτικά στοιχεία, είναι τελείως διαφορετικό το ζήτημα. Ούτε σε αυτό μας έχετε δώσει απάντηση. Και περιμένουμε την απάντησή σας.
      Υπάρχει και ένα ακόμη ζήτημα σε σχέση με το τι θα κάνετε την τετραετία γιατί άκουσα τον κύριο Υπουργό να λέει ότι είμαστε για τέσσερα χρόνια. Προφανώς για  τέσσερα χρόνια είσαστε. Μετά ο λαός θα αποφασίσει. Είπατε ότι ό,τι δεν κάνατε μέχρι τώρα, θα τα κάνετε τους επόμενους μήνες. Είναι όμως βέβαιο ότι δεν θα εξαντλήσετε την τετραετία και αυτό το ξέρει ο κάθε πολίτης. 
      Και πρωτοβάθμια φροντίδα τους επόμενους έξι μήνες, και προμήθειες τους επόμενους πέντε-έξι μήνες και ιατρικό τουρισμό τους επόμενους πέντε-έξι μήνες, και «Αττικό Νοσοκομείο» το επόμενο χρονικό διάστημα, όταν μέχρι σήμερα έχετε μηδενικό έργο. Δηλαδή ό,τι δεν κάνατε σε τρία χρόνια, θα το κάνετε γενικά και αόριστα σε έξι μήνες; Έ, δεν σας εμπιστευόμαστε ούτε γι’ αυτό. 
      Και το προτελευταίο. Είπατε, κύριε Υπουργέ, ότι υπάρχει το θέμα της κλαδικής συλλογικής σύμβασης. Ξεκινήσατε συζητήσεις με τους γιατρούς; Έχετε βάλει χρονοδιάγραμμα; Σε ποιο στάδιο είσαστε; Καλά θα ήταν να ενημερωθεί η Εθνική Αντιπροσωπεία για να ξέρουμε, γιατί εμείς μέχρι τώρα και με τις επαφές που έχουμε με τους γιατρούς ξέρουμε ότι δεν έχει αρχίσει κανένας ουσιαστικός διάλογος και πολύ φοβούμαστε ότι με όλη αυτήν την πολιτική σας δεν θα είναι μακριά η ημέρα που θα υπάρχει η έκρηξη στα νοσοκομεία καθώς και ο εισαγγελέας, γιατί είδαμε να βάζετε και εισαγγελέα για να λειτουργήσουν τα νοσοκομεία.
      Προσέξτε, το θέμα της δημόσιας υγείας είναι τεράστιο, είναι μεγάλο. Έχουμε και εμείς αγωνίες και ανησυχία. Δεν θέλουμε έκρηξη στα νοσοκομεία. Θέλω να είμαι σαφής προς αυτήν την κατεύθυνση, αλλά όμως την ευθύνη της σωστής λειτουργίας γενικότερα της οργανωμένης κοινωνίας και των νοσοκομείων προφανώς την έχετε εσείς, κύριοι Υπουργοί. Και προς αυτήν την κατεύθυνση ακούμε τον κύριο Υπουργό να τα λέει ωραία. Έχει κερδίσει το επικοινωνιακό παιχνίδι, τα στρογγυλοποιεί και ωραία, όλοι οι Έλληνες μπορεί κάποια στιγμή να είναι υγιείς επειδή υγιής είναι ο κ. Αβραμόπουλος, αλλά η πραγματικότητα δεν είναι αυτή. Είναι τελείως διαφορετική. Και τα προβλήματα είναι εδώ και δεν είναι τα λόγια τα μεγάλα. Κατά συνέπεια ζητάμε και εδώ σαφήνεια. 
      Επίσης, μια και έφυγε ο κύριος Υπουργός, δεν ζητάμε, κύριοι Υφυπουργοί, τίποτε παραπάνω τίποτε παρακάτω, παρά να απαντήσετε με σαφήνεια πώς αντιμετωπίζετε συνολικά το επίκαιρο θέμα του εμβολίου κατά του καρκίνου της μήτρας. Ξέρετε γιατί το λέω αυτό; Για έναν απλούστατο λόγο. Προφανώς ό,τι είπε ο κύριος Υπουργός το συμμεριζόμαστε. Το ζητάμε γιατί υπάρχει σύγχυση, ακόμη και στην τηλεόραση. Έχω την αίσθηση, όπως είδα χθες, ότι από τη μια μεριά φαρμακευτικοί σύλλογοι ή φαρμακοποιοί και από την άλλη φαρμακευτικές εταιρείες παίζουν παιχνίδια σε βάρος της υγείας του ελληνικού λαού, με βάση τις αγωνίες των νέων ανθρώπων. Ξεκαθαρίστε τα πράγματα σε όλη τους την έκταση. Και ξέρετε ποια είναι όλη τους η έκταση. Αν δηλαδή πρόκειται περί εμβολίων που θα τα αναλάβει το Υπουργείο Υγείας για όλους τους Έλληνες ή για όλες τις Ελληνίδες για να κυριολεκτώ εδώ που πρέπει να είναι, αν θα πάνε στα ασφαλιστικά ταμεία. Τι σκέπτεστε δηλαδή να κάνετε; Υπάρχει ανάγκη για ενημέρωση και να σταματήσει η συζήτηση και η σπέκουλα, που γίνεται κυρίως μέσα από τα Μ.Μ.Ε. και αναφέρομαι στις τηλεοράσεις, είτε από φαρμακοποιούς είτε από φαρμακευτικές εταιρείες.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο συνάδελφος κ. Φραγκιαδουλάκης. 
        ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ: Ευχαριστώ, κύριε Πρόεδρε. 
        Στο υπό συζήτηση νομοσχέδιο, τα δύο πρώτα άρθρα, όπως έχει κατ’ επανάληψη λεχθεί, ασχολούνται με δωρεές που καλοδεχούμενες μεν είναι, αλλά φαίνεται ότι εμφανίζουν νομικά προβλήματα και με το νομοσχέδιο αυτό γίνεται μια προσπάθεια νομιμοποίησης τους. Θα ήταν καλύτερα να μην υπήρχαν αυτά και να ήταν ξεκαθαρισμένες οι σχέσεις εκείνες οι οποίες διέπουν την υλοποίηση των δωρεών.
        Επί τη ευκαιρία, έχω να αναφέρω, κύριε Υπουργέ, ότι υπάρχει μία δωρεά στο «ΠΑ.Γ.Ν.Η.» στο Ηράκλειο για την ίδρυση ενός ογκολογικού αντικαρκινικού κέντρου. Αυτή είναι μια πολύ σημαντική δωρεά, η οποία όμως είναι τώρα τρία χρόνια που δεν προχωρεί. 
        Αυτά βρίσκονται στα δύο πρώτα άρθρα. Στο τρίτο άρθρο, το νομοσχέδιο αναφέρεται στις Δ.Υ.ΠΕ. και τον περιορισμό αυτών από δεκαεπτά σε επτά. Είναι ένα θέμα το οποίο δημιουργεί εύλογα υποψίες ότι η Νέα Δημοκρατία , υπό την πίεση εξωγενών παραγόντων που προφανώς είχαν ενοχληθεί από τη συγκέντρωση εκτός νοσοκομείου των διαδικασιών –στα Πε.Σ.Υ.Π., δηλαδή- για τις προμήθειες, αναγκάστηκε προεκλογικά να επαγγελθεί την κατάργηση των Πε.Σ.Υ.Π. ως μη χρειαζούμενα. Έφθασε να μετατρέψει τα Πε.Σ.Υ.Π. σε Δ.Υ.ΠΕ., ξεχαρβαλώνοντας στην ουσία το σύστημα. Και σήμερα προωθείται μια τροποποίηση αυτών των λειτουργιών των Δ.Υ.ΠΕ. και επαγγέλλεται η οριστική κατάργηση. 
        Βέβαια, με τη σημερινή παρέμβαση, μειώνονται οι αρμοδιότητες και έχουν ήδη αντικατασταθεί –και ολοκληρώνεται- τα στελέχη, τα οποία επί ΠΑ.ΣΟ.Κ. με απόλυτα διαφανείς και αξιοκρατικές διαδικασίες, είχαν στελεχώσει αυτές τις υπηρεσίες του Πε.Σ.Υ.Π. και των νοσοκομείων.
        Όλη αυτή η διαδικασία οδηγεί σε πλήρη αποσυντονισμό των Δ.Υ.ΠΕ.. Δεδομένου ότι υπάρχει επίκληση ότι εντός δύο ετών θα καταργηθούν πλήρως τα Δ.Υ.ΠΕ., νομίζω ότι δεν αξίζει τον κόπο αυτή η αλλαγή, που προωθείται, γιατί δημιουργεί ένα οικονομικό πρόβλημα, μία οικονομική επιβάρυνση που για κάθε εχέφρονα άνθρωπο μάλλον είναι αποτρεπτική.
        Ο χάρτης που προκύπτει από τη σύμπτυξη των δεκαεπτά Δ.Υ.ΠΕ. σε επτά, όπως διατυπώνεται και αφού συμπτύσσει ανομοιογενείς περιφέρειες, όπως είναι τα νησιά του Αιγαίου με τον Πειραιά, μέρος της κεντρικής Μακεδονίας με την ανατολική Μακεδονία και το υπόλοιπο μέρος της κεντρικής Μακεδονίας με τη δυτική Θράκη, αλλά και τα δύο Δ.Υ.ΠΕ. με έδρα τη Θεσσαλονίκη, δημιουργεί μόνο καινούργια ζητήματα, χωρίς να φαίνεται ότι επιλύει κάποια συγκεκριμένα προβλήματα.
        Είναι σαφές ότι έτσι εγκαταλείπεται, όμως, μία μακροχρόνια προσπάθεια και ένας σχεδιασμός που ξεκίνησε από το ΠΑ.ΣΟ.Κ. για τη δημιουργική αποκέντρωση του συστήματος και την αναβάθμιση του στελεχικού δυναμικού με ανοιχτές, διαφανείς και αδιάβλητες διαδικασίες, όπως προανέφερα. 
        (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Κυρίες και κύριοι συνάδελφοι, ακόμα καταργούνται τα επταμελή συμβούλια, πρόεδρος, αντιπρόεδροι και ως όργανο προκύπτει ένας διοικητής της Υγειονομικής Περιφέρειας, επικουρούμενος από δύο υποδιοικητές. Βέβαια, με παράκαμψη της Βουλής, τα νέα πρόσωπα αναλαμβάνουν τα καθήκοντά τους με απόφαση του Υπουργού και μόνο. 
      Για πρώτη φορά συστήνονται θέσεις υποδιοικητών και βέβαια προκύπτει ένα θέμα νομιμότητας γενικότερα, αν αυτά τα όργανα δηλαδή που προκύπτουν είναι νομικά πρόσωπα ή απλώς υπηρεσίες. 
      Οι υπάλληλοι μετατάσσονται από τις καταργούμενες Δ.Υ.ΠΕ., αλλά ερωτώνται άραγε μετατασσόμενοι πού θα πάνε; Αυτό είναι ένα ερωτηματικό. 
      Δεν καταργούνται τα Δ.Σ. των νοσοκομείων, παρά το ότι αυτό είχε αρχικά συζητηθεί. Είχαν καταργηθεί από τον Υπουργό του ΠΑ.ΣΟ.Κ., το Νίκο Παπαδόπουλο, είχαν επανασυσταθεί από τον προηγούμενο Υπουργό της Νέας Δημοκρατίας, τον κ. Κακλαμάνη και παραμένουν τελικά. Βέβαια, δεν εξυπηρετούν τίποτα, παρά μόνο ρουσφετολογικές διαδικασίες. Δεν υπάρχει κάτι άλλο, το οποίο φαίνεται ότι εξυπηρετείται.
      Μια νέα διάταξη που προκύπτει, δηλώνει ότι μόνιμοι γιατροί του Ε.Σ.Υ. που έγιναν από 1/6/2006 ή θα γίνουν στο μέλλον διοικητές Υγειονομικής Περιφέρειας ή πρόεδροι νοσοκομείων, επανέρχονται αυτοδικαίως μετά τη λήξη της θητείας τους σε ομοιόβαθμη θέση –κάτι το οποίο δεν καταλαβαίνω τι σημαίνει- ενώ θα έπρεπε να επανέρχονται στη θέση την οποία κατείχαν πριν γίνουν διοικητές ή βρεθούν στις θέσεις που προαναφέραμε.
      Προβλέπεται ζημίωση για το δημόσιο με την πρόωρη λήξη της θητείας των Δ.Σ.  των νοσοκομείων, σε περίπτωση που καταργείται ή μετατίθεται ο διοικητής. 
      Όσον αφορά τις προμήθειες, στην πραγματικότητα δεν εφαρμόζεται καμία καινοτομία. Απλώς ορίζονται διαφοροποιημένες αρμοδιότητες. 
      Άξιο προβληματισμού είναι για ποιο λόγο υπάρχει αυτή η σπουδή. Οι τροποποιήσεις στον τρόπο διοίκησης των Δ.Υ.ΠΕ. εμφανίζονται τελικά ως ένα μοντάζ σε ένα νομοσχέδιο κύρωσης συμβάσεων υπέρ νομικών προσώπων.
      Επίσης, άξιο προσοχής είναι το γεγονός ότι το ενιαίο σωματείο εργαζομένων στο Πε.Σ.Υ.Π. Κρήτης, το μόνο που παραμένει ως είχε και δεν συμπτύσσεται, δεν συγχωνεύεται με άλλο, θεωρεί –και με ανακοινώσεις αυτό βγαίνει προς τα έξω- ότι η μεθόδευση που προτείνεται από το συζητούμενο νομοσχέδιο αποδυναμώνει το σύστημα υγείας γενικότερα, προκαλώντας βλαπτικές συνέπειες και στους πολίτες και στο ίδιο το σύστημα, αλλά και στους εργαζόμενους. Είναι σαφές ότι απονευρώνονται τα επιτελικά κέντρα, τα οποία είχαν σκοπό την προώθηση και τη στήριξη της πρωτοβάθμιας φροντίδας. 
      Εδώ, θέλω να πω ακόμα πως αξίζει να σημειωθεί ότι ο περιορισμός ή η κατάργηση των Δ.Υ.ΠΕ. θα δυσχεράνει ή και θα ακυρώσει μακροχρόνιες προσπάθειες ανάπτυξης των ενιαίων πληροφοριακών συστημάτων, του ενιαίου διπλογραφικού συστήματος, του ενιαίου λογιστικού, της κωδικοποίησης για την κατάρτιση ενιαίου προγράμματος προμηθειών, της προκήρυξης ενιαίων διαγωνισμών, της ενιαίας διαχείρισης ιατρικών αποβλήτων και της ρύθμισης χρεών.
      Επίσης, θα πρέπει εδώ να αναφέρω και να τονίσω ότι στο Ηράκλειο υπάρχει –δεν ξέρω τι συμβαίνει στην υπόλοιπη Ελλάδα- μία έντονη κινητοποίηση των γιατρών των κέντρων υγείας, απεργούν, διότι έχουν συγκεκριμένα προβλήματα που προκύπτουν από την έλλειψη παρέμβασης των σημερινών Δ.Υ.ΠΕ. στη λειτουργία των κέντρων υγείας. Δεν υπάρχει προσωπικό, είναι πλημμελής η στελέχωση σε ιατρικό προσωπικό, καθαρίστριες δεν έχουν και γενικά έχουν εγκαταλειφθεί όλες οι διαδικασίες συντήρησης και μηχανημάτων και κτηρίων. 
      Κύριε Υπουργέ, δεν έχουν ζεστό νερό σε ορισμένα κέντρα υγείας. Μιλάμε για πάρα πολύ περίεργες καταστάσεις. Τα ασθενοφόρα είναι πολύ παλιά. Από την εποχή που ήμουν εγώ πρόεδρος στο «Βενιζέλειο», πριν από τριάντα χρόνια, τα ασθενοφόρα αυτά με κίνδυνο και του προσωπικού και των μεταφερομένων ασθενών κινούνται στο νομό. Τη χρονιά που πέρασε, έκαναν τρεις χιλιάδες μετακινήσεις. 
      Χρειάζονται αλλαγές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Κόψατε τη σίτιση των γιατρών που εφημερεύουν στα κέντρα υγείας και στα περιφερειακά ιατρεία, τα οποία έχουν ήδη πλημμελή στελέχωση. Παίρνουν 35 ευρώ για έξι εφημερίες. Είναι αστείο και το ποσό και ο τρόπος αντιμετώπισής τους. Πρώτα σιτίζονταν κανονικά. Νομίζω ότι αυτό πρέπει να το δείτε, γιατί είναι ένα πρόβλημα σημερινό. 
      Παρεμπιπτόντως, σημερινό πρόβλημα είναι και η έλλειψη μεθαδόνης. Στην Κρήτη υπάρχει τεράστιο πρόβλημα. Σε όλη την Ελλάδα υπάρχει τεράστιο πρόβλημα απ’ ό,τι διαβάζω στον Τύπο, αλλά στην Κρήτη είναι εντονότατο. 
      Όσον αφορά την τροπολογία, θα πω το εξής: Ένα από τα σημαντικότερα θέματα του νομοσχεδίου αφορά την τροπολογία που κατατέθηκε, η οποία είναι μία «καυτή πατάτα», κύριε Υπουργέ, την οποία την πήρατε από προηγούμενους. Εγώ δεν μιλώ για πολλά χρόνια πριν, αλλά για την προηγούμενη διετία. 
      Σ’ αυτό το θέμα, πέρα από την αναβολή και την αναστολή για να κερδηθεί κάποιος χρόνος που προφανώς προκύπτει εξ ανάγκης, είναι εντελώς απαραίτητο να υπάρξουν γενναίες αποφάσεις που έχουν σχέση με την αύξηση των αποδοχών των γιατρών, ενώ παράλληλα θα πρέπει να γίνει αποδεκτή η μείωση της εργασίας τους, χωρίς να επηρεάζεται αρνητικά η μισθοδοσία τους, γιατί οι γιατροί εξοικονομούν συμπληρωματικά έσοδα από τις εφημερίες. Το ξέρετε όλοι εσείς, που είστε γιατροί, ότι έτσι γίνεται. 
      Χρειάζονται, λοιπόν, γενναίες αποφάσεις για να προχωρήσει αυτό το θέμα και οι γιατροί μας να δουλεύουν ανεπηρέαστοι από οικονομικά προβλήματα.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θέλω να θέσω υπ΄όψιν σας ότι η Επιτροπή Αναθεώρησης του Συντάγματος που έχει συσταθεί κατά το άρθρο 110 του Συντάγματος και το άρθρο 119 του Κανονισμού της Βουλής και για την οποία η Βουλή είχε ορίσει προθεσμία υποβολής των προτάσεών της μέχρι 31 Ιανουαρίου 2007, ζήτησε παράταση της προθεσμίας λειτουργίας της, προκειμένου να ολοκληρώσει το έργο της. 
      Με τη σύμφωνη γνώμη και της Διάσκεψης των Προέδρων, προτείνουμε την παράταση της προθεσμίας λειτουργίας της Επιτροπής μέχρι τη 10η Φεβρουαρίου του 2007.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς το Σώμα συμφώνησε ομόφωνα. 
      Το λόγο έχει ο συνάδελφος κ. Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θέλω κατ’ αρχήν να ρωτήσω τον παριστάμενο Υφυπουργό –θα ρωτούσα τον κύριο Υπουργό αν ήταν εδώ- τι γίνεται με το θέμα χορήγησης της μεθαδόνης –γιατί νομίζω ότι είναι ένα πάρα πολύ ευαίσθητο θέμα- στους περίπου χίλιους επτακοσίους ανθρώπους οι οποίοι κάνουν χρήση του προγράμματος. 
      Πληροφορούμαι από σημερινά δημοσιεύματα του Τύπου ότι η μεθαδόνη τελειώνει. Αν γίνει κάτι τέτοιο και δεν μπορεί να χορηγηθεί, θα μιλάμε για μια ντροπή για την κοινωνία μας.
      Θέλω λοιπόν να ρωτήσω τι συγκεκριμένο γίνεται με τη συνέχεια αυτού του προγράμματος και αν έχουν ληφθεί –γιατί δυστυχώς υπάρχει καθυστέρηση από τον Ιούνιο- όλα τα αναγκαία μέτρα από το Υπουργείο, ώστε να μην παρουσιαστεί τέτοιο πρόβλημα. Περιμένω μια σαφή απάντηση. 
      Επίσης, θέλω να πω ότι επειδή η χθεσινή απάντηση του κυρίου Υπουργού για το θέμα του εμβολίου ήταν μεν γενική για την παραπομπή του στην Εθνική Επιτροπή Εμβολίων, αλλά έδειξε ότι το Υπουργείο καθυστέρησε να το ξεκινήσει, θα πρέπει να λάβετε το ταχύτερο όλα τα αναγκαία μέτρα. Δεν είναι δυνατόν να γίνεται δημόσιος διάλογος για το θέμα του εμβολίου και η επίσημη και οργανωμένη πολιτεία να μην μπορεί να πει στους πολίτες με επιστημονικό και τεκμηριωμένο τρόπο τι ακριβώς γίνεται, τι πρέπει να κάνουν και τι προτίθεται αυτή να κάνει. Αυτό δεν γίνεται σε καμία οργανωμένη χώρα. Ήδη υπάρχει σοβαρή καθυστέρηση σ’ αυτόν τον τομέα. 
      Έρχομαι τώρα στα θέματα του νομοσχεδίου. Θα θίξω τρία θέματα. Πρώτο είναι το θέμα των εφημεριών. Δεκαεννιά μήνες καθυστέρηση συν δώδεκα από εδώ και πέρα. Αυτό λέει αυτή η τροπολογία και τίποτα άλλο. Όλα τα υπόλοιπα είναι περί διαγραμμάτων, κύριε Υπουργέ. Συν δώδεκα καθυστέρηση! Δεν έχετε την πρόθεση να εφαρμόσετε την οδηγία που οι ίδιοι ενσωματώσατε στο εθνικό δίκαιο, δεν έχετε την πρόθεση να οδηγήσετε σε ανθρώπινες ώρες εργασίας τους γιατρούς, δεν έχετε την πρόθεση για ποιοτικές υπηρεσίες υγείας από το δημόσιο σύστημα υγείας και ειδικά το Ε.Σ.Υ., δεν έχετε και τους πόρους για να το στηρίξετε και προτιμάτε να αγοράζετε πολιτικό χρόνο. Με απλά λόγια, αυτό γίνεται. 
      Αναρωτιέμαι, αν έχετε υπολογίσει κάτι, γιατί μερικές φορές λογαριάζετε χωρίς τον ξενοδόχο. Έχω εδώ πέρα ένα χαρτί το οποίο λέει ότι ένας από τους συλλόγους των γιατρών –φαντάζομαι ότι αύριο θα βρεθούν και άλλοι- δηλαδή η Ένωση Γιατρών, Νοσοκομείων και Κέντρων Υγείας Χαλκιδικής αποφάσισε να προσφύγει στην Ευρωπαϊκή Επιτροπή. Έχετε αναρωτηθεί τι θα γίνει; Έχετε αναρωτηθεί ότι κινδυνεύουμε ως χώρα με νέο βασικό μέτοχο; Και επειδή τελικά δεν είναι καλό να εκτίθεται η χώρα και ανεξάρτητα από ποια κυβέρνηση υπάρχει, έχετε λάβει τα αναγκαία μέτρα προς αυτήν την κατεύθυνση ή τώρα κάνουμε μια ωραία αναβολή για ένα χρόνο; Διότι δεν είναι για έξι μήνες, αλλά για ένα χρόνο. Μην παίζουμε, είναι έξι συν έξι. Δεν θα κάνουμε τίποτα και πάλι θα θέσουμε στο αρχείο και στο ντουλάπι των αχρείαστων αυτήν την ιστορία και, δυστυχώς, με την ανοχή κάποιων -και το τονίζω πάλι, με την ανοχή κάποιων- και εν συνεχεία, αν γίνουν προσφυγές, δεν θα ξέρουμε προς τα πού να τρέξουμε και από πού να φύγουμε ως χώρα; Περιμένω μια απάντηση. 
      Δεύτερο ερώτημα. Μπορείτε να μας εξηγήσετε με σαφήνεια, γιατί αυτή η τροπολογία για τα νομικά πρόσωπα ιδιωτικού δικαίου κοινωφελούς χαρακτήρα; Και θα γίνω πιο συγκεκριμένος. Μου δίνετε την εντύπωση φωτογραφικής τροπολογίας με την οποία θα επιβαρύνουμε το νοσοκομείο του Ε.Σ.Υ., τον «Ερυθρό Σταυρό», για να ευνοηθεί το «Ερρίκος Ντυνάν». Έχω άδικο;  Εάν ναι, πώς εξηγείτε ότι στην περίπτωση που αποφασίζει ένα νοσοκομείο του Ε.Σ.Υ. να παραπέμψει ασθενείς του –ή ασθενείς γενικά- σ’ ένα νομικό πρόσωπο ιδιωτικού δικαίου κοινωφελούς χαρακτήρα, το κόστος ουσιαστικά θα το επιβαρύνεται το νοσοκομείο του Ε.Σ.Υ.; Θα πληρώνει μετρητά το νοσοκομείο του νομικού προσώπου ιδιωτικού δικαίου και μετά θα αναζητά από το ασφαλιστικό ταμείο το σχετικό τίμημα; Δηλαδή, εξασφαλίζουμε πλήρη ρευστότητα και κάλυψη στο νομικό πρόσωπο ιδιωτικού δικαίου και τα προβλήματα τα αφήνουμε να τα έχει το νομικό πρόσωπο δημοσίου δικαίου, το κρατικό νοσοκομείο;
      Και επειδή πολύ φοβάμαι ότι αυτή η ιστορία γίνεται για τον «Ερυθρό Σταυρό» και το «Ερρίκος Ντυνάν», θέλω να σας παρακαλέσω να μας εξηγήσετε τι ακριβώς κάνετε, σε ποια οικονομική λογική και σε ποια λογική συστήματος υγείας είναι αυτή η τροπολογία, διότι εγώ αδυνατώ να το καταλάβω και το θεωρώ πραγματικά έξω από κάθε αρχή, κάθε δεοντολογία και κάθε σωστή πρακτική. 
      Κλείνω με το θέμα των «ημετέρων». Δεν είναι δυνατόν να δημιουργούμε συνέχεια θέσεις. Φαντάζομαι ότι υπάρχει κάποιος άνθρωπος εκεί, σ’ ένα σχετικό όργανο, τον μετονομάζουμε και τον κάνουμε διοικητή και βάζουμε και υποδιοικητή και εν συνεχεία, λέμε ότι με κοινή υπουργική απόφαση θα καθορίζεται η αμοιβή τους και θα είναι πλήρους, αλλά όχι αποκλειστικής απασχόλησης -προφανώς διότι παίρνουν λεφτά και από κάπου αλλού και πρόκειται για μια ακόμα φωτογραφική διάταξη- και για να μη χάσουν τα λεφτά τους, τους δίνουμε και εμείς λεφτά, αλλά με τρόπο που να μην πάθουν και τίποτα. Τώρα, είναι πολιτική αυτή; 
      Θέλω να πιστεύω ότι δεν πρέπει να γίνονται αυτά τα πράγματα, διότι έχω την αίσθηση ότι πάνε να βολευτούν κάποιοι και δεν είναι καλό σε μια εποχή που έχουμε οικονομικά προβλήματα στο χώρο της υγείας να δίνουμε αυτόν τον τόνο. Δεν είναι καλό να υπάρχει αυτή η αίσθηση της σπατάλης στη διαχείριση του δημοσίου χρήματος. 
      Και κλείνω με κάτι άλλο. Περιλαμβάνονται διατάξεις στο νομοσχέδιο με τις οποίες καταργούνται οι στοιχειώδεις εγγυήσεις διαφάνειας και αξιοκρατίας –διότι στοιχειώδεις ήταν- που υπήρχαν στο διορισμό του Ο.ΚΑ.Ν.Α. –του Διοικητή, εννοώ- του Εθνικού Οργανισμού Φαρμάκου, του Προέδρου του Εθνικού Συστήματος Υγείας. Υπάρχουν, δηλαδή κάποιοι σημαντικοί και μεγάλης σημασίας φορείς για τον πολίτη, τον ασθενή και για ολόκληρο το σύστημα. Έρχεστε, λοιπόν, και βγάζετε τώρα αυτές στοιχειώδεις εγγυήσεις και δεν χρειάζεται ούτε απόφαση Υπουργικού Συμβουλίου ούτε εγγυήσεις αξιοκρατίας ούτε Βουλή ούτε τίποτα πουθενά! Ο Υπουργός από την αρχή μέχρι το τέλος! 
      Και για να σας φέρω και ένα βήμα μπροστά, θα σας πω να αναγνωρίσουμε λοιπόν ότι εσείς έχετε τις καλύτερες προθέσεις και έχετε στο μυαλό σας κάποιους εξαιρετικούς ανθρώπους, οι οποίοι θα είναι οι καλύτεροι δυνατοί και θέλετε να τους βάλετε. Τι σας ενοχλεί το προηγούμενο σύστημα; Τι σας ενοχλεί, αφού είναι τόσο καλοί; Δηλαδή, δεν θα το εγκρίνει το Υπουργικό Συμβούλιο της δικής σας Κυβέρνησης; Ή αύριο αν κάποιος άλλος Υπουργός θέλει να βάλει εκεί έναν σωστό άνθρωπο, δεν θα το εγκρίνει το Υπουργικό Συμβούλιο της δικής του κυβέρνησης; 
      Εγώ θα έλεγα ότι πρέπει να το μεγαλώσετε αυτό, να έρχεται και στη Βουλή να γίνεται συζήτηση, να κρίνεται και να κρίνεται πόσο δυνατότερες πλευρές έχει ο πρόεδρος που θα αναλάβει ένα τόσο σημαντικό έργο. Και εσείς τα αφαιρείτε. Και ρωτώ: Τι φοβάστε; Τι σας εμποδίζει; Τι είναι εκείνο που σας ενοχλεί; Γιατί θέλετε να το κάνετε με μια υπογραφή, χωρίς να μπείτε στη στοιχειώδη βάσανο τού να υπερασπίσετε την επιλογή σας ενώπιον τρίτων; Διότι πλειοψηφία έχετε. Απλώς, πρέπει να την υπερασπίσετε ηθικά. Γιατί έρχονται τέτοιες τροπολογίες; Γιατί γίνονται τέτοιες παρεμβάσεις; Τι στόχους εξυπηρετούμε και σε ποια λογική πάμε; 
      Κοιτάξτε, ανοίγετε τους «ασκούς του Αιόλου», διότι ακόμα και αν πιστέψουμε ότι θα βάλετε τους καλύτερους εσείς –ας κάνω αυτήν την παραδοχή εργασίας- πού ξέρετε τι θα κάνει αύριο ένας Υπουργός και τι χρήση αυτής της διάταξης θα κάνει; Διότι, ξέρετε ότι οι διατάξεις δεν εφαρμόζονται για μια κυβέρνηση, αλλά ισχύουν σε βάθος χρόνου.
      Δείτε το λοιπόν ξανά, αλλάξτε αυτές τις διατάξεις, δώστε συγκεκριμένες εξηγήσεις και δεχτείτε τις τροπολογίες και τις αλλαγές που προτείνουμε, προκειμένου να μπορούμε να προχωρήσουμε μπροστά.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κύριε Υφυπουργέ, είπα και χθες ότι δεν αρκούν τα ωραία λόγια του κυρίου Υπουργού για επίκληση συναίνεσης. Δεν υπάρχει, είπε, μαύρο-άσπρο, αλλά πρέπει να βλέπουμε τα θέματα συναινετικά. Κανένας δεν διαφωνεί σ’ αυτό. Όμως, η ουσία είναι ότι με την πολιτική σας, απαξιώνεται το Ε.Σ.Υ.. Και θα προσθέσω σήμερα, κύριε Υφυπουργέ, ότι δεν απαξιώνεται μόνο το Ε.Σ.Υ., αλλά υποβαθμίζεται όλη η πολιτική δημόσιας υγείας.
      Προηγουμένως αναφέρθηκε και το θέμα της μεθαδόνης. Παρουσιάζεται έλλειμμα. Εγώ θα μπορούσα να μιλήσω και για ευρύτερα θέματα δημόσιας υγείας. Προχθές, συζητούσαμε για το ψωμί. Ουσιαστικά με το νομοσχέδιο η Κυβέρνηση φέρνει πια από την πόρτα το κατεψυγμένο ψωμί που είναι χαμηλότερης διατροφικής αξίας, ενδεχομένως και ανθυγιεινό αν δεν έχει ταυτότητα.
      Απουσία, καμιά φωνή από το Υπουργείο Υγείας και σ΄αυτό και όλα τα θέματα δημόσιας υγείας.
      Ανέκυψε και το θέμα των εμβολίων. Κύριε Υπουργέ, εγώ θα είμαι πολύ πιο αυστηρός από τους συναδέλφους μου σ’ αυτό. Δεν με κάλυψε καθόλου η χθεσινή και η σημερινή απάντηση του κυρίου Υπουργού για τα εμβόλια. Λέει «έχουμε παραπέμψει το θέμα στην Εθνική Επιτροπή Εμβολίων». Όμως, το εμβόλιο είναι εδώ. Πουλιέται στα φαρμακεία. Εκτός εάν δεν βλέπετε τι γίνεται και μέσα από τις τηλεοράσεις. Και μάλιστα πουλιέται πανάκριβα. 
      Εδώ το Υπουργείο πρέπει να παρέμβει. Εάν εγκρίνεται επιστημονικά αρμοδίως, να μπει στο Εθνικό Πρόγραμμα Εμβολιασμών. Και ακόμα τότε να δει η Κυβέρνηση τι θα κάνει και ποιος θα καλύψει τις δαπάνες. Τα ασφαλιστικά ταμεία; Οι ιδιώτες; Ήδη πέφτουν  βορά στην κερδοσκοπία;
       Έβλεπα στο διαδίκτυο ότι η Αυστραλία σε εθνικό επίπεδο αγόρασε το εμβόλιο στο 1/4 της τιμής από ό,τι πωλείται στα ελληνικά φαρμακεία. Δεν ξέρω πόσο ακριβές είναι αυτό που κυκλοφόρησε στο διαδίκτυο. Εσείς εδώ καθυστερείτε. Πρέπει να αποφασίσουμε τι θα γίνει, διότι έχει ξεκινήσει μια «σπέκουλα», κερδοσκοπία στην αγορά, εις βάρος των πολιτών, της τσέπης τους: Εκμεταλλευόμενοι οι επιτήδειοι την αγωνία του καθενός να προστατέψει την υγεία του. 
      Άρα, όλη σας η πολιτική, κύριε Υπουργέ, στα θέματα δημόσιας υγείας είναι πολιτική οπισθοδρόμησης. Εγώ θέλω το Υπουργείο Δημόσιας Υγείας, ανεξάρτητα ποιος είναι Κυβέρνηση, να είναι μπροστάρης στα θέματα προστασίας της δημόσιας υγείας. Κάθεστε στα μετόπισθεν. 
      Διατροφικά σκάνδαλα. Μιλιά το Υπουργείο Υγείας. Τι γίνεται; Απαλλοτριώνετε συνεχώς το ρόλο σας; 
      Έρχομαι στα θέματα του νομοσχεδίου. Ή μάλλον πριν έρθω στα άρθρα θέλω να σχολιάσω κάτι που μου έκανε εντύπωση από την ομιλία χθες του κυρίου Υπουργού. Είπε: Δεν φταίει ο κ. Αλογοσκούφης, δεν υπάρχει θέμα υποχρηματοδότησης του τομέα. Δηλαδή είστε ικανοποιημένοι; Τα νοσοκομεία δεν έχουν προσωπικό. Επανειλημμένα ζήτησα στη Βουλή να μας δώσετε συγκριτικά στοιχεία για το νοσηλευτικό προσωπικό των νοσοκομείων πριν από τρία χρόνια και σήμερα. Έχουν φθάσει κόκκινο! Δεν έχετε λεφτά για προσλήψεις. Δείτε τι κονδύλια γράφει ο προϋπολογισμός. Δεν έχετε λεφτά να καλύψετε εφημερίες. Δεν έχετε λεφτά να ανοίξετε κρίσιμες μονάδες και ο κύριος Υπουργός λέει «όλα ωραία όλα καλά!». 
      Δεν καταλαβαίνω. Δημόσιες καλές σχέσεις μεταξύ των Υπουργών είναι το ζήτημα ή το κάθε Υπουργείο, ο Υπουργός παλεύει στο πλαίσιο ενός προϋπολογισμού να πείσει την Κυβέρνηση, τον Υπουργό Οικονομίας για το ποιες είναι οι προτεραιότητες; 
      Κύριε Υπουργέ, δεν μπορεί να διορίζονται τρεις χιλιάδες αγροφύλακες και να μη προσλαμβάνετε νοσηλευτές. Να έχουμε μετά τρία χρόνια εκατόν πενήντα μονάδες εντατικής θεραπείας που δεν λειτουργούν. Και άλλες που λειτουργούσαν σαν να κλείνουν πάλι από έλλειψη προσωπικού. Έτσι αντιλαμβάνεσθε το ρόλο σας;
      Θα έρθω τώρα σε ορισμένα ερωτήματα που είχαμε θέσει στον κύριο Υπουργό και θέλουν απάντηση. Κύριε Υφυπουργέ, ζητώ απάντηση από εσάς. Μπορείτε  να μου δώσετε ενδεχομένως εξίσου καλές απαντήσεις – για να μην κάνω μεταξύ σας καλλιστεία- με τον απόντα κύριο Υπουργό. Προσέξτε με. 
      Περιορίζετε τις Δ.Υ.ΠΕ., τα πρώην Πε.Σ.Υ., από δεκαεπτά επτά. Εκφράσαμε τις αντιρρήσεις μας για τον τρόπο που το κάνατε, γιατί το κάνατε έτσι, για το πώς θα γίνει η διοίκηση του συστήματος. Ουσιαστικά η διοίκηση γίνεται πάλι υπουργοκεντρική. Δεν υπάρχει κανένας κοινωνικός έλεγχος για τις διοικήσεις και άλλα πολλά. Όμως, δεν θα τα επαναλάβω. 
      Σας ρωτώ ένα απλό πράγμα. Το ερώτημά μου εντείνεται μετά και από αυτά που είπε ο κύριος Υπουργός. Και οι επτά που θα μείνουν είναι, είπε, εκκαθαριστικές. Εκκαθαριστικό έργο θα έχουν. Δηλαδή βάζετε υπό εκκαθάριση την περιφερειακή διάρθρωση και διοίκηση του συστήματος, χωρίς να ξέρουμε τι θα γίνει στη συνέχεια. 
      Σας είπα: Φανταστείτε ότι καταργείτε, όπως προτίθεσθε όχι σε δύο χρόνια, αύριο το πρωί και τις επτά που διατηρείτε μεταβατικά. Ποια είναι η οριστική θέση σας για τη διοίκηση του συστήματος; Δεν θα μας πείτε; Κρυφή αντζέντα θα έχουμε και εδώ; Εμείς είχαμε μια θέση. Τα Πε.Σ.Υ.. Υπάρχει και μια άλλη λογική άποψη: Αυτοτελή νοσοκομεία και αρμοδιότητες συντονισμού και εποπτείας στην περιφέρεια. Ποια είναι τελικά η δική σας πολιτική; Πώς θα διοικηθεί το σύστημα; Από το Υπουργείο; Γιατί δεν δηλώνετε τη θέση σας; Τι έχετε στο μυαλό σας; Ανησυχούμε. 
      Να έρθω και για λίγο στις συμβάσεις. Είπα και χθες: Μακάρι να είχαμε δωρητές. Όμως και η αποδοχή δωρεάς εξαρτάται από τους όρους. Χθες σας είπα: Να είστε προσεχτικοί, κύριοι Υπουργοί, γιατί πολλές φορές όροι της σύμβασης ή όροι που βάζει ο δωρητής σε περιπτώσεις μάλιστα αμελείας ή αδράνειας της διοίκησης μπορεί να γίνουν επαχθείς. Το λέω και για τον εκλεκτό συνάδελφο, τον εισηγητή της Νέας Δημοκρατίας, επειδή τοποθετήθηκε ειδικά σ΄αυτό.
      Εξήγησε συνάδελφος του ΠΑ.ΣΟ.Κ. προηγουμένως –δεν έχω χρόνο να επεκταθώ- ότι ορισμένοι όροι στις συζητούμενες συμβάσεις υπέρ του δωρητή, εάν υπάρξει πρόβλημα με τη διοίκηση, μπορεί να γίνουν επαχθείς για το δημόσιο. Σας είπα χθες την εμπειρία μου από τη σύμβαση που βρήκα με το ίδρυμα «Παπαγεωργίου». Πραγματικά «φτύσαμε αίμα» να μετατρέψουμε αυτήν τη σύμβαση και να λειτουργήσει το νοσοκομείο ενταγμένο στο σύστημα. Ώστε να προσφέρει όπως προσφέρει υπηρεσίες στον κόσμο της Βόρειας Ελλάδας. 
      Επομένως, για τις συμβάσεις η ένστασή μας είναι γενική. Και πρέπει να προσέξετε όσον αφορά τη σύμβαση για το «Λαϊκό», πέρα από τις εκκρεμότητες που υπάρχουν και που οφείλετε, κύριε Υπουργέ, να τις λάβετε υπ' όψιν, εγώ σας είπα ένα απλό πράγμα. Ζήτησα να μου απαντήσετε σε ένα απλό ερώτημα: Γιατί δεν πάει η κλινική στο «Αττικό», που είναι έτοιμα τα πράγματα; Γιατί πρέπει να κάνουμε αναστάτωση στο «Λαϊκό», να αλλάξουμε κλινικές. Γιατί να μην πάει στο «Αττικό»; Το συζητήσατε; Αυτή η δωρεά πιστεύω θα διευκολύνει τα πράγματα. Το «Αττικό» καρκινοβατεί όσον αφορά την ανάπτυξή του. Το «Αττικό», είπε χθες ο κύριος Υπουργός, είναι η ναυαρχίδα των νοσοκομείων της Αθήνας. Βεβαίως. Όμως κρατάτε, κύριοι, της Κυβέρνησης ημιβυθισμένη τη ναυαρχίδα! 
      Τελειώνω, κύριε Πρόεδρε, στο χρόνο μου με το θέμα των εφημεριών. Θέλω να πω στον κύριο συνάδελφο, εισηγητή της Νέας Δημοκρατίας –είχα γι΄αυτό ζητήσει τη διακοπή αλλά δεν την επέτρεψε ο Πρόεδρος- ότι το θέμα των πλασματικών εφημεριών ξεκίνησε έτσι όπως είπατε, για να καλύψει το χαμηλό εισόδημα, το χαμηλό βασικό μισθό των γιατρών. Όμως –και το λέω για την ιστορία και έτσι είναι- το 1998 το λύσαμε το θέμα. Επί των ημερών μου –Υπουργός Οικονομικών ήταν ο κ. Χριστοδουλάκης-  με νόμο αυξήσαμε –διπλασιάσαμε ουσιαστικά- τους μισθούς των γιατρών και ρυθμίσαμε ότι στο εξής, με βάση προγράμματα, προβλέπονται και πληρώνονται μόνο πραγματικές εφημερίες. 
      Στην προκειμένη περίπτωση –και τελειώνω, κύριε Πρόεδρε- τι λέω εγώ; Αυτή η τροπολογία σας,  ουσιαστικά είναι «αγορά» χρόνου, διότι, όπως προβλέπετε, έχει εξάμηνο αναστολή και δυνατότητα παράτασης για άλλο ένα εξάμηνο. Μπορεί έτσι να είναι βραδυφλεγής βόμβα και να υπάρξει σε κάποια φάση έκρηξη στα νοσοκομεία. Ο κύριος Υπουργός δεν μας έπεισε ότι έχετε επεξεργαστεί λύση. Δεν μας έπεισε ότι έχετε ένα χρονοδιάγραμμα για οριστική λύση. Θα βρούμε το πρόβλημα μπροστά μας και τότε πιστεύω ότι θα είναι αργά.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε.
      Κύριε Υφυπουργέ, θέλετε να κάνετε κάποιες προσθήκες; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μάλιστα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κατ’ αρχάς, χρόνια πολλά από όλο το Σώμα  για την ονομαστική σας εορτή. Επίσης, χρόνια πολλά και στον εκλεκτό συνάδελφο κ. Λεβέντη. Χρόνια πολλά στους παριστάμενους Θανάσηδες! 
      Ορίστε, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μετά τη συζήτηση που έγινε και, όπως είπε και ο κύριος Υπουργός, υπήρξαν και εποικοδομητικές προτάσεις, έγιναν και κάποιες τροποποιήσεις-προσθήκες. Δεν νομίζω ότι χρειάζεται να τις αναλύσω. Θα γίνουν αντιληπτές αμέσως και θα σας διανεμηθούν. Οπότε στη δευτερολογία μπορείτε να τοποθετηθείτε. 
      Το πρώτο εδάφιο της παραγράφου 6 του τρίτου άρθρου αντικαθίσταται ως εξής: «Οι Πρόεδροι και οι Διοικητές των Φ.Π.Υ.Υ.Κ.Α. και των νομικών προσώπων που εποπτεύονται από το Υπουργείο Υγείας και Κοινωνικής Αλληλεγγύης, εφόσον είναι μόνιμοι ιατροί του Ε.Σ.Υ. μετά τη λήξη ή τη διακοπή της θητείας τους, επανέρχονται στον Οργανισμό που υπηρετούσαν και στη θέση που κατείχαν ως γιατροί, κενή η προσωποπαγή θέση, που συνιστάται με κοινή απόφαση των Υπουργών Οικονομίας και Οικονομικών και Υγείας και Κοινωνικής Αλληλεγγύης».
      Πιστεύω ότι έγινε αντιληπτό το «ομοιόβαθμοι». Αν ενδεχομένως υπήρχε κάποια αντίληψη ότι θα πήγαινε σε ομοιόβαθμη καινούργια θέση που θα ήταν σύσταση, νομίζω ότι τελείωσε και ότι δεν υπάρχει τέτοιο θέμα. Είχαμε τοποθετηθεί και στη Διαρκή Επιτροπή. Γίνεται αυτή η διατύπωση, για να μην υπάρχει οποιαδήποτε αμφισβήτηση πάνω στο θέμα αυτό. 
      Επίσης, στο τέλος της περιπτώσεως 23 (α) της παραγράφου 11 του τρίτου άρθρου προστίθεται εδάφιο ως εξής: «Με απόφαση του Υπουργού Υγείας και Κοινωνικής Αλληλεγγύης η εν λόγω αρμοδιότητα δύναται να ανατεθεί κατά περίπτωση σε νομικό πρόσωπο δημοσίου δικαίου του Υπουργείου Υγείας και Κοινωνικής Αλληλεγγύης».
      Για να γίνω πιο κατανοητός, είναι στη δικαιοδοσία που είχε η Δ.Υ.ΠΕ. για 234.000 ευρώ να διατίθεται σε έργο, προμήθεια κ.λπ.. Επειδή, όπως καταλαβαίνετε, τα έργα, οι προμήθειες μέσα σε πολύ μικρό χρονικό διάστημα κάποια λειτουργικά έξοδα, αναλώσιμα, θα υπερέβαιναν τη δαπάνη αυτή και θα έπρεπε οι κεντρικές υπηρεσίες να λάβουν την όλη διευθέτηση, γι’ αυτό κατά περίπτωση από τον Υπουργό δίνεται η εξουσιοδότηση, η αρμοδιότητα, στη Δ.Υ.ΠΕ. να προβαίνει σε ένα έργο ή σε προμήθεια κάποιων αναλώσιμων υλικών ή για διεκπεραίωση διαγωνισμών. 
      Μετά από τις παρατηρήσεις που έγιναν από τους συναδέλφους εκ Δωδεκανήσου, λέμε ότι στο τέλος του πρώτου εδαφίου της παραγράφου 3 του τρίτου άρθρου προστίθεται εδάφιο ως εξής: «Με απόφαση του Υπουργού Υγείας και Κοινωνικής Αλληλεγγύης και πριν την έκδοση της διαπιστωτικής πράξης, δύναται να περιέλθει κινητή ή ακίνητη περιουσία των συγχωνευόμενων Δ.Υ.ΠΕ. σε νομικό πρόσωπο δημοσίου δικαίου, που υπάγεται στην προκύπτουσα από τη συγχώνευση Δ.Υ.ΠΕ., εφόσον στο εν λόγω νομικό πρόσωπο δημοσίου δικαίου ανήκε η περιουσία αυτή πριν τη θέσει σε ισχύ του άρθρου 1 παράγραφος 4 του ν. 2889/2001». Τα περιουσιακά στοιχεία δηλαδή μεταφέρονται στο νομικό πρόσωπο δημόσιου δικαίου που είναι το οικείο νοσοκομείο της οποιασδήποτε Δ.Υ.ΠΕ. συγχωνεύεται. 
      Γίνεται δεκτή επίσης η δεύτερη παράγραφος της από 13-1-2007 κατατεθείσας τροπολογίας με γενικό αριθμό 906 και ειδικό 35, η οποία ορίζει τα εξής: Η περίπτωση ε΄ της παραγράφου 4 του άρθρου 45 του ν. 3205/2003 αντικαθίστανται ως εξής: «ε. Στους ιατρούς που υπηρετούν με βαθμό διευθυντή σε νοσοκομεία της Α΄ ζώνης και στους διευθυντές των πανεπιστημιακών κλινικών, εργαστηρίων και μονάδων, ως αποζημίωση εφημεριών, καταβάλλεται μηνιαίο ποσό ίσο με το πενήντα πέντε τοις εκατό (55%) του εκάστοτε ισχύοντος βασικού μισθού του διευθυντή Ε.Σ.Υ., στρογγυλοποιούμενο στην πλησιέστερη μονάδα ευρώ. Η απουσία των διευθυντών για λειτουργικές ανάγκες, εφόσον δεν υπερβαίνει τις δεκαπέντε ημέρες μηνιαίως, δεν επηρεάζει την καταβολή της αποζημίωσης των εφημεριών». Είναι για το πρόβλημα των διευθυντών που ενώ μπορούν να λείπουν για ένα χρονικό διάστημα, το επίδομα δεν δίνεται εάν λείψεις παραπάνω από δεκαπέντε ημέρες λόγω του ότι...
      ΑΠΟΣΤΟΛΟΣ ΚΑΚΛΑΜΑΝΗΣ: Συναφές ήταν και το αίτημα για το αφορολόγητο...
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν γίνεται δεκτό το σκέλος αυτό. 
      ΑΠΟΣΤΟΛΟΣ ΚΑΚΛΑΜΑΝΗΣ: Γιατί παίρνουν πολλά οι γιατροί. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, ξέρετε πολύ καλά ότι πάνω στις αμοιβές των γιατρών ήταν ο καμβάς για να στηριχθεί και το μισθολόγιο ημών των Βουλευτών. Μην ξεχνάτε ότι οι δικαστές έβγαλαν απόφαση σύμφωνα με τους μισθούς των γιατρών του Ε.Σ.Υ.. Αυτό είναι για την ιστορία της όλης υποθέσεως. Έβγαλαν οι δικαστικοί απόφαση, διότι ήταν 127.000 δραχμές ο βασικός μισθός, σύμφωνα με τις επιστολές που έστειλε ο αείμνηστος Γιώργος Γεννηματάς –και εμείς τα ζήσαμε αυτά- και επειδή δεν μπορούσαν να ξεπεραστούν οι αμοιβές του Αρείου Πάγου, έγινε ακριβώς αυτό το ευφυολόγημα των εφημεριών. Με τις εφημερίες λοιπόν αυξήθηκαν τα οικονομικά δεδομένα. Έρχονται, λοιπόν, δικαστικοί, βλέπουν τη μη σύμφωνη με το Σύνταγμα κατάσταση, διαμορφώνουν το μισθολόγιο τους και πάνω στο διαμορφωμένο πλέον μισθολόγιο των δικαστικών διαμορφώθηκε και το μισθολόγιο των Βουλευτών. 
      ΠΡΟΕΔΡΕΥΩΝ (Ιωάννης Τραγάκης): Συνεχίστε, παρακαλώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Μου επιτρέπεται; 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, θα πάρετε το λόγο αμέσως μετά. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, με συγχωρείτε. Επειδή αναφέρθηκε κατ’ επέκταση και στις αποδοχές των Βουλευτών, για την ιστορία για να ολοκληρώσετε αυτήν τη διατύπωση, να σας πω ότι πράγματι εκεί βασίστηκαν οι δικαστικές αποφάσεις. Η διαφορά είναι ότι στη συνέχεια προχώρησαν σε κάθε περίπτωση που στο δημόσιο τομέα υπήρχαν ηυξημένες κατ’ αυτούς αποδοχές και ενώ βελτιώθηκαν περαιτέρω οι μισθοί και των δικαστών και κατ’ επέκταση και των Βουλευτών, των γιατρών παραμένουν καθηλωμένοι. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Χαίρομαι, κύριε Πρόεδρε, που και εσείς...
      ΑΠΟΣΤΟΛΟΣ ΚΑΚΛΑΜΑΝΗΣ: Για την ιστορία του πράγματος. Φτάσαμε στον πρόεδρο της Επιτροπής Ταχυδρομείων και Τηλεφωνίων...
      ΠΡΟΕΔΡΕΥΩΝ (Ιωάννης Τραγάκης): Δεν έχουν αυτά καμία σχέση. 
      ΑΠΟΣΤΟΛΟΣ ΚΑΚΛΑΜΑΝΗΣ: Έδωσαν οι Υπουργοί 10.000 ευρώ...
      ΠΡΟΕΔΡΕΥΩΝ (Ιωάννης Τραγάκης): Σ΄ αυτήν την ιστορία μην μπαίνετε. Μόνο προβλήματα δημιουργεί. 
       Ολοκληρώστε, κύριε Υφυπουργέ, με τις προτάσεις σας. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας λέω και πάλι, κύριε Πρόεδρε, ότι χαίρομαι που διαπιστώνεται μια αδικία στην ιατρική οικογένεια, αλλά εδώ είμαστε να λύσουμε τα προβλήματα και έχουμε όλη τη διάθεση και εσείς και εμείς. 
      Όσον αφορά αυτό που σχολιάστηκε για τους προέδρους του Ε.Ο.Φ., του Ο.ΚΑ.ΝΑ. κ.λπ., όπως θα θυμάστε και στην αρμόδια επιτροπή έγινε σχόλιο μετά από την πρόταση  και του κ. Σκουλάκη και την πρόταση τη δική σας και άλλων συναδέλφων, ότι τα πρόσωπα αυτά που προτείνονται, να περνάνε από την Αρμόδια Επιτροπή Κοινωνικών Υποθέσεων της Βουλής για να τύχουν εκ μέρους της Βουλής αποδοχή. Γι’ αυτό λέμε ότι το πρώτο εδάφιο της παραγράφου 1...
      ΕΜΜΑΝΟΥΗΛ ΣΚΟΥΛΑΚΗΣ: Καταργείται ως ανεξάρτητη αρχή; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν καταργείται ως ανεξάρτητη αρχή. Δεν περνάνε από το Υπουργικό Συμβούλιο. Αυτήν τη στιγμή γίνεται εκφώνηση των προσθηκών, δεν γίνεται ανάλυση. Θα τοποθετηθούμε αργότερα. Και ο Υπουργός κρυστάλλινα τοποθετήθηκε πάνω στο θέμα αυτό. Απλούστατα γίνεται προσθήκη ότι « Ως πρόεδρος του διοικητικού συμβουλίου του Ε.Ο.Φ. ορίζεται με απόφαση του Υπουργού Υγείας και Κοινωνικής Αλληλεγγύης, πρόσωπο που έχει γνώση οργάνωσης και διοίκησης και είναι κάτοχος πτυχίου Α.Ε.Ι.. Και τα προτεινόμενα πρόσωπα περνούν από την Αρμόδια Επιτροπή Κοινωνικών Υποθέσεων της Βουλής. Αυτή είναι η προσθήκη που μπαίνει στο πρώτο εδάφιο της παραγράφου 1 του άρθρου 17 του ν.  3204/2003. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Υπουργέ, να καταθέσετε τις προσθήκες για να καταχωρηθούν στα Πρακτικά και να διανεμηθούν. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος καταθέτει για τα Πρακτικά τις προαναφερθείσες προσθήκες, οι οποίες έχουν ως εξής:)
      (Να φωτογραφηθούν οι σελίδες 151-155)
      ΠΡΟΕΔΡΕΥΩΝ (Ιωάννης Τραγάκης): Ο Πρόεδρος, κ. Κακλαμάνης, έχει το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Αν κατάλαβα καλά, κύριε Υπουργέ, η γνώμη της Επιτροπής Θεσμών και Διαφάνειας της Βουλής διά τον πανεπόπτη υπό τον τύπο μάλιστα και ανεξάρτητης αρχής, όπως είπε ο κ. Σκουλάκης, μεταφέρεται στην Επιτροπή Κοινωνικών Υποθέσεων. Γι’ αυτό ανέφερα από τη θέση μου ότι είναι γνωστό ότι δεν έχει και τόση εκτίμηση η Κυβέρνηση στην Επιτροπή Θεσμών και Διαφάνειας της Βουλής, διότι εκεί στην υπόθεση των υποκλοπών απεδείχθη η γυμνότητα αν όχι κάτι βαθύτερο, το οποίο βέβαια -διότι ουδέν κρυπτόν υπό τον ήλιο- θα φανεί στο μέλλον σ΄ ό,τι αφορά τις ευθύνες και τις κατασκευές της Κυβέρνησης γύρω από το σκάνδαλο των υποκλοπών. 
      Κυρίες και κύριοι συνάδελφοι, μου κάνει εντύπωση, πραγματικά, ότι ένα νομοσχέδιο, με το οποίο έρχονται τρεις συμβάσεις να κυρωθούν από τη Βουλή και δύο ακόμη άρθρα για την αντικατάσταση της διαδικασίας ορισμού επικεφαλής οργανισμών αρμοδιότητας του Υπουργείου Υγείας, ακολουθείται από μια σωρεία ρυθμίσεων για πλείστα όσα θέματα αρμοδιότητας του αυτού Υπουργείου, για τα οποία πιστεύω ότι θα έπρεπε η Βουλή, ιδιαιτέρως, να ασχοληθεί συζητώντας και ψηφίζοντας σε μια συνεδρίαση, αφού συζητηθούν στην Επιτροπή Κοινωνικών Υποθέσεων όσο χρειάζεται, αντίστοιχα νομοσχέδια.
      Αντί να ευτελίζεται η λειτουργία του Κοινοβουλίου με τροπολογίες που κατατίθενται την επομένη ημέρα, Παρασκευή απόγευμα μ΄ όλα αυτά τα θέματα και έπειτα από τέσσερις συνεδριάσεις της Επιτροπής Κοινωνικών Υποθέσεων, νομίζω θα απεδείκνυε ότι αρχίζει έστω κατ’ ελάχιστον να σέβεται η Κυβέρνηση το Κοινοβούλιο και τις αρμοδιότητες του Κοινοβουλίου κατά το Σύνταγμα και όχι να συνεχίζει αυτήν την τακτική της κρυφής, αν θέλετε, τις απογευματινές και βραδινές ώρες της Παρασκευής με τα Μέσα Μαζικής Ενημέρωσης, τον Τύπο ιδιαίτερα, να έχουν κλείσει τις σελίδες.
      Έρχομαι τώρα σε κάποιες διαπιστώσεις, που δεν είναι, βέβαια, εδώ ο κ. Αβραμόπουλος, ο Υπουργός Υγείας, διότι αυτόν άκουσα να αναφέρει ότι εγκαινιάζεται μ' αυτό το νομοσχέδιο το νοικοκύρεμα στο χώρο της υγείας. Να ακούσει τον αντίλογο, Δηλαδή επί τρία χρόνια είναι σκορποχώρι ο τομέας της υγείας; Το ομολογεί, προφανώς, η Κυβέρνηση, αλλά δεν έχει ιδιαίτερη αξία, διότι τα κοινώς γνωστά, δεν χρειάζονται καμία επιβεβαίωση έστω και αν αυτή γίνεται από τον κατ’ εξοχήν ένοχο γι’ αυτήν την κατάσταση.
      Είχα την εμπειρία αυτών των ημερών, κύριε Υφυπουργέ, κύριε Γιαννόπουλε, λόγω μιας προστατεκτομής στην οποία υποβλήθηκα, να επισκεφθώ το «Αττικό Νοσοκομείο» για τις απαραίτητες εξετάσεις και στη συνέχεια το «Σισμανόγλειο» για την εγχείριση στην οποία υποβλήθηκα. 
      Η κατάσταση είναι τραγική, κύριε Υπουργέ, και εσείς ως πανεπιστημιακός αλλά και νοσοκομειακός γιατρός με μακρά εμπειρία, πιστεύω ότι θα αισθάνεστε πάρα πολύ άσχημα και όλοι οι συνάδελφοι, και οι λίγοι που είναι εδώ αυτήν τη στιγμή γιατροί, ιδιαίτερα με μακρά θητεία πρέπει να πω εύορκη και αποτελεσματική, όπως ο συνάδελφος κ. Τσαντούλας, Βουλευτής Πρεβέζης, για την κατάσταση που υπάρχει αυτή τη στιγμή.
      Κύριε Τσαντούλα, το «Σισμανόγλειο» αν το επισκεφθείτε τώρα, είμαι βέβαιος ότι θα ντρέπεστε, διότι ξέρω ποιες απόψεις έχετε και πώς έχετε δώσει τον εαυτό σας στην υπόθεση της υγείας. Σας πληροφορώ ότι στον πρώτο όροφο της ουρολογικής κλινικής, μία προϊσταμένη άνευ προσωπικού έτρεχε αλλόφρων πάνω-κάτω για να εξυπηρετήσει ασθενείς, ιατρούς, επισκέπτες. Είναι τραγική αυτή η εικόνα. Στο δε «Αττικόν», εκεί δεν αντιλαμβάνομαι όταν ο πρώην Υπουργός Υγείας εδήλωνε ότι δεν συμβιβάζεται η Νέα Δημοκρατία  με την μετριότητα και έλεγε ότι το κόμμα του ως Κυβέρνηση θα έθετε στόχο την πλήρη ανάπτυξη όλων των υπηρεσιών του «Αττικού Νοσοκομείου» με ορίζοντα υλοποίησης τον ένα χρόνο. Πέρασε όχι ένας, αλλά τρία χρόνια και η κατάσταση, όπως είπε ο κ. Γείτονας, στο «Αττικό» έχει βουλιάξει, κύριε Υπουργέ, και είναι αμαρτία. Είναι κρίμα, είναι σπατάλη δημοσίου χρήματος και είναι, αν θέλετε, μία τρανή απόδειξη μιας ιδεολογικής διαστροφής, την οποία έχει υποστεί η Νέα Δημοκρατία  και η Κυβέρνηση.
      Αυτές οι νεοφιλελεύθερες απόψεις ότι τα πάντα θα λύσει η αγορά, ακόμα και τα ζητήματα της υγείας και τα ζητήματα της παιδείας, έχουν εγκληματικά αποτελέσματα, κυρίες και κύριοι συνάδελφοι. Δεν αντιλαμβάνομαι, γιατί πρέπει από την μία άκρη να πάμε στην άλλη. Ο μέσος δρόμος, αυτό που εγώ εγνώριζα ιστορικά, πολιτικά, ιδεολογικά, το Κέντρο, δημοκρατικό, κοινωνικό, πολιτικό, αυτό που στην Ελλάδα ήταν μαζί με την δημοκρατική Αριστερά, αν θέλετε, η μεγάλη στρατιά που οδήγησε αυτόν τον τόπο σε καλύτερες ημέρες, ιδιαίτερα στο διάστημα των δεκαεπτά ετών, που κυβέρνησε τον τόπο το ΠΑ.ΣΟ.Κ. Δεν είναι ανάγκη απλώς, να υποκρίνεστε, να εμφανίζεται ο κύριος Πρωθυπουργός ότι τάχα θαυμάζει την τακτική του Ανδρέα Παπανδρέου, να υποκρίνεστε πράγματα τα οποία δεν έχουν καμία σχέση ούτε με τις ιδέες σας ούτε με την πολιτική, που εφαρμόζετε και να δυναμιτίζετε αυτό που απετέλεσε το κοινωνικό κράτος, την κατάκτηση αυτού του ελληνικού λαού. 
      Ποια είναι η κατάσταση σήμερα στο «Αττικόν»; Είναι χαρακτηριστικό, κύριε Υπουργέ, το γνωρίζετε, εγώ απλώς το επαναλαμβάνω. Τρία χρόνια, λοιπόν, μετά απ΄ αυτές τις διακηρύξεις, κλειστές μονάδες εντατικής θεραπείας, χημειοθεραπείας, προώρων, αυξημένης φροντίδας και δεν υπάρχει προσωπικό. Ούτε τα μισά κρεβάτια δεν έχετε αναπτύξει. 
      (Θόρυβος)
      Κύριε Πρόεδρε, σας ακούω ευχαρίστως, αλλά να ακούει η Βουλή και μένα. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, διακόπτω...
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι...
      Όχι, να πείτε στους κυρίους, στους συνεργάτες, στους συναδέλφους να σας αφήσουν ελεύθερο, αλλά όμως συνεδριάζει η Βουλή. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, η Βουλή συνεδριάζει. Όμως ένα λεπτό, διέκοψα και το χρόνο σας.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είστε ο Ωριγένης...
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, ένα λεπτό. Για να βάλω σελίδα την προσθήκη την οποία έκανε ο κύριος Υπουργός και την  επαναφέρει τώρα. Ήθελα, λοιπόν,  να το συμβουλευτώ αυτό για να σας βοηθήσω σ΄ αυτά που θα πείτε γιατί ασχοληθήκατε μ' αυτό το θέμα. 
      Κύριε Υφυπουργέ, στην προσθήκη που μου στείλατε, γράφετε «ο πρόεδρος του διοικητικού συμβουλίου ορίζεται με απόφαση του Υπουργού Υγείας και Κοινωνικής Αλληλεγγύης ύστερα από γνώμη της Επιτροπής Θεσμών και Διαφάνειας της Βουλής...».
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, των Κοινωνικών Υποθέσεων λέει.
      ΠΡΟΕΔΡΕΥΩΝ (Ιωάννης Τραγάκης): Εγώ εδώ έτσι το έχω, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά εδώ ο Υπουργός είπε Κοινωνικών Υποθέσεων. Πολύ σωστά, κύριε Πρόεδρε, τι από τα δύο; Ποιος είναι ο λόγος να μην εμπιστεύεται, όπως όριζε ο νόμος, την Επιτροπή Θεσμών και Διαφάνειας; 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό για να μην υπάρξει...
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να ολοκληρώσει ο κύριος Πρόεδρος την ομιλία του, για να τοποθετηθούμε.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, δεν μπορείτε να το κάνετε αυτό. Εγώ τώρα για να το βάλω σελίδα, θέλω να ξέρω...
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μόλις τελειώσω, κάντε το.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Πρόεδρε, είναι πολύ σοβαρό αυτό. Επιτροπή Διαφάνειας ή...
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επιτροπή Κοινωνικών Υποθέσεων. Όπως περνάνε...
      ΠΡΟΕΔΡΕΥΩΝ (Ιωάννης Τραγάκης): Ωραία δώστε το να το διορθώσει ο κύριος Υπουργός και να βάλω σελίδα. 
      Ορίστε, κύριε Πρόεδρε, και με συγχωρείτε για την διακοπή.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ζητήματα γραμματειακής και  διοικητικής λειτουργίας, πώς να το κάνουμε, δεν προηγούνται, αυτής της διαδικασίας του διαλόγου που αναπτύσσεται από το Βήμα αυτό προς το Κοινοβούλιο.
      ΠΡΟΕΔΡΕΥΩΝ (Ιωάννης Τραγάκης): Συμφωνήσατε και εσείς ότι ήταν διαδικαστικό. 
      Ορίστε, κύριε Πρόεδρε, συνεχίστε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, σας παρακαλώ πολύ. Άλλωστε εγώ, απλώς, ζήτησα να μην επικαλύπτεται η φωνή μου από τη φωνή ημών και των συνεργατών σας στο γραμματειακό αυτό θέμα. 
      Μπορώ να συνεχίσω, γιατί βλέπω εννέα λεπτά.
      ΠΡΟΕΔΡΕΥΩΝ (Ιωάννης Τραγάκης): Το ξανάβαλα σε λειτουργία το ρολόι.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά τώρα πώς θα γίνει; 
      ΠΡΟΕΔΡΕΥΩΝ (Ιωάννης Τραγάκης): Ε, εσείς ούτως ή άλλως, έχετε μια άνεση χρόνου πάντα.
      ΑΠΟΣΤΟΛΟΣ ΚΑΚΛΑΜΑΝΗΣ: Ρυθμίστε όπως εσείς κρίνετε, κύριε Πρόεδρε, για να μπορέσω να εκθέσω τις απόψεις μου στο Κοινοβούλιο.
      Κυρίες και κύριοι συνάδελφοι, απ΄ αυτήν την αχρησία, ουσιαστικά, των εγκαταστάσεων του νοσοκομείου, είχαμε προ τριμήνου μία καταγγελία ότι επί εξάμηνο είχε διαπιστωθεί η ύπαρξη της λετζιονέλας, αυτού του μικροβίου της νόσου των λεγεωναρίων που απεκάλυψε η εφημερίδα «ΕΠΕΝΔΥΤΗΣ» λόγω της αχρησίας του υδραυλικού  και αποχετευτικού συστήματος του «Αττικού Νοσοκομείου». Αυτό το κόσμημα, θα καταντήσει κάποτε –και πολύ σύντομα φοβούμαι- στίγμα για το Εθνικό Σύστημα Υγείας. Γιατί; 
      Σ’ ό,τι αφορά αυτό καθ’ εαυτό το νομοσχέδιο, κύριε Υπουργέ, πραγματικά, νομίζω ότι χρειάζεται το συντομότερο δυνατόν να ολοκληρωθεί αυτή η προσπάθεια για την αιματολογική κλινική και την μονάδα μεταμόσχευσης μυελού των οστών στο «Λαϊκό Νοσοκομείο».
Είναι ένα πολύ σημαντικό έργο που φοβάμαι ότι μέχρι τώρα είτε ηθελημένα είτε αθέλητα έχει υπονομευτεί. Ας διαχωριστούν τα ζητήματα στα οποία αναφερθήκατε κι εσείς, αλλά μη διευκολύνετε. Μου κάνει εντύπωση αυτό, ότι με τη στάση σας κατά κάποιον τρόπο, εξωθείτε την Αντιπολίτευση να μη συμφωνήσει σ’ αυτό. Εγώ νομίζω ότι αν δίνατε αυτές τις εξηγήσεις που χρειάζονται, δεν θα υπήρχε καμία επιφύλαξη και από το ΠΑ.ΣΟ.Κ. και από τα άλλα κόμματα να συμφωνήσουν σ’ αυτήν τη σύμβαση διότι η αιματολογική κλινική είναι, απολύτως, αναγκαία και το γνωρίζετε. Εγώ είχα την εντύπωση ότι η περίφημη κλινική ΦΕΣΑ ήταν ήδη μία αιματολογική κλινική, όχι μία παθολογική κλινική, αλλά ότι είχε ήδη…
	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Συνέχεια της κλινικής ΦΕΣΑ ήταν.
	ΑΠΟΣΤΟΛΟΣ ΚΑΚΛΑΜΑΝΗΣ: Συνέχεια της κλινικής ΦΕΣΑ, αλλά διευκολύνετε την Αντιπολίτευση ενημερώνοντάς τη ώστε να συμβάλλει και αυτή για να προχωρήσει αυτό το σημαντικό έργο που προσπαθείτε να προωθήσετε μ’ αυτήν τη σύμβαση. 
	Θα ήθελα, επίσης, να τονίσω, κυρίες και κύριοι συνάδελφοι, ότι για τα προβλήματα που τίθενται με την πρώτη διάταξη αυτής της πολυσέλιδης τροπολογίας σ’ ό,τι αφορά τις εφημερίες, έχω ακούσει επανειλημμένα τον κ. Κωνσταντόπουλο και έχω καταλάβει ότι όντως είναι ένα μείζον θέμα για ολόκληρη την Ευρωπαϊκή Ένωση το θέμα των εφημεριών. Είναι προφανές ότι αν δεν διορίσουμε γιατρούς και νοσηλευτικό προσωπικό και αν δεν ρυθμίσουμε μ’ αυτήν τη συλλογική σύμβαση μαζί τους τα των αποδοχών τους και τα του χρόνου απασχόλησης, θα καρκινοβατούν. Αυτό έχει τεράστια σημασία για τη λειτουργία των νοσοκομείων μας. 
      Εγώ θα καταθέσω κάτι για τα Πρακτικά. Μ΄ εκπλήσσει κάτι, γι’ αυτό διέκοψα, κύριε Πρόεδρε, τον κύριο Υπουργό πριν, όταν ανεφέρθη στην απόφαση της δικαιοσύνης που, πράγματι, στηριζόμενη στις αποδοχές των εφημεριών των ιατρών προχώρησε στον καθορισμό των αποδοχών των δικαστών. Λόγω της ρυθμίσεως του τρίτου ψηφίσματος από κει και πέρα υπήρξε η ρύθμιση και για τους Βουλευτές. Όμως όλοι συμφωνήσαμε ότι η ρύθμιση δεν θα υπάρξει τώρα, μετά τη νέα απόφαση που έλαβε το Δικαστήριο Κακοδικίας και όχι Μισθοδικείο όπως αδοκίμως αναφέρεται. Με αφορμή την υπουργική απόφαση καθόρισε τις αποδοχές, αυθαιρέτως, του διοριζόμενου από την Κυβέρνηση πρόεδρου της Επιτροπής Ελέγχου Ταχυδρομείων και Τηλεπικοινωνιών σε 10.500 ευρώ.
	ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, θα ήθελα να ολοκληρώσετε.
	ΑΠΟΣΤΟΛΟΣ ΚΑΚΛΑΜΑΝΗΣ: Θέλω, λοιπόν, επανερχόμενος στο θέμα μας να σας πω, κύριε Υπουργέ, ή μάλλον να πω στο Σώμα, γιατί εσείς πρέπει να το γνωρίζετε: Είναι δυνατό με σύνολο αποδοχών 678 ευρώ το δεκαπενθήμερο, 1.356 ευρώ το μήνα επιμελητής β΄ του Ε.Σ.Υ. με δύο παιδιά να θεωρείται ότι πρέπει να είναι αδάμας εντιμότητος, να μην υποκύπτει σε κανέναν πειρασμό και επιπλέον να ασκεί ευόρκως και ευσυνειδήτως και πλήρως τα καθήκοντά του από τις επτά η ώρα το πρωί μέχρι τις έξι η ώρα το απόγευμα, που έφυγα εγώ από το «Αττικό Νοσοκομείο»; Δεν το καταλαβαίνω αυτό.
	(Στο σημείο αυτό ο Βουλευτής κ. Απόστολος Κακλαμάνης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
	ΑΠΟΣΤΟΛΟΣ ΚΑΚΛΑΜΑΝΗΣ: Μία στιγμή, κύριε Πρόεδρε, με συγχωρείτε. Με διακόψατε, εν πάση περιπτώσει δώσατε χρόνο…
	ΠΡΟΕΔΡΕΥΩΝ (Ιωάννης Τραγάκης): Η διακοπή ήταν ένα λεπτό και σας έδωσα τέσσερα.
	ΑΠΟΣΤΟΛΟΣ ΚΑΚΛΑΜΑΝΗΣ: Δώσατε χρόνο, το αναγνωρίζω, αλλά ξέρετε ότι οι διακοπές έχουν και άλλες συνέπειες σ’ ό,τι αφορά τη ροή του λόγου μας και των σκέψεών μας. 
	Θέλω να κλείσω, κύριε Πρόεδρε, λέγοντας ότι δεν είναι μόνο το κέντρο εδώ, είναι και η περιφέρεια που είναι σε ακόμα χειρότερη κατάσταση. Μου έστειλε η Δήμαρχος Σερίφου ένα έγγραφό της με το οποίο, ειλικρινά, αν σας το διαβάσω, κύριοι συνάδελφοι, θα ντραπείτε όλοι. Αυτό το νησί με τρεις χιλιάδες κατοίκους –το καλοκαίρι καταλαβαίνετε τι γίνεται- δεν έχει γιατρό. Είναι ένας αγροτικός γιατρός ή δύο, ο ένας φεύγει, δεν έχει αυτήν τη στιγμή γιατρό παθολόγο που είχε πάντα στις δεκαετίες ’30, ’40, ’50, ’60, ’70. Θα το καταθέσω και αυτό για τα Πρακτικά και θα σας παρακαλέσω, κύριε Υπουργέ, να το δείτε και να φροντίσετε, τουλάχιστον, να ανταποκριθείτε σ’ αυτήν την κραυγή αγωνίας.
	(Στο σημείο αυτό ο Βουλευτής κ. Απόστολος Κακλαμάνης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε! 
      ΑΠΟΣΤΟΛΟΣ ΚΑΚΛΑΜΑΝΗΣ: Και τέλος -πράγματι τέλος- κύριε Πρόεδρε... 
      ΠΡΟΕΔΡΕΥΩΝ (Ιωάννης Τραγάκης): Το περιμένουμε με αγωνία!
      ΑΠΟΣΤΟΛΟΣ ΚΑΚΛΑΜΑΝΗΣ: Δεν καταλαβαίνω, κύριε Υπουργέ, και να μας εξηγήσετε σας παρακαλώ, πού οφείλονται αυτές οι αλλεπάλληλες παρατάσεις στις υποχρεώσεις των ιδιωτικών κλινικών να συμμορφωθούν με το νόμο. Αυτό, προφανώς, δεν αφορά μόνο την επιχείρηση στα οικονομικά, αφορά την υγεία των ανθρώπων που πηγαίνουν σ’ αυτές τις ξενοδοχειακές, ουσιαστικά, επιχειρήσεις και πολλοί πιστεύουν ότι θα έχουν καλύτερη φροντίδα απ’ ό,τι στα δημόσια νοσοκομεία. 
      Και την τελευταία πρόταση που μας κάνετε, πως θα μπορούν από νοσηλευτικά ιδρύματα ιδιωτικού δικαίου -που σημαίνει και κλινικές και το «Υγεία» και το «Ιατρικό Κέντρο» και το «Ντυνάν» φυσικά και το «Ωνάσειο»-, ότι θα μπορούν από εκεί να διορίζονται...
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε!
      ΑΠΟΣΤΟΛΟΣ ΚΑΚΛΑΜΑΝΗΣ:...ενδεχομένως πελατειακοί σας, αν θέλετε, φίλοι, και να αποσπώνται στα νοσοκομεία. Γιατί δεν προχωράτε κατευθείαν, αν θέλετε περιορίζοντας αυτόν το ζήλο σας για την ιδιωτικοποίηση των πάντων στις προσλήψεις του αναγκαίου προσωπικού φυσικά όχι από το παράθυρο.
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε. 
      Θα ήθελα να γνωστοποιήσω στο Σώμα ότι παρακολουθούν τη συνεδρίασή μας από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «Οι ΄Ελληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων τριάντα μαθητές και μαθήτριες καθώς και δύο συνοδοί καθηγητές από το 1ο Επαγγελματικό Λύκειο Κιάτου. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Επίσης θα ήθελα να ανακοινώσω προς το Σώμα ότι οι Υπουργοί Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας , Περιβάλλοντος, Χωροταξίας και Δημοσίων Έργων, Υγείας και Κοινωνικής Αλληλεγγύης, Απασχόλησης και Κοινωνικής Προστασίας, Δημόσιας Τάξης και Επικρατείας κατέθεσαν σχέδιο νόμου: «Σύσταση Αρχής για την κατανομή του διαθέσιμου χρόνου χρήσης στους ελληνικούς αερολιμένες και άλλες διατάξεις».
      Παραπέμπεται στη αρμόδια Διαρκή Επιτροπή.
      Ορίστε, κύριε Υφυπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, θα έπαιρνα το λόγο αργότερα αλλά δοθείσης ευκαιρίας από τα λεγόμενα του αξιότιμου πρώην Προέδρου της Βουλής, θέλω να τοποθετηθώ για να μπουν ορισμένα πράγματα στην πραγματική τους διάσταση.
      Χαίρομαι, κύριε Πρόεδρε, και σας εκτιμώ βαθύτατα διότι, πραγματικά, πήγατε σ’ ένα δημόσιο νοσοκομείο να χειρουργηθείτε, να θεραπευθείτε και βλέπω ότι εσείς ξεπεράσατε τα προσωπικά δεδομένα που κάποιοι άλλοι αρνούνται πεισμώνως να δώσουν προσωπικά δεδομένα για πρόσφατα θέματα. 
      ΑΠΟΣΤΟΛΟΣ ΚΑΚΛΑΜΑΝΗΣ: Ή κρατούν τις κάμερες περί του αντιθέτου. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Γι' αυτό, λοιπόν, εγώ προσωπικά σας συγχαίρω, διότι έχω ίδια θέση και αντίληψη για το δημόσιο τομέα. Και δοθείσης ευκαιρίας θα πω ότι υπηρετών διακονών το δημόσιο Εθνικό Σύστημα Υγείας επί τριάντα έξι συναπτά έτη –διότι και τώρα καίτοι είμαι σε αναστολή νοερώς μετέχω σ’ όλη αυτήν τη διαδικασία του Εθνικού Συστήματος Υγείας- εάν κάτι ήθελε προκύψει σε μένα προσωπικά ή στην οικογένειά μου θα πήγαινα στο δημόσιο τομέα της υγείας στο δημόσιο νοσοκομείο. 
      Βέβαια παρουσιάσατε ότι επικρατεί μια βιβλική κατάσταση στο «Σισμανόγλειο». Μπορεί κάποια κλινική να είναι σε μια κατάσταση όχι καλής ανάπλασης –και ξέρουμε, ακριβώς, ποιες κλινικές- αλλά το «Σισμανόγλειο» είναι ένα νοσοκομείο το οποίο πραγματικά είχε χαρακτηριστεί και ολυμπιακό νοσοκομείο. Έχει ολυμπιακές εγκαταστάσεις είναι πολύ καλό νοσοκομείο με πάρα πολύ καλές και μονάδες και προσωπικό. 
      ΑΠΟΣΤΟΛΟΣ ΚΑΚΛΑΜΑΝΗΣ: Είναι αξιοθαύμαστο το ιατρικό και νοσηλευτικό προσωπικό του, τους είμαι ευγνώμων αλλά έχουν τεράστια προβλήματα. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Συμφωνούμε σ’ όλα αυτά. 
      Κάνατε όμως και υπαινιγμούς για το «Αττικό Νοσοκομείο». Για το «Αττικό Νοσοκομείο» -όπως ξέρετε και άλλοι συνάδελφοι αναφέρθηκαν και έχουν υποβάλλει μάλιστα μια επίκαιρη ερώτηση για το θέμα αυτό του «Αττικού Νοσοκομείου»- εγώ θα καταθέσω στοιχεία. Πιστεύω ότι πλανηθήκατε από πληροφορίες που σας έδωσαν κάποιοι οι οποίοι ήθελαν να σας παγιδεύσουν. 
      Ακούστε, λοιπόν, τα στοιχεία για να καταλάβετε την πραγματική διάσταση για του πού είναι το «Αττικό Νοσοκομείο»: το 2001 το προσωπικό ήταν έξι άτομα. Το 2002 ήταν εκατόν σαράντα ένα άτομα. Το 2003 ήταν επτακόσια άτομα. Το 2004 ήταν οκτακόσια ενενήντα τέσσερα άτομα στο τέλος του 2004 που είχαν διοριστεί. Ας πάμε τώρα στο 2005, στο 2006, στο 2007 που είναι χίλια εκατόν ογδόντα πέντε άτομα. 
      Είπατε ότι το «Αττικό Νοσοκομείο» δεν έχει τίποτα, ότι δεν έχει να επιδείξει τίποτα η Κυβέρνηση για το «Αττικό Νοσοκομείο». Όταν εμείς το παραλάβαμε και ήταν πράγματι μια μεγάλη υπόθεση για σας που ξεκινήσατε το «Αττικό Νοσοκομείο» με τις γνωστές παλινωδίες αν θα είναι περιφερειακό, πανεπιστημιακό μη πανεπιστημιακό και είναι, πραγματικά, προς τιμήν του πρώην Υπουργού του κ. Στεφανή που οριστικά πλέον το χαρακτήρισε πανεπιστημιακό νοσοκομείο.
      Ακούστε, λοιπόν, ποιες ήταν οι μονάδες οι οποίες έγιναν από το 2004 και μετά: το μαιευτήριο, το τμήμα εξωσωματικής γονιμοποίησης ο οικογενειακός προγραμματισμός, η μονάδα χημειοθεραπείας, η καρδιοχειρουργική μονάδα, η Γ΄ παιδιατρική κλινική, η δερματολογική και η Ω.Ρ.Λ. κλινική, η οφθαλμολογική κλινική.
      Και επειδή θέλετε να αναφέρουμε και στοιχεία να σας πούμε ακριβώς: έχουν πραγματοποιηθεί από το 2004 και μετά χίλια εκατόν οκτακόσια σαράντα τέσσερα περιστατικά. 
      ΧΡΗΣΤΟΣ ΠΡΩΤΟΠΑΠΑΣ: Η Ω.Ρ.Λ. κλινική...
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ναι σας το λέω εγώ. Είναι καθηγητής και διευθυντής ο κ. Τσαγκαρουλάκης, ο οποίος πηγαίνει εκεί και βάζει αρρώστους στα κρεβάτια του χειρουργικού τομέα. 
      Στο αιμοδυναμικό εργαστήριο σήμερα αυτήν την στιγμή –μπορείτε να ρωτήσετε τον πρώην Υπουργό τον κ. Κρεμαστινό, να σας πει τα στοιχεία αν δεν θέλετε να πιστέψετε τα στοιχεία που θα καταθέσω- έχουν γίνει δύο χιλιάδες τετρακόσια σαράντα εννέα περιστατικά τα έτη 2005, 2006. Στο χειρουργείο ενώ ήταν πεντακόσια εξήντα τέσσερα έχουμε αυτήν τη στιγμή χίλια επτακόσια ενενήντα έξι περιστατικά. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είπαμε ότι είναι κλειστό. Είπαμε ότι λειτουργεί κατά το ήμισυ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας επαναλαμβάνω και πάλι ότι σας σέβομαι, αλλά θα πρέπει εδώ να αποκατασταθεί η αλήθεια στο Κοινοβούλιο, διότι μας ακούνε πάρα πολλοί και θα πρέπει να ξέρουμε τι έχει γίνει στο «Αττικό». Φτάσατε στο σημείο να ακούσω για το «Αττικό Νοσοκομείο» ότι δεν λειτουργεί ακόμη και η μονάδα εντατικής θεραπείας. Βλέπω μπροστά τον καθηγητή, το συνάδελφο και φίλο τον κ. Γρηγοράκο, ο οποίος πρέπει να το επιβεβαιώσει, ότι αυτήν τη στιγμή ο κ. Αρμαγανίδης, λειτουργεί τα διπλάσια κρεβάτια, δεκατρία κρεβάτια, ενώ τα είχαμε πάρει με τέσσερα κρεβάτια όταν λειτουργούσε η Μ.Ε.Θ.. Αυτά τα οποία μπορεί για κάποιους που τα ακούν, να θεωρούν ότι είναι περιπτωσιολογίες, εμείς σας λέμε ότι τα ποσοστά τα οποία έχουμε σε αύξηση όλων των δεικτών, ξεπερνάνε το 500%, υπάρχουν δε εργαστήρια, υπάρχουν τμήματα που έχουν φτάσει σε δείκτες που ξεπερνάνε το 3000%. Υπάρχουν αυτήν τη στιγμή, όπως θα κατατεθούν τα στοιχεία, όταν παραλάβαμε εμείς το 2004 το «Αττικό», με εργαστηριακές εξετάσεις οι οποίες έφταναν στην τάξη των είκοσι πέντε και τριάντα χιλιάδων, αυτήν τη στιγμή να είναι πάνω από πεντακόσιες πενήντα χιλιάδες εξετάσεις, οι οποίες γίνονται και να παρουσιάζεται μια εικόνα μιας βιβλικής καταστροφής ότι είναι στο «Αττικό Νοσοκομείο».
      Θέλω να σας πω, κύριοι συνάδελφοι, ότι ειδικά στο θέμα του νοσοκομείου, στο «Αττικό» έχει γίνει μεγάλη προσπάθεια. Και αποτελεί και είδηση και δέσμευση ότι μέχρι το Φεβρουάριο του 2007 ήδη στο «Αττικό Νοσοκομείο» από το διαγωνισμό τον καινούργιο του 2006 ο οποίος έγινε και είναι προς τιμήν του κ. Βέη του Προέδρου του Α.Σ.Ε.Π., και βλέπετε ότι η μεγάλη πίεση την οποία άσκησε ο Υπουργός Υγείας, ο κ. Αβραμόπουλος, λέγοντας για το Α.Σ.Ε.Π., για πρώτη φορά στα ιστορικά του Α.Σ.Ε.Π., μέσα σε τρεισήμισι μήνες –ακούστε το παρακαλώ- ολοκληρώθηκε ο διαγωνισμός των χιλίων εννιακοσίων πενήντα θέσεων και μέχρι τις 15 Φεβρουαρίου θα έχουν τοποθετηθεί απ΄ αυτόν τον τελευταίο διαγωνισμό. Και να ξέρετε ότι άλλα τόσα πρόσωπα από τον κυλιόμενο πίνακα από τους διαγωνισμούς του 2004 ακόμα και του 2005 ολοκληρώνονται τώρα. Άρα, λοιπόν, στο «Αττικό Νοσοκομείο» θα πάνε γύρω στα εκατόν τριάντα άτομα, θα ανοίξουν όλες οι κλινικές οι οποίες είναι αποφασισμένες από την Ιατρική Σχολή. Θα διπλασιαστούν τα κρεβάτια και στο χειρουργικό τομέα και στον παθολογικό τομέα. 
      Κατ’ αυτόν τον τρόπο θα ολοκληρωθεί η λειτουργία του «Αττικού Νοσοκομείου», που σήμερα εφημερεύει έντεκα ώρες γενική εφημερία ανά τριήμερο και θα μπει σε γενική εφημερία εικοσιτετράωρη ανά τετραήμερο. 
      Και έρχομαι στο θέμα της νόσου των λεγεωναρίων, που θίξατε, κύριε Πρόεδρε, τη λεγεωνέλα που υπήρξε στο «Αττικό Νοσοκομείο». Τι θα έπρεπε να κάνουμε; Θα έπρεπε, δηλαδή, να μην πάρουμε αυτά τα μέτρα που έπρεπε να πάρουμε ως Υπουργείο Υγείας, ως αρμόδια Διεύθυνση Δημόσιας Υγείας, στις αστοχίες που είχε κατασκευαστικά το νοσοκομείο, αφού το δίκτυο δεν άντεχε πάνω από 45οC θερμοκρασία; Διότι η λεγεωνέλα καταστρέφεται ή με υπερχλωρίωση ή με υπερθέρμανση. Η υπερχλωρίωση έχει και κάποια άλλα στοιχεία. Κλείσαμε τμήματα για να υπερχλωριώσουμε το δίκτυο, για να καταστραφεί η λεγεωνέλα σ΄ όλες τις εκροές που εμφανιζόταν, στα μπόιλερ, κ.λπ.
      Τι κάναμε, λοιπόν; Κάναμε υπερχλωρίωση, διότι το δίκτυο δεν άντεχε. Αυτή ήταν η σύμβαση που είχε υπογραφεί, αυτήν τη σύμβαση ολοκλήρωσε η εταιρεία ΙΣΟ, αυτό, ακριβώς, το δίκτυο των ηλεκτρομηχανικών παραλάβαμε εμείς, παρέλαβε η Δ.ΕΠ.Α.Ν.Ο.Μ..
      Τι κάνουμε, λοιπόν, για να μην έχουμε παρόμοιο φαινόμενο σ΄ αυτήν όλη, ακριβώς, τη διαδικασία; Αλλάξαμε και τα επίμαχα σημεία του δικτύου με μία επιβάρυνση 200.000 ευρώ, για να μπορέσουμε να ανταποκριθούμε, εις περίπτωση κατά την οποία μπορεί να εμφανιστεί ξανά λεγεωνέλα. Η λεγεωνέλα δεν είναι κάτι που εμφανίζεται στο «Αττικό Νοσοκομείο». Μπορεί να εμφανιστεί και σ΄ άλλα νοσοκομεία και σε κρουαζιερόπλοια και σε διάφορους άλλους χώρους και σε ξενοδοχεία, που τα ελέγξαμε όλα για τους Ολυμπιακούς Αγώνες.
      ΑΠΟΣΤΟΛΟΣ ΚΑΚΛΑΜΑΝΗΣ: Όπου δεν χρησιμοποιούνται τα δίκτυα υδρεύσεως, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός  Υγείας και Κοινωνικής Αλληλεγγύης): Δεν θέλω να κάνω θεωρία για το πού παρουσιάζεται η λεγεωνέλα, τι προκαλεί και πώς εμφανίζεται.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είμαι ειδικός.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός  Υγείας και Κοινωνικής Αλληλεγγύης): Σας λέω, όμως, επιγραμματικά ότι αλλάξαμε τα δίκτυα, πληρώθηκαν τα χρήματα αυτά. Ήταν η ενδεδειγμένη ενέργεια αυτή η οποία κάναμε και δεν αποκρύψαμε και τίποτε. Στα σημεία που έπρεπε να υπάρχει ζεστό νερό, όπως στο μαιευτικό τμήμα και στο παιδιατρικό μ΄ άλλους τρόπους γινόταν παρασκευή θερμού ύδατος. Αυτή είναι, ακριβώς, η ιστορία της λεγεωνέλας, επειδή δόθηκε μεγάλη έκταση.
      Οφείλω να πω και από την πλευρά του γιατρού και από τη γνώση την οποία έχω πάνω στο θέμα ότι πήραμε όλα τα ενδεδειγμένα μέτρα. Δεν αποκρύψαμε, απολύτως, τίποτε. Δεν έχουμε κανένα στοιχείο να πούμε ποια ήταν η λεγεωνέλα και γιατί εμφανίστηκε. Η λεγεωνέλα εμφανίστηκε, αυτή τη στιγμή αποστειρώθηκε το δίκτυο και πιθανόν αύριο να ξαναεμφανιστεί. Η υποχρέωση η δική μας ως Υπουργείο και ως Διεύθυνση Δημόσιας Υγείας είναι να ελέγχουμε όλα τα συστήματα. Γι’ αυτό κιόλας βγήκε και απόφαση και θα ελεγχθούν τα δίκτυα όλων των νοσοκομείων και των ξενοδοχείων και των κρουαζιερόπλοιων.
      Καταθέτω στα Πρακτικά το έγγραφο για το «Αττικό Νοσοκομείο».
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κύριε Πρόεδρε, πιστεύω ότι, κάπως, αδικήσατε το Εθνικό Σύστημα Υγείας. Όχι ότι έχετε κάποια διάθεση, αλλά τέλος πάντων μέσα στο γενικότερο πνεύμα της αντιπολιτευτικής κοινοβουλευτικής διαδικασίας κάνατε ένα σχόλιο.
      Θα ήθελα, κύριε Πρόεδρε, όταν θα τοποθετηθώ στην ομιλία μου…
      ΠΡΟΕΔΡΕΥΩΝ (Ιωάννης Τραγάκης): Η ομιλία αυτή τι ήταν;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός  Υγείας και Κοινωνικής Αλληλεγγύης): Αυτό αποτελεί απάντηση στην…
      ΠΡΟΕΔΡΕΥΩΝ (Ιωάννης Τραγάκης): Τι απάντηση; Δεν υπάρχουν απαντήσεις.
      (Θόρυβος από την πτέρυγα του ΠΑΣΟΚ)
      Ένα λεπτό! Γιατί διαμαρτύρεστε;
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, όταν πριν από δεκαπέντε ημέρες ήμουν στη διάθεση του συστήματος, το αδίκησα;
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θα κάνετε κάποια διακοπή μετά, αυτή ήταν η μισή ομιλία, την άλλη μισή στη διακοπή σας.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, ας μιλήσει…
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε να πείτε κάτι άλλο;
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ αδίκησα το Εθνικό Σύστημα Υγείας;
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θέλετε να πάρετε δύο, τρία λεπτά να πείτε και κάτι άλλο;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός  Υγείας και Κοινωνικής Αλληλεγγύης): Νόμιζα, κύριε Πρόεδρε, ότι θα είχατε μία καλή διάθεση, λόγω της καλοσύνης που σας διακρίνει, να μου κάνατε ένα δώρο για τη γιορτή μου, γιατί μου ευχήθηκαν όλοι οι συνάδελφοι.
      ΠΡΟΕΔΡΕΥΩΝ (Ιωάννης Τραγάκης): Λόγω της ονομαστικής σας εορτής, είμαστε απλόχεροι. 
      Θέλετε τώρα να συνεχίσετε, ή να πάρετε αργότερα το λόγο και να ακούσετε λίγους συναδέλφους ακόμα;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός  Υγείας και Κοινωνικής Αλληλεγγύης): Θα ακούσω τους συναδέλφους και θα τοποθετηθώ.
      ΠΡΟΕΔΡΕΥΩΝ (Ιωάννης Τραγάκης): Έτσι μπράβο, για να μην περιμένουμε.
      ΧΡΗΣΤΟΣ ΠΡΩΤΟΠΑΠΑΣ: Το θέμα της ημερήσιας διάταξης δεν είναι το «Αττικό Νοσοκομείο». 
       ΠΡΟΕΔΡΕΥΩΝ (Ιωάννης Τραγάκης): Έχω και εγώ ακόμα το ερώτημα.
      ΧΡΗΣΤΟΣ ΠΡΩΤΟΠΑΠΑΣ: Ευχαριστούμε τον κύριο Υπουργό για τα στοιχεία που μας έδωσε, αλλά περιμένουμε απαντήσεις.
      ΠΡΟΕΔΡΕΥΩΝ (Ιωάννης Τραγάκης): Θα πάρετε απαντήσεις.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός  Υγείας και Κοινωνικής Αλληλεγγύης): Θέλετε να σας απαντήσω, κύριε Πρωτόπαπα; Ε, περιμένετε, λοιπόν, να σας απαντήσω.
      ΑΠΟΣΤΟΛΟΣ ΚΑΚΛΑΜΑΝΗΣ: Δώστε χρόνο.
      ΠΡΟΕΔΡΕΥΩΝ (Ιωάννης Τραγάκης): Άρα, με την έγκριση του Κοινοβουλίου έχετε πρόσθετο χρόνο σήμερα. 
      ΑΠΟΣΤΟΛΟΣ ΚΑΚΛΑΜΑΝΗΣ: Δώστε χρόνο στον κύριο Υπουργό.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και με τη δική σας έγκριση.
      ΠΡΟΕΔΡΕΥΩΝ (Ιωάννης Τραγάκης): Εγώ θα επιμείνω ακόμη στην τροπολογία με γενικό αριθμό 891 και ειδικό αριθμό 31 που αναφέρει ότι ο πρόεδρος του διοικητικού συμβουλίου ορίζεται με απόφαση του Υπουργείου Υγείας και Κοινωνικής Αλληλεγγύης. Τα σβήσατε όλα. Πώς θα γίνει; Με απόφαση, με γνώμη της Επιτροπής Κοινωνικών Υποθέσεων; Δεν είναι γραμμένο εδώ. 
      ΧΡΗΣΤΟΣ ΠΡΩΤΟΠΑΠΠΑΣ: Το λέει.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, έχει διανεμηθεί λάθος κείμενο. Δεν αναφέρει για τον πρόεδρο του Ε.ΣΥ.Δ.Υ..
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Το λέτε στην παράγραφο 4. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Οι πρόεδροι Ε.Ο.Φ. και Ο.ΚΑ.ΝΑ. διορίζονται, όπως γράφει η διάταξη…
      ΠΡΟΕΔΡΕΥΩΝ (Ιωάννης Τραγάκης): Στην παράγραφο 4 το γράφετε. Στην παράγραφο 5 που το επαναλαμβάνετε, δεν το γράφετε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν την έχω μπροστά μου τώρα, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Θα σας το στείλω τώρα, για να το διορθώσετε. 
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, αφορά άλλο θέμα το ένα και άλλο το άλλο. 
      ΠΡΟΕΔΡΕΥΩΝ (Ιωάννης Τραγάκης): Θα μας το εξηγήσει ο κύριος  Υπουργός. 
      ΧΡΗΣΤΟΣ ΠΡΩΤΟΠΑΠΑΣ: Έχει γραφεί δύο φορές. Έχει δίκιο ο κύριος Πρόεδρος.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Νασιώκας.
      ΕΚΤΟΡΑΣ ΝΑΣΙΩΚΑΣ: Τι να εξηγήσει, κύριε Πρόεδρε; Η τραγική προχειρότητα αυτής της νομοθετικής πρωτοβουλίας και αυτής της Κυβέρνησης δεν έχει προηγούμενο. Ανεβαίνοντας στο Βήμα, πήρα τροποποιήσεις των τροποποιήσεων που δεν λένε τίποτα. Τώρα θα τροποποιηθούν οι τροποποιηθείσες τροποποιήσεις. 
      Κύριε Υπουργέ, σας εύχομαι «χρόνια πολλά» για τη γιορτή σας. Έχω την καλώς εννοούμενη απαίτηση να ακούτε αυτά που λέμε στις συζητήσεις και να νομοθετείτε όχι στο γόνατο, αλλά εκεί που νομοθετούμε, δηλαδή στις υπηρεσίες, στο Κοινοβούλιο και στις επιτροπές. Δηλαδή, όλα αυτά, τα οποία τώρα κόπτεστε να διορθώσετε, δεν τα φέρατε στην επιτροπή. Δεν τα συζητήσαμε στην επιτροπή, δεν τα είδαν οι φορείς. Κανένας, κύριε Υπουργέ. Γι’ αυτό λέω ότι νομοθετείτε στο γόνατο. Αυτό είναι το πρώτο θέμα. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, δεν μας ακούτε. «Χρόνια πολλά» σας είπαμε από έδρας και δεν μας ακούσατε. 
      ΕΚΤΟΡΑΣ ΝΑΣΙΩΚΑΣ: Δεν μας ακούει, αλλά δεν έχει σημασία.
      ΠΡΟΕΔΡΕΥΩΝ (Ιωάννης Τραγάκης): Ακούει. Δέχεται τα «χρόνια πολλά», τις ευχές και ακούει συγχρόνως.
      ΕΚΤΟΡΑΣ ΝΑΣΙΩΚΑΣ: Εγώ θα περάσω από εκεί να του τα δώσω και διά χειραψίας τα «χρόνια πολλά», τελειώνοντας την ομιλία μου.
      Ο πρώην Πρόεδρος της Βουλής, ο κ. Κακλαμάνης, μεταφέροντας εδώ στη Βουλή τη βιωματική του εμπειρία, περιέγραψε, θα έλεγα, πολύ επιεικώς την τραγική κατάσταση που υπάρχει σήμερα. Χαίρομαι, κύριε Πρόεδρε, που τονίσατε ιδιαίτερα, ότι αυτό το σύστημα συνεχίζει να λειτουργεί και να πετυχαίνει τόσο καλά αποτελέσματα με τον πατριωτισμό των εργαζομένων, των γιατρών και των άλλων που βρίσκονται σ΄ αυτό το σύστημα και οι οποίοι τις περισσότερες φορές ακούν μόνο τα αρνητικά και όχι τα θετικά. Σας συγχαίρω που το κάνατε από εδώ και έρχομαι και εγώ να συνυπογράψω αυτά που είπατε.
      Δεύτερον, σ΄ αυτήν την προχειρότητα βλέπουμε πράματα και θάματα. Κανένας δεν ξέρει ακόμα τι θα γίνει με το Ε.ΣΥ.Δ.Υ., πώς θα οριστεί ο πρόεδρος. Ο Ε.Ο.Φ. θα περνάει από την επιτροπή της δημόσιας υγείας; Το Ο.Κ.Α.Ν.Α.; Δεν ξέρει ακόμα ο κύριος Υπουργός. Θα το βρει και θα μας το πει. 
      Δέχθηκε, όμως, μία τροπολογία την οποία κατέθεσε ο κ. Χωματάς και την οποία στηρίζουμε και εμείς, όπως και οι συνδικαλιστικοί φορείς. Θα προσέθετα μόνο το εξής: Κύριε  Υπουργέ, αυτή η προχειρότητα δεν έχει αρχή και τέλος. Αυτό το είχατε στο πρώτο σχέδιο που ήρθε στην επιτροπή. Υπήρχε μέσα και βγήκε, για να το δεχθείτε τώρα. Βέβαια, δεχθήκατε το μισό και όχι το άλλο μισό. Και για το μισό είναι θετικό, αλλά εμείς προτείνουμε να δεχθείτε και το άλλο μισό. Όμως επιβεβαιώνετε την προχειρότητα.
      Θέλω να πω τρία γενικά πράγματα και θα έλθω, στη συνέχεια, στα υπόλοιπα σημεία. 
      Το πρώτο αφορά το «Αττικό Νοσοκομείο». Γιατί εκτίθεστε, κύριε Υπουργέ; Αυτά που είπατε δεν έχουν βάση. Θα σας πω εγώ για δέκα κλινικές που έχουν καθηγητές που ορίστηκαν από το πανεπιστήμιο, που έχουν διευθυντές που δεν έχουν κρεβάτια. Όμως, απαντήστε στο εξής ερώτημα: Πρώτον, πόσα κρεβάτια λειτουργούσαν, όταν τα παραλάβατε και πόσα λειτουργούν σήμερα; Αφήστε όλα τα άλλα και πείτε μας πόσα ακριβώς. Παραλάβατε τριακόσια πέντε και λειτουργούν σήμερα τριακόσια είκοσι τρία με όλα αυτά που είπατε. Αυτή είναι η αλήθεια και όλα τα άλλα είναι εκ του περισσού.
      Δεύτερον, είναι το πιο κακοδιαχειριζόμενο νοσοκομείο: Γιατί το λέω; Το έλλειμμα, τα χρέη του μήνα, με στοιχεία που εσείς δώσατε, τρέχουν τώρα με 2,5 εκατομμύρια ευρώ στη δεκαπεντάμηνη περίοδο από την 1.1.2005 έως τις 31.3.2006. Έτρεχαν με 2,27 εκατομμύρια το μήνα. Είναι πρωταγωνιστής των χρεών και της κακοδιοίκησης χωρίς να αναπτύσσεται. Τα τρία χρόνια αυξήθηκαν μόνο κατά δεκαεννέα τα κρεβάτια και τα χρέη τρέχουν και πολλαπλασιάζονται.
    Όμως γι’ αυτό θα έχουμε ατελείωτο χρόνο στην επερώτηση, κύριε Υφυπουργέ. Μην εκτίθεστε. Τα είπατε, ακριβώς, πριν από δυο χρόνια εδώ, έχουμε τα στοιχεία. Εκείνα που είπατε τα επαναλάβατε και σήμερα. Σας πληροφορούν λάθος. Δεν υπάρχει κανένας λόγος να εκτίθεστε εσείς. 
    Έρχομαι τώρα σε δεύτερη παρατήρηση, πέρα της προχειρότητας. Αυτός ο ηθικοπλαστικός πολιτικός λόγος της Νέας Δημοκρατίας συνεχίζεται. Συνεχίζεται γενικώς, συνεχίζεται και στην υγεία. Στην υγεία αφού δεν ψηφίσατε ούτε τον ιδρυτικό νόμο, αφού την περίοδο 1990-1993 πήγατε το σύστημα πολλά χρόνια πίσω, αφού μετά κάνατε την πολιτική της κατσαρίδας, μετά θυμηθήκατε τον ηθικοπλαστικό λόγο. Τάξατε τα πάντα στους πάντες, είπατε ότι θα τα εξυγιάνετε όλα και θα τα χρηματοδοτήσετε. Τι κάνατε; Τίποτε. Ή μάλλον αφήσατε το σύστημα. Να απαξιωθεί, να πέφτει το οικονομικό βάρος στους πολίτες και να περνάνε υπερκέρδη στους ιδιώτες. 
    Αυτό φέρνετε και τώρα. Έχουμε στην δημοσιότητα, στο ενδιαφέρον της κοινής γνώμης το εμβόλιο κατά του καρκίνου του τραχήλου της μήτρας. Το Υπουργείο βρέθηκε, τελείως, ανέτοιμο, αιφνιδιασμένο. Καμία οδηγία δεν βγήκε, κανένας δεν ενημέρωσε κανέναν, κανένας δεν έβγαλε διαδικασίες για το πώς θα γράφεται αυτό το εμβόλιο, πού θα πηγαίνει, πώς θα το παίρνουν, ποιοι το έχουν ανάγκη ή για ποιους επιτρέπεται. Δεν προχώρησε πουθενά. Αντί γι’ αυτό τι αφήσατε; Αφήσατε, κύριε Υφυπουργέ -και έχετε τεράστια ευθύνη- την φαρμακοβιομηχανία, τους φαρμακευτικούς συλλόγους, τους εμπόρους να κάνουν promotion του φαρμάκου στις πλάτες της δημόσιας υγείας και, βεβαίως, των πολιτών. 
    Έρχομαι τώρα στα κατ’ ιδίαν πολύ γρήγορα. Τιμούμε τον κ. Πάγκαλη, τιμούμε την αιματολογική κλινική, προσφέρει τεράστιο έργο, υπάρχουν όμως και άλλα προβλήματα και με ευθύνη της Κυβέρνησης δεν δόθηκαν οι απαντήσεις. Υπάρχει πόρισμα του Σ.Ε.Υ.Π. που δεν δόθηκε, υπάρχει πρόβλημα εισαγγελικής  παρέμβασης, που δεν δόθηκε και, κυρίως, η παρέμβαση όπως γίνεται και αυτή γίνεται στο γόνατο, αντί να πάει στο «Αττικό» για να λειτουργήσει ή τέλος πάντων, να βρεθεί συμφωνημένη λύση. Σύμφωνα με το νόμο, φτιάχνετε ένα νόμο και τι κάνετε; Τον ψηφίζουμε εδώ χωρίς κανένας να τον συζητάει και αποτελεί ακόμη και αυτός ο νόμος οικοδομική άδεια. Ούτε καν οικοδομική άδεια κατά παρέκκλιση δεν πάτε να βγάλετε από τις αρμόδιες υπηρεσίες. Το ψηφίζετε μ’ αυτόν εδώ το νόμο και τελειώνετε. Φυσικά και δεν το ψηφίζουμε. 
    Άρθρο 3. Είμαστε, τελείως, αντίθετοι σ’ όλες του τις διατάξεις. Χαιρόμαστε που ο κύριος Υφυπουργός, υπό την πίεση της Αντιπολίτευσης μετέτρεψε, εάν μετέτρεψε και ερμηνεύεται πλέον έτσι, την παράγραφο 6. Όμως ερωτώ: Γιατί, κύριε Υφυπουργέ, οδηγείτε το σύστημα σε απόλυτο συγκεντρωτισμό; Γιατί το κάνετε; Γιατί τις δεκαεπτά Δ.Υ.ΠΕ. τις κάνετε επτά και δεν τις κάνετε πέντε ή δώδεκα; Να σας πω εγώ μια πρόταση πολύ απλή. Γιατί δεν πάτε σε διοικητικές περιφέρειες; Η χώρα έχει διοικητικές περιφέρειες, θα αλλάξει το διοικητικό της χάρτη, να πάτε εκεί τις υπηρεσίες υγείας. Αυτό θα μπορούσε να γίνει εάν πιστεύατε στην αποκέντρωση, αλλά δεν πιστεύετε. 
    Είναι πολλά που θέλω να πω αλλά δεν έχω χρόνο. Θέλω να πω κάτι πολύ σημαντικό. Μία από τις τροπολογίες, καθεμία εκ των οποίων είναι ένα άλλο νομοσχέδιο, οι περισσότερες απ’ αυτές ξηλώνουν τεράστια νομοσχέδια, που τα είχε φέρει και ο κ. Κακλαμάνης, για παράδειγμα για την αιμοδοσία, για το Ε.ΣΥ.Δ.Υ., αλλά υπάρχει μια τραγική περίπτωση για το προσωπικό. Τι λέει αυτή η τροπολογία; Ο Υπουργός Υγείας αν έχει τη σύμφωνη γνώμη των διοικητικών συμβουλίων των νομικών προσώπων δημοσίου ή ιδιωτικού δικαίου, μπορεί να μετακινεί εργαζόμενους για όσο θέλει, σ’ όλη τη χώρα, χωρίς να προβλέπεται χρόνος και καμία άλλη διαδικασία. Ε, αυτό αν δεν είναι πραξικόπημα εναντίον όλων των εργαζομένων στο σύστημα υγείας, δεν υπάρχει τίποτε παραπάνω. 
    Θέλω να το διαβάσω επί λέξει και ζητώ από τον Υπουργό, να το πάρει πίσω τώρα. Επιτρέπεται η απόσπαση υπαλλήλων που υπηρετούν σε εποπτευόμενα από το Υπουργείο Υγείας και Κοινωνικής Αλληλεγγύης, νομικά πρόσωπα ιδιωτικού δικαίου, σε νομικά πρόσωπα δημοσίου δικαίου του ίδιου Υπουργείου για όσο διάστημα υφίστανται υπηρεσιακές ανάγκες, ύστερα από τη σύμφωνη γνώμη των προέδρων των διοικητικών συμβουλίων των αντίστοιχων νομικών προσώπων ιδιωτικού δικαίου, νομικών προσώπων δημοσίου δικαίου. Η διάταξη αυτή είναι ειδική και κατισχύει κάθε άλλης διάταξης. Τι περνάει ακόμα εδώ; Τι σημαίνει νομικά πρόσωπα ιδιωτικού δικαίου; Η ανώνυμη εταιρεία που έφτιαξε. Πώς προσλαμβάνει στην ανώνυμη εταιρεία; Προσλαμβάνει με τον τρόπο που κατέθεσα χθες την προκήρυξη, δηλαδή με διαβλητό τρόπο. Μετά όμως μπορεί να τον μετακινήσει και να τον πάει όπου θέλει, να λειτουργεί ό,τι άλλο θέλει και να τον πηγαίνει όπου θέλει εις βάρος άλλων υπαλλήλων.
      Θεωρώ, λοιπόν, ότι και με τη μεγιστοποίηση των ΔΥ.ΠΕ., δηλαδή και από το Γύθειο να μπορεί να μετακινήσει όποιον θέλει στη βόρειο Κέρκυρα ή από τις Φιλιάτες στη Νεάπολη της Λακωνίας -βλέπω και το φίλο μου το Λεωνίδα το Γρηγοράκο κάτω- και σ’ όλα τα νησιά του Αιγαίου και στον Πειραιά, μπορεί να κάνει ένα παραδίκτυο προσλήψεων και μετακινήσεων κατά το δοκούν, για να λειτουργεί το σύστημα ή ένας κακοπροαίρετος θα έλεγε, για να μπορεί να διώκει πολιτικά άλλους υπαλλήλους. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ) 
      ΑΠΟΣΤΟΛΟΣ ΚΑΚΛΑΜΑΝΗΣ: Και σε εκλογές πάμε, γιατί να το κρύψουμε; 
      ΕΚΤΟΡΑΣ ΝΑΣΙΩΚΑΣ: Ακόμα χειρότερα.
      Κλείνω, κύριε Πρόεδρε, λέγοντας ότι αυτό το νομοσχέδιο είναι μνημείο προχειρότητας και αυθαιρεσίας. Είναι ένα νομοσχέδιο που καταργεί την αποκέντρωση, που ιδιωτικοποιεί, που διαλύει το σύστημα. Με συγχωρείτε για τις πολύ αυστηρές φράσεις, αλλά νομίζω ότι δεν υπάρχει προηγούμενο στη Βουλή των Ελλήνων, στο χώρο της Υγείας τουλάχιστον. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ.
      Το λόγο έχει ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είμαι υποχρεωμένος να απαντήσω μετά την παρέμβαση του κ. Νασιώκα, ο οποίος μπήκε και αυτός στον πειρασμό να μιλήσει για το εμβόλιο έναντι του ιού των ανθρώπινων θηλωμάτων, για το γνωστό HPV. 
      Κύριε Νασιώκα, από εσάς δεν το περίμενα πραγματικά, γιατί γίνεται τεράστια συζήτηση μετά τη χθεσινή συνέντευξη από γνωστή φαρμακοβιομηχανία, η οποία εισάγει το εμβόλιο. Εμείς στις 23 Απριλίου στη Βιέννη στο άτυπο Συμβούλιο των Υπουργών είχαμε μαζί μας και τον καθηγητή Αγοραστό. Έχουμε και συγκεκριμένη έρευνα στη χώρα μας για την αποτελεσματικότητα αυτού του εμβολίου. Σε οκτώ πόλεις της βορείου Ελλάδος γίνεται η δουλειά από την Α΄ Μαιευτική και Γυναικολογική Κλινική του Πανεπιστημίου Θεσσαλονίκης, οπότε έχουμε και συγκεκριμένη εμπειρία. Ήμασταν η πρώτη χώρα που θέσαμε το θέμα αυτό στο άτυπο Συμβούλιο Υπουργών, με αίτηση να συζητηθεί στην επόμενη, στη Φινλανδική Προεδρία. Δεν έγινε αποδεκτό και ξέρετε γιατί δεν έγινε αποδεκτό; Γιατί δεν υπάρχει τεκμηριωμένη επιστημονική έρευνα ακόμη γι’ αυτό το θέμα. Η Αμερικανική Ιατρική Εταιρεία ακόμη και σήμερα δεν συνιστά καν τον εμβολιασμό. 
      ΧΡΗΣΤΟΣ ΠΡΩΤΟΠΑΠΑΣ: Γιατί το αφήσατε να κυκλοφορήσει; 
      ΕΚΤΟΡΑΣ ΝΑΣΙΩΚΑΣ: Ένα λεπτό, αφήστε με να τελειώσω. Σας άκουσα με προσοχή. 
      Σε καμία ευρωπαϊκή χώρα των είκοσι επτά ακόμη δεν έχει μπει στο εθνικό πρόγραμμα εμβολιασμού. Δύο μόνο ταμεία της Γερμανίας, το Technika και το DEK δίνουν το εμβόλιο αυτό στο πρόγραμμά τους, όχι όμως τα μεγάλα ταμεία, ακόμα και της Γερμανίας.
      Ένα δεύτερο στοιχείο. Ξέρετε πολύ καλά –και η ανακοίνωση είναι και του CDC στις Η.Π.Α. και του αντίστοιχου ευρωπαϊκού- ότι καλύπτεται μόνο το 70% των περιπτώσεων από το συγκεκριμένο εμβόλιο, το οποίο βγήκε στην αγορά. Το εμβόλιο αυτό μπήκε και στην ελληνική και στην ευρωπαϊκή αγορά προχθές, η Εθνική Επιτροπή Εμβολιασμών είπε ότι θα το βάλει σύντομα, θα το εξετάσει, αυτό ανακοίνωσε εχθές ο Υπουργός Υγείας, ο κ. Αβραμόπουλος, ότι θα εξεταστούν όλες οι πτυχές. 
      Στις 27 μάλιστα και 28 Ιανουαρίου γίνεται στη χώρα μας, στη Θεσσαλονίκη, μια μεγάλη διημερίδα υπό την αιγίδα του Υπουργείου μας. Συμμετέχει και το Υπουργείο μας με ανακοινώσεις εκεί και το Υπουργείο Απασχόλησης για το θέμα των ασφαλιστικών ταμείων. Θέλω να σας πω ειρήσθω εν παρόδω ότι είναι και η ευρωπαϊκή εβδομάδα τότε για τον καρκίνο του τράχηλου της μήτρας και αυτή η εκδήλωση είναι μέσα στα πλαίσια αυτής της ευρωπαϊκής εβδομάδας. Εμείς συμμετέχουμε. Κοντός ψαλμός αλληλούια. Θα μας ακούσετε εκεί σ’ αυτήν την διημερίδα, η οποία γίνεται στη Θεσσαλονίκη, όπου συμμετέχουν -σας είπα- και τα δύο Υπουργεία, θα υπάρξει μία ευρεία συζήτηση στον επιστημονικό κόσμο και με τα ασφαλιστικά ταμεία και θα είμαστε σε θέση να απαντήσουμε όχι όμως υπό την πίεση της χθεσινής συνέντευξης Τύπου, η οποία δόθηκε από τη συγκεκριμένη φαρμακευτική εταιρεία και όπου σπεύσαμε όλοι. 
      ΧΡΗΣΤΟΣ ΠΡΩΤΟΠΑΠΑΣ: Γιατί δεν τα κάνατε πριν αυτά;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Γιατί δεν φέρατε το θέμα αυτό, όταν πρώτοι το θέσαμε στο Άτυπο συμβούλιο Υπουργών; Γιατί δεν ευαισθητοποιηθήκατε τότε να ζητήσετε εξηγήσεις; Και έρχεστε χθες, όλως τυχαίως, όταν δίνεται η συνέντευξη Τύπου από τη συγκεκριμένη φαρμακευτική εταιρεία. 
      Είστε έμπειρος στα θέματα των εμβολίων, κύριε Νασιώκα. Ήσασταν υπεύθυνος για τα εμβόλια. Εσείς, τουλάχιστον, δεν δικαιούστε να θέτετε το θέμα αυτό και να θέτετε τον πολιτικό κόσμο της χώρας να απαντήσει για το συγκεκριμένο εμβόλιο. Ξέρετε πολύ καλά τι συμφέροντα παίζονται στο συγκεκριμένο χώρο. Ξέρετε ότι 1.000.000.000 ευρώ σημαίνει στην αγορά η εισαγωγή του εμβολίου αυτού. Εσείς, τουλάχιστον, δεν δικαιούστε να το φέρνετε αυτό -οποιοσδήποτε άλλος μπορεί- εσείς που το ξέρετε το θέμα των εμβολίων και τι παίζεται πίσω από τα εμβόλια. 
      Θα είμαστε σε θέση να σας απαντήσουμε, λοιπόν, και μετά την διημερίδα όπου θα υπάρξουν απαντήσεις σε ανακύπτοντα ζητήματα, επιπτώσεις και προοπτικές όπου η έρευνά μας θα είναι και όταν και άλλες χώρες βάλουν στο πρόγραμμά τους το Εθνικό Πρόγραμμα Εμβολιασμών.
      Τότε θα ήμαστε σε θέση να σας απαντήσουμε. Όμως μέχρι τότε ας είμαστε πολύ προσεκτικοί. Το εμβόλιο είναι σημαντικό. Ξέρετε τι απάντησε ο ποιο ειδικός στα εμβόλια στις Ηνωμένες Πολιτείες όταν του τέθηκε αντίστοιχο ερώτημα, για να μπει στα ασφαλιστικά ταμεία; Είπε όπως κάνετε και στο αυτοκίνητό σας. Δεν το υιοθετώ. Σας δίνω την απάντηση την οποία γνωρίζετε. Όπως κάνετε στο καλό σας αυτοκίνητο μια ασφάλεια, μπορείτε να κάνετε και αυτό το εμβόλιο αν θέλετε, το οποίο καλύπτει τέσσερις μόνο τύπους, το 70%. Και πιο χρήσιμο είναι να γίνει το ΠΑΠ τέστ σε μια χώρα, μάλιστα, που μόνο το 10% των γυναικών κάνει ΠΑΠ τεστ.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, το λόγο επί προσωπικού. 
      ΧΡΗΣΤΟΣ ΠΡΩΤΟΠΑΠΑΣ: Και εγώ, κύριε Πρόεδρε, θέλω να μιλήσω επί προσωπικού. 
      ΠΡΟΕΔΡΕΥΩΝ (Σωτήρης Χατζηγάκης): Ποιος από τους δύο θα μιλήσει επί προσωπικού; 
      ΧΡΗΣΤΟΣ ΠΡΩΤΟΠΑΠΑΣ: Και οι δύο. Ο καθένας είναι για διαφορετικό. Εγώ το έθεσα χθες και θέλω να μιλήσω επί προσωπικού και ο κ. Νασιώκας, επειδή αναφέρθηκε στο κ. Νασιώκα. 
      ΠΡΟΕΔΡΕΥΩΝ (Σωτήρης Χατζηγάκης): Ένας, ένας. Κύριε Νασιώκα, να ακούσω ποιο είναι το προσωπικό σας θέμα. 
      ΕΚΤΟΡΑΣ ΝΑΣΙΩΚΑΣ:  Ο κύριος Υφυπουργός επειδή μιλούσαν και έκαναν διορθώσεις, δεν μ’ άκουσε και για αυτό δεν κατάλαβε αυτό που είπα. Και έτσι είπε ότι εγώ έβαλα το θέμα του εμβολίου για να θέσω τον πολιτικό  κόσμο ενώπιον ευθυνών…
      ΠΡΟΕΔΡΕΥΩΝ (Σωτήρης Χατζηγάκης): Δεν είναι προσωπικό αυτό, κύριε Νασιώκα. 
      ΕΚΤΟΡΑΣ ΝΑΣΙΩΚΑΣ: Όχι είναι προσωπικό. Και μάλιστα είπε ότι το έκανα επειδή η εταιρεία έδινε συνέντευξη. 
      ΠΡΟΕΔΡΕΥΩΝ (Σωτήρης Χατζηγάκης): Που είναι το προσωπικό, κύριε Νασιώκα. Πέστε μου για να μην τρελαθούμε. 
      ΕΚΤΟΡΑΣ ΝΑΣΙΩΚΑΣ: Μα είναι προσωπικό. 
      ΠΡΟΕΔΡΕΥΩΝ (Σωτήρης Χατζηγάκης): Ποια είναι η αιχμή κατά του προσώπου σας; 
      ΕΚΤΟΡΑΣ ΝΑΣΙΩΚΑΣ: Μου προσήψε την ευθύνη ότι εγώ έβαλα το θέμα αυτό και μάλιστα επειδή το έβαλε και στη συνέντευξη της η εταιρεία χθες, για να πουλιέται το εμβόλιο. Αυτό κατάλαβα ότι είπε. 
      ΠΡΟΕΔΡΕΥΩΝ (Σωτήρης Χατζηγάκης): Μα συνέπεσε αυτό. 
      ΕΚΤΟΡΑΣ ΝΑΣΙΩΚΑΣ: Να σας απαντήσω τι είπα εγώ για να καταλάβει ο κύριος Υφυπουργός. 
      ΠΡΟΕΔΡΕΥΩΝ (Σωτήρης Χατζηγάκης): Μπορεί να συνέπεσε χρονικά, κύριε συνάδελφε. 
      (Θόρυβος στην Αίθουσα)
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, εγώ είπα το εξής απλό. Βρέθηκε για άλλη μια φορά το Υπουργείο απροετοίμαστο και αιφνιδιασμένο. Αντί να πει αυτά που λέει σήμερα και μάλιστα να τα γράψει, να  τα στείλει στους γιατρούς και να τους πει πώς γράφεται το σύστημα άφησε την εταιρεία, τους φαρμακοποιούς και τους εμπόρους να κάνουν promotion και έτσι δημιουργούν πρόβλημα στη δημόσια υγεία. Εγώ δεν αναφέρθηκα ούτε στα ταμεία ούτε στην ασφάλιση.  Και αυτή η ευθύνη στη δημόσια υγεία είναι τεράστια για το Υπουργείο. 
      Έρχεται σήμερα και λέει ότι θα κάνει διημερίδα στις 27 και στις 28. Γιατί δεν τα κάνατε αυτά, κύριε Υφυπουργέ, πριν κυκλοφορήσει το εμβόλιο και πέσουν όλες οι Ελληνίδες να κάνουν το εμβόλιο και να πληρώνουν και να κινδυνεύει και η υγεία τους; 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Πρωτόπαπας έχει το λόγο. 
      ΧΡΗΣΤΟΣ ΠΡΩΤΟΠΑΠΑΣ: ΟΙ υπαινιγμοί του Υπουργού προσέβαλαν εμένα, σαφώς, που χθες έβαλα το θέμα στη Βουλή. 
      ΠΡΟΕΔΡΕΥΩΝ (Σωτήρης Χατζηγάκης): Δεν θίγεστε επειδή θέσατε το θέμα. 
      ΧΡΗΣΤΟΣ ΠΡΩΤΟΠΑΠΑΣ:  Με συγχωρείτε. Δεν κατάλαβα. Επειδή το έβαλε η εταιρεία, το βάλαμε στη Βουλή ή επειδή συνελήφθη το Υπουργείο ανεπαρκές, αδύναμο και κοιμώμενο να δώσει πειστικές απαντήσεις σ’ ένα θέμα που ετέθη στον ελληνικό λαό. 
      ΠΡΟΕΔΡΕΥΩΝ (Σωτήρης Χατζηγάκης): Είναι σαφές, συνεχίστε. 
      ΧΡΗΣΤΟΣ ΠΡΩΤΟΠΑΠΑΣ: Αυτά που λέει ο κύριος Υπουργός τώρα, δεν ξέρω από ποια επιστημονική επιτροπή τα πέρασε. Καλό θα ήταν να τα πει με ευθύνη της επιστημονικής επιτροπής εμβολιασμού, αφού θα την είχε ρωτήσει χθες, όταν εμείς ρωτήσαμε τον κύριο Υπουργό ως οφείλαμε. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο. 
      Απαντήστε και στα δύο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ήδη στις 23 Απριλίου στο άτυπο συμβούλιο Υπουργών στην Βιέννη ήμασταν η μοναδική χώρα, που είχε μαζί τον υπεύθυνο  καθηγητή τον κ. Θεόδωρο Αγοραστό από το Πανεπιστήμιο Θεσσαλονίκης για να θέσουμε αυτό το θέμα, το οποίο θεωρήσαμε ότι ήταν τότε επίκαιρο, όταν κανένας ακόμα στην ελληνική κοινή γνώμη δεν είχε ασχοληθεί. 
      (Θόρυβος, διαμαρτυρίες από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Σωτήρης Χατζηγάκης): Καθίστε θα σας απαντήσει. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θέσαμε τότε το θέμα στο άτυπο συμβούλιο Υπουργών στην Βιέννη τον Απρίλιο του 2006. 
      ΠΑΝΑΓΙΩΤΗΣ ΣΓΟΥΡΙΔΗΣ: (Ομιλεί μη ακουόμενος)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Σγουρίδη. Βλέπετε ότι προσπαθώ να πάω τη συζήτηση εκεί που πρέπει. 
      Κύριε Υπουργέ, παρακαλώ για να  μην έχουμε αντιδικίες. Οι συνάδελφοι λένε ότι είπατε ότι συνέπεσε η συνέντευξη  με τη φράση την οποία είπατε και επομένως φαίνεται από τα όσα είπατε συνδέεται η εταιρεία με…
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν θέλω να προσβάλω σε καμία περίπτωση ούτε τον κ. Πρωτόπαπα ούτε τον κ. Νασιώκα. 
      Δεύτερον, λόγω της δημοσιότητας που εδόθη σ’ αυτό το θέμα από τη συγκεκριμένη εταιρεία η οποία κάνει τη δουλειά της, απλώς συνέπεσε η επίκαιρη ερώτηση του κ. Πρωτόπαπα και του κ. Νασιώκα λόγω της δημοσιότητας η οποία δόθηκε και από τον Τύπο εύλογα. Σε καμία περίπτωση δεν συνδέω τους δύο συναδέλφους, τον κ. Νασιώκα πρώην Υφυπουργό και τον κ. Πρωτόπαπα. Αλλά λόγω της δημοσιότητας πήραν την ευκαιρία και φυσικά έθεσαν το θέμα. Και πολύ καλά έκαναν. 
      ΠΡΟΕΔΡΕΥΩΝ (Σωτήρης Χατζηγάκης): Πολύ ωραία. Ευχαριστώ. 
      Και εγώ από την πλευρά μου θέλω να υπογραμμίσω  την εντιμότητα και την ακεραιότητα των δύο συναδέλφων. Επ’ ουδενί ο Υπουργός και  κανείς μέσα σε αυτήν την Αίθουσα δεν θα ήθελε να πει κάτι επιβαρυντικό εις βάρος της προσωπικότητας των δύο συναδέλφων. 
      Ο κ. Χάιδος έχει το λόγο.
     ΧΡΗΣΤΟΣ ΧΑΪΔΟΣ: Κύριε Πρόεδρε, όπως είπα και χθες κατά την διάρκεια της συζήτησης επί της αρχής για το παρόν νομοσχέδιο, το καταψηφίζω γιατί διέπεται από συγκεντρωτική λογική, γιατί είναι αποσπασματικό, γιατί δείχνει προχειρότητα και μ’ αυτόν τον τρόπο αυξάνει τα προβλήματα των δημόσιων υπηρεσιών υγείας αντί να βελτιώνει την κατάσταση. 
     Σήμερα, κύριε Υπουργέ, κύριε Γιαννόπουλε, επιβεβαιώσατε με τον πιο κατηγορηματικό και τον πιο εξόφθαλμο τρόπο αυτήν την άποψη. Κόβετε και ράβετε μέχρι την τελευταία στιγμή, γράφετε και σβήνετε για να ξαναγράψετε στην παράταση άρθρα του νομοσχεδίου. Δείχνει αυτό σύγχυση και ασυνεννοησία. 
     Μέχρι αυτήν τη στιγμή δεν μπορείτε να μας δηλώσετε, δεν μπορείτε να μας απαντήσετε ποιος και πώς θα διορίζει τον πρόεδρο του Ο.ΚΑ.ΝΑ. και τους προέδρους άλλων οργανισμών. Την ίδια προχειρότητα δείχνει επίσης η τροποποίηση του άρθρου 6 για τον τρόπο επαναφοράς, επανόδου στις θέσεις τους των γιατρών, προέδρων ή διοικητών των διαφόρων οργανισμών. Δεν χρειαζόταν νομοθετική ρύθμιση γι’ αυτό το θέμα. Όπως επανέρχονταν ως τώρα στις θέσεις τους οι διοικητές και οι πρόεδροι αυτών των οργανισμών, αυτών των δημοσίων φορέων, έτσι θα συνέχιζαν να επανέρχονται. 
     Όσον αφορά στο δεύτερο άρθρο που αναφέρεται στις συμβάσεις για τις δωρεές έχω την άποψή ότι όταν οι δωρεές είναι επωφελείς για το κοινωνικό σύνολο, όταν δεν περιλαμβάνουν επαχθείς και δυσβάσταχτους όρους για το δημόσιο και όταν τα χρήματα δεν αποτελούν προϊόν εγκλήματος πρέπει να αξιοποιούνται, ενώ ταυτόχρονα πρέπει να επαινούμε και να εκφράζουμε την ευχαρίστηση προς τους δωρητές. 
     Επειδή όμως για την δωρεά προς την αιματολογική κλινική του «Λαϊκού» υπάρχουν ερωτηματικά που αφορούν στον τρόπο συλλογής των χρημάτων, προτείνω να αποσυρθεί αυτό το άρθρο έως ότου διευθετηθούν οι εκκρεμότητες. 
     Γιατί η κατάθεση χρημάτων σε λογαριασμό συλλόγου φίλων όπως σας είπα και χθες όποιας κλινικής από νοσηλευόμενους σ’ αυτήν, αποτελεί επικίνδυνο προηγούμενο για το μέλλον. Φαντασθείτε να ιδρυθούν για τις κλινικές τις πανεπιστημιακές ή τις κρατικές σύλλογοι φίλων και να ανοίξουν ταμείο όπου θα μπορούν να καταθέτουν χρήματα οι νοσηλευόμενοι ή οι περιθαλπόμενοι από την κλινική ασθενείς. 
     Η επιστημονική προσφορά της αιματολογικής κλινικής του «Λαϊκού  Νοσοκομείου», που είναι πανεπιστημιακή, είναι τεράστια και υψηλού επιπέδου και η πολιτεία οφείλει να την στηρίξει με δικά της κονδύλια για να την βοηθήσει με αποφάσεις, που θα την διευκολύνουν να λειτουργήσει καλύτερα, χωρίς να ζημιώνονται άλλες κλινικές στο νοσοκομείο. Μια τέτοια ιδανική λύση για όλους θα ήταν η μεταφορά στο «Αττικό Νοσοκομείο» το οποίο σήμερα έχει πάνω από τριακόσιες έτοιμες κλίνες αχρησιμοποίητες. 
     Και τέλος, επιτρέψτε μου να ολοκληρώσω με την τροπολογία για τις εφημερίες η οποία αποτελεί ένα κραυγαλέο παράδειγμα της προχειρότητας και της ασυνέπειας με την οποία αντιμετωπίζει η Κυβέρνηση τα προβλήματα στον χώρο των δημόσιων υπηρεσιών υγείας. 
     Ήταν γνωστό και από τότε που το αναλάβατε το ξέρατε ότι κάποια στιγμή έπρεπε να εφαρμοστεί και στα νοσοκομεία η ορθή κοινοτική οδηγία για περιορισμό του ανωτάτου επιτρεπομένου ορίου ωρών εφημερίας στους γιατρούς του Ε.Σ.Υ. -και όχι μόνο- με στόχο τη μείωση της υπερεργασίας τους και της διαμόρφωσης ανθρώπινων συνθηκών εργασιακού περιβάλλοντος γι’ αυτούς. 
     Προ διετίας εκδόθηκε προεδρικό διάταγμα συγκεκριμένο με έναρξη εφαρμογής από 1/01/2007 ενώ, ταυτόχρονα, υπήρξε και συγκεκριμένη απόφαση του Ελεγκτικού Συνεδρίου, που διευκρινίζει με απόλυτη σαφήνεια ότι θα εγκρίνονται μόνο τα εντάλματα πληρωμών των εφημεριών, που είναι σύννομες με το ανωτέρω προεδρικό διάταγμα. Μάλιστα, απαιτεί την προσυπογραφή του διοικητή του ιδρύματος ότι δεν υπερβαίνουν οι εφημερίες αυτό το όριο για να τις εγκρίνει. 
     Όταν επανειλημμένα και έγκαιρα σας επισημάναμε ότι είναι αδύνατο να εφαρμοστεί αυτή η σωστή κοινοτική οδηγία, κυρίως στα επαρχιακά νοσοκομεία, χωρίς την απαιτούμενη προετοιμασία, χωρίς προσλήψεις γιατρών, χωρίς αυξήσεις των βασικών τους μισθών, τότε ο Υπουργός μας διαβεβαίωνε ότι όλα θα γίνουν όπως πρέπει στην ώρα τους.
      Δεν έγιναν στην ώρα τους. Γίνονται στην παράταση. Και δεν έγιναν όπως πρέπει, δεν έγιναν σωστά.
      Στα νοσοκομεία επικρατεί αναστάτωση. Οι γιατροί υποχρεούνται να εφημερεύουν όπως πριν, βάσει εγγράφου του γενικού γραμματέα του Υπουργείου Υγείας, με το οποίο δίνεται εντολή κατάθεσης προγραμμάτων εφημεριών μηνός Ιανουαρίου του 2007 και εφεξής χωρίς καμία μεταβολή, γεγονός που αποτελεί υπέρβαση και κατάχρηση εξουσίας, αφού παραβιάζει τους ισχύοντες νόμους. Διότι τώρα ισχύει το προεδρικό διάταγμα έως και τη στιγμή που θα γραφεί στην Εφημερίδα της Κυβέρνησης.
      Αυτή η απερίγραπτη και τραγική κατάσταση προκαλεί αγωνία στους νοσοκομειακούς γιατρούς, ανησυχία για την ομαλή λειτουργία των νοσηλευτικών ιδρυμάτων, κυρίως, της περιφέρειας και αμφιβολίες για την πληρωμή των εφημεριών, που πραγματοποιούν αυτές τις ημέρες οι γιατροί και θα πραγματοποιούν και στο μέλλον.
      Στη χθεσινή του ομιλία και στη σημερινή του παρέμβαση ο Υπουργός, αλλά κι εσείς, κύριε Υφυπουργέ, δεν απαντήσατε στα συγκεκριμένα ερωτήματα των γιατρών και στα δικά μας. Θα κάνετε προσλήψεις γιατρών εντός του επόμενου εξαμήνου; Πώς θα τις επισπεύσετε; Αν έχετε αυτήν την πρόθεση, από πού θα βρείτε τα κονδύλια; Δεσμεύεστε ότι θα πληρωθούν οι γιατροί τις εφημερίες τους, χωρίς να αναγκαστούν να προσφύγουν στα δικαστήρια; Αυτό δηλώστε το κατηγορηματικά σήμερα στην Αίθουσα αυτή, έτσι ώστε να διαλυθούν οι όποιες τους ανησυχίες.
      Τέλος, τι θα κάνετε με τις προσφυγές, οι οποίες θα γίνουν και στο Συμβούλιο της Επικρατείας και στην Ευρωπαϊκή Ένωση από συλλόγους ή μεμονωμένους εργαζόμενους γιατρούς; 
      Γι’ αυτό σας καλούμε σήμερα, την ώρα που μένει, να δεσμευτείτε ότι οι γιατροί θα πληρωθούν γι’ αυτές τις εφημερίες, χωρίς να αναγκαστούν να προσφύγουν στη δικαιοσύνη, να παρουσιάσετε συγκεκριμένα μέτρα προετοιμασίας των νοσοκομείων, κυρίως, της περιφέρειας. Να μας πείτε πώς θα αυξήσετε τη χρηματοδότηση, πώς θα επισπεύσετε τις νέες προσλήψεις και πόσες σκοπεύετε να κάνετε, κυρίως γιατρών –γιατί για τις εφημερίες, κυρίως, χρειάζονται γιατροί- έως το καλοκαίρι, αν θα αυξήσετε τους βασικούς μισθούς των γιατρών και πότε τέλος πάντων θα υλοποιήσετε τη δέσμευσή σας για την πρωτοβάθμια περίθαλψη, έτσι ώστε να εφαρμοστεί σωστά ο νόμος και η κοινοτική οδηγία είτε μετά από ένα χρόνο είτε μετά από ένα εξάμηνο.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Χάιδο.
      Η κ. Μανωλιά έχει το λόγο.
      ΧΡΥΣΑΝΘΗ ΜΑΝΩΛΙΑ: Ευχαριστώ, κύριε Πρόεδρε.
      Πέρασαν σχεδόν τρία χρόνια διακυβέρνησης της χώρας από τη Νέα Δημοκρατία και ο κρίσιμος χώρος της υγείας οδηγείται κατά γενική ομολογία στην υποβάθμιση. Τα στοιχεία μιλούν από μόνα τους. Η Νέα Δημοκρατία επιμένει επί της ουσίας στην απαξίωση του Ε.Σ.Υ.. Και αυτό επιβεβαιώνεται περίτρανα από τις δαπάνες που διαθέτετε, κύριε Υπουργέ, για τον ευαίσθητο χώρο της υγείας, καθώς αυτές εδώ και τρία χρόνια μειώνονται σταθερά ως ποσοστό του Α.Ε.Π..
      Ο στόχος είναι προφανής για τα νεοφιλελεύθερα χαρακτηριστικά της πολιτικής της Νέας Δημοκρατίας. Απαξιώνουμε και υποβαθμίζουμε το Εθνικό Σύστημα Υγείας. Συκοφαντείται ο δημόσιος χαρακτήρας του. Απαξιώνεται η ποιότητα των υπηρεσιών του και στρώνεται το χαλί, για να περάσει ο ιδιωτικός τομέας σ’ όλο το φάσμα της υγείας.
      Το αποτέλεσμα αυτής της πολιτικής είναι ολοφάνερο. Το κόστος της υγείας θα το πληρώσει ο απλός κόσμος του τόπου μας και τα κέρδη θα πάνε στους λίγους, των οποίων τα συμφέροντα τόσο πιστά υπηρετεί η Νέα Δημοκρατία.
      Στα πλαίσια αυτής της αντιλαϊκής πολιτικής τι να πρωτοαναφέρει κανείς; Το θέατρο του προηγούμενου Υπουργού Υγείας, του κ. Κακλαμάνη, με τη δήθεν κατάργηση των ράντζων; Την έκρηξη του κόστους των φαρμάκων, που συντελέστηκε με τη γενικότερη πολιτική της Κυβέρνησης στο φάρμακο; Τις απροκάλυπτες παρεμβάσεις της πολιτικής ηγεσίας στον τομέα της διάρθρωσης και της λειτουργίας της διοίκησης του συστήματος υγείας σε κεντρικό και περιφερειακό επίπεδο; Και όλα αυτά τα βιώνει με ιδιαίτερη ένταση η περιφέρεια.
      Μέσα από τον κοινοβουλευτικό μας έλεγχο αναδείξαμε όλο αυτό το διάστημα πολλά από αυτά τα θέματα. Πολιτική βούληση όμως και ευαισθησία για την αντιμετώπισή τους, δεν είδαμε εκ μέρους του Υπουργείου Υγείας. 
      Να αναφερθώ στην τεράστια καθυστέρηση στην επιλογή και στην πρόσληψη ιατρικού και νοσηλευτικού προσωπικού στο Νομό Ροδόπης, στα προβλήματα των Κέντρων Υγείας Σαπών, Ιάσμου, τα οποία παρ’ όλο που σας τα επισημάναμε, παραμένουν άλυτα;
      Στα μεγάλα προβλήματα λειτουργίας, που αντιμετωπίζει η κινητή μονάδα ψυχιατρικής περίθαλψης της Θράκης λόγω υποχρηματοδότησης; Στην εκκρεμότητα μονιμοποίησης επιμελητών γιατρών διαφόρων ειδικοτήτων στον νομό μας με τόσες αρνητικές συνέπειες; Στην απένταξη από το Γ΄ Κοινοτικό Πλαίσιο Στήριξης του έργου της βελτίωσης του Γενικού Νοσοκομείου Κομοτηνής, χρυσώνοντας το χάπι με την υπόσχεση ότι θα γίνει καινούργιο νοσοκομείο, το οποίο αν θα γίνει θα γίνει μετά από δέκα χρόνια; Η να αναφερθώ στην επίθεση που δέχονται οι διοικήσεις υγειονομικών περιφερειών, τα πρώην Πε.Σ.Υ.;
      Με την απόφασή σας αυτή, όπως εκφράζεται με το άρθρο 3 του συζητούμενου νομοσχεδίου δέχεται πλήγμα το ίδιο το Ε.Σ.Υ. στον πυρήνα της συγκρότησής του καθώς χτυπιέται ο αποκεντρωτικός χαρακτήρας του, που αποτελούσε και πρέπει να αποτελεί τη  βάση πάνω στην οποία οργανώνεται ο τομέας της υγείας στα διάφορα επίπεδα λειτουργίας του. Η μείωση των Δ.Υ.Π.Ε. από δέκα επτά σε επτά –όπως ακριβώς αναφέρεται και στην αιτιολογική έκθεση του νομοσχεδίου- στο πλαίσιο μιας μεταβατικής περιόδου που θα οδηγήσει στην πλήρη εξάλειψή τους εντός διετίας οδηγεί στην απαξίωση και οργανωτικά του Ε.Σ.Υ. και μάλιστα με τρόπο αντιδημοκρατικό.
      Καταργούνται τα διοικητικά συμβούλια στις Δ.Υ.Π.Ε. και αντικαθίστανται από τρία μόνο πρόσωπα, το διοικητή και τους δύο υποδιοικητές που διορίζει ο Υπουργός χωρίς να ρωτήσει κανέναν. Μ’ αυτά τα είκοσι ένα άτομα σκοπεύει να ελέγξει όλα τα νοσοκομεία του Ε.Σ.Υ.. Και παρ’ όλο που αυτά τα θνησιγενή γιγαντιαία μορφώματα τα αποψιλώνετε, κύριε Υπουργέ , από αρμοδιότητες, δεν είναι τυχαίο ότι αποκτούν ειδική βαρύτητα στα θέματα προμηθειών. Ίσως, λοιπόν, για να υπηρετηθεί και αυτή η σκοπιμότητα, δεν καταργούνται άμεσα οι Δ.Υ.Π.Ε.;
      Κύριε Υπουργέ, εμείς όλο το προηγούμενο διάστημα σας επισημάναμε με αναφορές μας, όπως και με υπομνήματα των εργαζομένων στη Δ.Υ.Π.Ε. ανατολικής Μακεδονίας – Θράκης τις αρνητικές συνέπειες στην ευαίσθητη και με τόσες ιδιαιτερότητες περιοχή μας της Θράκης που θα επέλθουν από την κατάργηση της Δ.Υ.Π.Ε. ανατολικής Μακεδονίας – Θράκης. Δεν λάβατε τις επισημάνσεις καθόλου υπόψη. Οι εργαζόμενοι βλέποντας την επιμονή σας έχουν προχωρήσει ακόμη και σε εναλλακτικές προτάσεις οι οποίες σας έχουν αποσταλεί αλλά που δεν φαίνεται ούτε αυτές να τις λάβατε υπ’ όψιν. Εμείς καταθέτουμε αυτές τις προτάσεις για τα πρακτικά της Βουλής.
      (Στο σημείο αυτό η Βουλευτής κ. Χρυσάνθη Μανωλιά καταθέτει για τα Πρακτικά τις προαναφερθείσες προτάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Τελειώνω, κάνοντας αναφορά στη τροπολογία με την οποία αναστέλλεται το προεδρικό διάταγμα που εκδώσατε πριν από είκοσι μήνες για το ωράριο εργασίας των νοσοκομειακών γιατρών. Οφείλω να σας μεταφέρω την αναστάτωση και την αγωνία όχι μόνο των εργαζομένων στο νοσοκομείο μας αλλά και όλης της τοπικής κοινωνίας για το τι μέλλει γενέσθαι, γιατί εδώ και είκοσι μήνες βλέπουν ότι αντί να πάρετε μέτρα για την προετοιμασία εφαρμογής του προεδρικού διατάγματος. αντί να προχωρήσετε τη διαδικασία πρόσληψης περισσότερων νοσοκομειακών γιατρών – με τον υφιστάμενο αριθμό θα ήθελα να σας ενημερώσω, κύριε Υπουργέ, ότι με βάση το προεδρικό διάταγμα μόνο εννέα ημέρες από τις τριάντα του μήνα μπορεί να λειτουργήσει το νοσοκομείο μας και αντιλαμβάνεστε, επομένως, τις τραγικές συνέπειες – αντ’ αυτών εσείς, λοιπόν, φέρνετε αυτήν την τροπολογία αναστολής του παραπέμποντάς το, ουσιαστικά, στις καλένδες. 
	Κύριε Υπουργέ, είναι ηλίου φαεινότερο ότι η τροπολογία αυτή δεν προσφέρει καμία λύση στα προβλήματα. Διαιωνίζει μία αρνητική κατάσταση που θα μπορούσε να βελτιωθεί με την εφαρμογή του προεδρικού διατάγματος. Η Κυβέρνηση όμως για άλλη μία φορά αποδεικνύει ότι δεν ενδιαφέρεται για την ουσία. Προσπάθειά σας είναι να κερδίσετε πολιτικό χρόνο επιδιώκοντας να φτάσετε με το μικρότερο δυνατό κόστος στις εκλογές.
	Οι γιατροί, οι εργαζόμενοι στο χώρο της δημόσιας υγείας κύριε Υπουργέ, ζητούν να σταματήσετε να τους εμπαίζετε και να παραπλανάτε τους πολίτες και αντί για αοριστολογίες, παχιά λόγια και μεγάλα «θα», ζητούν και ζητούμε να προχωρήσετε σε συγκεκριμένο σχέδιο εφαρμογής του Π.Δ/τος με χρονοδιάγραμμα μάλιστα και με πόρους που απαιτούνται για την υλοποίησή του.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Μανωλιά.
      Ο κ. Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, θέλω να πω ότι το νομοσχέδιο που συζητάμε σήμερα, είναι ένα νομοσχέδιο που ήρθε για κάποιες δωρεές σε κάποια νοσοκομεία, ένα διαχειριστικό, δηλαδή, νομοσχέδιο και καταλήγει ξαφνικά ως ένα νομοσχέδιο που αφορά όλο το Εθνικό Σύστημα Υγείας, αφορά τη φιλοσοφία του συστήματος, αφορά την εξέλιξη του συστήματος, αφορά τη βιωσιμότητα του συστήματος. Πραγματικά κάθε μια από όλες αυτές τις τροπολογίες, αφαιρεί ένα αγκωνάρι από το Εθνικό Σύστημα Υγείας. 
      Είναι ένα νομοσχέδιο, δηλαδή, το οποίο ενώ στην αρχή φαινόταν ότι ήταν εντελώς αδιάφορο, τώρα γίνεται ένα νομοσχέδιο –θα μου επιτρέψτε, κύριε Υπουργέ- πολύχρωμο σαν την κουρελού και φέρνει θέματα διορισμών όχι μόνο απλών υπαλλήλων, αλλά διοικητών διαφόρων οργανισμών υγείας με αδιαφανή κριτήρια, χωρίς να ξέρει κανείς πότε θα διοριστεί, ποιος θα τον διορίσει, τι κριτήρια πρέπει να έχει και αν πρόκειται να τον διορίσουν οι επιτροπές της Βουλής ή ο ίδιος ο Υπουργός.
      Ώρα μηδέν, κύριε Υπουργέ, για το Εθνικό Σύστημα Υγείας. Το σύστημα προχώρησε, έκανε τον κύκλο του, προσέφερε πάρα πολλά στον ελληνικό λαό. Δεν πρέπει σήμερα εμείς να κατακρίνουμε τι έγινε τα προηγούμενα χρόνια! Πρέπει να δούμε τι θα γίνει στο μέλλον. Δεν πρέπει να πετροβολούμε άλλο τους εργαζόμενους, που επί είκοσι χρόνια έδωσαν ποιοτική υγεία στον ελληνικό λαό. Δηλαδή τους γιατρούς, όλους τους τεχνολόγους, το βοηθητικό προσωπικό, τους διοικητικούς υπαλλήλους.
      Απόλυτο μηδέν για το νομοσχέδιο, διότι γκρεμίζετε ό,τι καλό είχε γίνει και φέρνετε σήμερα μόνο ρουσφετολογικές παρεμβάσεις μ’ αυτό το νομοσχέδιο. Στις καλένδες όλα τα αιτήματα των γιατρών, όπως για την επιστημονικότητά τους, για την ποιότητα εργασίας τους, για τις καλύτερες αποδοχές τους, για το ανθρώπινο ωράριο, για προσλήψεις, για τις κρίσεις των γιατρών. Τέσσερα χρόνια έχουν να γίνουν κρίσεις γιατρών και διευθυντών. Προγράμματα για αληθινές εφημερίες και να φύγουν οι πλασματικές; Δεν το συζητάμε καθόλου. 
      «Αττικό Νοσοκομείο»: Η φρεγάτα του Εθνικού Συστήματος Υγείας, η φρεγάτα του πανεπιστημιακού συστήματος υγείας, που είναι μαζί αυτά τα δυο στην Ελλάδα. Αυτό το νοσοκομείο μετά από τρία χρόνια έχει μόνο αυξήσει τα κρεβάτια του κατά δεκαπέντε. 
      Ο αγαπητός κ. Γιαννόπουλος μίλησε πριν για χίλιες πεντακόσιες χειρουργικές επεμβάσεις. Κύριε Κωνσταντόπουλε, μιλάτε με ανθρώπους που ξέρουν το σύστημα πάρα πολύ καλά. Οι περισσότεροι συνάδελφοι σήμερα εδώ –εκτός από ελάχιστους που δεν είναι γιατροί- ξέρουν ότι χίλιες πεντακόσιες χειρουργικές επεμβάσεις κάνει και η τελευταία κλινική σ’ ένα μικρό επαρχιακό νοσοκομείο και θα μιλήσουμε τώρα για το Εθνικό Σύστημα Υγείας, για ένα μεγάλο νοσοκομείο με χίλιες πεντακόσιες επεμβάσεις; Το θεωρεί τιμή ο κ. Γιαννόπουλος αυτό;
      «Λαϊκό Νοσοκομείο»: Καμία αντίρρηση στις δωρεές, κύριε Υπουργέ. Στην καλώς εννοούμενη δωρεά, δεν πρέπει να ξέρει η δεξιά σου τι κάνει η αριστερά σου. Όμως κάποιοι από τους δωροθέτες θέλουν να έχουν λόγο για όλα αυτά. Όταν θέλεις να δωρίσεις κάτι στον ελληνικό λαό το κάνεις για την ψυχή σου, το κάνεις για σένα, δεν το κάνεις για άλλα πράγματα. 
      Έχω και τέτοιες αποδείξεις, κύριε Υπουργέ, ότι έκαναν τα δώρα τους για τα νοσοκομεία και μετά έβαλαν και τα πόδια τους μέσα και τους συγγενείς τους, τα παιδιά τους και τα εγγόνια τους, για να έχουν διοικήσεις και όλα τα ωφελήματα. Εγώ ξέρω πως όταν κάποιος μου κάνει δώρο, το κάνει σε μένα και επειδή το θέλει ο ίδιος. Από εκεί και πέρα αυτό το δώρο είναι αποκλειστικά δικό μου, δεν είναι μισό-μισό. 
      «Λαϊκό Νοσοκομείο»: Μεγάλη η προσφορά της αιματολογικής κλινικής, με μια τεράστια ιστορία και προσφορά στον ελληνικό λαό. Είμαστε μαζί σας και θα το στηρίξουμε, εφόσον όλα αυτά γίνουν κάτω από διάφανες διαδικασίες. Συνεχίζεται η πενθήμερη κινητοποίηση των νοσοκομειακών γιατρών σ’ όλη τη χώρα. Γιατί συνεχίζεται; Γιατί είναι «μπάχαλο» οι εφημερίες.
Διότι παρανομείτε, κύριε Υπουργέ. Βάζετε τους γιατρούς να δουλεύουν και παρανομεί όλο το σύστημα. Βγαίνουν διοικητές και στέλνουν: Βγάλτε προγράμματα. Ποιος τα καλύπτει αυτά τα προγράμματα, που τώρα όλοι αυτοί οι γιατροί θα προσφύγουν και θα δικαιωθούν από τα δικαστήρια;
      Καταργείτε τις Δ.Υ.Π.Ε., τα Πε.Σ.Υ.Π. Τα καταργείτε; Με τι σχεδιασμό τα καταργείτε; Τα καταργείτε μόνο με προσωπικές σχέσεις των διοικητών, των προέδρων των Πε.Σ.Υ.Π.  με τον Υπουργό. Με τίποτε άλλο. Διότι δεν υπάρχει καμία λογική σ’ αυτήν την κατάργηση από δεκαεπτά σε επτά. Καταργήστε τα όλα, για να είστε και σύννομοι με το πρόγραμμα της Νέας Δημοκρατίας. Αλλά τώρα όποιος έχει μπάρμπα στην Κορώνη να μένει διοικητής στο Πε.Σ.Υ.Π. και όποιος δεν έχει, να σηκώνεται να φεύγει και να δημιουργείτε μια αναστάτωση στον ελληνικό λαό, σ’ όλες τις υπηρεσίες υγείας και στους εργαζόμενους; Πού πάνε αυτοί οι εργαζόμενοι; Σας είπε ο κ. Νασιώκας προηγουμένως: «Τι θα γίνει μ’ αυτούς τους εργαζόμενους;» Δεν ξέρουν πού να πάνε. Θα πηγαίνει, δηλαδή, από το Κέντρο Υγείας Νεάπολης και θα απευθύνεται στην Πάτρα; Ποια λογική και ποια στρατηγική το έκαναν αυτό; 
      Κάνετε, λοιπόν, επιλεκτικούς διορισμούς και στις Δ.Υ.Π.Ε. αλλά και σ’ όλους τους οργανισμούς. Θέλετε να δώσετε, να φέρετε θέσεις εργασίας; Ξεκάθαρα ελάτε να μας πείτε τι δουλειά θα κάνει το νέο όργανο που φτιάχνετε στο Υπουργείο Υγείας, που κάνετε πρόεδρο και αντιπρόεδρο. Και, βέβαια, όλοι αυτοί να είναι –προσέξτε- όχι αποκλειστικής απασχόλησης, για να μπορούμε να παίρνουμε από διάφορες θέσεις τα χρηματάκια μας! 
      Δεν θα συζητήσω τώρα για τους ειδικευόμενους οδοντιάτρους και τους γιατρούς, οι οποίοι υπηρετούσαν στα Πε.Σ.Υ.Π.. Αυτοί οι άνθρωποι δεν έχουν στον ήλιο μοίρα. Μπορείτε να τους χρησιμοποιήσετε. Κάντε κάτι.
      Είστε ικανοί, κύριοι Υπουργοί, μόνο να διαλύετε. Δεν κάνετε τίποτα. Έχετε βάλει έξω από το ελληνικό σύστημα υγείας «Πωλείται». Και όλα αυτά που κάνετε, αυτές οι τροπολογίες που έχετε φέρει σήμερα, είναι για κομματικούς φίλους κι ιδιωτικά συμφέροντα. Εγώ, επανειλημμένως, έχω καταγγείλει αυτά τα συμφέροντα. Εγώ θέλω, κύριε Υπουργέ, να πάρετε πίσω αυτήν την τροπολογία, που λέει ότι ο «Ερυθρός Σταυρός» θα πληρώνει το «Ντυνάν». Δεν είναι δυνατόν να το λέτε αυτό και να βγαίνετε στον ελληνικό λαό και να του λέτε ότι ένα δημόσιο νοσοκομείο θα πληρώνει ένα ιδιωτικό νοσοκομείο. Και μου κάνει εντύπωση, οι συνάδελφοι Βουλευτές της Νέας Δημοκρατίας το δέχονται αυτό και με ποιο σκεπτικό γίνεται αυτό το πράγμα; Πού ξανακούστηκε, κύριε Υπουργέ;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν το έχετε καταλάβει. Θα σας το εξηγήσω μετά. 
      ΛΕΩΝΙΔΑΣ ΓΡΗΓΟΡΑΚΟΣ: Να μου το εξηγήσετε, κύριε Υπουργέ. Θα σας ακούσω με χαρά. 
      Τώρα για τις μετακινήσεις των υπαλλήλων και τις προσλήψεις στα νομικά πρόσωπα ιδιωτικού δικαίου και μετά να τους μετακινούμε στα νομικά πρόσωπα δημοσίου δικαίου, όλα αυτά είναι ένα πολύ ωραίο προεκλογικό παιχνίδι, κύριε Υπουργέ. 
      Δεν θα πω τίποτε άλλο, παρά μόνο θα μείνω στο τι γίνεται με τα βιλαέτια διαφόρων, οι οποίοι όταν φεύγουν και παίρνουν σύνταξη, παραμένουν στα διάφορα νοσοκομεία, κύριε Υπουργέ. Δόξα τω Θεώ, πολλούς και καλούς γιατρούς έχει το σύστημα, κύριε Υπουργέ. Τους ευχαριστούμε για την προσφορά τους όλους αυτούς τους συναδέλφους. Θα ήθελα ποτέ εμένα η τύχη να μη μου δώσει την ευκαιρία να ζητάω και να εκλιπαρώ να παραμένω σε μεγάλα πανεπιστημιακά νοσοκομεία.
      Κύριε Υπουργέ, είστε πανεπιστημιακός. Δεν είναι δυνατόν να γίνεται αυτό το πράγμα και να το επιτρέπετε εσείς.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πώς το επιτρέπουμε; Πείτε μας.
	ΛΕΩΝΙΔΑΣ ΓΡΗΓΟΡΑΚΟΣ: Διάφοροι, λοιπόν, πανεπιστημιακοί παραμένουν και έχουν τα γραφεία τους στα νοσοκομεία του Εθνικού Συστήματος Υγείας και στο πανεπιστήμιο. Ξέρετε τι εννοώ.
      ΠΡΟΕΔΡΕΥΩΝ (Σωτήρης Χατζηγάκης): Κλείστε,  κύριε Γρηγοράκο.
      ΛΕΩΝΙΔΑΣ ΓΡΗΓΟΡΑΚΟΣ: Τελειώνω.
      Πριν είκοσι χρόνια –τα ξέρετε πάρα πολύ καλά- μπήκαν κάποιοι και πήραν κάποια κομμάτια από το «Σωτηρία». Φτιάξανε ειδικά ιδρύματα, κύριε Υπουργέ, κάποιοι και συνεχίζουν να φτιάχνουν ιδρύματα, τα οποία τα στηρίζετε εσείς. Και αυτά τα ιδρύματα πάνε όχι μόνο στα παιδιά τους αλλά και στα εγγόνια τους, εις βάρος του ελληνικού λαού. Και επειδή ξέρω ότι είστε καλός γνώστης και της πανεπιστημιακής κοινότητας αλλά και του  Εθνικού Συστήματος Υγείας, θα ήθελα εσείς, τουλάχιστον, προσωπικά, να το δείτε όσον αφορά αυτές τις τροπολογίες που γράφουν μέσα για τις μονάδες -τις οποίες εμείς θέλουμε να τις στηρίξουμε- που γράφουν για «έρευνα και λειτουργικά έξοδα των μονάδων εντατικής θεραπείας» εμείς θέλουμε να φύγει το «έρευνα», γιατί αυτήν την έρευνα πια, κάποιοι τη χρησιμοποιούν για ίδιους σκοπούς…
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γρηγοράκο.
      ΛΕΩΝΙΔΑΣ ΓΡΗΓΟΡΑΚΟΣ: Τελειώνω, κύριε Πρόεδρε. Έχει σημασία αυτό.
      ΠΡΟΕΔΡΕΥΩΝ (Σωτήρης Χατζηγάκης): Τελειώστε τώρα.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, θα στηρίξουμε την τροπολογία αυτή, όταν γράφει όμως ότι γι’ αυτά τα λειτουργικά έξοδα των μονάδων, τα χρήματα που θα παίρνουν, το 40% από τον ειδικό λογαριασμό, θα πηγαίνουν για πρόσληψη νοσηλευτικού προσωπικού. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γρηγοράκο.
      Η κ. Συλβάνα Ράπτη έχει το λόγο.
      ΑΝΑΣΤΑΣΙΑ-ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε.
      Σήμερα το πρωί ήρθε στο γραφείο μου μια εφημερίδα. Λέγεται «Αλληλέγγυος πολίτης». Είναι εφημερίδα της μη κυβερνητικής οργάνωσης «Αλληλεγγύη».
      Ο πρώτος της τίτλος ξέρετε ποιος ήταν, κύριε Υπουργέ; «Ξυπνήστε, ρε! Εγώ πεθαίνω!», η κραυγή ενός τριαντάχρονου χρήστη ναρκωτικών. Σαν αυτόν που βγάζει αυτήν την κραυγή απόγνωσης υπάρχουν αυτήν τη στιγμή στη λίστα, στην ουρά, τρεις χιλιάδες εφτακόσια ογδόντα άτομα. Δύο χιλιάδες εφτακόσιοι ογδόντα οκτώ απ’ αυτούς είναι στην Αθήνα. Περιμένουν στην πόρτα του Ο.ΚΑ.ΝΑ.. Περιμένουν τη μεθαδόνη. Περιμένουν τη ζωή. Κι εσείς ολιγωρείτε. Και αυτό είναι τεράστια ευθύνη. 
      Το γράφουν σήμερα όλες οι εφημερίδες. Τον διαγωνισμό τον κέρδισε το Ινστιτούτο Φαρμακευτικής Έρευνας και Τεχνολογίας. Ο πρόεδρος σήμερα του οργανισμού αυτού δηλώνει στις εφημερίδες ότι όταν ήρθε η ώρα να ζητήσει έγκριση για την εισαγωγή της πρώτης ύλης, από την οποία κατασκευάζεται εδώ πια η μεθαδόνη, το Υπουργείο Υγείας ολιγώρησε. Είναι αυτοί οι γρήγοροι ρυθμοί, τους οποίους υπόσχεται συνεχώς απ’ αυτό εδώ το Βήμα ο αρμόδιος Υπουργός; Θα πρέπει να ανησυχούμε, αν είναι αυτοί οι γρήγοροι ρυθμοί.
      Βεβαίως πολύ γρήγορα σπεύδει να διαχειριστεί τον Ο.ΚΑ.ΝΑ. και ενώ ο Ο.ΚΑ.ΝΑ. ήταν παρά τω Πρωθυπουργώ, πράγμα που δείχνει τη σημασία, τη βαρύτητα, την εμβέλεια αυτού του οργανισμού, στο πλαίσιο των δηλώσεων του Πρωθυπουργού ότι ο πολίτης είναι το επίκεντρο, τώρα ο Ο.ΚΑ.ΝΑ. μετατρέπεται πρακτικά σ’ ένα μαγαζάκι του Υπουργού, του όποιου υπουργού. Γιατί; 
      Θα σας πω εγώ γιατί. Είναι συνεπής αυτή η νομοθετική ρύθμιση. Είναι συνεπής με την κρυφή ατζέντα και το κρυφό πρόγραμμα της Νέας Δημοκρατίας που διέπεται από πελατειακή λογική. Κοιτάζουμε τους πελάτες μας –εντός και εκτός εισαγωγικών- τοποθετούμε τους ανθρώπους μας, φτιάχνουμε τους μηχανισμούς μας. Και όλα αυτά πού; Στην πλάτη του ελληνικού λαού. Γιατί;
      Αυτός ο κόσμος, οι Ελληνίδες, οι Έλληνες σας πίστεψαν. Πίστεψαν το πρόγραμμά σας και τώρα τους προδίδετε. Γιατί; Λέγατε στο πρόγραμμά σας «αποκέντρωση, θέλουμε αποκέντρωση». Το λέγατε, τη λέξη τη χρησιμοποιείτε, αλλά τις Δ.Υ.ΠΕ. τις περιορίζουμε και προτιθέμεθα να τις εξαφανίσουμε.
      Κάποια στιγμή είπε από αυτό το Βήμα της Βουλής χθες ο Υπουργός ότι είναι καθαρά τα πράγματα, ότι το είπαμε ευθύς εξ αρχής πως θα εξαφανίσουμε τις ΔΥΠΕ. Το «εξαφανίσουμε» είναι δικός μου όρος, γιατί αυτή είναι η αλήθεια. Αλλά εγώ θυμάμαι και ανατρέχω –πράγμα που μπορούμε να κάνουμε όλοι μας- και στα Πρακτικά της Επιτροπής. Και όταν ρωτήθηκε στην Επιτροπή Κοινωνικών Υποθέσεων γιατί χειρίζεται με τον τρόπο αυτό τις Δ.Υ.ΠΕ., είχε μια πολύ συγκεκριμένη απάντηση: «Κοιτάξτε να δείτε» -απήντησε με άνεση- «πρέπει να δώσουμε μια ευκαιρία στο σύστημα να δοκιμαστεί.». 
      Άρα, θα πρέπει να αποφασίσετε τι, ακριβώς, ισχύει. Έχετε αποφασίσει να δώσετε χρόνο στο σύστημα να δοκιμαστεί ή άλλα λέμε στην επιτροπή, άλλα στην Ολομέλεια και άλλα θα πούμε ενδεχομένως σ’ άλλες συνεδριάσεις; Αυτό πρέπει να το ξέρουν όχι μόνο οι γιατροί και οι εργαζόμενοι, αλλά το κυριότερο πρέπει να το γνωρίζουν οι πολίτες, οι Έλληνες και οι Ελληνίδες που κάνουν χρήση των υπηρεσιών υγείας. 
      Υπάρχει το θέμα των δωρεών. Είναι πάρα πολύ εύκολη η γενίκευση. Μας κάνουν δωρεά, μας κάνουν ένα δώρο. Να μην το πάρουμε; Βεβαίως να το πάρουμε, αλλά να δώσουμε μία προσοχή. Δώρο-αντίδωρον. Εάν το αντίδωρον καταλήγει να είναι μεγαλύτερης αξίας από το δώρο, τότε νομίζω ότι καλό είναι το δώρο να μην το αποδεχθούμε.
      Στις δωρεές υπάρχουν τρεις περιπτώσεις. Περίπτωση πρώτη: Λαϊκό Νοσοκομείο, Αιματολογική Κλινική με παράδοση κ.λπ., αλλά υπάρχει παράλληλα το Αττικό Νοσοκομείο, που είναι ένα κόσμημα. 
      Σας θυμίζω το εξής: Το Αττικό Νοσοκομείο δεν πήρε το όνομά του τυχαία. Δεν ονομάστηκε τυχαία «Αττικό». Αν δεν κάνω λάθος, μάλιστα, επιχειρήσατε να το βαφτίσετε και αυτό, ίσως για να το εξαφανίσετε, όπως βαφτίσατε τα Πε.Σ.Υ.Π. ως Δ.Υ.ΠΕ. και τα πάτε για εξαφάνιση. 
      Κλείνω την παρένθεση και επανέρχομαι στον αρχικό μου συλλογισμό και λέω το εξής: Το Αττικό Νοσοκομείο ονομάστηκε έτσι στο πλαίσιο μιας γενικότερης ενέργειας της τότε κυβέρνησης που είχε στόχο την αναβάθμιση συνολικών υπηρεσιών. Αττική Οδός, Αττικό Μετρό, Αττικό Νοσοκομείο. Ήταν στο πλαίσιο μιας συνολικής αναπτυξιακής πολιτικής για την Αττική. Η Αττική Οδός είναι ο δρόμος που εξυπηρετεί τους πάντες. Το Αττικό Μετρό είναι το μέσο συγκοινωνίας που ανακούφισε τους Αθηναίους. Το Αττικό Νοσοκομείο, γιατί να μην εξυπηρετήσει τους Έλληνες και τις Ελληνίδες που ζουν στην Αθήνα ή που έρχονται από την περιφέρεια;
      Πάμε στις προμήθειες που έχουν άμεση σχέση και με τις αλλαγές που επιχειρείτε στη διοικητική δομή των ΔΥΠΕ. Ουσιαστικά τι κάνετε; Κάνετε το εξής: Ακολουθείτε, με δύο κουβέντες, τη λογική και πρακτική του «Γιάννης κερνάει, Γιάννης πίνει». Ο ελέγχων είναι και ελεγχόμενος και τούμπαλιν. 
      Σας θυμίζω εδώ ότι και πάλι στην επιτροπή, όταν ετέθη το θέμα των προμηθειών, μας «απείλησε» ο κύριος Υπουργός ότι όπου να’ναι έρχεται το νομοσχέδιο για τις προμήθειες. Και όταν τόλμησα να πω «μα, ξέρετε, δεν έχω στα χέρια μου κάποιο νομοσχέδιο για τις προμήθειες» μου απήντησε «μα, είναι στις εφημερίδες». Δεν ήταν στη Βουλή. Όταν του το επεσήμανα, άρχισε να μου κάνει μάθημα για το τι λέγεται νομοσχέδιο, τι λέγεται νόμος και πότε διαβαίνει ένα σχέδιο νόμου το κατώφλι της Βουλής. Τον άκουσα με πάρα πολύ μεγάλη προσοχή. Λέω ότι είναι τόσα χρόνια Κοινοβουλευτικός ο κ. Αβραμόπουλος, θα ξέρει. Τον πίστεψα, η αφελής …
      (Στο σημείο αυτό χτυπάει το κουδούνι λήξεως του χρόνου ομιλίας της κυρίας Βουλευτού)
      Ολοκληρώνω,  κύριε Πρόεδρε, με την ανοχή σας.
      Έκανα λάθος που τον πίστεψα, διότι αυτά μου τα είχε πει την 1η Νοεμβρίου του 2006. Σήμερα έχουμε 18 Ιανουαρίου του 2007. Έχετε πάρει, κύριοι συνάδελφοι, κάποιο σχέδιο νόμου στα χέρια σας για τις προμήθειες; 
      Κλείνω λέγοντας το εξής: Υπάρχει μέλος του Υπουργικού Συμβουλίου το οποίο έχει δηλώσει ότι ελπίζω ότι μέχρι να μάθω τα προβλήματα του Υπουργείου μου ή να έχουν γίνει εκλογές ή να έχει γίνει ανασχηματισμός! 
      Θέλω να πιστεύω ότι κάτι τέτοιο δεν ισχύει για την ηγεσία του Υπουργείου Υγείας. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Ράπτη.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, θα ήθελα να κάνω μια επαναδιατύπωση σε κάποια παράγραφο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, γίνεται μια επαναδιατύπωση στις παραγράφους 4 και 5 της τροπολογίας με γενικό αριθμό 899 και ειδικό 31 και στο τέλος των εδαφίων προστίθεται η φράση: «ύστερα από γνώμη της αρμόδιας Διαρκούς Επιτροπής Κοινωνικών Υποθέσεων της Βουλής». Διαγράφεται η προηγηθείσα διατύπωση για ΕΟΦ και ΟΚΑΝΑ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Καϊσερλης έχει το λόγο.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Ευχαριστώ, κύριε Πρόεδρε.
      Θα εστιάσω την προσοχή μου και την ομιλία μου σ’ ένα μόνο θέμα και είμαι βέβαιος ότι θα με κατανοήσετε, γνωρίζοντας ότι πολύ περισσότερο από τον καθένα θα κατανοήσει αυτά που θα πω ο συνάδελφός μου, συμπατριώτης μου, ο Τάσος Καραμάριος.
      Αγαπητοί συνάδελφοι, με την κατάργηση των ΔΥΠΕ του νησιώτικου χώρου, δηλαδή της Μυτιλήνης, των Κυκλάδων και της Δωδεκανήσου, στην ουσία η Κυβέρνηση της Νέας Δημοκρατίας ζυγίζει με χρήμα την εθνική ανάγκη επιβίωσης και παραμονής των νησιωτών στα νησιά μας. 
      Ίσως, η Κυβέρνηση δεν γνωρίζει τι συμβαίνει να μη λειτουργεί γυμνάσιο ή λύκειο σε ένα νησί με δεκαπέντε ή είκοσι παιδιά, γιατί είναι οικονομικά ασύμφορο. Ξεκληρίζονται ολόκληρες οικογένειες από τον τόπο τους και ερημώνει ένα νησί. 
      Ίσως, η Κυβέρνηση της Νέας Δημοκρατίας να μη γνωρίζει τι συμβαίνει όταν σε ένα νησί δεν υπάρχει πλήρης ιατρική κάλυψη. Το σύνολο των ευπαθών ομάδων και ανθρώπων με τις οικογένειές τους, το εγκαταλείπουν και μεταφέρονται στα αστικά κέντρα. 
      Ίσως, η Κυβέρνηση της Νέας Δημοκρατίας να μη γνωρίζει τι σημαίνει οι δημόσιες υπηρεσίες ή οι προϊστάμενες αρχές τους να βρίσκονται αντί στα νησιά, στην Αθήνα. Δεν είναι μόνο το πρόβλημα ότι δεκάδες φορείς και πολίτες θα επισκέπτονται την Αθήνα και θα επιβαρύνονται με χιλιάδες μετακινήσεις. Το σοβαρότερο είναι ότι οι υπηρεσίες του αθηνοκεντρικού κράτους δεν νοιάζονται, δεν πονούν, δεν νοιώθουν στο πετσί τους τι σημαίνει θάλασσα και αποκλεισμός. 
      Τυχαία, αγαπητοί συνάδελφοι, δημιουργήθηκε από τον αείμνηστο Ανδρέα Παπανδρέου το Υπουργείο Αιγαίου; Είναι ένα Υπουργείο που σχεδόν δεν έχει καμία αρμοδιότητα. Και το πληρώνουμε. Τυχαία δημιουργήθηκαν δύο ΠΕΣΥ, των Κυκλάδων και της Δωδεκανήσου, σε μια περιφέρεια; Τυχαία έφτιαξαν οι κυβερνήσεις του ΠΑ.ΣΟ.Κ. λύκεια και γυμνάσια σε νησιά με δέκα μαθητές; Είναι τεράστιο το κόστος για όλα αυτά. Όμως, έπρεπε να γίνουν, γιατί στο Αιγαίο πρέπει να συνεχίσει να κτυπά η καρδιά της Ελλάδας. 
      Σήμερα, πρέπει να πάρει η Κυβέρνηση όλες τις υπηρεσίες στην Αθήνα; Να πάρει και τα λύκεια! Να πάρει και τα νοσοκομεία! Να τα φέρει όλα στην Αθήνα! Στοιχίζουν πιο φθηνά! Αντίθετα, στα νησιά μας στοιχίζουν πάρα πολύ ακριβά. Αυτό μας είπε ο κύριος Υπουργός.
       Ξέρετε, δίπλα μας, στην Τουρκία, οι υπηρεσίες αυτές στοιχίζουν φθηνότερα. 
      Αντί να θωρακίσουμε τα νησιά με τη μεταφορά και άλλων υπηρεσιών, με τον εμπλουτισμό τους σε προσωπικό, με την πλήρη απεξάρτησή τους από το σκληρό, συγκεντρωτικό, αθηνοκεντρικό κράτος, η Κυβέρνηση της Νέας Δημοκρατίας τα απογυμνώνει. Και το θέμα δεν είναι ότι αποκαλύπτεται το πραγματικό πρόσωπο της Νέας Δημοκρατίας. Το τεράστιο πρόβλημα είναι ότι, όταν φεύγουν οι υπηρεσίες από τα νησιά, αιμορραγεί το έθνος. Και γι’ αυτό, κύριοι της Κυβέρνησης, είστε υπεύθυνοι. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ κύριε Καΐσερλη. 
      Ο κ. Τσιάρας έχει το λόγο. 
      ΚΩΝΣΤΑΝΤΙΝΟΣ ΤΣΙΑΡΑΣ: Ευχαριστώ, κύριε Πρόεδρε. 
      Για δεύτερη συνεχόμενη μέρα, κύριε Πρόεδρε, γίνομαι ακροατής μιας πραγματικότητας, την οποία ειλικρινά δεν επιθυμώ. Αυτό το λέω γιατί, παρά τη χθεσινή μου επισήμανση ότι η Αξιωματική Αντιπολίτευση σε κάθε συζήτηση που αφορά νομοσχέδιο του Υπουργείου Υγείας μετατρέπει την όλη συζήτηση σε επίκαιρη επερώτηση, δυστυχώς η πρακτική που και σήμερα ακολουθήθηκε είχε ακριβώς την ίδια εξέλιξη.
    Ας δούμε τι ακούσαμε σήμερα. Σήμερα ακούσαμε για το εμβόλιο, αν πρέπει ή δεν πρέπει να χορηγηθεί, ποια είναι η κατάσταση στο «ΑΤΤΙΚΟ Νοσοκομείο», αν η Κυβέρνηση ευθύνεται για τη λεγεωνέλα και αν τελικά με τη μεθαδόνη και τα ναρκωτικά, που είναι πραγματικά μία τεράστια μάστιγα για την εποχή μας, έχουν γίνει όσα θα έπρεπε να γίνουν. 
    Κανείς δεν διαφωνεί με τις επισημάνσεις. Δυστυχώς, όμως, μ' αυτό τον τρόπο κάθε φορά και αποπροσανατολίζουμε τη συζήτηση από τα ουσιαστικά άρθρα του νομοσχεδίου, αλλά κυρίως δίνεται αφορμή να συζητάμε επί παντός επιστητού και επί ζητημάτων, που πολλές φορές πρέπει να απαντηθούν σ’ ένα διαφορετικό χώρο και μ’ ένα διαφορετικό τρόπο. 
    Για άλλη μια φορά η συνθηματολογία και οι αντιπολιτευτικές κορώνες πήραν τη θέση των ουσιαστικών επιχειρημάτων, προκειμένου να αντικρουστούν επίμαχα ζητήματα του νομοσχεδίου. Και αυτό το λέω σαν μία αρχική διαπίστωση, η οποία, δυστυχώς, εμένα τουλάχιστον προσωπικά με λυπεί. 
    Θα ήθελα να μείνω σε δύο σημεία της τροπολογίας που κατατέθηκε από το Υπουργείο. Το ένα είναι η αναβολή της διευθέτησης του χρόνου εργασίας των γιατρών σε σχέση με τον παρόντα χρόνο, κυρίαρχο και μείζον ζήτημα της αντιπολιτευτικής πρακτικής της Αξιωματικής Αντιπολίτευσης κατά τη συζήτηση στην επιτροπή. 
    Τώρα, είδα ότι με πολύ ελάχιστα επιχειρήματα στηρίξατε την προηγούμενή σας θέση. Γιατί, κύριοι συνάδελφοι; Τι άλλαξε; Όταν ξεκινήσαμε τη συζήτηση στην επιτροπή, καταφέρατε να καταστήσετε μείζον ζήτημα της συζήτησής μας την υπό συζήτηση τροπολογία. 
    Εκεί, διαπιστώσατε απλά ότι οι φορείς, αλλά και η πρακτική της Κυβέρνησης ήταν προσανατολισμένοι σε μια συγκεκριμένη λογική, με την οποία δεν μπορούσατε παρά να συμφωνήσετε και εσείς. 
    Αφού τα πράγματα ήταν τόσο εύκολα και απλά, γιατί με την κοινοτική οδηγία του ΄93 και με το δικό σας προεδρικό διάταγμα του ΄99 δεν δώσατε ένα τέλος σ’ αυτή την ιστορία και φταίει αποκλειστικά η Κυβέρνηση της Νέας Δημοκρατίας των δυόμιση χρόνων για μία πραγματικότητα η οποία ούτε λίγο ούτε πολύ κυριαρχεί σε όλες τις χώρες της Ευρωπαϊκής Ένωσης; 
    Βεβαίως, θα μου πείτε ότι κάποια πράγματα θα έπρεπε να είχαν προχωρήσει μ’ ένα ικανοποιητικότερο ρυθμό. Σ’ αυτό θα είμαι και εγώ σύμφωνος και ενδεχομένως θα ήμουν ο πρώτος που με την ίδια ακριβώς προσέγγιση θα προσεταιριζόμουν τις δικές σας θέσεις. Όμως, όχι να εγκαλείτε την Κυβέρνηση γιατί δεν έκανε πράγματα, τα οποία εσείς δέκα και δώδεκα χρόνια νωρίτερα δεν καταφέρατε να τα προχωρήσετε ούτε ένα και μόνο βήμα! 
    Η συγκεκριμένη τροπολογία, κυρίες και κύριοι συνάδελφοι, νομίζω ότι μας βρίσκει όλους σύμφωνους. Και το γεγονός ότι σε όλη τη διάρκεια αυτής της συζήτησης δεν ακούστηκαν ιδιαίτερα επιχειρήματα από την άλλη πλευρά, καταδεικνύει ότι η Κυβέρνηση βρίσκεται στο σωστό δρόμο. 
    Κύριε Υπουργέ, εφόσον είστε παρών και μια και επικροτώ τη διόρθωσή σας επί των παραγράφων 4 και 5, θα ήθελα να αναφερθώ στην παράγραφο 6 -για την οποία έγινε λόγος από αρκετούς συναδέλφους της Αξιωματικής Αντιπολίτευσης- για να μη δημιουργούνται διάφορα κενά και διάφορες υποψίες, οι οποίες κατ’ αρχήν αφορούν αυτή τη μετακίνηση των υπαλλήλων από τα νομικά πρόσωπα ιδιωτικού δικαίου σε νομικά πρόσωπα δημοσίου δικαίου και επειδή στην αιτιολογική έκθεση αναφέρεται πολύ συγκεκριμένα ότι αυτή η προσπάθεια πρέπει να γίνει, προκειμένου να καταμεριστεί ορθολογικά το ανθρώπινο δυναμικό και να βελτιωθούν οι παρεχόμενες υπηρεσίες υγείας. 
    Κατ’ αρχήν, νομίζω ότι αυτή η διάταξη πρέπει να έχει μία μεταβατική χρονική περίοδο. Δηλαδή, πρέπει να βάλουμε ένα χρόνο, εφόσον τα πράγματα είναι έτσι. 
    Πέραν αυτού, για να είμαστε και ειλικρινείς και να μην αφήνουμε κερκόπορτες για το μέλλον για να πούμε ότι αυτή η πραγματικότητα μπορεί να μεταφέρεται στο μέλλον σε οποιοδήποτε χρόνο, θα πρέπει από τη στιγμή που πρέπει να γίνει ένας τέτοιος εξορθολογισμός του ανθρώπινου δυναμικού όσον αφορά στην κατανομή του, να δούμε και δύο άλλα ζητήματα. Το ένα είναι ότι πέρα των αποσπάσεων, πιθανόν θα πρέπει να γίνουν και μετατάξεις και δευτερευόντως, πιθανότατα πέραν των νομικών προσώπων δημοσίου δικαίου, να μπει και μια λογική διάθεσης όλων αυτών των ανθρώπων ακόμα και στην κεντρική υπηρεσία του Υπουργείου. 
    Νομίζω ότι αν θέλουμε να είμαστε συνεπείς με τον εαυτό μας, θα πρέπει και χρόνος συγκεκριμένος να υπάρξει –προκειμένου αυτό να μην είναι μία ανοικτή προοπτική για πάντα- αλλά και να δούμε τις άλλες δύο περιπτώσεις τις οποίες σας ανέφερα. 
    Ευχαριστώ πολύ. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Τσιάρα. 
    Το λόγο έχει ο κ. Χωματάς. 
    ΙΩΑΝΝΗΣ ΧΩΜΑΤΑΣ: Ευχαριστώ, κύριε Πρόεδρε. 
    Χθες, είχα την ευκαιρία, συζητώντας επί της αρχής του υπό συζήτηση νομοσχεδίου, να  αναφερθώ στα περισσότερα άρθρα του και σε λεπτομέρειες και γενικά.
Κατά συνέπεια, δεν θα ήθελα να αναλώσω περισσότερο χρόνο σήμερα, σχολιάζοντας ένα-ένα τα άρθρα του νομοσχεδίου. 
	Όμως, ακούγοντας πολλούς συναδέλφους της Αξιωματικής Αντιπολιτεύσεως να σχολιάζουν μια δωρεά, η οποία αποβλέπει στην ίδρυση αιματολογικής κλινικής στο Λαϊκό Νοσοκομείο Αθηνών και Μονάδος Μεταμοσχεύσεως Μυελού, επειδή είχα την τύχη και την ευκαιρία επί πολλά έτη να συνεργαστώ και να γνωρίζω πάρα πολύ καλά και το ήθος και το κύρος και την επιστημονικότητα και τη διεθνή συμβολή του Διευθυντού της Αιματολογικής Κλινικής του Λαϊκού Νοσοκομείου Αθηνών κ. Πάγκαλη, θεωρώ πραγματικά ότι τα σχόλια που ακούστηκαν είναι, ίσως, περιττά. Αν οι συνάδελφοι που δεν γνωρίζουν πρόσωπα και πράγματα είχαν ζητήσει να μάθουν ορισμένες λεπτομέρειες, νομίζω ότι τα πράγματα θα ήταν τελείως διαφορετικά και δεν θα αδικούσαμε μια ομάδα, η οποία με τον καλύτερο τρόπο προσπαθεί, πραγματικά, να προσφέρει ποιότητα υπηρεσιών υγείας στους Έλληνες –και όχι μόνο- πάσχοντες. 
	Θέλω να τονίσω το εξής: Η ομάδα του κ. Πάγκαλη στο Λαϊκό Νοσοκομείο Αθηνών έχει μια μεγάλη προσφορά σε αυτόν τον τομέα της αιματολογίας και στη μεταμόσχευση του μυελού των οστών. Δίνεται, λοιπόν, η ευκαιρία στην ομάδα αυτή, με την κύρωση αυτής της συμφωνίας, κάτω από πραγματικά καλύτερες συνθήκες, να χρησιμοποιήσει με τον καλύτερο τρόπο τις γνώσεις και την πείρα της, για να προσφέρει περισσότερα στον Έλληνα πάσχοντα. 
	Θέλω, λοιπόν, να παρακαλέσω όσους έχουν ορισμένους ενδοιασμούς, να τους αποβάλουν, διότι ο καθηγητής της Αιματολογίας κ. Πάγκαλης, διάδοχος του κ. Φέσσα, τον οποίο μνημόνευσε ο κ. Κακλαμάνης, είναι μια διεθνής προσωπικότητα με πολύ μεγάλη συμβολή στον τομέα της αιματολογίας. 
	Και για  άλλο ένα θέμα θα ήθελα να απασχολήσω το Σώμα, κύριε Πρόεδρε. Απευθύνομαι στον κ. Γιαννόπουλο -ο οποίος γιορτάζει σήμερα και του εύχομαι χρόνια πολλά- και τον ευχαριστώ που έκανε δεκτό το δεύτερο μέρος της τροπολογίας μου, αλλά όχι και το πρώτο. Θα θυμίσω, λοιπόν, στον κ. Γιαννόπουλο, χωρίς να κινδυνεύω να παρεξηγηθώ, ότι, όταν ήμουν υποψήφιος, μαζί με άλλους συναδέλφους από τον Καναδά, την Αμερική, την Αγγλία και άλλες χώρες, για τη διεύθυνση δύο μονάδων μεταμοσχεύσεων του «Colorado General Hospital» στο Ντένβερ του Κολοράντο, μία από τις ερωτήσεις που μας υπέβαλαν, κύριε Υπουργέ, ήταν πόσα σαββατοκύριακα θέλουμε να είμαστε ελεύθεροι. 
      Η δεύτερη ερώτηση, μεταξύ των πολλών, ήταν πότε χρησιμοποιούσα περισσότερo τη βιβλιοθήκη. Όταν ήμουν φοιτητής, όταν έπαιρνα ειδικότητα ή μετά, δηλαδή τώρα που είμαι ειδικευμένος γιατρός; 
      Εις ό,τι αφορά, τα σαββατοκύριακα, δεν είχα κανένα πρόβλημα, διότι εγώ, βέβαια, ήμουν και χωρίς υποχρεώσεις στην Αμερική. Επομένως, ο χρόνος μου ήταν ελεύθερος και εφόσον θα αναλάμβανα τη διεύθυνση των δύο μονάδων, που, ευτυχώς, την ανέλαβα και με βοήθησε στην εμπειρία μου, δεν θα είχα κανένα λόγο να απουσιάζω από τη μονάδα. Αυτό το λέω, για να ενισχύσω την αντιμισθία που ζητάμε με την τροπολογία, να δοθεί στους διευθυντές και σας ευχαριστώ που τη δώσατε. Επαναλαμβάνω ότι ο διευθυντής δεν έχει ωράριο και καλά κάνατε και εγκρίνατε το 55% του βασικού μισθού. 
      Όμως, εις ό,τι αφορά τη διάταξη για το επίδομα βιβλιοθήκης που παίρνουν οι γιατροί, ο νομοθέτης δεν την έβαλε έτσι, τυχαία. Γνωρίζει ότι ο γιατρός, για να είναι σύγχρονος, να μπορεί να προσφέρει περισσότερα και να είναι ενήμερος των εξελίξεων που προχωρούν με ιλιγγιώδη ταχύτητα, θα πρέπει να ενημερώνεται, να διαβάζει και να εκπαιδεύεται. 
      Το επίδομα αυτό δεν είναι δυνατόν να φορολογείται, κύριε Υπουργέ. Αυτό άλλωστε προβλέπει και η απόφαση 3150/1999 του Συμβουλίου της Επικρατείας, η οποία κρίνει τη φορολόγηση αυτού του επιδόματος βιβλιοθήκης ως αντισυνταγματική.
      Γι’ αυτό, θα ήθελα να σας παρακαλέσω, αν όχι τώρα, έστω και σ’ ένα δεύτερο χρόνο, όποτε εσείς κρίνετε, να επανεξετάσετε το θέμα και να κάνετε δεκτό κι αυτό το σκέλος της τροπολογίας μου.
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ.
      Ο κ. Καραμάριος έχει το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, εγώ θα μιλήσω επί των άρθρων. Και ελπίζω όταν συζητάμε επί των άρθρων να συζητάμε επί των άρθρων, διότι ο,τιδήποτε άλλο ακούστηκε σήμερα, πλην των άρθρων. Θα περιοριστώ στα άρθρα.
      Έχω την εντύπωση ότι χθες ο Υπουργός κ. Αβραμόπουλος εδέχθη αυτό το οποίο με την τροπολογία του ομιλούντος ανέφερα στη Βουλή, ότι η κινητή και ακίνητη περιουσία των καταργουμένων Δ.Υ.ΠΕ. θα επαναφερθούν στα νοσοκομεία, στις περιφέρειες, στις οποίες βρίσκονταν οι πρώην Δ.Υ.ΠΕ.. Αυτή την ερμηνεία την αλλοιώσατε με την προσθήκη που φέρατε. Και θα μου επιτρέψετε να σας πω ότι όταν υπογράφουμε τις τροπολογίες, γνωρίζουμε τι υπογράφουμε. Πρέπει να προσέχετε ιδιαίτερα τις διατυπώσεις μας. 
      Πρέπει να ξέρετε ότι παλιότερα, πριν γίνουν τα Πε.Σ.Υ.Π., οι περιουσίες ανήκαν κάπου αλλού. Εμείς δε στη Ρόδο, που έχουμε το κτηματολόγιο και οι νομικές υπηρεσίες σας προφανώς δεν το αγνοούν, έχουμε μερίδες και οι ιδιοκτησίες φαίνονται ποιού είναι. 
      Με τον προηγούμενο νόμο, λοιπόν, και με την ίδρυση των Πε.Σ.Υ.Π., η περιουσία δια νόμου περιήλθε στις Δ.Υ.ΠΕ.. Σήμερα έρχεστε στο νομοσχέδιο και με την παράγραφο 3 του άρθρου 3 σωστά λέτε ότι χωρίς την τήρηση οποιουδήποτε άλλου τίτλου, μεταβιβάζεται αμέσως στη συγχωνευόμενη Δ.Υ.ΠΕ., δηλαδή στον Πειραιά. Φεύγει η περιουσία του Β΄ Δ.Υ.ΠΕ. Νοτίου Αιγαίου και πηγαίνει στον Πειραιά. 
      Οι μεταβιβάσεις γίνονται είτε με νόμο είτε με συμβόλαια, δεν γίνονται με αποφάσεις. Η τροπολογία μου, η οποία είναι σαφέστατη, λέει ότι «κατ’ εξαίρεση η κινητή και ακίνητη περιουσία του Β΄ Δ.Υ.ΠΕ. Νοτίου Αιγαίου περιέρχεται κατά τον αυτό παραπάνω τρόπο -δηλαδή αυτοδικαίως, με διαπιστωτική πράξη- στη διοίκηση του Νοσοκομείου Ρόδου». Εδώ η προσθήκη που βάζετε πλέον μετά αναιρεί αυτό τον κανόνα, που είναι νόμιμος. Αυτό είναι το περίεργο. Θα πρέπει να δεχτείτε αυτούσια την τροπολογία με αυτή τη διάταξη, γιατί είπε πολύ σωστά ο κύριος Υπουργός «ναι, έχετε δίκιο, κύριε Καραμάριε, επ’ ευκαιρία θα επεκταθεί και για όλες τις καταργούμενες Δ,Υ.ΠΕ.». Σύμφωνοι, σωστά θα κάνετε. Αλλά αυτή η περιουσία ανήκε πρωτύτερα στο ελληνικό κράτος λόγω διαδοχής από το ιταλικό δημόσιο και περιήλθε στην ιδιοκτησία της ροδιακής κοινωνίας. Αν στη συνέχεια διαχειριζόταν από το Υπουργείο Υγείας και Πρόνοιας, καλώς μεταβιβάστηκε πλέον στο Πε.Σ.Υ.Π. και το Πε.Σ.Υ.Π. έχει ιδιόκτητο το ακίνητο και συνεπώς παραμένει στη Ρόδο. 
      Εσείς τώρα τι λέτε; Δεν σταματάτε σ’ αυτό που σας είπα εγώ. Αν θέλετε να κάνετε κάτι για όλη την Ελλάδα, να το κάνετε. Αλλά επειδή εδώ υπάρχει κτηματολόγιο και πρέπει να τα γνωρίζετε αυτά, λέω «κατ’ εξαίρεση» διότι υπάρχει λόγος. Εγώ σας συγχαίρω γι’ αυτό που θέλετε να κάνετε, αλλά η βούληση από τη διατύπωση του νόμου απέχει. Και εγώ δεν μπορώ να ψηφίσω μια διάταξη, η οποία δεν είναι σωστή. Λέτε λοιπόν «με απόφαση» του Υπουργού Υγείας και Πρόνοιας, ενώ, όπως ξέρετε, επέρχεται αυτοδικαίως με διαπιστωτική πράξη. Αφήνετε το νόμιμο τρόπο της μεταβιβάσεως του ακινήτου –διότι πρόκειται περί ακινήτου- και το μεταβιβάζεται με απόφαση. Μπορεί να μου πείτε «εις εκτέλεσην νόμου». Όχι, αυτό δεν γίνεται. Είναι ακίνητα και τα ακίνητα μεταβιβάζονται, όπως ο νόμος προβλέπει.
      «Δύναται να περιέλθει». Ποιος σας είπε ότι θέλουμε το «δύναται να περιέλθει»; Ή θα το αφήσετε να το πάρετε στον Πειραιά να ξέρουμε ότι το πήρατε ή θα το πάρετε εκεί που πρέπει. Τι θα πει «δύναται» και πώς δύναται; Ακούστε. Δύναται να περιέλθει σε ποιο; Σε νομικό πρόσωπο δημοσίου δικαίου, το οποίο θα υπάγεται σ’ εκείνο το πρόσωπο όπου είχε πρωτύτερα την ιδιοκτησία του ακινήτου. Ποια είναι η διάταξη αυτή, κύριε Υπουργέ, αν την ξέρετε εσείς; Αυτή τη στιγμή εγώ δεν την ξέρω. Εσείς τη φέρατε. Άρθρο 1, παράγραφος 4 του ν. 2889/2001. Τι λέει αυτό; Πού περιείρχετο τότε; Ποιανού ιδιοκτησία ήταν; Και ποιο παρακαλώ; Σε νομικό πρόσωπο δημοσίου δικαίου –προσέξτε- που υπάγεται στην προκύπτουσα από τη συγχώνευση Δ.Υ.ΠΕ.. Δηλαδή θα το παίρνετε πάλι στον Πειραιά. Σας ερωτώ εγώ: Μέχρι να βγει αυτή η απόφαση τι θα γράψει το Κτηματολόγιο της Ρόδου; Ποιανού είναι η ιδιοκτησία; 
	Κύριε Υπουργέ, να σοβαρευτούμε, διότι όταν υπογράφω μία τροπολογία –σας το είπα και πρωτύτερα- ξέρω τι υπογράφω. Ή το κάνετε να περιέλθει στο νοσοκομείο της Ρόδου, που είναι ιδιόκτητο, διότι αυτό το νοσοκομείο της Ρόδου έχει κτηματολογική μερίδα που υπάγεται στο δημόσιο και είναι υπέρ του νοσοκομείου της Ρόδου ή όχι. Ξεκάθαρες κουβέντες. Το «δύναται» αφήστε το. Κάντε αυτήν την τροπολογία, που σας είπα εγώ, δεκτή και διατυπώστε στο τέλος κατ’ εξαίρεση, η κινητή και ακίνητη περιουσία να περιέρχεται στη διοίκηση του νοσοκομείου της Ρόδου, που είναι δικό σας, του Υπουργείου.
	ΚΩΝΣΤΑΝΤΙΝΟΣ ΚΑΪΣΕΡΛΗΣ: Μπορεί να το πουλήσουν.
	ΑΝΑΣΤΑΣΙΟΣ ΚΑΡΑΜΑΡΙΟΣ: Το καταλάβατε; Νομοτεχνικά, λοιπόν, δεν γίνεται. Μη γελάτε, κύριε σύμβουλε. Γιατί γελάτε; Κάνω λάθος σ’ αυτά που λέω; Όταν σας τα λέμε, να τα προσέχετε. Σας παρακαλώ.
	Κύριε Πρόεδρε, είναι αλλοίωση της βούλησης του κυρίου Υπουργού. Ο κ. Υπουργός είπε να περιέλθει. Εγώ σας ευχαριστώ για τη διάθεση, για τη βούλησή σας να περιέλθει πράγματι στη Ρόδο, αλλά είναι λάθος διατυπωμένο. 
	Δεύτερον: Έρχομαι στη δεύτερη παράγραφο, που είναι η πιο σημαντική. Μίλησαν ο κ. Καΐσερλης και ο κ. Χρύσης χθες και τα είπαν. Καταργούμε αυτές τις υπηρεσίες. Αφού βάζετε διάταξη του νόμου εδώ, στη συνέχεια πλέον στην παράγραφο 16 λέτε: «Με προεδρικό διάταγμα που εκδίδεται μετά από πρόταση των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Υγείας και Κοινωνικής Αλληλεγγύης μπορεί να τροποποιείται η προβλεπόμενη στον αριθμό των Δ.Υ.ΠΕ. οργάνωση και στελέχωση». Γιατί δεν βάζετε σε συνδυασμό με την προηγούμενη διάταξη, που την έχετε βάλει σωστά «με απόφαση του Υπουργού Υγείας και Κοινωνικής Αλληλεγγύης ορίζονται οι αρμοδιότητες των υποδιοικητών και ο διοικητής της Δ.Υ.ΠΕ. υποβάλλει την πρόταση εντός μηνός» κ.λπ.; Είναι οι αρμοδιότητες των υποδιοικητών κάθε ΔΥΠΕ. Δηλαδή θα κάνετε στον Πειραιά ένα διοικητή και δύο Δ.Υ.ΠΕ.. Εσείς θα πείτε υποχρεωτικά «τόσα νησιά που έχει το Αιγαίο, εσύ θα κάνεις αυτό, εσύ θα κάνεις εκείνο». 
      Γιατί δεν συνιστάτε τις υπηρεσίες αυτές που υπηρετούν στα νησιά μας σε μια αυτοτελή υπηρεσία στη διοίκηση του νοσοκομείου Ρόδου; Να υπάγεται το το συντονιστικό όργανο, όπως το λέω στην τροπολογία μου, σε σας πάλι στον Πειραιά, αλλά να υπηρετούν εκεί; Έχουμε το πρόβλημα των καταργουμένων υπηρεσιών, που χωρίς καμία μεταβατική διάταξη –δεν βάζετε καμία- αύριο το πρωί με την πρώτη παράγραφο που βάλατε αυτοδικαίως με την ψήφιση του νόμου και τη δημοσίευση στο Φ.Ε.Κ. καταργείται, πηγαίνει στον Πειραιά η ιδιοκτησία, το προσωπικό διαλύεται. Μέχρι να βγει η απόφασή σας για το πού θα πάνε οι υπάλληλοι, είναι στον αέρα. Ποιος θα υπογράφει τις πράξεις; Τι θα κάνουμε; Αντιλαμβάνεστε, λοιπόν, ότι αυτά είναι λάθη. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, σας παρακαλώ.
      ΑΝΑΣΤΑΣΙΟΣ ΚΑΡΑΜΑΡΙΟΣ: Θέλω λοιπόν να το προσέξετε αυτό. Στην παράγραφο 16 του τρίτου άρθρου, που λέτε «με προεδρικό διάταγμα, που εκδίδεται μετά από πρόταση των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Υγείας και Κοινωνικής Αλληλεγγύης, μπορεί να τροποποιείται η προβλεπόμενη στον οργανισμό των Δ.Υ.ΠΕ. οργάνωση και στελέχωση και εξαιρετικός λόγος…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Καραμάριε, σας παρακαλώ.
      ΑΝΑΣΤΑΣΙΟΣ ΚΑΡΑΜΑΡΙΟΣ: Παρακαλώ, κύριε Πρόεδρε, είναι σοβαρό.
      ΠΡΟΕΔΡΕΥΩΝ (Σωτήρης Χατζηγάκης): Όλα είναι σοβαρά, αλλά κλείστε.
      ΑΝΑΣΤΑΣΙΟΣ ΚΑΡΑΜΑΡΙΟΣ:.. «εξαιρετικός λόγος των καταργουμένων Δ.Υ.ΠΕ., να γίνει οργανόγραμμα», οπότε εσείς πλέον με την εξουσιοδότηση που θα έχετε, θα μπορείτε να κάνετε αυτήν την οργάνωση στις υπηρεσίες εκεί, με το προσωπικό που υπηρετεί.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Καραμάριε. 
      Ο κ. Σκουλάκης έχει το λόγο. 
      Κύριε Σκουλάκη, έχετε το λόγο, αλλά έχω το ρολόι, το χρόνο! 
      ΕΜΜΑΝΟΥΗΛ ΣΚΟΥΛΑΚΗΣ: Πάντα κάτι καλό βγαίνει, κύριε Πρόεδρε, από την παράταση του χρόνου. 
      ΠΡΟΕΔΡΕΥΩΝ (Σωτήρης Χατζηγάκης): «Ουκ εν τω πολλώ το ευ», κύριε Σκουλάκη. Επειδή ξέρω ότι είστε πεπειραμένος και μεστός, είμαι βέβαιος ότι δεν θα υπερβείτε τα όρια του χρόνου.
      ΕΜΜΑΝΟΥΗΛ ΣΚΟΥΛΑΚΗΣ: Ευχαριστώ πολύ, κύριε Πρόεδρε.
      Βρισκόμαστε προς το τέλος μιας συζήτησης ενός μικρού από ό,τι φάνηκε νομοσχεδίου, αλλά πολύ σημαντικού από ό,τι διαπιστώσαμε κατά τη διάρκεια της συζήτησης. Αν εξαιρέσει κανείς το κύριο σχέδιο νόμου, έχει τρεις συμβάσεις και μια διάταξη που αφορά την κατάργηση των Δ.Υ.ΠΕ.. Στην αρχή δεν δώσαμε μεγάλη σημασία στα όσα συμπεριλαμβάνονταν στις τροπολογίες. 
      Κύριε Υπουργέ, έχετε ακούσει αυτό που λέει ο λαός μας «όποια πέτρα κι να σηκώσεις...» -δεν θα πω τίποτα πονηρό- θα πω όποια διάταξη και αν μελετήσεις σε βάθος, κάποια σκοπιμότητα βρίσκει κανείς. 
      Για το κύριο μέρος του νομοσχεδίου θα πω δύο κουβέντες μόνο. Δεν θα υπάρχει κανένα οικονομικό όφελος -όσο το μελετώ, όσο κουβεντιάζω με τους ανθρώπους που ασχολούνται με τα θέματα των Πε.Σ.Υ.Π., τους εργαζόμενους, τους γιατρούς, τους διοικητικούς- από την κατάργηση των δέκα Δ.Υ.ΠΕ. και την παράταση της λειτουργίας υπό προθεσμία των επτά Δ.Υ.ΠΕ.. 
      Οι επιπτώσεις επί της λειτουργίας των μονάδων υγείας θα είναι αρνητικές. Απορρύθμιση θα υπάρχει. Λυπούμαστε ειλικρινά που αντί να καθήστε να δείτε γιατί δεν απέδωσαν, αν δεν απέδωσαν, τα αναμενόμενα οι περιφερειακές υπηρεσίες και τι μπορούμε να διορθώσουμε, έρχεστε και καταργείτε τις δέκα και στη συνέχεια τις επτά. Αυτό να θυμάστε ότι θα το πληρώσουμε σαν χώρα. Θα είμαστε η μοναδική χώρα που θα προσπαθούμε από ένα Υπουργείο υπερσυγκεντρωτικό να παρακολουθούμε τα συμβαίνοντα σε όλη την Ελλάδα. Αντιλαμβάνεστε τι προβλήματα θα δημιουργούνται από δω και πέρα συνεχώς. 
      Κύριε Υπουργέ, έρχομαι σε μια παράλειψη και δείτε το,αν θέλετε. Στο άρθρο 3 παράγραφος 15, λέτε «οι μόνιμοι ή με σύμβαση εργασίας ιδιωτικού δικαίου αορίστου χρόνου υπάλληλοι». Αν θέλετε, να το διορθώσετε με τη διατύπωση «το πάσης φύσεως προσωπικό». Γιατί με αυτήν τη διατύπωση που το έχετε, δεν συμπεριλαμβάνονται παραδείγματος χάριν οι νομικοί. Οι νομικοί σύμβουλοι των Δ.Υ.ΠΕ. δεν συμπεριλαμβάνονται στους μετακινούμενους και μεταφερόμενους υπαλλήλους. 
      ΧΡΗΣΤΟΣ ΠΡΩΤΟΠΑΠΑΣ: Ας το βγάλει τελείως. Δημιουργείται σύγχυση.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, θα σας παρακαλέσω πάρα πολύ να μας ξεκαθαρίσετε επιτέλους τι διορθώσατε, γιατί εγώ δεν κατάλαβα τι διορθώσατε. Υπάρχει μια τροπολογία πέρα από τις εφημερίες. Είπαν οι συνάδελφοι μου για τις εφημερίες. Δεν θέλω να καταναλώσω το χρόνο μου. Η άποψή μας είναι καθαρή. Ευχόμαστε να μην υπάρξουν περιπέτειες με τη ρύθμιση που φέρνετε. Εάν υπάρξει κάποια προσφυγή, αντιλαμβάνεστε ότι θα υπάρξουν προβλήματα. Ευχόμαστε να μην υπάρξουν τέτοιες περιπέτειες, όπως του βασικού μετόχου.
      Έρχομαι τώρα στις τέσσερις υπόλοιπες παραγράφους αυτής της τροπολογίας. Κύριε Υπουργέ, ο Πρόεδρος του Ο.ΚΑ.ΝΑ. από πού εν πάση περιπτώσει θα περνάει;
Θα περνάει από τη Διαρκή Επιτροπή Κοινωνικών Υποθέσεων; Αυτό είναι το πρώτο. Δεύτερον, ο Πρόεδρος του ΕΟΦ θα περνάει από την Επιτροπή Κοινωνικών Υποθέσεων; Και έρχομαι στο επίμαχο, στο τρίτο. Ο Πρόεδρος του Ε.ΣΥ.Δ.Υ. από πού θα περνάει;
      Κατ’ αρχάς κύριε Υπουργέ, το Ε.ΣΥ.Δ.Υ., παραμένει ανεξάρτητη αρχή; Το πρώτο είναι εάν παραμένει ανεξάρτητη αρχή και το δεύτερο από πού θα περνάνε, από ποια θεσμοθετημένα όργανα θα αξιολογείται ο Πρόεδρος της ανώτατης αυτής υγειονομικής αρχής της χώρας, της πολύ υψηλής θέσης. Θα περνά από την Επιτροπή Θεσμών και Διαφάνειας της Βουλής; Θα περνάει από το Υπουργικό Συμβούλιο; Θα γίνεται προεδρικό διάταγμα, όπως λέει το άρθρο 19 του δικού σας νόμου; Εάν δεν μας απαντήσετε, θα σας υποχρεώσω να ακούσετε κάτι.
      Κύριε Υπουργέ, σήμερα μου είπαν ποιον θέλετε να περάσετε με αυτό τον τρόπο. Δεν το πιστεύω. Γι’ αυτό σας είπα ότι πίσω από κάθε διάταξη κάτι μπορεί να κρύβεται. Αποδείξτε ότι δεν θέλετε να περάσετε συγκεκριμένο πρόσωπο. Και αυτό το πρόσωπο φοβάστε ότι δεν θα περάσει από την Επιτροπή Διαφάνειας και όλα αυτά τα ενδιάμεσα όργανα. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Ποιο είναι αυτό το πρόσωπο;
      ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, ήρθε η ώρα να ξεκαθαρίσουν τα πράγματα. Εάν έχετε τέτοιες προθέσεις, τότε πείτε μας ότι εάν δεν το αλλάξετε, υπάρχουν τέτοιες προθέσεις. Έχετε κανένα λόγο που αυτό το ανώτατο όργανο το υποβαθμίζετε; 
      Η δημόσια υγεία, κύριε Υπουργέ –το ξέρετε, τα ζείτε κάθε μέρα- είναι το μεγαλύτερο θέμα της υγείας της χώρας μας, της Ευρώπης, όλου του κόσμου. Τα προβλήματα διατροφής, τα προβλήματα δημόσιας υγείας, τα νοσήματα, τα καινούρια και τα παλαιά, όλα αυτά τα λοιμώδη που επανεμφανίζονται, η νόσος των πτηνών, δεν σας βάζουν σε ανησυχία; Γιατί θέλετε, σώνει και καλά, να μας βάλετε σε τέτοιες σκέψεις ότι θέλετε να περάσετε συγκεκριμένα πρόσωπα;
      Στον Ο.ΚΑ.ΝΑ. δεν τον θέλετε τώρα τον κ. Μπάλλα, θέλετε να τον αντικαταστήσετε με μία απλή υπουργική απόφαση και δεν θέλετε να περάσετε την αντικατάστασή του από το Υπουργικό Συμβούλιο; Αντί να ασχολείστε με το να βρείτε μεθαδόνη –έχουμε τεράστια προβλήματα στη χορήγηση μεθαδόνης- από τον Ιούνιο ψάχνετε να βρείτε διάταξη, για να αντικαταστήσετε ανώδυνα τον Πρόεδρο του Ο.ΚΑ.ΝΑ.; Μετά φταίμε εμείς και διαμαρτύρεστε, επειδή σας κάνουμε αντιπολίτευση; Δηλαδή ποιους να κρίνουμε; Εσείς κυβερνάτε. Επιτέλους, να χωνέψετε ότι εσείς κυβερνάτε και έχετε την ευθύνη της εύρυθμης λειτουργίας του κρατικού μηχανισμού και των υπηρεσιών υγείας της χώρας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Επειδή δεν προλαβαίνω, σας λέω να δείτε ξανά το περιεχόμενο της τροπολογίας του κ. Χωματά. Είναι σημαντικά αυτά που είπε. 
      Κύριε Υπουργέ, ένα και μόνο θέλω να πω για την άλλη τροπολογία. Αυτές οι διατάξεις, όλες είναι πονηρές. Όλες οι διατάξεις, όλες οι παράγραφοι της τροπολογίας, την οποία καταθέσατε εκπρόθεσμα, είναι πονηρές. Η μία είναι για το «Ερρίκος Ντυνάν», η άλλη είναι για τους ειδικούς λογαριασμούς. Ναι, να κατατίθενται χρήματα, αλλά μόνο για τις λειτουργικές ανάγκες.
      Το άλλο είναι ότι κάνετε το Ε.ΚΕ.Π.Υ.. Μα, αφού βάζετε προϊστάμενο του Ε.ΚΕ.Π.Υ. το Γενικό Γραμματέα, είναι ανάγκη να διορίσετε και δικό σας άνθρωπο ως Πρόεδρο και Αντιπρόεδρο; Για όνομα του Θεού!
      Κλείνοντας, σας λέω ότι εγώ υποπτεύομαι ποιος είναι εκείνος που σας έπεισε να περάσετε τη διάταξη για να γίνει μονάδα χρόνιας αιμοκάθαρσης στα νησιά με την κάλυψη κέντρου υγείας. Είχαν έρθει, και με είχαν βρει και εμένα και τους είπα ότι ο νόμος προβλέπει νοσοκομείο και όχι κέντρο υγείας.
Προσέξτε το, κύριε Υπουργέ. Σας το είπα και προχθές, σας το ξαναλέω και τώρα, ότι μπορεί να πεθάνει κάποιος τουρίστας από μη καλή υγειονομική κάλυψη και να δυσφημιστεί όλο το πρόγραμμα που βρίσκεται σε εξέλιξη στην Ελλάδα. Το γνωρίζετε πάρα πολύ καλά. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σκουλάκη. 
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Μετά από τα όσα είπε ο αγαπητός συνάδελφος, ο κ. Σκουλάκης, εγώ θα περιοριστώ σε λίγα. Θα μείνω, εάν θέλετε, σε αυτό το οποίο είπε και ο κ. Καραμάριος, ότι όταν ομιλούμε επί των άρθρων και των τροπολογιών πρέπει να εμμένουμε εκεί. 
      Κύριοι συνάδελφοι, επειδή εγώ διετέλεσα αντιπρόεδρος έντεκα χρόνια και ήμουν μέσα στο Κοινοβούλιο, πιστεύω ότι η κοινοβουλευτική πρακτική επιτρέπει το να επιδέχεται ένα νομοσχέδιο αλλαγές. Άλλωστε, γι’ αυτό γίνεται η συζήτηση και στη Διαρκή Επιτροπή και στην Ολομέλεια και πάντα τα νομοσχέδια θα πρέπει να επιδέχονται αλλαγές, σύμφωνα με τις υποδείξεις και τις προτάσεις των συναδέλφων Βουλευτών. Όμως, οι αλλαγές τις οποίες θα έχουν, θα πρέπει να αποσαφηνίζουν, να διασαφηνίζουν, να βελτιώνουν, να διορθώνουν, να κινούνται στη σωστή κατεύθυνση και όχι να συσκοτίζουν. 
      Έρχομαι τώρα στο εξής. Μας μοιράσατε ένα φυλλάδιο με αλλαγές. Ερωτώ: Ο πρόεδρος του Ε.Ο.Φ. θα περνά από την αρμόδια Επιτροπή Κοινωνικών Υποθέσεων. Το αποδεχθήκατε. Αποδέχεσθε να συμβεί το ίδιο και με τον Ο.ΚΑ.ΝΑ.; Εάν το αποδέχεσθε, καλώς. 
      Από εκεί και πέρα, ως προς το Ε.ΣΥ.Δ.Υ., για το οποίο μίλησε ο κ. Σκουλάκης, γιατί και αυτός ο πρόεδρος να μην περνά από τη Διαρκή Επιτροπή Κοινωνικών Υποθέσεων, όπως όλοι; Το ΠΑ.ΣΟ.Κ., εάν θυμάσθε, είχε καθιερώσει για κάθε πρόεδρο νοσοκομείου, ακόμη και του τελευταίου νομαρχιακού νοσοκομείου της Ελλάδας, να περνά από την επιτροπή της Βουλής. Γι’ αυτούς τους οργανισμούς γιατί όχι; Η Βουλή, εξάλλου, εάν δεν μετεξελιχθεί και σ’ ένα όργανο αυτού του ελέγχου, τότε θα μείνει απλός επικυρωτής νομοσχεδίου.
      Έρχομαι στην επόμενη διόρθωση. Είχαμε επισημάνει όλοι μας ότι θα πρέπει στο τρίτο άρθρο στην παράγραφο 6 να γίνουν κάποιες διορθώσεις, ειδάλλως έχουμε φωτογραφική διάταξη. Πράγματι, προχωράτε σε αυτήν τη διόρθωση και λέτε στην τροποποίηση τα εξής: «Μετά τη λήξη ή τη διακοπή της θητείας τους επανέρχονται στον οργανισμό που υπηρετούν και στην ίδια θέση» –γιατί το επαναδιορθώνετε από πάνω- «που κατείχαν ως γιατροί». Εγώ λέω ότι εκεί πρέπει να βάλετε τελεία. Συνεχίζετε, όμως, γράφοντας «κενή ή προσωποπαγή θέση που συνίσταται με κοινή απόφαση των Υπουργών Οικονομίας και Οικονομικών και Υγείας και Κοινωνικής Αλληλεγγύης». Αυτό είναι περιττό. Γιατί το αφήνετε; Το άρθρο είναι ακατανόητο. Γι’ αυτό σας είπα ότι οι διορθώσεις πρέπει να κινούνται στη σωστή κατεύθυνση. Τι σημαίνει αυτό; Βάλαμε κάπου κάποιον ως διοικητή, του σταματάμε τη θητεία και του λέμε γύρισε πίσω. Ήταν επιμελητής β΄ αφού ήταν γιατρός στο Ε.Σ.Υ., να πάει επιμελητής β΄. Το «κενή οργανική θέση» κ.λπ. τι σημαίνει; 
      ΙΩΑΝΝΗΣ ΧΩΜΑΤΑΣ: Έχει αλλάξει. 
      ΠΑΝΑΓΙΩΤΗΣ ΣΓΟΥΡΙΔΗΣ: Το σβήσατε, το διαγράψατε;
      ΔΗΜΗΤΡΙΟΣ ΤΣΑΝΤΟΥΛΑΣ: Προσθέσαμε δύο λέξεις. 
      ΠΑΝΑΓΙΩΤΗΣ ΣΓΟΥΡΙΔΗΣ: Μάλιστα. Εγώ σε αυτό που έχω στα χέρια μου δεν το είδα.
      Έρχομαι τώρα στην τροπολογία, που κανονικά είναι ένα νομοσχέδιο, στο νομοσχέδιο. Θυμάμαι τον κ. Παυλόπουλο, σημερινό Υπουργό Εσωτερικών, Δημόσιας Διοίκησης και Αποκέντρωσης, ως Κοινοβουλευτικό Εκπρόσωπο να κατακεραυνώνει σε αυτήν εδώ την Αίθουσα, λέγοντας ότι δεν είναι δυνατόν να κατεβαίνουν τροπολογίες, οι οποίες είναι ολόκληρα νομοσχέδια. Έχουμε, λοιπόν, μια τροπολογία-νομοσχέδιο. 
      Ακούστε, κύριοι συνάδελφοι, ποια είναι η έκτη παράγραφος αυτής της τροπολογίας:
«Επιτρέπεται η απόσπαση των υπαλλήλων, που υπηρετούν σε εποπτευόμενα από το Υπουργείο Υγείας και Κοινωνικής Αλληλεγγύης Νομικά Πρόσωπα Ιδιωτικού Δικαίου σε Νομικά Πρόσωπα Δημοσίου Δικαίου του ιδίου Υπουργείου για όσο διάστημα απαιτείται, ύστερα από σύμφωνη γνώμη των αρμοδίων προέδρων». Η διάταξη αυτή είναι ειδική και κατισχύει κάθε αντίθετης διάταξης. Δηλαδή, τι σημαίνει; Προσλαμβάνουμε σ’ έναν Οργανισμό Ιδιωτικού Δικαίου με αδιαφανή τρόπο διαφόρους, τους οποίους μετά τους αποσπάμε όπου θέλουμε και μέσα από αυτήν τη διαρκή –αν θέλετε- απόσπαση έρχονται και μονιμοποιούνται. Εάν δεν είναι «παράθυρο» αυτό, τι είναι; Εγώ θα έλεγα ότι είναι ολόκληρη πόρτα.
        Επιτρέπεται, κύριοι συνάδελφοι, να δεχθούμε μια τέτοια τροπολογία, μια τέτοια διάταξη μέσα στο νομοσχέδιο; Δηλαδή, ο Υπουργός διορίζει με τον τρόπο που ξέρουμε σε Νομικά Πρόσωπα Ιδιωτικού Δικαίου όποιον θέλει, μετά τον αποσπά σε δημοσίου δικαίου και έτσι, αντί να γίνονται διαγωνισμοί, αντί να υπάρχει αξιοκρατία, φτάνουμε εδώ που φτάνουμε. Εγώ λυπάμαι. Δυστυχώς. Θα ήθελα σ’ αυτό το νομοσχέδιο να ψηφίσω διατάξεις που κινούνται στη σωστή κατεύθυνση, αλλά δεν θα τις ψηφίσω. 
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σγουρίδη.
        Δεν υπάρχει άλλος εγγεγραμμένος ομιλητής και θα δώσω το λόγο στον κ. Υπουργό.
        Ορίστε, κύριε Γιαννόπουλε, και επισήμως χρόνια πολλά.
        ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, θα αρχίσω από τους συναδέλφους που μίλησαν από το τέλος προς την αρχή και θα αρχίσω από την παρατήρηση, την οποία έκανε ο κ. Σγουρίδης πάνω ακριβώς στο θέμα που υπήρξαν κάποια νέφη ότι με τη διατύπωση «πρώην της ομοιοβάθμου» υπήρξε μια σύσταση μιας θέσεως. Άρα, λοιπόν, ακριβώς στην παράγραφο που μιλάμε, στη διατυπωθείσα ήδη διάταξη «μετά τη λήξη, τη διακοπή της θητείας τους επανέρχονται στον οργανισμό που υπηρετούσαν και στη θέση που κατείχαν ως γιατροί». Το «κενή ή προσωποπαγή» διαγράφεται έως το τέλος, για να μην υπάρχει η υποψία ότι κατ’ αυτόν τον τρόπο κάτι θα γινόταν.
        Και ακούστηκαν εδώ πάρα πολλοί συνάδελφοι να λένε ότι λειτουργούμε «μυστικοπαθώς και πίσω από κάστρα». Είπε ο συνάδελφος κ. Σκουλάκης ότι πίσω από κάθε διάταξη κάτι κρύβεται. Φαίνεται ότι ο κ. Σκουλάκης θα είχε τον τίτλο άλλοτε του «Επιθεωρητού Κλουζό», για να ανακαλύπτει διάφορα φαντάσματα. 
        Εάν μπήκε αυτό, για να κάνω μία αναφορά στο «κενή ή προσωποπαγή», αδύνατον μεν, αλλά δυνατόν γενέσθαι στη γραφειοκρατία τη δική μας. Κάποιος ο οποίος θα είχε μείνει για πολλά χρόνια -και είχε συμβεί αυτό- σε οργανισμό, η θέση του είχε προκηρυχθεί και είχε καταληφθεί και όταν πήγε να πάει στη θέση του δεν βρήκε θέση, γι’ αυτό μπήκε. Αλλά για να μην υπάρχει καμία υποψία ότι κάτι μπορεί να συμβεί, γι’ αυτό, κύριε Σγουρίδη, απαλείφονται αυτές οι δύο σειρές και τελειώνει ακριβώς το θέμα εκεί.
        ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ. 
        ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αναφέρθηκε ο συνάδελφος κ. Σκουλάκης στις μονάδες χρόνιας αιμοκάθαρσης. 
        Θα σας πω, κύριε Σκουλάκη, ότι για τις μονάδες χρόνιας αιμοκάθαρσης, που είχατε ασχοληθεί πολύ με το μακαρίτη το Γιώργο τον Παπαδάκη, όταν ήσασταν Υφυπουργός και φθάσατε ακριβώς σ’ αυτό το σημείο να δεχθείτε τις μονάδες αυτές και ήταν προς τιμήν σας, και εγώ έλεγα να δημιουργηθούν οι μονάδες για τον ιατρικό τουρισμό, που πάρα πολλοί νεφροπαθείς εξ Ευρώπης -επτακόσιες χιλιάδες νεφροπαθείς υπάρχουν ήδη τώρα στα μεσογειακά κέντρα που έχουμε- κάνουν και τις θεραπείες τους, αλλά απολαμβάνουν και τον ήλιο και τη θάλασσα της πατρίδας μας, ενώ είχαν προηγηθεί οι Τούρκοι με τέτοιες μονάδες, με τριάντα μονάδες απέναντι ακριβώς από τα Δωδεκάνησά μας. 
        Σε επικοινωνία που είχαμε με τους προέδρους των νεφροπαθών είπαν και υπάρχει και επιστημονική τεκμηρίωση ότι αντιμετωπίζεις μεγαλύτερο κίνδυνο από τη διαρκή κίνηση και μετακίνηση για χρόνια αιμοκάθαρση από ένα συμβάν που ήθελε υπάρξει κατά την ώρα της αιμοκάθαρσης. Και επειδή είμαστε οι περισσότεροι γιατροί εδώ  μέσα, τα συμβάντα τα οποία μπορούμε να έχουμε   είναι ένα collapse, το οποίο θα αντιμετωπιστεί σ’ ένα Κέντρο Υγείας. Και όταν μιλάμε για τα νησιά μας, κυρίως για τα κυκλαδίτικα νησιά, είναι η Σαντορίνη, η Μύκονος και η Νάξος που διαθέτει Νοσοκομείο-Κέντρο Υγείας, ενώ η Σύρος έχει μονάδα χρόνιας αιμοκάθαρσης, δίνεται η δυνατότητα να αντιμετωπιστούν τα περιστατικά και δεν τίθενται εν κινδύνω οι αιμοκαθαιρόμενοι.
      Αναφέρθηκε επίσης το θέμα της μεθαδόνης και έγινε ένα μεγάλο σχόλιο. Όπως ξέρετε, η διαθεσιμότητα του υποκατάστατου αυτού υπήρχε και υπάρχει μέχρι στιγμής. Επειδή όμως ένας μεγαλύτερος αριθμός μπήκε στα προγράμματα και ετέθη ο καινούριος διαγωνισμός και έδωσε τη δυνατότητα στο Ινστιτούτο Φαρμακευτικής Έρευνας και Τεχνολογίας να παρασκευάζει τη μεθαδόνη –και ξέρετε πολύ καλά ότι έγιναν συνεχείς ποιοτικοί έλεγχοι στο παραγόμενο προϊόν για να μην έχουμε συμβάντα του παρελθόντος- η εταιρεία Μακ Φάρλαντ, η οποία είναι η προμηθεύτρια εταιρεία της πρώτης ύλης, ήδη εδώ και πέντε μέρες προμήθευσε με καινούρια ουσία το Ινστιτούτο Φαρμακευτικής Έρευνας και Τεχνολογίας και σήμερα που μιλάμε, τώρα, ποσότητα που παρασκευάστηκε ήδη με συνοδεία –και ξέρετε για ποιους λόγους- πηγαίνει προς τη Βόρεια Ελλάδα και δεν υπάρχει κανένα πρόβλημα διαθεσιμότητας όσον αφορά το θέμα της μεθαδόνης.
       Και επειδή  άκουσα μετά προσοχής τη συνάδελφο, κ. Ράπτη, η οποία δεν είναι εδώ και η οποία μ’ ένα αφηγηματικό ύφος και μια σπαραξικάρδια φωνή δημιουργούσε εντυπώσεις σε όλους που μας παρακολουθούν, είμαι και εγώ υποχρεωμένος, απευθυνόμενος στον εκδότη της εφημερίδας αυτής αλλά και παράλληλα σε όλους που είναι υπό αγωγή υποκατάστασης, να τους διαβεβαιώσω ότι δεν έχουν κανένα πρόβλημα διαθεσιμότητας της μεθαδόνης. Και ως ασφαλιστική δικλείδα, μάλιστα, εκτός από την πρώτη ύλη την οποία πήραμε από τη συγκεκριμένη εταιρεία, που μας προμηθεύει και από την εταιρεία «ELGA» φέρνουμε ποσότητα για να μπορέσουμε πραγματικά να έχουμε επάρκεια και κατ’ αυτόν τον τρόπο να μην υπάρχει κανένα πρόβλημα. 
      Ο συνάδελφος, κ. Τσιάρας, έκανε μια εύστοχη παρατήρηση στην ωραία του ομιλία πάνω ακριβώς στην τροπολογία, η οποία κατετέθη, με γενικό αριθμό 899 και ειδικό 31. Και πράγματι, βλέπουμε από τις παρατηρήσεις που έγιναν, αλλά και από τη γνώση του προβλήματος που αντιμετωπίζουμε και γνωρίζουμε ότι είναι σωστή και το πρώτο εδάφιο της παραγράφου αντικαθίσταται ως προς μια λέξη κατά βάση, αλλά θα το διαβάσω επακριβώς: «Επιτρέπεται η απόσπαση και η μετάταξη προσωπικού που υπηρετεί σε εποπτευόμενα από το Υπουργείο Υγείας και Κοινωνικής Αλληλεγγύης νομικά πρόσωπα ιδιωτικού δικαίου ή Δ.Ε.Κ.Ο., σε νομικά πρόσωπα δημοσίου δικαίου του ιδίου Υπουργείου, ύστερα από τη σύμφωνη γνώμη των προέδρων των αντίστοιχων νομικών προσώπων ιδιωτικού δικαίου, Δ.Ε.Κ.Ο. και νομικών προσώπων δημοσίου δικαίου». Επίσης μετά το εδάφιο αυτό της παραγράφου 6 προστίθεται: «Και επιτρέπεται επίσης η μετάταξη στη κεντρική υπηρεσία του Υπουργείου Υγείας και Κοινωνικής Αλληλεγγύης με απόφαση του Υπουργού Υγείας». Και μετά το εδάφιο αυτό στο τελευταίο εδάφιο της συγκεκριμένης παραγράφου αναφέρεται ότι, η διάταξη αυτή είναι ειδική και κατισχύει κάθε αντίθετης διάταξης και ισχύει για ένα έτος από τη δημοσίευση του παρόντος. Και αυτό διότι μας έβαλε κάποιο περιορισμό στο χρόνο. 
      Είμαι υποχρεωμένος, κύριοι συνάδελφοι, να πω και κάποια πράγματα ακόμη, επειδή έγινε μεγάλη συζήτηση με τα νομικά πρόσωπα ιδιωτικού δικαίου και νομικά πρόσωπα δημοσίου δικαίου. Και μάλιστα πιστεύω ότι εκ παραδρομής ο πρώην Πρόεδρος της Βουλής έκανε αναφορά και είπε ότι και από ιδιωτικές κλινικές θα μπορέσουμε να πάρουμε κ.λπ.. Μα, είναι δυνατόν να γίνει κάτι τέτοιο; Νομικά πρόσωπα ιδιωτικού δικαίου –και τα ξέρετε πολύ καλά, κύριοι συνάδελφοι- είναι μόνο το «Ωνάσειο Καρδιοχειρουργικό», το «Παπαγεωργίου» και το «Ερρίκος Ντυνάν», το οποίο δεν έχει καμία σχέση, γιατί είναι νομικό πρόσωπο ιδιωτικού δικαίου εποπτευόμενο και μόνο από το Υπουργείο Υγείας. Αυτή είναι η διαφορά. Άρα, προς τι η όλη συζήτηση για το ότι θα υπάρξουν μετακινήσεις από διάφορους άλλους ιδιωτικούς φορείς;
      Ο κ. Χωματάς έκανε ένα σχόλιο στη πρώτη παράγραφο για τη φορολόγηση του επιδόματος. Πραγματικά το Υπουργείο, ο Υπουργός, είχε ταχθεί κρυστάλλινα στα αιτήματα των συναδέλφων της Ε.Ι.Ν.Α.Π. και γενικά όλων των γιατρών του Ε.Σ.Υ., ότι η φορολόγηση του επιδόματος, η οποία αναλύθηκε και με τη νομική επιχειρηματολογία την οποία αναπτύξατε, λόγω του ότι υπάρχει και ο Υπουργός Οικονομίας, στο νομοσχέδιο το οποίο θα έρθει θα μπορέσει κάλλιστα να θεραπευτεί αυτή η αδικία, η οποία, θα έλεγα, ότι υπάρχει.
      Ο κ. Καραμάριος ασχολήθηκε με το θέμα της επιμάχου αυτής τροπολογίας όσον αφορά στα περιουσιακά στοιχεία των Δ.Υ.ΠΕ. Εδώ δεν τίθεται θέμα εάν προέρχεται κανείς από τη Δωδεκάνησο ή από τη Λαμία στις καταργούμενες Δ.Υ.ΠΕ. 
      Ο κύριος Υπουργός το είπε πολύ καλά. Οι καταργούμενες Δ.Υ.ΠΕ. και η συγχώνευση των δεκαεπτά σε επτά, είναι ακριβώς μια εν λειτουργία δια της συμπτύξεως εκκαθάριση των Δ.Υ.ΠΕ.. Τα περιουσιακά στοιχεία, τα οποία μεταφέρθηκαν στις Δ.Υ.ΠΕ. κατά τον ίδιο τρόπο θα ανήκουν και πάλι στο φορέα, λέμε Νομικό Πρόσωπο Δημοσίου Δικαίου, στο νοσοκομείο. Το ίδιο ισχύει και για το στελεχιακό δυναμικό, επειδή αναφέρθηκε στο πού θα πάνε αυτοί οι άνθρωποι. 
      Πρέπει να μιλάμε απλά για να γινόμαστε και κατανοητοί. Τίθεται το ερώτημα –δεν θυμάμαι ποιος συνάδελφος έκανε το σχόλιο- γιατί δεν επιτρέπουμε...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 
      Κύριε Πρόεδρε, θα μου επιτρέψετε να μιλήσω λίγο ακόμα; Πείτε ότι μου το κάνετε δώρο για τη γιορτή μου! 
      ΠΡΟΕΔΡΕΥΩΝ (Σωτήρης Χατζηγάκης): Σε όλους τους συναδέλφους υπήρξε ανοχή.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τίθεται το θέμα του ότι δεν επιτρέπουμε στους εργαζομένους, στους εμπλεκομένους στις υπηρεσίες αυτές να πάνε σε όποια υπηρεσία θα ήθελαν ενδεχομένως να δηλώσουν. Τι απλούστερο; Αυτοί πού πάνε; Πάνε στο φυσικό τους φορέα. Ποιος είναι αυτός; Ως νομικά πρόσωπα δημοσίου δικαίου πηγαίνουν στο Υπουργείο Υγείας. 
      Στο Υπουργείο Υγείας, λοιπόν, υπάρχει κάποια διάταξη, που δεν τους δίνει τη δυνατότητα να μετακινηθούν σε οποιαδήποτε άλλη υπηρεσία, αφού λειτουργήσουν τα υπηρεσιακά συμβούλια, όπως ο νόμος προβλέπει; Βλέπετε εσείς πουθενά να τους αποκλείει; Στη μεταβατική, όμως, αυτή διάταξη εμείς ως Υπουργείο Υγείας –και το καταλαβαίνετε πολύ καλά- δεν μπορούμε να χάσουμε τις δυνάμεις σε στελεχιακό δυναμικό που έχουμε, έως ότου προσαρμοστούμε όλοι μαζί σ’ ένα νέο μοντέλο. 
      Έγινε σχόλιο για τις Δ.Υ.ΠΕ., για τη συγχώνευση, ότι θα γίνει η συντέλεια του κόσμου. Ακούστε, κύριοι συνάδελφοι, το εξής. Έγινε κριτική, γιατί ως μέλος της Κυβέρνησης το 2004 ο πρώην Υπουργός, ο κ. Κακλαμάνης, δεν κατήργησε τις Δ.Υ.ΠΕ. για να εφαρμόσει το δικό μας πρόγραμμα, αφού γι’ αυτό μας ψήφισε ο ελληνικός λαός, όπως έλεγαν κάποιοι. 
      Το επιχειρήσαμε και το επεχείρησε με αυτή τη μετατροπή και τη μετάλλαξη να δώσει τη δυνατότητα της βιωσιμότητας των Πε.Σ.Υ.Π. σε Δ.Υ.ΠΕ.. Δυστυχώς, όμως, απεδείχθη ότι δεν μπόρεσαν να λειτουργήσουν μ’ ένα τέτοιο αποδοτικό τρόπο. Θα έλεγα να είναι σε επιχειρησιακή δραστηριότητα, ώστε να μπορούσαμε να αποφύγουμε πολλές δυσκολίες, να ξεφεύγαμε από το συντελεστή δυσκολίας. 
      Κύριοι συνάδελφοι, για να είμαστε ειλικρινείς, έξω από αυτή την Αίθουσα, στο περιστύλιο, όλοι ομολογούμε –εσείς δηλαδή οι περισσότεροι- ότι, ναι, ήταν ένα πείραμα που έγινε, μια αστοχία του ν. 2889. Δεκαεπτά Δ.Υ.ΠΕ. ήταν ένα μοντέλο υδροκεφαλικό. 
      Εδώ είναι Ελλάδα, δεν είναι Γαλλία. Η Γαλλία με εξήντα πέντε εκατομμύρια κατοίκους έχει δεκαεπτά μόνο Δ.Υ.ΠΕ. και η κάθε Δ.Υ.ΠΕ. έχει είκοσι τέσσερα άτομα, ενώ εμείς είχαμε φτάσει στο μαξιμαλιστικό σχέδιο, στην υδροκεφαλία, με πενήντα άτομα. Αυτά τα πράγματα, λοιπόν, δεν αντέχουν στην Ελλάδα μας. Άλλα πρέπει να κάνουμε και βεβαίως πολύ σύντομα θα υπάρξουν αυτές οι ρυθμίσεις που θα προσδώσουν ευέλικτο χαρακτήρα στο θέμα του Εθνικού Συστήματος Υγείας. 
      Άκουσα μετά προσοχής το συνάδελφο και καθηγητή πανεπιστημίου κ. Γρηγοράκο, ο οποίος δεν είναι αυτή τη στιγμή εδώ. Θα πληροφορηθεί ακριβώς τι γίνεται. Ο κ. Γρηγοράκος είπε: «Θα ψηφίσω μεν τη διάταξη που αναφέρεται στις Μονάδες Εντατικής Θεραπείας, εάν απαλειφθεί η λέξη «έρευνα». Θέλω να τον ενημερώσω ότι ο Ειδικός Λογαριασμός του πανεπιστημίου αναφέρεται και σε ερευνητικά προγράμματα.
Δεν υπάρχει κανένας δόλος στη μέση. Διότι υπαινίσσεται κάποια «φαντάσματα» ο κ. Γρηγοράκος όσον αφορά δημοσιεύματα. Και παρεσύρθη από ένα δημοσίευμα που έγινε για τη «Σωτηρία», ότι γίνεται μια Μονάδα Εντατικής Θεραπείας «μαμούθ», με εκατόν εξήντα κρεβάτια -και ψάχνουμε κι εμείς να βρούμε ποιοι είναι αυτοί- που δεν έχει καμία σχέση με την πραγματικότητα.  
      Τι λέμε, λοιπόν, αγαπητοί συνάδελφοι, για το θέμα των νοσηλίων στη συγκεκριμένη διατύπωση; Λέμε ότι τα νοσήλια αυτά για όλες τις μονάδες –πανεπιστημιακές και των νοσοκομείων του Ε.Σ.Υ.- πηγαίνουν ακριβώς στον ειδικό λογαριασμό -αν είναι πανεπιστημιακές στον ΕΛ.Κ.Ε., αν είναι του Εθνικού Συστήματος Υγείας στον Ε.Λ.ΑΠΙ- και κατ’ αυτόν τον τρόπο θα λειτουργήσουμε τις μονάδες μας, τη λειτουργική δυνατότητα των μονάδων, που μέσα στη λειτουργική  δυνατότητα αυτή, την οποία θα έχουν οι μονάδες, είμαστε υποχρεωμένοι να κάνουμε έρευνα, με ερευνητικά πρωτόκολλα, για να δούμε γιατί υπάρχει μια μεγάλη θνησιμότητα μέσα στις μονάδες, όχι μόνο στην Ελλάδα, αλλά σε όλες τις μονάδες, λόγω των ανθισταμένων σταφυλοκοκκικών στελεχών που υπάρχουν. Αυτό είναι ακριβώς. Καίτοι δεν είναι παρών για να το υιοθετήσει και να το ψηφίσει, πιστεύω όμως ότι, νοερά τουλάχιστον, είναι μαζί μας, τη στιγμή που είναι κι ένας εξαίρετος καθηγητής της Εντατικολογίας. 
      Όσον αφορά στο θέμα του «Αττικού Νοσοκομείου», τα έχω καταθέσει ήδη και καλό θα είναι να δείτε τα ποσοστά των χειρουργικών επεμβάσεων, των εξετάσεων, των εργαστηρίων, των κλινών, που έχουν αυξηθεί από το 2004. Θα σας έλεγα όμως το εξής, επειδή βλέπω ότι δεν θέλετε να πιστέψετε τίποτα. Δεν ξέρω, αν μας δείτε όλους να πυρποληθούμε στην Ομόνοια, μπορεί και να σας συγκινήσουμε. Εδώ δεν συγκινείστε μ’ αυτά που σας λέμε. Να πάτε στο «Αττικό Νοσοκομείο», να το επισκεφθείτε και να ρωτήσετε όλους τους εμπλεκομένους εκεί, γιατρούς και προσωπικό, σε τι κατάσταση βρίσκεται το Νοσοκομείο και μετά από ένα μήνα θα έχουμε τη δυνατότητα να δώσουμε τα καινούρια στοιχεία, όπως σας είπα και σαν είδηση που έρχεται γι’ αυτό το θέμα του Νοσοκομείου. 
      Ασχολήθηκε και ο κ. Παπαϊωάννου για το «Αττικό Νοσοκομείο». Και αυτός βέβαια, καταστροφολογώντας, ανέφερε ότι δεν έγινε τίποτα. Τέλος πάντων. Γνωρίζουν πολλοί το τι έχει γίνει. Ο διάλογος, κύριε Παπαϊωάννου, με τους συναδέλφους γιατρούς έχει αρχίσει. Έχουν γίνει τέσσερις συναντήσεις. Διεκόπη ενόψει του συζητουμένου νομοσχεδίου. Πρόκειται να εξακολουθήσει ο διάλογος για το θέμα αυτό, το οποίο είναι σ’ εξέλιξη, το π.δ. 76/2005. Ας τοποθετηθώ εν ολίγοις και σ’ αυτό, επειδή έγινε μεγάλη αναφορά, για πενήντα οκτώ ώρες και σαράντα οκτώ ώρες. Έχουμε χρόνο μπροστά μας να το λύσουμε. Είναι ένα πολύ τεχνικό θέμα και αυτό αποδεικνύεται από το ότι όλα τα κράτη της Ευρώπης δεν έχουν ιδιαίτερα ασχοληθεί, διότι βλέπουν το μεγάλο συντελεστή δυσκολίας που υπάρχει. Είναι ένα θέμα το οποίο δεν είναι «πονάει κεφάλι, κόβω κεφάλι». Είναι ένα θέμα το οποίο είναι κατά περίπτωση, κατά κλινική, τμήμα, εργαστήριο, νοσοκομείο, νυν  υπάρχουσα Δ.Υ.ΠΕ., άρα  μπροστά έχουμε ένα διάλογο και με το Γενικό Λογιστήριο του Κράτους, για να δούμε ακριβώς πού θα καταλήξουμε και πώς θα καταλήξουμε.
      Το θέμα για την αναστολή, όπως είπα, δίνει τη δυνατότητα να βρούμε μια λύση. Και αν, βέβαια, μπει το ερώτημα «μα, τόσο καιρό τι κάνατε;» δεν θέλω να αντιστρέψω το ερώτημα ως εξής: «Στο χρονικό διάστημα του 2004 και πίσω τι έγινε;». Θα σας έλεγα όμως ότι θέλαμε να εξαντλήσουμε όλο το χρονικό διάστημα που μας έδινε η Ευρωπαϊκή Ένωση σαν μια δυνατότητα μέσα στο τούνελ, για να δούμε τι θα γινόταν. Και η τελευταία Σύνοδος στις 30 Νοεμβρίου στο Ελσίνκι δεν κατέληξε σε κάποια λύση του προβλήματος, το οποίο παραμένει για όλη την Ευρώπη. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε όμως σιγά-σιγά, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κλείνω. Απλώς και μόνο νομίζω ότι είναι πιο εποικοδομητική η αναφορά στα επιμέρους θέματα,  τα οποία ετέθησαν. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν απαντήσατε στον κ. Καραμάριο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Για το θέμα του Ε.Ο.Φ. και του Ο.ΚΑ.ΝΑ., δεν κάνουμε καμία διάταξη τέτοια, για να «αποκεφαλίσουμε» ενδεχομένως εκλεκτά στελέχη της επιστημονικής κοινωνίας, που είναι καταξιωμένα και το ξέρετε πολύ καλά, κύριοι συνάδελφοι. 
Δίνουμε μία δυνατότητα ευκαιρίας, γιατί όπως ξέρετε ο Πρόεδρος είτε του Ο.ΚΑ.ΝΑ. είτε του Ε.Ο.Φ. τι ήταν; Ο Υπουργός πρότεινε και πέρναγε από το Υπουργικό Συμβούλιο και το Υπουργικό Συμβούλιο –και τα ξέρετε πολύ καλά- έλεγε «ναι». 
      Τώρα, λοιπόν, θα πρέπει να υπάρχει όλη αυτή η ιστορία, τη στιγμή που ο Υπουργός προτείνει; Ο Υπουργός θα προτείνει ένα άτομο, το οποίο θα είναι καταξιωμένο στην ελληνική κοινωνία, για να περάσει και βεβαίως θα τεθεί –με τη συμπλήρωση που έγινε- στην αρμόδια επιτροπή. 
      Για το Ε.Σ.Δ.Ι.Τ. για το οποίο αφήσατε και κάποια υπονοούμενα, δεν ξέρω, εάν έχετε εσείς τη γνώση ότι κάποιο άτομο είναι αυτό που θα γίνει Πρόεδρος στο ΕΣΔΙΤ. Εγώ, προσωπικά και ο κ. Κωνσταντόπουλος δεν το γνωρίζουμε. Ούτε ο Υπουργός έχει κανέναν στο μυαλό του, ο οποίος αποτελεί μια επιλογή που θα είναι ή δεν θα είναι της αρεσκείας των συναδέλφων.
      ΕΜΜΑΝΟΥΗΛ ΣΚΟΥΛΑΚΗΣ: Βάλτε το να περνάει και αυτό από την Επιτροπή Κοινωνικών Υποθέσεων.
      ΑΝΑΣΤΑΣΙΟΣ ΚΑΡΑΜΑΡΙΟΣ: Το βάλαμε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι!
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Υπουργέ, κλείστε. Δεν θα τελειώσει ποτέ η συζήτηση αυτή.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κλείνοντας ακριβώς θα ήθελα να σας πω, κύριοι συνάδελφοι, ότι οι δύο μέρες που είχαμε τη συζήτηση στην Ολομέλεια, αλλά και οι προηγηθείσες τρεις ημέρες στην επιτροπή κατέδειξαν πολλά πράγματα, ότι μπορεί να διαφωνούμε σε κάποια σημεία, αλλά τουλάχιστον υπάρχει η διάθεση και η τάση να συμφωνήσουμε σε μια κοινή πλατφόρμα πάνω στον ευαίσθητο χώρο της υγείας που δεν μπορούν να υπάρχουν οι οποιεσδήποτε αντιθέσεις. 
      Τελειώνοντας, κύριε Πρόεδρε, θα έλεγα όσον αφορά τη διατύπωση που έκανα στην παρατήρηση του κ. Τσιάρα, ότι επιτρέπεται η μετάταξη και μεταφορά στην κεντρική υπηρεσία. Έτσι έχει ακριβώς, κύριοι συνάδελφοι, το θέμα αυτό.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, κάντε τη διατύπωση και δώστε την στα Πρακτικά. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος καταθέτει για τα Πρακτικά την προαναφερθείσα τροποποίηση, η οποία έχει ως εξής:
      «Επιτρέπεται η απόσπαση, η μετάταξη ή η μεταφορά προσωπικού, που υπηρετεί σε εποπτευόμενα από το Υπουργείο Υγείας και Κοινωνικής Αλληλεγγύης Νομικά Πρόσωπα Ιδιωτικού Δικαίου ή ΔΕΚΟ, σε Νομικά Πρόσωπα Δημοσίου Δικαίου του ιδίου Υπουργείου, ύστερα από τη σύμφωνη γνώμη των προέδρων των Διοικητικών Συμβουλίων των αντιστοίχων ΝΠΙΔ, ΔΕΚΟ και ΝΠΔΔ. Επιτρέπεται, επίσης, η μετάταξη ή η μεταφορά στη Κεντρική Υπηρεσία του Υπουργείου Υγείας και Κοινωνικής Αλληλεγγύης με απόφαση του Υπουργού Υγείας και Κοινωνικής Αλληλεγγύης. Η διάταξη αυτή είναι ειδική και κατιχύει κάθε αντίθετης διάταξης και ισχύει για ένα έτος από την δημοσίευση του παρόντος»)
      ΕΜΜΑΝΟΥΗΛ ΣΚΟΥΛΑΚΗΣ: Βάλτε και τους τρεις αυτούς στην Επιτροπή Κοινωνικών Υποθέσεων. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν υπάρχει, κύριε Σκουλάκη, κάποιο θέμα –και το καταλαβαίνετε και εσείς- για να βρισκόμαστε σε μια διαρκή τριβή κοινοβουλευτικής «γυμναστικής». Συμφωνήσαμε σε πάρα πολλά και δεχτήκαμε πάρα πολλές από τις προτάσεις σας και τις θέσεις σας. Νομίζω ότι το νομοσχέδιο έχει μια κρυστάλλινη εικόνα, έχει μια προοπτική μπροστά του.
      ΕΜΜΑΝΟΥΗΛ ΣΚΟΥΛΑΚΗΣ: Για να υπάρχει συναρμονία να μπουν και οι τρεις Πρόεδροι. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να σας πω και το άλλο, το οποίο το ξέρετε από τη μακρόχρονη  κοινοβουλευτική εμπειρία, ότι όσον αφορά κάποιες ενδεχομένως ατέλειες που κατά τη διαδρομή μπορεί να συναντήσουμε, ζωντανός οργανισμός είμαστε να αλλάξουμε την πορεία του Εθνικού Συστήματος. 
      ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος του ΠΑ.ΣΟ.Κ. έχει ζητήσει το λόγο.
      ΜΙΛΤΙΑΔΗΣ ΠΑΠΑιΩΑΝΝΟΥ: Αν δώσετε στους συναδέλφους το λόγο για δευτερολογία, να προηγηθούν. Δεν θέλω να τους πάρω τη σειρά. 
      ΠΡΟΕΔΡΕΥΩΝ (Σωτήρης Χατζηγάκης): Δεν θα τους πάρετε τη σειρά.
      Ο κ. Καραμάριος έχει το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, δεν θέλω να πείσω τον κύριο Υπουργό να μου απαντήσει στα θέματα τα οποία έθεσα, διότι θα ήταν κατάχρηση. Όμως θα ήθελα να μου επιτρέψει να του επαναλάβω κάποια ερωτήματα.
      Πρώτον, θα ήθελα να σας ρωτήσω εάν τελικά η βούληση του νομοθέτη, όπως διατυπώνεται με τη διόρθωση την οποία κάνατε, είναι τελικά να περιέλθουν οι περιουσίες αυτές στις έδρες των περιφερειών. 
      Δεύτερον, θα ήθελα να ρωτήσω αν στη διάταξη της παραγράφου 16 που τροποποιείται και αναφέρει «μπορεί να τροποποιείται η προβλεπόμενη στον οργανισμό των Δ.Υ.ΠΕ. οργάνωση και στελέχωση με προεδρικό διάταγμα, θα συμπεριληφθεί «και η γενική οργάνωση των καταργουμένων υπηρεσιών». Είναι κάτι που σας εξυπηρετεί να το συμπεριλάβετε, διότι με αυτόν τον τρόπο θα σας λυθούν τα χέρια για να κάνετε την οποιαδήποτε οργάνωση του στελεχιακού προσωπικού των καταργουμένων υπηρεσιών. 
      Είναι σαφείς αυτές οι ερωτήσεις που απευθύνω και νομίζω, κύριε Υπουργέ, ότι έχετε τη δυνατότητα να πείτε τουλάχιστον η βούληση του νομοθέτη εδώ ποια είναι, διότι εγώ δεν ξέρω αυτήν τη στιγμή αν ισχύει αυτό που εσείς πιστεύετε, ότι δύναται.
      Κύριε Υπουργέ, λέτε ότι δύναται πριν εκδοθεί η διαπιστωτική πράξη. Ούτως ή άλλως θα εκδοθεί η διαπιστωτική πράξη. Άρα, εσείς έχετε την πρόθεση πράγματι, αφού είναι πριν να γίνει οριστική διατύπωση της διαπιστωτικής πράξεως, να πείτε ότι περιέρχονται οι περιουσίες στις καταργούμενες περιφέρειες.
      Εγώ θέλω να μου εξειδικεύσετε, πρώτον, ότι θα περιέλθουν αυτές στο τόπο των καταργουμένων ΔΥ.ΠΕ.. Και δεύτερον, αν πράγματι με την τροποποίηση της οργάνωσης των ΔΥ.ΠΕ. που κάνετε εξαιτίας των καταργουμένων, θα δημιουργήσετε τέτοια υπηρεσία που να μπορεί να στελεχωθεί το προσωπικό αυτό για καλύτερη επικοινωνία.
      Λάβετε υπόψη σας τα νησιά, λάβετε υπόψη σας την ερμηνευτική δήλωση του άρθρου 101 που είστε υποχρεωμένοι εδώ να το δηλώσετε. Δεν είναι κάτι που ζητάω εγώ εκτός νόμου, κύριε Πρόεδρε, αλλά είμαστε υποχρεωμένοι να σεβαστούμε την ερμηνευτική δήλωση του άρθρου 101 του Συντάγματος.  Αυτό ζητάω εγώ. Να εξειδικεύσετε ότι στο προεδρικό διάταγμα που θα εκδώσετε εσείς, όπως το λέτε, θα συμπεριλαμβάνεται και η οργάνωση του στελεχιακού προσωπικού των καταργουμένων υπηρεσιών. Για όνομα του Θεού!
      ΠΡΟΕΔΡΕΥΩΝ (Σωτήρης Χατζηγάκης): Η κ. Περλεπέ, εισηγήτρια του ΠΑ.ΣΟ.Κ., έχει το λόγο.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ:  Κύριε Πρόεδρε, εγώ θέλω να πω ότι σε λίγο ολοκληρώνεται η συζήτηση του νομοσχεδίου «Κύρωση συμβάσεων υπέρ νομικών προσώπων». Είναι ένα νομοσχέδιο που χαρακτηρίζεται από προχειρότητα και από πάρα πολλές ρουσφετολογικές και φωτογραφικές, μπορώ να πω, διατάξεις. Σίγουρα έγινε αλλαγή σε κάποιες από τις διατάξεις, έτσι όπως είχαν έρθει. 
      Δεν μπορώ να καταλάβω όμως, την εμμονή στο εξής: Γιατί ενώ αλλάξαμε τη διατύπωση για τον πρόεδρο του Ε.Ο.Φ. και του Ο.ΚΑ.Ν.Α., να μην αλλάξει και στο Ε.ΣΥ.Δ.Υ.; Αυτό δείχνει ότι πιθανόν να έχετε ήδη διορίσει κάποιον, ο οποίος βέβαια δεν μπορεί να περάσει από την Επιτροπή Κοινωνικών Υποθέσεων, γιατί πολλά φημολογούνται και όσοι είμαστε στο χώρο της υγείας ξέρουμε πολύ περισσότερα από ό,τι ξέρουν οι υπόλοιποι.
      Λοιπόν, για ποιο λόγο να φοβάται το Υπουργείο Υγείας και ο Υπουργός να φέρει τον έγκριτο επιστήμονα που θα βάλει στο Ε.ΣΥ.Δ.Υ. να τον δούμε και εμείς στην Επιτροπή Κοινωνικών Υποθέσεων; Άρα, υπάρχει κάτι από κάτω και είναι φωτογραφικό για κάποιον που δεν μπορεί να έρθει στην Επιτροπή Κοινωνικών Υποθέσεων, γιατί έχουν βγει στην επιφάνεια πάρα πολλά.
      Λοιπόν, αν ήσασταν σωστοί, και ο Υπουργός και το Υπουργείο Υγείας, θα έπρεπε, όπως το αλλάξατε στους άλλους δύο οργανισμούς, να αλλάζατε και στο Εθνικό Συμβούλιο Δημόσιας Υγείας, που είναι ένα πάρα πολύ σημαντικό όργανο και όχι να διορίζετε μόνο από τον Υπουργό, τον οποιοδήποτε Υπουργό, όσο καλός κι να’ναι είναι ο Υπουργός. Θα έπρεπε να περνάει και από την Επιτροπή της Βουλής ή από το Υπουργικό Συμβούλιο, γιατί εκεί θα υπήρχαν και κάποιοι άλλοι να αξιολογήσουν –πέρα από την πρόταση του Υπουργού- το έργο του κάθε ατόμου.
      Το άλλο που θέλω να επισημάνω είναι το εξής: Λέτε ότι με την ψήφιση του νόμου αυτού και τη δημοσίευσή του στο Φ.Ε.Κ. αυτόματα καταργούνται τα πάντα. Θα δημιουργηθεί ένα τεράστιο χάος σε όλες τις Δ.Υ.ΠΕ. που καταργούνται, γιατί οι υπάλληλοι δεν θα έχουν προλάβει ακόμα να κάνουν τις αιτήσεις τους για τις μετατάξεις τους στη θέση που θέλουν να πάνε κ.λπ. Δεν προβλέπεται μία μεταβατική περίοδος, τουλάχιστον από το νόμο που ψηφίζουμε σήμερα. Αντίθετα, λέει ότι με τη δημοσίευση αρχίζει να ισχύει το καινούριο καθεστώς. Και τι θα γίνουν όλοι αυτοί οι υπάλληλοι; Πού είναι η μεταβατική περίοδος για να προλάβουν να κάνουν τις αιτήσεις τους; 
      Βέβαια, εδώ βάζω και ένα ερώτημα. Αν σε κάθε οργανική θέση υπάρχουν τρεις ή τέσσερις υπάλληλοι που δικαιούνται αυτή τη θέση, τι θα γίνει με όλους τους υπόλοιπους; Θα έχουμε μία πληθώρα ατόμων μ ένα γνωστικό αντικείμενο στο νοσοκομείο, ενώ θα μπορούσαν να μεταταγούν με αίτησή τους και κάπου αλλού, που πιθανότατα να υπάρχει πρόβλημα και στον υπόλοιπο δημόσιο τομέα. 
      Το άλλο που θέλω να σχολιάσω είναι το εξής. Αυτή η διάταξη που λέτε ότι φεύγουν από νομικά πρόσωπα ιδιωτικού δικαίου και πάνε σε νομικά πρόσωπα δημοσίου δικαίου δεν έχει έρθει τυχαία. Κάποιους φωτογραφίζετε, που θέλετε να τους πάτε εκεί. Δεν μπορώ να καταλάβω, δηλαδή, γιατί χαλάτε και όλη αυτήν την εικόνα σας που προσπαθείτε να αναδείξετε προς τα έξω φέρνοντας, για να εξυπηρετήσετε κάποιους ειδικά, τέτοιες διατάξεις που δημιουργούν σύγχυση όχι μόνο στο Κοινοβούλιο, αλλά και σε όλους αυτούς που βλέπουν και ακούν σήμερα τη συζήτησή μας.
      Σας λέω και πάλι ότι δεν μπορώ να δεχθώ την εμμονή σας για το Ε.ΣΥ.Δ.Υ. και προσέξτε, γιατί θα βγουν και πολλά στην επιφάνεια τελικά αν επιλεγεί το πρόσωπο που φημολογείται ότι έχει ήδη επιλεγεί. Αυτά ήθελα να επισημάνω.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Περλεπέ.
      Ο κ. Λεβέντης ως Κοινοβουλευτικός Εκπρόσωπος του Συνασπισμού έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Ύστερα απ’ αυτή τη μαραθώνια συζήτηση, καταλήγουμε ότι το νομοσχέδιο που συζητάμε στις βασικές του διατάξεις βέβαια δεν αλλάζει. Έγιναν κάποιες μικρές –περιθωριακές, θα έλεγα- διορθώσεις, που δεν αλλάζουν την ουσία. 
      Δεν είναι του παρόντος για να επανέλθουμε, αλλά θα ήθελα εδώ να αναφερθώ λιγάκι στις τροπολογίες. Θα ήθελα να αναφερθώ στην τροπολογία με γενικό αριθμό 904 και σ’ αυτό το ποσοστό της τάξεως του 40%, που θα πάει στην έρευνα. 
      Είμαι υπέρ της έρευνας, ξέρω ότι είναι αναγκαία. Δυστυχώς, όπως γίνεται στον τόπο μας, κύριε Υπουργέ, η έρευνα έχει πολλά τρωτά. Είναι μονοπώλιο κάποιων ανθρώπων, οι οποίοι κατ’ αποκοπή αναθέτουν σε κάποιους ευνοούμενους κατά κανόνα. Δυστυχώς, αυτή είναι η σκληρή πραγματικότητα.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, κάθε διευθυντής μονάδας δύναται σε μελέτη να κάνει έρευνα. Είστε γιατρός, το ξέρετε πολύ καλά. Τις απλές διατυπώσεις θα τις κάνουν οι ίδιοι οι φορείς, οι γιατροί. Δεν πάει το Υπουργείο να κάνει έρευνα. Ο διευθυντής της μονάδας –ο Καραμπίνης, ο Αλεξάκης- αυτοί θα κάνουν την έρευνα. Δεν θα κάνω εγώ και εσείς, κύριε Λεβέντη, που γιορτάζουμε και οι δύο σήμερα.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, έχετε μεγάλη εμπειρία από τα ελληνικά νοσοκομεία και καταλαβαίνετε πολύ καλά τι λέω. Λέω ότι, δυστυχώς, δεν γίνονται με αξιοκρατικά κριτήρια. Αυτό εγώ θα ήθελα να πω.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μα, αυτοί θα κάνουν έρευνα.
      ΑΘΑΝΑΣΙΟΣ ΛΕΒΕΝΤΗΣ: Δυστυχώς, είναι στα χέρια του ενός ανδρός, που είναι ο διευθυντής και τώρα, βέβαια, είναι και ο άλλος ανήρ, που είναι ο Υπουργός. Ενδιάμεσα, εξαφανίζονται οι άλλοι. 
      Απ’ αυτήν την άποψη, έχω μία επιφύλαξη. Δεν λέω να μη διατεθούν για την έρευνα. Βεβαίως. Ελέχθη να διατεθούν ενδεχομένως για πρόσληψη προσωπικού. Νομίζω, όμως, ότι αυτό είναι άλλο θέμα και πρέπει να αναλυθεί και όχι να αναφερθεί και να κολλήσουμε εκεί.
      Τώρα, στην άλλη τροπολογία, με γενικό αριθμό 899, που περιλαμβάνει την αναστολή των διατάξεων για το ωράριο των νοσοκομειακών γιατρών, ειπώθηκαν εδώ πάρα πολλά. Εγώ δεν πείστηκα και δεν μπόρεσα να καταλάβω και την ένσταση που έκανε ο κ. Κοσιώνης, ο οποίος λέει τελικά ότι ψηφίζει αυτήν την αναστολή γιατί η κοινοτική οδηγία λέει ότι μέσα στο τετράμηνο πρέπει να είναι ο μέσος εβδομαδιαίος όρος. 
      Οι σαράντα οκτώ ή οι πενήντα οκτώ ώρες είναι κάτι σχετικό. Υπάρχει κίνδυνος να δουλέψει ο άλλος πενήντα πέντε ώρες μία εβδομάδα, σαράντα πέντε την άλλη. Το ότι δουλεύει τώρα εβδομήντα, ογδόντα ή εκατό ώρες, αυτό…
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Αυτό το ρυθμίζει λίγο καλύτερα η Ευρωπαϊκή σας Ένωση.
      ΑΘΑΝΑΣΙΟΣ ΛΕΒΕΝΤΗΣ: Δεν είναι «η Ευρωπαϊκή μας Ένωση», κύριε Κοσιώνη. Φοβάστε –και εγώ αποδέχομαι την ένστασή σας- ότι μπορεί να μην είναι ακριβοδίκαιο, να μη μείνει στις σαράντα οκτώ ώρες, να ξεστρατίσει δηλαδή και να πάει στις πενήντα πέντε ώρες. Όμως, τώρα έχουμε τις ογδόντα πέντε ώρες, τις εκατόν πέντε ώρες. 
      Αυτό ποια «Ευρωπαϊκή μη Ένωση» σας το λέει; Αυτό πρέπει να γίνει κατανοητό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): (Δεν ακούστηκε)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Κοσιώνη.
      Ολοκληρώστε, κύριε Λεβέντη. Μη χάνετε έτσι το χρόνο σας.
      ΑΘΑΝΑΣΙΟΣ ΛΕΒΕΝΤΗΣ: Πείτε την άποψή σας, κύριε Κοσιώνη και μακάρι να μας πείσετε.
      Για τη χρόνια αιμοκάθαρση, πάντα πρέπει να υπάρχουν εγγυήσεις. Και εδώ υπάρχει ένα σημείο που μας βάζει σε ανησυχίες. Πρέπει να είμαστε σίγουροι ότι θα γίνουν όλα με τον καλύτερο δυνατό τρόπο, γιατί οπωσδήποτε είναι λεπτά θέματα, που μπορεί να θέσουν σε κίνδυνο τη ζωή ανθρώπων.
      Όσον αφορά στην παράγραφο 6, που λέει για την απόσπαση υπαλλήλων, εμείς είμαστε αντίθετοι σ’ αυτή τη διάταξη, κύριε Υπουργέ. Δεν ξέρω πώς τα σκέφτεστε, αλλά έτσι όπως πάει να δημιουργηθεί, βλέπουμε από τον ιδιωτικό τομέα –ουσιαστικά εποπτευόμενο από το Υπουργείο Υγείας, αλλά ιδιωτικού δικαίου- να μεταφέρονται στο δημόσιο. Αυτό είναι κάτι που αφήνει πολλά ερωτηματικά.
      Επειδή εδώ ελέχθησαν και άλλα, θα ήθελα να ρωτήσω τελικά, κύριε Υπουργέ, το εξής: Υπάρχουν τρεις χιλιάδες κενές θέσεις γιατρών που εκκρεμούν ακόμα οι κρίσεις από χρόνια. Τι θα γίνει μ’ αυτούς; Θα κινηθούν κάποια στιγμή; Και εδώ δεν φταίει το χρονοβόρο Α.Σ.Ε.Π., είναι άλλες οι αιτίες και τις ξέρουμε όλοι πολύ καλά. Πρέπει να προχωρήσουμε.
      Όσον αφορά στο άλλο προσωπικό, επειδή διακήρυξε εδώ ο κύριος Υπουργός ότι θα προσληφθεί πολύ προσωπικό, θα ήθελα να μας πείτε ποιο θα είναι αυτό το προσωπικό. Από πέρυσι, λέει, κινούνται οι διαδικασίες. Πόσο θα είναι αυτό το προσωπικό; Πείτε μας συγκεκριμένα για να ξέρουμε. Και πότε θα γίνει αυτό; 
      Και πρέπει να σας πω, εμείς φέραμε εδώ το θέμα του ωραρίου με ερώτηση στη Βουλή το 2004 και με επίκαιρη ερώτηση το 2005. Και πάλι οι απαντήσεις που πήραμε ήταν ασαφείς. Χρειαζόταν χρόνος. Και τώρα έρχεστε και ζητάτε πίστωση χρόνου, αλλά δεν βλέπουμε προοπτική επίλυσης. Απ’ αυτή, λοιπόν, την άποψη, εμείς φοβόμαστε ότι θα περιπέσουμε πάλι στην ίδια ανακύκλωση και ύστερα από έξι μήνες και ύστερα από ένα χρόνο, θα βρεθούμε πάλι στο ίδιο σημείο. 
      Εδώ, όμως, θα ήθελα να τονίσω το εξής: μην υποχρεώσουμε τους γιατρούς με το χαμηλό μισθό που παίρνουν, να επιζητούν τις εφημερίες για να συμπληρώσουν το μισθό τους. Αυτό είναι ανεπίτρεπτο. 
      Εδώ θα ήθελα να κάνω μόνο μία παρατήρηση που με προβληματίζει. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Λεβέντη. 
      ΑΘΑΝΑΣΙΟΣ ΛΕΒΕΝΤΗΣ: Τελειώνω μ’ αυτό, κύριε Πρόεδρε. 
      Θα ήθελα, λοιπόν, να παρατηρήσω ότι οι ειδικευόμενοι θα πρέπει να εκπαιδεύονται κιόλας και να ασκούνται και εδώ πρέπει να προβλεφθεί ειδικός χρόνος για την εκπαίδευση και πώς θα μπορέσει αυτό να ρυθμιστεί. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Λεβέντη. Θα ήθελα εκ των υστέρων να σας εκφράσω και τις θερμές μου ευχές για τη γιορτή σας. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Καΐσερλης. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Ευχαριστώ, κύριε Πρόεδρε. 
      Κύριε Πρόεδρε, ο εκλεκτός συνάδελφός μου από τη Δωδεκάνησο κ. Καραμάριος πρότεινε δύο τροπολογίες. Όσον αφορά στην πρώτη που αφορά τα κτήματα ιδιοκτησίας των Δ.Υ.ΠΕ. και των νοσοκομείων, είχα την εντύπωση ότι την αποδέχτηκε ο κύριος Υπουργός, όταν τοποθετήθηκε ο κ. Καραμάριος. 
      Από τη δεύτερη τοποθέτηση του συναδέλφου μου κ. Καραμάριου και από την πρόταση που έκανε ως τροπολογία -πλέον τροποποιημένη της πρότασής του- κατανόησα ότι κάτι δεν πάει καλά. Και οφείλω να πω ωμά από τη θέση της Αντιπολίτευσης ότι πολύ σοφά ο κ. Καραμάριος έκανε αυτή την πρόταση, γιατί σχετίζεται με μία τεράστια περιουσία στο κέντρο της πόλης της Ρόδου και πρέπει να παραμείνει ως ιδιοκτησία στο «Νοσοκομείο της Ρόδου» και ως ακίνητη περιουσία στους ίδιους τους κατοίκους. 
      Πολύ φοβάμαι, όμως, ότι με το «δύναται» ή μ’ αυτή την τροποποίηση που έκανε, το Υπουργείο και η πολιτική ηγεσία έχει άλλες σκέψεις γι’ αυτή την ακίνητη περιουσία. Το επισημαίνω γιατί –δυστυχώς- δεν έκανε αποδεκτή ως έχει την πρόταση του κ. Καραμάριου. 
      Δεύτερον, κύριε Πρόεδρε, διάβασα και άκουσα μάλιστα, τον κύριο Πρωθυπουργό στην πρόταση αναθεώρησης του Συντάγματος της Νέας Δημοκρατίας να λέει ότι επειδή αυτή η ερμηνευτική δήλωση του άρθρου 101 για τις νησιώτικες περιοχές δεν είχε γίνει κατανοητή από τον κοινό νομοθέτη και από τους εκτελεστικούς νόμους, ώστε να λαμβάνεται υπόψη, η Κυβέρνηση και ο κύριος Πρωθυπουργός για να ενδυναμώσει αυτή τη διάταξη, τη μεταφέρει σε κανονικό άρθρο. Το είπε και ο κ. Καραμάριος. Σας είπα εγώ με γλαφυρό τρόπο ότι ως νησιώτης αισθάνομαι αδικία. Δυστυχώς, κύριε Πρόεδρε, κανένας δεν καταλαβαίνει τι σημαίνει νησιώτικος χώρος, κανένας δεν καταλαβαίνει τι σημαίνει αποκλεισμός. 
      Καταργούνται τρεις υπηρεσίες. Έχετε την εντύπωση ότι με ενδιαφέρουν αυτές καθ’ εαυτές οι υπηρεσίες; Άλλο είναι το νόημα και άλλο το περιεχόμενο αυτής της κατάργησης και δεν θα ήθελα να έχει συμβεί, γιατί από τη στιγμή που συμβαίνει, σημαίνει ότι και η πρόταση του κυρίου Πρωθυπουργού για ειδική μνεία σε κανονικό άρθρο στο Σύνταγμα για μέριμνα και πρόνοιες στα νησιά του Αιγαίου είναι πρόθεση πλασματική, είναι πρόθεση ψεύτικη και όχι ουσιαστική. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Καΐσερλη. 
      Το λόγο έχει ο κ. Παπαϊωάννου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Τελειώνοντας, κύριε Πρόεδρε, θα ήθελα να πω ότι δύο μέρες σήμερα εδώ, αλλά και στη Διαρκή Επιτροπή Κοινωνικών Υποθέσεων, συζητήσαμε ένα ψευδεπίγραφο νομοσχέδιο με πολλές παρατυπίες όσον αφορά τη λειτουργία της Βουλής και με παραβιάσεις του Κανονισμού της Βουλής, στα οποία δεν θέλω να επανέλθω. 
Παρακαλώ αυτά να μην επαναληφθούν στο μέλλον. Μιλάει για συμβάσεις και για τίποτα άλλο. 
      Αναφέρει, επίσης, άλλες διατάξεις. Είδαμε ένα πλέγμα διατάξεων που συνιστούν οπισθοδρόμηση στο χώρο του Εθνικού Συστήματος Υγείας. Καμία δεν είναι προς μια προοδευτική κατεύθυνση. Καμία δεν κάνει ένα βήμα προς τα εμπρός, εκτός από την επικεφαλίδα που αφορά την ψήφιση κάποιων συμβάσεων, οι οποίες ως δωρεές γίνονται αποδεκτές και αναμφίβολα είναι θετικές. 
      Ήθελα, όμως, πολύ γρήγορα να απαντήσω σε τρία σημεία σε σχέση με όσα είπε ο κύριος Υπουργός.
      Πρώτον: «Αττικό Νοσοκομείο». Εγώ δεν μπορώ να καταλάβω, κύριε Υπουργέ, πώς είναι δυνατόν σ’ ένα νοσοκομείο αυτής της τάξης και αυτής της εμβέλειας, που έχει τόσα κρεβάτια κλειστά –τριακόσια πενήντα ή τετρακόσια, δεν ξέρω πόσα ακριβώς είναι- ταυτόχρονα λειτουργούν και ράντζα. Έχω πάει στο «Αττικό Νοσοκομείο» και είδα ράντζα, ενώ ο κ. Κακλαμάνης τα είχε καταργήσει πρωτύτερα. Αν εσείς είστε ικανοποιημένος και νομίζετε ότι αυτά που μας λέτε είναι πρόοδος, τότε, να μην συμφωνήσω μαζί σας. 
      Δεύτερο στοιχείο: Υπάρχει άρτια νομικά τεκμηριωμένη πρόταση, γιατί θα σας εμπλέξει, όπως την έχετε κάνει την τροπολογία, του κ. Καραμάριου. Γιατί δεν την υιοθετείτε; Σας μιλάω και ως νομικός. Είστε γιατρός άξιος και ικανότατος, καμία αμφιβολία, αλλά ακούστε και κάποιον που μπορεί να γνωρίζει πέντε πράγματα παραπάνω σε σχέση με το πώς διατυπώνεται μια νομική διάταξη. Δεν σας έχουν συμβουλέψει προηγουμένως. Θα δείτε ότι θα μπλέξετε σε γραφειοκρατίες και σε άλλα ζητήματα, που δεν θα χρειαζόνταν να μπλέξετε. Ούτε αυτό το κάνατε δεκτό. Ίσως να φταίνε οι συνεργάτες σας, αλλά και εσείς. Όταν τους επιλέγετε, δεν επιλέγετε και καλούς νομικούς συνεργάτες. Χρειάζονται στην επεξεργασία των νομοσχεδίων. 
      Τρίτο σημείο, κύριοι Υπουργοί. Άκουσα με πολλή προσοχή τον κ. Κωνσταντόπουλο. Πολύ σωστά. Έχετε την αίσθηση ότι υπηρετεί κανείς τα συμφέροντα κάποιας φαρμακευτικής εταιρίας εδώ μέσα; Δεν το δέχομαι. Το απορρίπτω συλλήβδην και χαίρομαι που το διορθώσατε μετά. 
      Όμως, δεν είναι σωστό, κύριε Υφυπουργέ, το αρμόδιο Υπουργείο να ενημερώνει τους πολίτες σε όλη τους την έκταση; Γιατί όσο υπάρχει σύγχυση και όσο τα Μέσα Μαζικής Ενημέρωσης παίζουν όπως παίζουν, είναι φανερό ότι «ρίχνουμε νερό» στο μύλο των φαρμακευτικών εταιριών και κάποιων φαρμακοποιών που θέλουν αυτές τις μέρες ιδιαίτερα να κερδοσκοπήσουν. 
      Εμείς από την πρώτη μέρα σας καλέσαμε με σοβαρότητα και με υπευθυνότητα να ενημερώσετε σε όλη τους την έκταση για το ζήτημα. Το κράτος έχει υποχρέωση ενημέρωσης. Κοιτάξτε τι γίνεται, κυρίως στα «πρωινάδικα», σε όλη αυτήν την υπόθεση. 
      Άρα, δυστυχώς, πάμε ένα βήμα προς τα πίσω σ’ ένα νομοσχέδιο που εκπέμπει συγκεντρωτισμό, ρουσφετολογία και διατάξεις προσωπικού χαρακτήρα. Τις ανέφεραν οι κύριοι συνάδελφοι και δεν θέλω να τις επαναλάβω. 
      Και μια συμβουλή. Επειδή και εγώ είμαι πολλά χρόνια σε αυτήν τη Βουλή –τυχαίνει να είμαι από το 1981- θέλω να πω ότι δεν κρίνονται οι Υπουργοί, όταν νομοθετούν, για να αποφασίζουν οι ίδιοι. Ο κ. Λεβέντης πολύ σωστά είπε για την αρχή του ενός ανδρός. Κρίνονται από το αν καθιερώνουν θεσμούς και διαδικασίες που αντέχουν σε βάθος χρόνου. Αφαιρέσατε πολλές διαδικασίες και πολλές διατάξεις που κατοχύρωναν μια συλλογικότητα στην επιλογή των προσώπων. Τις πήγατε όλες στην απόλυτη ελευθερία. Όχι εσείς, γιατί τη νομοθετική πρωτοβουλία την έχει ο Υπουργός, αλλά δυστυχώς λείπει και πολλές φορές οι Υφυπουργοί –έχω κάνει και εγώ αυτή τη δουλειά- αναγκαζόμαστε να εισπράττουμε τις επιλογές του επικεφαλής, γιατί τη νομοθετική πρωτοβουλία ουσιαστικά την έχει κάθε φορά ο Υπουργός. Όμως ο κ. Αβραμόπουλος θα πρέπει να γνωρίζει ότι όλοι είναι περαστικοί από αυτές τις θέσεις. Όπως περαστικοί υπήρξαμε και εμείς και θα υπάρξουν και κάποιοι άλλοι. Κατά συνέπεια, ας νομοθετεί για το γενικό καλό και για το γενικό συμφέρον και όχι ό,τι βολεύει τον κάθε Υπουργό κάθε φορά. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υφυπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Παπαιωάννου, όπως ξέρετε, εμείς δεν έχουμε ποτέ θριαμβολογήσει ότι είμαστε οι μοναδικοί στο νομοθετείν. Απλούστατα, ξέρετε πολύ καλά τη διάθεσή μας, ότι έχουμε δεχθεί και δεχόμαστε παρατηρήσεις, διάφορες προσθήκες και όλες τις εποικοδομητικές προτάσεις, οι οποίες μπορεί να γίνουν στο χώρο αυτό της υγείας.
      Θέλω, όμως, να σχολιάσω, επειδή δεν αναφέρθηκα καθόλου σε αυτό που είπε ο κ. Λεβέντης, για το π.δ. 235.
      Με το π.δ. 235, κύριε Λεβέντη, στο οποίο δίνουμε συνεχώς παράταση, ούτε και εμείς είμαστε απόλυτα σύμφωνοι. Υπάρχει, όμως, ένα πρόβλημα. Θα σας το πω, για να μην νομίζετε ότι θέλουμε –έτσι πλανάται- να ενισχύσουμε τον ιδιωτικό τομέα. 
      Είναι εκατόν εβδομήντα πέντε κλινικές. Έχουν προσαρμοστεί στο π.δ. 235 περίπου εκατόν τριάντα κλινικές. Έχουν μείνει χωρίς να έχουν προσαρμοστεί στις διατάξεις του π.δ. 235 κάπου τριάντα κλινικές, οι περισσότερες εκ των οποίων είναι νευροψυχιατρικές, με πάρα πολλούς αρρώστους των ειδικών προβλημάτων, που έχουν αυτοί οι άρρωστοι. 
     Γι’ αυτό δίνουμε τη δυνατότητα να προσαρμοστούν οι κλινικές –και γι’ αυτό τις παρακολουθούμε- για να μην έχουμε τα φαινόμενα του να κλείνουν, όπως συνέβη με την κλινική Βλαστού που έκλεισε στο Μαρούσι με διακόσιους είκοσι αρρώστους και τρέχαμε να τους βάλουμε την τελευταία στιγμή σε κάποιες ευπρόσωπες νοσηλευτικές μονάδες.
     Σχολιάστηκε ότι είναι φωτογραφικό το νομοσχέδιο. Κυρία Περλεπέ, γιατροί είμαστε, κοινοβουλευτικοί είμαστε και εμείς. Φωτογράφοι δεν είμαστε. Άρα, νομίζω ότι έχετε αστοχήσει στον επιθετικό προσδιορισμό.
     Δεν είναι οι πολλοί αιρετικοί εδώ που σήκωσαν τη σημαία και το λάβαρο της επανάστασης για το θέμα των δωρεών. Θα πω μόνο για το «ΙΑΣΗ». 
     Είμαι τριάντα τρία ολόκληρα χρόνια στο Λαϊκό Νοσοκομείο. Ξέρω πολύ καλά τι συμβαίνει. Από τη συγκεκριμένη κλινική και από τον εκλεκτό ακαδημαϊκό συνάδελφο τον Γεράσιμο Πάγκαλη έχουν περάσει παιδιά, γυναίκες, πεθερές, συγγενείς πολλών κοινοβουλευτικών, και πολλών άλλων ανθρώπων. Το «ΙΑΣΗ» δεν είναι τίποτα άλλο παρά ένα σωματείο φίλων της αιματολογικής κλινικής του Λαϊκού Νοσοκομείου. Είπαν κάποιοι συνάδελφοι «μα, γιατί δεν πάει στο Αττικό Νοσοκομείο;». Εμείς δεν κάνουμε τίποτα άλλο παρά να εκτελούμε την απόφαση του πρώην Υπουργού κ. Στεφανή, που την αιματολογική πανεπιστημιακή κλινική την τοποθέτησε στο «Λαϊκό Νοσοκομείο». Αυτές είναι κάποιες δωρεές. Ο άλλος, αντί να πάει να πληρώσει –για να το πω έτσι ωμά- το γιατρό, από την ευχαρίστηση που έχει για τις υπηρεσίες που προσφέρθηκαν, στο παιδί, στη γυναίκα του, κατέθεσε σ΄ ένα λογαριασμό, σ’ αυτό το μη κερδοσκοπικού χαρακτήρα σωματείο «ΙΑΣΗ». Και έρχεται το «ΙΑΣΗ» και λέει «ναι, εγώ αναλαμβάνω και κάνω αυτή την αιματολογική κλινική. Πού είναι το πρόβλημα; 
     Υπάρχουν κακόβουλα και κακοήθη, θα τα χαρακτήριζα, κείμενα ανυπόγραφα. Όποιος έχει οποιαδήποτε κατηγορία και μπορεί να την τεκμηριώσει, γράφει το όνομά του, ποιος είναι. Όχι να υπάρχουν σελίδες επιστολών ανυπόγραφες και να έχουν απευθυνθεί στους Βουλευτές, να έχουν απευθυνθεί στον πρόεδρο της Επιτροπής Διαφάνειας, να έχουν απευθυνθεί σε όλους. 
     Έχουμε στείλει το Σ.Ε.Ι.Π., έχουμε κάνει έλεγχο και υπάρχει πόρισμα. Δεν υπάρχει κανένα πρόβλημα. Ερχόμαστε τώρα εμείς εκ των υστέρων και κλαψουρίζουμε εναντίον συναδέλφων, εναντίον αυτής της δωρεοδοσίας, την οποία κάνουν πολλοί συνάνθρωποί μας. Ας σταματήσει πια αυτή η αναφορά στο θέμα του «ΙΑΣΗ» και ας πούμε ότι ευτυχώς που υπάρχουν τέτοιοι άνθρωποι, όχι για να υποκαταστήσουν το έργο που οφείλει η Κυβέρνηση να κάνει, αλλά για να δώσουν τη νότα σε όλους τους συνανθρώπους μας ότι υπάρχει και ανθρωπιά, υπάρχει μια ζωντανή κοινωνία. Κι αυτή η κοινωνία προσφέρει, προσφέρει γι’ αυτούς που δεν μπορούν. Εκεί είναι το όλο θέμα της προσφοράς του «ΙΑΣΗ». 
     Επειδή τριάντα τρία ολόκληρα χρόνια είμαι στο «Λαϊκό Νοσοκομείο» να σας πω ότι κανένα πρόβλημα δεν πρόκειται να δημιουργηθεί ούτε κλινική πρόκειται να κλείσει ούτε η γυναικολογική ούτε η ορθοπεδική ούτε η οφθαλμολογική. Γίνεται μια διαρρύθμιση των χώρων και κατ’ αυτό τον τρόπο θα υπάρχει μια καλύτερη εικόνα στην εύρυθμη λειτουργία της αιματολογικής κλινικής.
     Ένα τελευταίο σχόλιο, γιατί αφήσατε να εννοηθεί ότι εμείς πριμοδοτούμε το «Ερρίκος Ντυνάν». Τα τριάντα κρεβάτια που χρησιμοποιούμε στο Νοσοκομείο «Ερρίκος Ντυνάν» δεν είναι τίποτα άλλο παρά η προέκταση της Μονάδας Εντατικής Θεραπείας του Ερυθρού Σταυρού. Τα περιστατικά εισάγονται μέσω του Ε.Κ.Α.Β. στη μονάδα του Ερυθρού Σταυρού και από εκεί διακομίζονται στη μονάδα του «Ερρίκος Ντυνάν». Και τι λέει η διάταξη αυτή; Ότι το κόστος νοσηλείας αναλώσιμα κ.λπ., ανήκει στα νομικά πρόσωπα δημοσίου δικαίου, τα οποία παραπέμπουν τους ασθενείς και πηγαίνουν στη μονάδα. 
Ποιο είναι, λοιπόν, το όφελος που έχει τον «Ερρίκος Ντυνάν» και η οποιαδήποτε ευεργετική συμπεριφορά; 
      ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Γιατί μπλόκαρε τα τριάντα κρεβάτια; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επειδή μου δίνεται η ευκαιρία, να σας πω γιατί μπλοκαρίστηκαν τα κρεβάτια: διότι κάποιοι ασφαλιστικοί οργανισμοί χρωστάνε 53.000.000 ευρώ.
      ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Ο απλός άνθρωπος που μεταφέρεται εκεί τι φταίει; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ο απλός πολίτης δεν πληρώνει τίποτα και πληρώνουν τα ασφαλιστικά ταμεία. Υπηρεσίες υγείας αγοράζουμε από το δημόσιο και από τον ιδιωτικό τομέα. 
      Ξέρετε, κύριε Κοσιώνη, πόσοι έχουν νοσηλευτεί στη Μονάδα Εντατικής Θεραπείας στο «Ερρίκος Ντυνάν»; Έχουν νοσηλευθεί πάνω από τέσσερις χιλιάδες άτομα. Ξέρετε τι σημαίνει αυτό; Σημαίνει ότι έχουμε ανακτήσει, από τα τέσσερις χιλιάδες αυτά άτομα που νοσηλεύθηκαν, πάνω από 70%. Αυτά είναι τα νούμερα τα οποία δίνει η εντατικολογία για τα περιστατικά αυτά. 
      Όσον αφορά στο θέμα, το οποίο σχολιάστηκε τόσο πολύ από τους συναδέλφους τον κ. Καραμάριο και τον κ. Καϊσερλή, νομίζω ότι δεν υπάρχει κανένα πρόβλημα όσον αφορά στη διατύπωση. Το Υπουργείο δεν έχει καμία διάθεση να πάρει περιουσιακά στοιχεία. Άρα, λοιπόν, δεν υπάρχει κανένα πρόβλημα. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Παπαϊωάννου, έχετε το λόγο. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, ζήτησα το λόγο για να μην δημιουργούνται εντυπώσεις. Αναφέρθηκε ο κύριος Υφυπουργός, στο θέμα του «ΙΑΣΗ» και στον κ. Πάγκαλη. Θέλω να πω κάτι: Όλοι αναγνωρίζουμε την προσφορά μεμονωμένων ανθρώπων, αλλά και κοινωνικών σωματείων. Κανένας δεν είναι αντίθετος με αυτά. Τουναντίον του σφίγγει το χέρι. Κανένας δεν αμφισβήτησε από τους συναδέλφους την επιστημοσύνη και την προσφορά του κ. Πάγκαλη, επιστημονική και κοινωνική. Υπάρχει όμως ένα ζήτημα. Και εσείς ο ίδιος το είπατε τώρα, κύριε Υπουργέ, ότι υπάρχει κάποιο πόρισμα γύρω από αυτή την υπόθεση. Για να υπάρχει κάποιο πόρισμα και να έχετε διατάξει κάποιες έρευνες, κάτι τρέχει. 
      Και εμείς ρωτάμε: Τα κόμματα της Αντιπολίτευσης δεν έχουν δικαίωμα στη γνώση του πορίσματος; Από την πρώτη στιγμή σας είπαμε να μας φέρετε το πόρισμα, για να ξέρουμε τι είναι αυτό, προκειμένου να ψηφίσουμε. Δεν μας το φέρατε. Αυτός είναι ο λόγος, που αυτή η πλευρά δεν ψηφίζει τη συγκεκριμένη σύμβαση. Η ευθύνη ανήκει στη Κυβέρνηση και όχι σε μας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαϊωάννου. 
      Δεν υπάρχει άλλος εγγεγραμμένος ομιλητής.
      Κηρύσσεται περαιωμένη η συζήτηση επί της ενότητας των άρθρων και των τροπολογιών και θα γίνει η ψήφισή τους χωριστά. 
      Ερωτάται το Σώμα: γίνεται δεκτό το πρώτο άρθρο ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, το πρώτο άρθρο έγινε δεκτό ως έχει κατά πλειοψηφία. 
      Ερωτάται το Σώμα: γίνεται δεκτό το δεύτερο άρθρο ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, το δεύτερο άρθρο έγινε δεκτό ως έχει, κατά πλειοψηφία.
      Ερωτάται το Σώμα: γίνεται δεκτό το τρίτο άρθρο, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, το τρίτο άρθρο έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: γίνεται δεκτό το τέταρτο άρθρο ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το τέταρτο άρθρο έγινε δεκτό ως έχει, κατά πλειοψηφία.
      Ερωτάται το Σώμα: γίνεται δεκτό το πέμπτο άρθρο ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, το πέμπτο άρθρο έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτή η υπ’ αριθμό 899/31 τροπολογία, όπως τροποποιήθηκε από τον κύριο Υπουργό, η οποία θα αποτελέσει ίδιον άρθρο του νομοσχεδίου;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΠΑΝΑΓΙΩΤΗΣ ΚΟΣΙΩΝΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η υπ’ αριθμό 899/31 τροπολογία έγινε δεκτή, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτή η υπ’ αριθμό 903/32 τροπολογία ως έχει η οποία θα αποτελέσει ίδιον άρθρο του νομοσχεδίου;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΠΑΝΑΓΙΩΤΗΣ ΚΟΣΙΩΝΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η υπ’ αριθμό 903/32 τροπολογία έγινε δεκτή ως έχει κατά πλειοψηφία.
      Ερωτάται το Σώμα: Γίνεται δεκτή η υπ’ αριθμόν 904/34 τροπολογία ως έχει η οποία θα αποτελέσει ίδιον άρθρο του νομοσχεδίου;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΠΑΝΑΓΙΩΤΗΣ ΚΟΣΙΩΝΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η υπ’ αριθμόν 904/23 τροπολογία έγινε δεκτή ως έχει κατά πλειοψηφία.
      Ερωτάται το Σώμα: Γίνεται δεκτή η υπ’ αριθμόν 906/35 τροπολογία όπως τροποποιήθηκε από τον κύριο Υπουργό η οποία θα αποτελέσει ίδιον άρθρο του νομοσχεδίου;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η υπ’ αριθμόν 906/35 τροπολογία έγινε δεκτή όπως τροποποιήθηκε από τον κύριο Υπουργό ομοφώνως.
      Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΑΝΑΓΙΩΤΗΣ ΚΟΣΙΩΝΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το ακροτελεύτιο άρθρο του νομοσχεδίου έγινε δεκτό κατά πλειοψηφία.
      Συνεπώς το νομοσχέδιο του Υπουργείου Υγείας και Κοινωνικής Αλληλεγγύης «Κύρωση συμβάσεων υπέρ νομικών προσώπων εποπτευόμενων από το Υπουργείο Υγείας και Κοινωνικής Αλληλεγγύης και λοιπές διατάξεις» έγινε δεκτό επί της αρχής και επί των άρθρων και η ψήφισή του αναβάλλεται για άλλη συνεδρίαση.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.55΄ λύεται η συνεδρίαση για αύριο ημέρα Παρασκευή 19 Ιανουαρίου 2007 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επίκαιρων ερωτήσεων και β) συζήτηση επερώτησης Βουλευτών του ΠΑ.ΣΟ.Κ. προς τον Υπουργό Αγροτικής Ανάπτυξης και Τροφίμων, σχετικά με θέματα των Ελλήνων αγροτών, σύμφωνα με την ημερήσια διάταξη που έχει διανεμηθεί.
                    Η ΠΡΟΕΔΡΟΣ                                    ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 18/1/07	                                                                               ΣΕΛ.3

