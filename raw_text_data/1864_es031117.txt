      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΚΣΤ΄
      Δευτέρα 17 Νοεμβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Πολιτικό μνημόσυνο και τήρηση ενός λεπτού σιγή για την επέτειο του Πολυτεχνείου, σελ.
      2. Ανακοινώνεται η ανεξαρτοποίηση του Βουλευτή Σ. Παπαθεμελή, σελ.
      3. Άδεια απουσίας του Βουλευτή Σπήλιου Σπηλιωτόπουλου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Ανακοίνωση του δελτίου επικαίρων ερωτήσεων της Τρίτης 18 Νοεμβρίου 2003, σελ.
      3. Συζήτηση επικαίρων ερωτήσεων α) του Βουλευτή του Πανελληνίου Σοσιαλιστικού Κινήματος κ. Παναγιώτη Αντωνακόπουλου προς τους Υπουργούς Δικαιοσύνης, Εσωτερικών, Δημόσιας Διοίκησης και Αποκέντρωσης, σχετικώς με τη θεσμοθέτηση προληπτικής δικαστικής κρίσης για τους Νομάρχες και Δημάρχους για την αποφυγή δικαστικών διώξεων, σελ.
      4. Συζήτηση επερώτησης σχετικά με τις συνεχιζόμενες δυσλειτουργίες στο χώρο Υγειονομικής Ταφής Απορριμμάτων (ΧΥΤΑ) Α. Λιοσίων αρμοδιότητας Υπουργείου Περιβάλλοντος, Χωροταξίας και Δημοσίων Έργων (επερωτώντες Βουλευτές: Γ. Τρυφωνίδης, Σ. Τσιτουρίδης, Α. Κατσιγιάννης, Σ. Καλογιάννης, Α. Μπέζας, Ν. Λέγκας, Γ. Βλάχος, Θ. Κατσίκης, Α. Μπούρας, Γ. Βουλγαράκης, Ν. Κακλαμάνης, Μ. Καρφά, Μ. Λιάπης, Θ. Κασσίμης, Π. Μελάς, Β. Μιχαλολιάκος, Π. Μαντούβαλος Α. Νεράντζης και Γ. Αλογοσκούφης), σελ.
      ΟΜΙΛΗΤΕΣ
      Α. Στο πολιτικό Μνημόσυνο
      ΚΑΚΛΑΜΑΝΗΣ Α., σελ.
      ΚΩΝΣΤΑΝΤΙΝΟΥ Φλ., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΠΑΠΑΔΗΜΑΣ Λ., σελ.
      ΠΑΠΑΛΗΓΟΥΡΑΣ Α., σελ.
      ΣΚΥΛΛΑΚΟΣ Α., σελ.
      Β. Επί των Επικαίρων Ερωτήσεων
      ΑΝΤΩΝΑΚΟΠΟΥΛΟΣ Λ., σελ.
      ΠΑΠΑΔΗΜΑΣ Λ., σελ.
      Γ. Επί της επερώτησης
      ΑΛΟΓΟΣΚΟΥΦΗΣ Γ., σελ.
      ΒΛΑΧΟΣ Γ., σελ.
      ΖΗΣΗ Ρ., σελ.
      ΚΑΛΟΓΙΑΝΝΗΣ Στ., σελ.
      ΚΑΤΣΙΓΙΑΝΝΗΣ Α., σελ.
      ΚΩΝΣΤΑΝΤΙΝΟΥ Φλ., σελ.
      ΜΠΕΖΑΣ Α., σελ.
      ΤΡΥΦΩΝΙΔΗΣ Γ., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  ΚΣΤ΄
Δευτέρα 17 Νοεμβρίου 2003

	Αθήνα, σήμερα στις 17 Νοεμβρίου 2003, ημέρα Δευτέρα και ώρα 18.48΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
       Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από το Γραμματέα της Βουλής κ. Ιωάννη Βαθειά, Βουλευτή Φθιώτιδας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Αιτωλοακαρνανίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Δήμος Αντιρρίου ζητεί τη στελέχωση της Εταιρείας της Γέφυρας Ρίου Αντιρρίου από εργαζόμενους της περιοχής, την καθιέρωση ανταποδοτικού τέλους και τη χορήγηση ειδικής κάρτας διέλευσης για τους κατοίκους της περιοχής.
      2. Ο Βουλευτής Αιτωλοακαρνανίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Μεσολογγίου ζητεί  χρηματοδότηση για την ανακαίνιση του έργου εγγείων βελτιώσεων της περιοχής Μεσολογγίου.
      3. Ο Βουλευτής Αιτωλοακαρνανίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Μεσολογγίου ζητεί  χρηματοδότηση για την ανακαίνιση του έργου εγγείων βελτιώσεων της περιοχής Μεσολογγίου.
      4. Ο Βουλευτής Αιτωλοακαρνανίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Γεωργικός Πιστωτικός και Γαλακτοκομικός Συνεταιρισμός Μεσολογγίου διαμαρτύρεται, για την αδικαιολόγητη καθυστέρηση πληρωμής των επιδοτήσεων ελαιολάδου στους παραγωγούς της περιοχής Μεσολογγίου. 
      5. Οι Βουλευτές κύριοι ΆΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Συμβούλιο της ΝΑ Δράμας – Καβάλας – Ξάνθης, διαμαρτύρεται για τα αποτελέσματα των εκτιμήσεων – επανεκτιμήσεων του ΕΛΓΑ για τις θεομηνίες που έπληξαν τις καλλιέργειες των Νομών Δράμας , Καβάλας και Ξάνθης την καλλιεργητική χρονιά 2000.
      6. Οι Βουλευτές κύριοι ΆΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Συμβούλιο της Νομαρχιακής Αυτοδιοίκησης  Δράμας – Καβάλας – Ξάνθης, διαμαρτύρεται για την ιδιωτικοποίηση των συνεταιριστικών εργοστασίων της περιοχής.
      7. Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Δήμαρχος του Δήμου Ινάχου Αιτωλοακαρνανίας ζητεί οικονομική ενίσχυση για την αντιμετώπιση των εκτάκτων αναγκών που προέκυψαν από τις πρόσφατες βροχοπτώσεις στο Δήμο.
      8. Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία ο Πρόεδρος του Τοπικού Συμβουλίου του Δημοτικού Διαμερίσματος Σχινών του Δήμου Ζαχάρως Ηλείας, διαμαρτύρεται για την καταπάτηση και καλλιέργεια δημόσιας παραλιακής έκτασης.
      9. Οι  Βουλευτές κυρίες ΑΣΗΜΙΝΑ ΞΗΡΟΤΥΡΗ –ΑΙΚΑΤΕΡΙΝΑΡΗ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία ο Δήμαρχος και η Κοινοτάρχης της Βόρειας Εύβοιας, ζητούν την κατασκευή έργων υποδομής για την ανάπτυξη της περιοχής τους.
      10.  Οι Βουλευτές κ.κ. ΦΩΤΙΟΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Πανελλήνιος Σύλλογος Οικονομολόγων με πτυχίο ΠΑΤΕΣ / ΣΕΛΕΤΕ, ζητεί την άμεση πρόσληψη των μελών του που έχουν δικαιωθεί δικαστικά για το διαγωνισμό ΑΣΕΠ 2000, την άμεση εφαρμογή των αποφάσεων του Διοικητικού Εφετείου , καθώς και το διορισμό τους με αναδρομική ισχύ.
      11. Οι Βουλευτές κυρίες ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία ο Σύλλογος Επαγγελματοβιοτεχνών  και Εμπόρων Λευκώνα Σερρών, ζητεί να μην αλλάξει ο τρόπος ασφάλισης των μελών του.
      12. Οι Βουλευτές κ.κ. ΠΑΝΑΓΙΩΤΗΣ ΛΑΦΑΖΑΝΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία η Πανελλήνια Ένωση Συνταξιούχων Πλοιάρχων Ε.Ν., ζητεί την αναπροσαρμογή όλων των συντάξεων των ναυτικών.
      13. Οι Βουλευτές κ.κ. ΠΑΝΑΓΙΩΤΗΣ ΛΑΦΑΖΑΝΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία η Επιτροπή Αγώνα Συνταξιούχων ΝΑΤ Χίου, ζητεί την αναβάθμιση της παρεχόμενης ιατροφαρμακευτικής περίθαλψης προς τα μέλη της.
      14. Οι Βουλευτές κύριοι ΦΩΤΙΟΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Πανελλαδική Επιτροπή Σχολικών Φυλάκων Ελλάδος, ζητεί τη διασφάλιση κονδυλίων ώστε η σχέση εργασίας των μελών της να γίνει μόνιμη.
      15. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα  στο οποίο καταγγέλλονται σοβαρές ελλείψεις σε ιατρικό και νοσηλευτικό προσωπικό στο ΙΚΑ Μοιρών Ηρακλείου.
      16. Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε δημοσίευμα εφημερίδας στο οποίο ζητείται ο οικονομικός έλεγχος της αποθήκης αγροτικών προϊόντων  της Σκάλας Ωρωπού.
      17. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Γενικό Νοσοκομείο Κέντρο Υγείας Σητείας  ζητεί την εξόφληση των οφειλών του Ο. Γ. Α. , από μη καταβολή νοσηλειών.
      18. Ο Βουλευτής Πειραιά κ.  ΑΝΑΣΤΑΣΙΟΣ ΝΕΡΑΝΤΖΗΣ κατέθεσε αναφορά με την οποία η Πανελλήνια Ένωση Συνταξιούχων Πλοιάρχων Ε. Ν. ζητεί την ικανοποίηση οικονομικών και θεσμικών αιτημάτων των συνταξιούχων Ναυτικών.
      19. Ο Βουλευτής Θεσσαλονίκης κ. ΣΩΤΗΡΙΟΣ ΚΟΥΒΕΛΑΣ κατέθεσε αναφορά με την οποία η Τοπική Ένωση Δήμων και Κοινοτικών Νομού Θεσσαλονίκης ζητεί την αναγκαστική εκτέλεση δικαστικών αποφάσεων κατά του Δημοσίου και των Ο. Τ. Α. για πληρωμές περιουσιακών στοιχείων.
      20. Ο Βουλευτής Θεσσαλονίκης κ. ΣΩΤΗΡΙΟΣ ΚΟΥΒΕΛΑΣ κατέθεσε αναφορά με την οποία το Σωματείο Συνταξιούχων Σιδηροδρομικών Β. Ελλάδος  «Η ΑΝΑΓΕΝΝΗΣΙΣ» ζητεί την ικανοποίηση οικονομικού αιτήματος.
      21. Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Σύνδεσμος Πολιτικών Συνταξιούχων Δημοσίων Υπαλλήλων Νομού Δωδεκανήσου διαμαρτύρεται για την περικοπή του Οικογενειακού Επιδόματος από τους συνταξιούχους Δημοσίους Υπαλλήλους.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1295/25-7-2003 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 6111/19-8-2003 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην αριθμ. 1295/2003 ερώτηση, που κατατέθηκε στη Βουλή από το Βουλευτή κ. Κων/νο Τσιπλάκη, για τα θιγόμενα σ’ αυτή θέματα, σας πληροφορούμε τα εξής: 
      Η καθυστέρηση στην ολοκλήρωση της προκήρυξης (διαγωνισμού) του έτους 2002 του ν. 2643/1998 οφείλεται στους κατωτέρω αναφερόμενους λόγους. Σύμφωνα με το άρθρο 6 του ν. 2643/98, όπως ισχύει σήμερα, μετά την παραλαβή των αιτήσεων των προστατευομένων από το ν. 2643/1998 προσώπων από τις Πρωτοβάθμιες Επιτροπές (του άρθρου 9) του ίδιου νόμου, οι αιτήσεις προωθούνται στις αντίστοιχες Περιφερειακές Δ/νσεις ή στις Τοπικές Υπηρεσίες του ΟΑΕΔ που έχουν τις έδρες τους οι Επιτροπές του άρθρου 9 για να γίνει ο έλεγχος και η μηχανογραφική επεξεργασία των σχετικών στοιχείων και δικαιολογητικών και να συνταχθούν οι πίνακες μοριοδότησης.
      Στο στάδιο αυτό του ελέγχου και της μηχανογραφικής επεξεργασίας των αιτήσεων και των στοιχείων και δικαιολογητικών που τις συνοδεύουν, οι αρμόδιες Υπηρεσίες του ΟΑΕΔ σε όλη τη χώρα αντιμετώπισαν στην παρούσα προκήρυξη, πολύ μεγάλο αριθμό προβλημάτων που σχετίζονται με το παραδεκτό ενός μεγάλου ποσοστού αιτήσεων.
      Ενδεικτικά αναφέρουμε κάποια από τα προβλήματα: πλημμελής συμπλήρωση των αιτήσεων, υποβολή διαφορετικών εντύπων- αιτήσεων από αυτά που καθορίζουν οι υπουργικές αποφάσεις, ανυπόγραφες αιτήσεις, έλλειψη δικαιολογητικών, ανεπικύρωτα φωτοαντίγραφα βασικών δικαιολογητικών, ανεπικύρωτο το γνήσιο της υπογραφής των υπευθύνων δηλώσεων, υποβολή εισοδήματος άλλου οικονομικού έτους από εκείνο που καθορίζεται στο νόμο και πλήθος άλλων προβλημάτων.
      Τα προβλήματα αυτά ετέθησαν μέχρι σήμερα από όλη τη χώρα υπό μορφή γραπτών ερωτημάτων σε ένα κεντρικό όργανο το οποίο προβλέπεται από το άρθρο 31 παρ.15 του ν. 2956/2001 και λειτουργεί στην Κεντρική Υπηρεσία του Υπουργείου Εργασίας και Κοινωνικών Ασφαλίσεων. Το όργανο αυτό ονομάζεται Κεντρική Επιτροπή Εποπτείας και Συντονισμού Εφαρμογής του ν. 2643/1998 και το οποίο για την αντιμετώπιση αυτών των προβλημάτων και της μεγάλης περιπτωσιολογίας έχει εκδώσει μέχρι σήμερα, μεγάλο αριθμό εγκυκλίων με πολλές επί μέρους απαντήσεις σε ισάριθμα ερωτήματα.
      Από τα ανωτέρω αναφερόμενα, καθίσταται φανερό ότι η επίλυση των προβλημάτων (σε μεγάλο βαθμό με πνεύμα επιείκειας), που έχουν ανακύψει σε όλη τη χώρα έχει απαιτήσει μεγάλο χρονικό διάστημα. με συνέπεια την καθυστέρηση της μοριοδότησης. Παρόμοια κατάσταση είχε δημιουργηθεί και με τους υποψηφίους της προηγούμενης προκήρυξης (διαγωνισμού) που εκδόθηκε το 2000, με αποτέλεσμα οι τοποθετήσεις να πραγματοποιηθούν το έτος 2001.
      Ήδη, στο μεγαλύτερο τμήμα της χώρας, έχει δημοσιευθεί η πρώτη μοριοδότηση των αιτήσεων που υποβλήθηκαν για τις θέσεις εργασίας της τελευταίας προκήρυξης και σύντομα θα ολοκληρωθεί η διαδικασία που περιγράφεται στο ν. 2643/1998, όπως ισχύει μέχρι σήμερα και η οποία οδηγεί στις τοποθετήσεις.
      Στο πλαίσιο του νέου Οργανισμού του Ο.Α.Ε.Δ., προβλέπεται η σύσταση Οργανικής Μονάδας σε κάθε μία Υπηρεσία (Περιφερειακή Δ/νση ή Υπηρεσία Νόμου), όπου έχει την έδρα της κάθε Πρωτοβάθμια Επιτροπή του άρθρου 9 του ν. 2643/1998, με μόνο αντικείμενο την ενασχόληση με τα θέματα του ν. 2643/1998.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      2. Στις με αριθμό 1234/133/24-7-2003 και 1297/25-7-03 ερωτήσεις των Βουλευτών κυρίων Νικολάου Νικολόπουλου και Κωνσταντίνου Τσιπλάκη δόθηκε με το υπ’ αριθμ. 35469/7-8-2003 έγγραφο από τον Υπουργό Εσωτερικών η ακόλουθη απάντηση:
      «Σε απάντηση της αριθμ. 1234/133/24-7-2003 Ερώτηση & ΑΚΕ και της αριθμ. 1297/25-7-2003 ερώτησης, που κατέθεσαν οι Βουλευτές κ.κ. Ν. Νικολόπουλος και Κ. Τσιπλάκης αντίστοιχα, αναφορικά με τη χρηματοδότηση των πρωτοβάθμιων ΟΤΑ της Χώρας, καθώς και την οικονομική κατάσταση στην οποία έχουν περιέλθει ορισμένοι εξ αυτών λόγω χρεών, σας γνωρίζουμε κατά λόγο αρμοδιότητάς μας, τα ακόλουθα:
      Σύμφωνα με το ισχύον Σύνταγμα, το Κράτος υποχρεούται να λαμβάνει όλα τα μέτρα που απαιτούνται για την εξασφάλιση α) της οικονομικής αυτοτέλειας και β) των πόρων που είναι αναγκαίοι για την εκπλήρωση της αποστολής και την άσκηση των αρμοδιοτήτων που έχουν ανατεθεί στην Τοπική Αυτοδιοίκηση, με ταυτόχρονη διασφάλιση της διαφάνειας κατά την διαχείριση των πόρων αυτών. Με την Συνταγματική Αναθεώρηση του 2001, προβλέφθηκε για πρώτη φορά ότι κάθε μεταβίβαση αρμοδιοτήτων από κεντρικά ή περιφερειακά όργανα του Κράτους προς την Τ.Α, συνεπάγεται και τη μεταφορά των αντίστοιχων πόρων.
      Με κινητήριο μοχλό το Νόμο 1828/89, το Υπουργείο Εσωτερικών, Δημόσιας Διοίκησης και Αποκέντρωσης προώθησε την οικονομική αυτοτέλεια των ΟΤΑ, καθιερώνοντας διαφανείς και σταθερούς πόρους, οι οποίοι βοήθησαν ουσιαστικά στο σχεδιασμό και την υλοποίηση στόχων και προγραμμάτων, συμβάλλοντας στην όλη αναπτυξιακή διαδικασία της χώρας. Επίσης, στα πλαίσια της υλοποίησης του προγράμματος «Ιωάννης Καποδίστριας», με σειρά νομοθετημάτων, δόθηκε η απαιτούμενη ώθηση στην πρωτοβάθμια Τοπική Αυτοδιοίκηση να αναλάβει πρωτοβουλίες, έχοντας την πλήρη στήριξη του Κράτους σε κάθε της προσπάθεια.
      Η καθιέρωση των Κεντρικών Αuτοτελών Πόρων (ΚΑΠ) με το Ν. 1828/89, στοχεύει στη χρηματοδότηση των ΟΤΑ από δυναμικούς φόρους του κρατικού προϋπολογισμού, το ύφος των οποίων ορίζεται ρητά από την κείμενη νομοθεσία και δεν επηρεάζεται, κάθε φορά, από τη βούληση της κεντρικής διοίκησης, αλλά μόνο από τη δυναμική των φόρων αυτών, ώστε να διευκολύνεται ο οικονομικός προγραμματισμός των ΟΤΑ.
      Η κατανομή κάθε χρόνο των ΚΛΠ βάσει πιστώσεων που εγγράφονται στον Κρατικό Προϋπολογισμό, ο οποίος περιβάλλεται τον τύπο του τυπικού νόμου, με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, η οποία εκδίδεται ύστερα από πρόταση της Κεντρικής Ένωσης Δήμων και Κοινοτήτων Ελλάδος, αποσκοπεί στην άμβλυνση των δημοσιονομικών και γεωγραφικών ανισοτήτων, κυρίως μέσω:
      - της εξασφάλισης κάλυψης των εξόδων λειτουργίας των ΟΤΑ
      - της χρηματοδότησης ιδίως των κοινωνικών δράσεών τους και
      -της χρηματοδότησης εξειδικευμένων προγραμμάτων, που συντείνουν στη βελτίωση της ποιότητας παροχής υπηρεσιών προς τους πολίτες.
      Οι Κεντρικοί Αυτοτελείς Πόροι από την καθιέρωσή τους μέχρι και σήμερα παρουσιάζουν σημαντική μέση ετήσια αύξηση, η οποία ανέρχεται σε ποσοστό 15 % και αποτυπώνεται στον ακόλουθο πίνακα:
      
      (Να φωτογραφηθεί ο πίνακας)
      
      Για το έτος 2003, με την αριθμ. 33689/24-7-2003 Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, η οποία εκδόθηκε μετά από πρόταση της ΚΕΔΚΕ, προβλέφθηκε η διάθεση στους ΟΤΑ α΄ βαθμού από τους ΚΑΠ, συνολικού ποσού 1.540.000.000,00 €.
      Από το έτος 2001, αναθεωρήθηκε ριζικά και εκσυγχρονίσθηκε το σύστημα της τακτικής επιχορήγησης των ΟΤΑ, οι οποίοι πλέον χρηματοδοτούνται, πέραν του πραγματικού πληθυσμού τους σύμφωνα με την τελευταία απογραφή, που αποτελούσε το αποκλειστικό κριτήριο κατανομής των ΚΑΠ μέχρι το έτος 2000, με βάση την έκτασή τους, τον αριθμό των δημοτικών διαμερισμάτων τους και το σημαντικότερο με βάση την ανάγκη κάλυψης του ελάχιστου λειτουργικού τους κόστους.
      Οι ΟΤΑ, πέραν της κάλυψης των λειτουργικών τους δαπανών, χρηματοδοτούνται για την άσκηση αρμοδιοτήτων που μεταφέρθηκαν σε αυτούς βάσει νόμων καθώς και για δράσεις τους, οι κυριότερες των οποίων αφορούν:
      1) στην κάλυψη των δαπανών λειτουργίας, συντήρησης και μισθοδοσίας προσωπικού των παιδικών και βρεφονηπιακών σταθμών που μεταφέρθηκαν σε αυτούς με το Ν. 2880/2001,
      2) στην κάλυψη των δαπανών λειτουργίας, συντήρησης και μισθοδοσίας προσωπικού των δημοτικών χώρων άθλησης που μεταφέρθηκαν σε αυτούς με το Ν. 2880/2001.
      3) στην κάλυψη λειτουργικών δαπανών των σχολείων πρωτοβάθμιας και δευτεροβάθμιας εκπαίδευσης,
      4) στην υλοποίηση του προγράμματος λειτουργίας των κέντρων εξυπηρέτησης πολιτών,
      5) στην υλοποίηση του προγράμματος βελτίωσης της ποιότητας ζωής των τσιγγάνων, 
      6) στην υλοποίηση προγραμμάτων πρωτογενούς πρόληψης κατά των ναρκωτικών σε συνεργασία με τον ΟΚΑΝΑ,
      7) στην υλοποίηση δράσεων που αφορούν στην άσκηση κοινωνικής πολιτικής της Τοπικής Αυτοδιοίκησης, όπως το πρόγραμμα «Βοήθεια στο σπίτι»,
      8) στην χρηματοδότηση αυτών των παραμεθορίων περιοχών στα πλαίσια της υλοποίησης του προγράμματος «ΑΚΡΙΤΑΣ»,
      9) στην υλοποίηση προγράμματος που αφορά τους παλιννοστούντες,
      10) στην υλοποίηση του προγράμματος που αφορά το σχολικό τροχονόμο,
      11) στη δημιουργία υποδομών για τη λειτουργία της δημοτικής αστυνομίας,
      12) στη φύλαξη σχολικών κτιρίων,
      καθώς και άλλων δράσεων που αφορούν την Τοπική Αυτοδιοίκηση, οι οποίες προτείνονται από την ΚΕΔΚΕ.
      Πέραν των ανωτέρω εσόδων από τους ΚΑΠ, στους ΟΤΑ α΄ βαθμού διατέθηκαν και άλλοι σημαντικοί πόροι από τον Κρατικό Προϋπολογισμό, οι οποίοι εγγράφονται στον προϋπολογισμό του Υπουργείου μας και προορίζονται κυρίως για την οικονομική ενίσχυση δήμων και κοινοτήτων που δημιουργήθηκαν από συνένωση ΟΤΑ σύμφωνα με τους Ν.1416/84 και Ν.1622/86 καθώς και για αναπτυξιακά και οικονομικά κίνητρα των ΟΤΑ του Ν.2240/94.
      Επιπρόσθετα των ανωτέρω, μέσω του Ειδικού Προγράμματος Τοπικής Αυτοδιοίκησης (ΕΠΤΑ) που συνόδευσε τη μεταρρύθμιση που πραγματοποιήθηκε στην πρωτοβάθμια Αυτοδιοίκηση, με την ψήφιση και εφαρμογή του Ν. 2539/97, εντάχθηκαν σταδιακά από το 1998 έως σήμερα έργα και δράσεις με φορείς χρηματοδότησης διάφορα Υπουργεία και φορείς υλοποίησης τους ΟΤΑ. Ο αρχικά εκτιμώμενος προϋπολογισμός του Προγράμματος για την περίοδο 1998-2004 προσέγγιζε τα 2,9 δις ευρώ.
      	Έως σήμερα, έχουν ενταχθεί στο ΕΠΤΑ έργα συνολικού ποσού 3,4 δις ευρώ περίπου, έχει δηλαδή υπερκαλυφθεί το αρχικά εκτιμώμενο ποσό των 2,9 δις ευρώ.
      	Οι ετήσιες εισροές του ΕΠΤΑ για το χρονικό διάστημα 1998 έως σήμερα, καθώς και οι πραγματοποιηθείσες δαπάνες απεικονίζονται στον ακόλουθο πίνακα:
      
      (Να φωτογραφηθεί ο πίνακας)
      
      Ειδικότερα ο συνολικός προϋπολογισμός των ενταγμένων στο ΕΠΤΑ - κατόπιν πρότασης των Περιφερειακών Επιτροπών Παρακολούθησης του Προγράμματος- έργων των ΟΤΑ μέχρι σήμερα, που χρηματοδοτούνται από πόρους του Υπουργείου μας, ανέρχεται σε 1.745.818.197 € και οι πληρωμές που έχουν πραγματοποιηθεί για τα έργα αυτά ανέρχονται σε 1.118.165.776 €.
      Αναφορικά με την κατανομή των πιστώσεων της ΣΑΤΑ, σας πληροφορούμε ότι ο καθορισμός των κριτηρίων κατανομής τους γίνεται με την έκδοση κοινής απόφασης των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών ύστερα από πρόταση της ΚΕΔΚΕ ( άρθρο 13 παρ. 10 του Ν. 2539/97).
      Η εκταμίευση των ανωτέρω πιστώσεων γίνεται τμηματικά κατά την διάρκεια του έτους και αναλογικά ως προς το ύψος της συνολικής χρηματοδότησης που πραγματοποιείται από το Υπουργείο Οικονομίας και Οικονομικών.
      Με βάση τα παραπάνω, για το έτος 2002 σύμφωνα με την αριθμ. 17828/26-4-2002 ΚΥΑ καθορίσθηκε συνολική πίστωση ύψους 630.961.115 €. Το Υπουργείο Οικονομίας και Οικονομικών χρηματοδότησε τη ΣΑΤΑ (ΣΑΕ 029) με συνολικό ποσό 605.324.634,26 €, το οποίο και αποδόθηκε στους OTΑ χωρίς καθυστέρηση.
      Το υπόλοιπο ποσό της ΣΑΤΑ/2002 ύψους 25.636-480,73 €, διατέθηκε από το Υπουργείο Οικονομίας και Οικονομικών αρχές του έτους 2003 και αποδόθηκε αμέσως στους δικαιούχους φορείς.
      Για το έτος 2003, η συνολική πίστωση για τη ΣΑΤΑ/2003 θα ανέλθει στο ποσό των 750.000.000 €. Ήδη έχει κατανεμηθεί στους ΟΤΑ συνολικό ποσό ύψους 90.771.317,65 € που αφορά την 1η τακτική δόση αυτής για έργα και επενδυτικές δραστηριότητες, καθώς και ποσό ύψους 26.508.740 € για την κάλυψη δράσεων πολιτικής προστασίας (πυροπροστασία - θεομηνίες).
      Ειδικότερα όσον αφορά τη χρηματοδότηση για τις επισκευές και συντηρήσεις των σχολικών κτιρίων της χώρας, σας πληροφορούμε ότι μέσω των πιστώσεων της ΣΑΤΑ έτους 2001 και 2002 κατανεμήθηκε στους πρωτοβάθμιους ΟΤΑ της χώρας ποσό 117.787.664,11 € για την εκτέλεση σχετικών εργασιών στα σχολικά κτίρια της αρμοδιότητάς τους.
      Το έτος 2003 έχει εγκριθεί για τον ανωτέρω σκοπό ποσό 29.347.500 € αντίστοιχα.
      Η κατανομή της ΣΑΤΑ για τα έτη 1990 έως σήμερα απεικονίζεται στον ακόλουθο πίνακα:
      
      ΕΤΟΣ      ΠΟΣΟ σε ευρώ      1990      88.041.085,84      1991      107.116.654,44      1992      117.388.114.45      1993      161.408.657,37      1994      164.343.360,23      1995      223.037.417.46      1996      264.123.257,52      1997      302.274.394,72      1998      350.696.991,93      1999      381.511.371,97      2000      454.878.943,51      2001      557.593.543,65      2002      630.961.115,19      2003      750.000.000,00      
      Σημειώνεται ότι από την έναρξη ισχύος του Ν. 2539/97 και σύμφωνα με τα οριζόμενα στην παρ. 7 του άρθρου 13 αυτού, απαγορεύεται η χρηματοδότηση των ΟΤΑ α' βαθμού με υπουργικές αποφάσεις από πόρους που δεν εντάσσονται στους Κεντρικούς Αυτοτελείς Πόρους ή στους πόρους του ΕΠΤΑ. Τονίζεται ότι η χρηματοδότηση των ΟΤΑ της χώρας από τους ΚΑΠ, γίνεται με Κοινή Υπουργική Απόφαση κατανομής αυτών κάθε έτος, ύστερα από πρόταση της ΚΕΔΚΕ, αναφορικά με τα κριτήρια και τη διαδικασία κατανομής τους, ενώ από το ΕΠΤΑ σύμφωνα με τη διαδικασία η οποία έχει καθορισθεί με τις αριθμ. 45329/27.12.99 και 25437/19.6.02 αποφάσεις του Υπουργείου μας, που έχουν γνωστοποιηθεί στους ΟΤΑ της χώρας.
      Τέλος, επισημαίνεται ότι προκειμένου να αντιμετωπισθούν οικονομικά προβλήματα ΟΤΑ λόγω οφειλών τους, το Υπουργείο μας αφού εξέτασε σε συνεργασία με το Υπουργείο Οικονομίας και Οικονομικών, την ΚΕΔΚΕ και το Ταμείο Παρακαταθηκών και Δανείων, το όλο θέμα με στόχο την εξυγίανση αυτών, έχει δρομολογήσει τη δια της νομοθετικής οδού ρύθμιση αυτού.
      Κατά τα λοιπά αρμόδιο να σας απαντήσει είναι το Υπουργείο Οικονομίας και Οικονομικών, προς το οποίο αποστέλλεται φωτοαντίγραφο της αριθμ. 1297/25-7-2003 Ερώτησης.
      Ο Υπουργός
      Κ. ΣΚΑΝΔΑΛΙΔΗΣ»
      3. Στις με αριθμό 1338/28-7-03 και 1661/5-8-03 ερωτήσεις των Βουλευτών κυρίων Άγγελου Τζέκη, Γεωργίου Χουρμουζιάδη και Μιχάλη Χαλκίδη δόθηκε με το υπ’ αριθμ. 6232/22-8-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στις αριθμ. 1338/2003 και 1661/2003 ερωτήσεις, που κατατέθηκαν στη Βουλή από τους Βουλευτές κυρίους Α. Τζέκη, Γ. Χουρμουζιάδη και Μ. Χαλκίδη, για τα θιγόμενα σ' αυτές θέματα, σας πληροφορούμε τα εξής
      Ο Νομός Ημαθίας είναι από τους λίγους Νομούς της χώρας μας, που ο Οργανισμός Εργατικής Εστίας (ΟΕΕ) λειτουργεί όλα τα προγράμματά του με την καλύτερη δυνατή χωροταξική κατανομή. Έτσι, τα προγράμματα, όπως ο Κοινωνικός Τουρισμός, οι οργανωμένες εκδρομές, η διάθεση βιβλίων, η παροχή εισιτηρίων για καλλιτεχνικές εκδηλώσεις, η ενίσχυση του συνδικαλιστικού κινήματος εξυπηρετούνται από δύο Γραφεία του ΟΕΕ, αντί ενός όπως ισχύει στους περισσότερους Νομούς. Λειτουργεί ο ΟΕΕ δηλαδή για την καλύτερη εξυπηρέτηση των εργαζομένων ένα Περιφερειακό Γραφείο στην Πρωτεύουσα του Νομού και μια Τοπική Υπηρεσία στην μεγαλύτερη πόλη, τη Νάουσα. Στην Πόλη της Νάουσας επίσης, λειτουργεί ένας Βρεφονηπιακός Σταθμός (ΒΝΣ) από τους είκοσι δύο που λειτουργούν σ' όλη τη χώρα και ένα Κέντρο Εργαζόμενης Νεότητας (Κ.Ε.ΝΕ) από τα τριάντα συνολικά του ΟΕΕ.
      Το προσωπικό είναι μόνιμοι υπάλληλοι, δεν υπάρχει μείωση προσωπικού ή μετακίνηση την τελευταία τουλάχιστον διετία. Οι υπάλληλοί του ΟΕΕ, που απουσιάζουν κάνουν χρήση των νομίμων αδειών, όπως άδεια τοκετού. Η απουσία παιδαγωγών, όμως, από Βρεφονηπιακό Σταθμό λόγω του υφιστάμενου νομικού πλαισίου, που δεν προβλέπει αναπλήρωση του παιδαγωγού, σημαίνει μείωση του αριθμού των φιλοξενουμένων νηπίων, για να διατηρηθεί η νόμιμη αναλογία παιδαγωγού-νηπίων και η συνακόλουθη ποιότητα των παρεχομένων υπηρεσιών, η οποία είναι αδιαπραγμάτευτη για τον Οργανισμό Εργατικής Εστίας.
      Ο όρος «συνέχιση της υποβάθμισης» είναι παντελώς ανακριβής και άδικος για το Κέντρο Εργαζόμενης Νεότητας (Κ.Ε.ΝΕ) Νάουσας. Στο Κ.Ε.ΝΕ Νάουσας συνεχίζει να υπηρετεί το ίδιο μόνιμο προσωπικό που υπηρετούσε και κατά την προηγούμενη σχολική χρονιά με τον ίδιο ζήλο και επιτυχία. Ωστόσο η κριτική στη λειτουργία όλων των Κ.Ε.ΝΕ του ΟΕΕ έχει βάση, δεδομένου ότι ο χώρος τον οποίο κάλυπταν όταν ιδρύθηκαν, σήμερα επικαλύπτεται, τόσο από τη Δημόσια Εκπαίδευση π.χ μαθήματα ξένων γλωσσών και μουσικής στην πρωτοβάθμια και δευτεροβάθμια εκπαίδευση, Επαγγελματική Κατάρτιση από τις Σχολές Μαθητείας του Οργανισμού Απασχόλησης Εργατικού Δυναμικού (Ο.Α.Ε.Δ), όσο και από την τοπική αυτοδιοίκηση και τους τοπικούς πολιτιστικούς συλλόγους π.χ γυμναστική, παραδοσιακοί χοροί κ.λ.π. Με έγκριση του Διοικητικού Συμβουλίου του ΟΕΕ στα πλαίσια του Κανονισμού Λειτουργίας των Κ.Ε.ΝΕ υλοποιούνται στους χώρους τους προγράμματα σε συνεργασία με τους τοπικούς και μη φορείς, που το επιθυμούν προς όφελος των εργαζομένων. Τέτοια προγράμματα ανακοινώνονται στην αρχή της σχολικής χρονιάς και υλοποιήθηκαν στη σχολική χρονιά που μόλις έληξε και στο Κ.Ε.ΝΕ Νάουσας σε συνεργασία με το Δήμο Νάουσας.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      4. Στην με αριθμό 1339/28.7.03 ερώτηση της Βουλευτού κ. Μαρίας Κόλλια-Τσαρουχά δόθηκε με το υπ’ αριθμ. 226/21.8.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Μ. Κόλλια-Τσαρουχά, σας πληροφορούμε τα εξής:
      Το Πρόγραμμα της Βιολογικής Γεωργίας είναι επιδοτούμενο πρόγραμμα που εφαρμόζεται στο πλαίσιο του Καν. (ΕΚ) 1257/99. Το πρόγραμμα εφαρμόζεται από το 1995.
      Στις 23 lουλίου 2003 εγκρίθηκε από την επιτροπή STAR η πρόταση τροποποίησης του Εγγράφου Προγραμματισμού Αγροτικής Ανάπτυξης και άμεσα αναμένεται να προωθηθεί η έκδοση της νέας ΚΥΑ εφαρμογής του προγράμματος. Η νέα τροποποίηση περιλαμβάνει:
      Την απλοποίηση των διαδικασιών ένταξης
      Την προώθηση της δημοσιοποίησης του προγράμματος 
      Τη σημαντική αύξηση της τιμής των ενισχύσεων 
      Την κατάργηση των νομαρχιακών προγραμμάτων με δυνατότητα εφαρμογής βιολογικής καλλιέργειας σε όλες τις περιοχές της χώρας
      Τη δυνατότητα ένταξης των βιοκαλλιεργητών για μία επιπλέον πενταετία
      Ο προϋπολογισμός του προγράμματος της Βιολογικής Γεωργίας για το διάστημα 2000-2006 ανέρχεται σε 107 εκατομμύρια ευρώ και αφορά συνολική έκταση 50.000 εκταρίων.
      Το πρόγραμμα της Βιολογικής Κτηνοτροφίας άρχισε να εφαρμόζεται από το Σεπτέμβριο του 2001. Στις 23 lουλίου 2003 εγκρίθηκε από την επιτροπή STAR η πρόταση τροποποίησης του Εγγράφου Προγραμματισμού Αγροτικής Ανάπτυξης και άμεσα αναμένεται να προωθηθεί η έκδοση της νέας ΚΥΑ εφαρμογής του προγράμματος.
      Η νέα τροποποίηση περιλαμβάνει:
      Την απλοποίηση των διαδικασιών ένταξης.
      Την εφαρμογή του προγράμματος και για τον τομέα της χοιροτροφίας.
      Την κατάργηση των νομαρχιακών προγραμμάτων.
      Την κατάργηση της περιοριστικής διάταξης σύμφωνα με την οποία για την ένταξη ενδιαφερομένων στο μέτρο δεν αρκούσε η εκδήλωση ενδιαφέροντος από μέρους του δικαιούχου αλλά και η εκδήλωση ενδιαφέροντος για ένταξη από τουλάχιστον 5 παραγωγούς δικαιούχων κατόχων 750 αιγοπροβάτων ή 70 βοοειδών
      Το νέο τρόπο υπολογισμού του ύψους ενίσχυσης για τους εγχώριους και διασταυρωμένους μόσχους και μοσχίδες.
      Ο προϋπολογισμός του προγράμματος της Βιολογικής Κτηνοτροφίας για το διάστημα 2000-2006 ανέρχεται σε 47 εκατ. €.
      Σε ευρωπαϊκό επίπεδο με την έναρξη της ελληνικής προεδρίας ξεκίνησαν οι συζητήσεις για ένα Ευρωπαϊκό Σχέδιο Δράσης. Τα πορίσματα των συζητήσεων αυτών παραλήφθηκαν από την ιταλική προεδρία και στο τέλος του 2003 αναμένεται η θέσπιση του Ευρωπαϊκού Σχεδίου Δράσης για τη βιολογική γεωργία το οποίο θα αποτελέσει ένα είδος χάρτας-αρχών για τον τομέα. Ως κύριο στόχο το Ευρωπαϊκό Σχέδιο Δράσης έχει την προώθηση της επιστημονικής έρευνας, την ανταλλαγή τεχνογνωσίας στην αγορά, ενημέρωση του καταναλωτικού κοινού, προώθηση του Ευρωπαϊκού λογότυπου, κλπ.). Με την ολοκλήρωση των συζητήσεων κάθε Κράτος-Μέλος θα αναπτύξει δράσεις για την υλοποίηση των στόχων του Ευρωπαϊκού Σχεδίου Δράσης.
      Ως προς το Εθνικό Σχέδιο Δράσης για τη Βιολογική Γεωργία, έχουν ήδη ξεκινήσει οι διαδικασίες εκπόνησής του και μάλιστα έχουν πραγματοποιηθεί και συζητήσεις σχετικά με τη συμπλήρωση και εμπλουτισμό της αρχικής ιδέας αλλά και με την καλύτερη δυνατότητα εφαρμογής του. Η πρώτη ανοιχτή συζήτηση πραγματοποιήθηκε διημερίδα που διοργανώθηκε από το Υπουργείο Γεωργίας τον lούλιο του 2002 και στη συvέχεια διοργανώθηκε στα ΤΕΙ Καλαμάτας δεύτερη ανοιχτή συζήτηση το Σεπτέμβριο του 2002, όπου κλήθηκαν να συμμετέχουν όλοι οι εμπλεκόμενοι φορείς στη βιολογική γεωργία.
      Το Εθνικό Σχέδιο Δράσης σε συνδυασμό με το Ευρωπαϊκό Σχέδιο Δράσης θα δώσει ώθηση στην ανάπτυξη της βιολογικής γεωργίας στην Ελλάδα λαμβάνοντας υπόψη τις ιδιαιτερότητες της κάθε περιοχής.
      Στα πλαίσια της ανάπτυξης του τομέα έχει ήδη συσταθεί, Εθνικό Συμβούλιο Βιολογικής Γεωργίας όπως ορίζεται στην Υπουργική Απόφαση με αριθμό 239269/15.7.03, η οποία δημοσιεύεται στο ΦΕΚ 973/15.07.03 τεύχος Β.
      Ο Υφυπουργός
      Ε. ΑΡΓΥΡΗΣ»
      5. Στην με αριθμό 1342/29.7.03 ερώτηση της Βουλευτού κ. Μαρίας Κόλλια-Τσαρουχά δόθηκε με το υπ’ αριθμ. 227/21.8.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Μ. Κόλλια-Τσαρουχά,σας πληροφορούμε τα εξής:
      Κατ’ εφαρμογή του ΚΑΝ (ΕΟΚ) 2292/91 με την Κ.Υ.Α. 332221/2001 θεσπίστηκε το Εθνικό Σύστημα Ελέγχου και Πιστοποίησης προϊόντων Βιολογικής Γεωργίας.
      Το σύστημα αυτό προβλέπει ως εποπτεύουσα αρχή του συστήματος το Υπ. Γεωργίας, ως αρχή αξιολόγησης και επίβλεψης των ιδιωτικών φορέων ελέγχου τον AGROCERT - Ο.Π.Ε.ΓΕ.Π. και ιδιωτικούς φορείς για τον έλεγχο και την πιστοποίηση προϊόντων βιολογικής γεωργίας.
      Στο άρθρο 11 της εν λόγω Κ.Υ.Α. προβλέπεται η κοστολόγηση των υπηρεσιών αξιολόγησης και επίβλεψης των ιδιωτικών φορέων από τον AGROCERΤ - Ο.Π.Ε.ΓΕ.Π.
      Σύμφωνα με τις διατάξεις του άρθρου αυτού ο AGROCERT - Ο.Π.Ε.ΓΕ.Π. με απόφαση του Διοικητικού Συμβουλίου του καθόρισε το κόστος των υπηρεσιών του σύμφωνα με τον συνημμένο κατάλογο.
      Όπως προκύπτει από τον συνημμένο κατάλογο κάθε ιδιωτικός φορέας που επιθυμεί την ένταξή του στο σύστημα ως Οργανισμός Ελέγχου και Πιστοποίησης έχει την υποχρέωση να καταβάλει στον AGROCERT - Ο.Π.Ε.ΓΕ.Π.:
      Για την αξιολόγηση της αίτησης ένταξής του το εφάπαξ ποσό που ανέρχεται στα 880,41 €.
      Στον τιμοκατάλογο έχει προβλεφθεί για την επαναξιολόγηση ήδη υφισταμένων ιδιωτικών φορέων ελέγχου η καταβολή πλέον του παγίου (των 880,41 €) του ποσού των 4,4 € για κάθε συμβεβλημένο με τον ιδιωτικό φορέα παραγωγό το οποίο καταβάλλεται από κάθε παραγωγό στον ιδιωτικό φορέα.
      Για την ετήσια επίβλεψη του κάθε εγκεκριμένου Οργανισμού Ελέγχου έχει προβλεφθεί το ποσό των 440,21 € κάθε έτος και 4,4 € ανά συμβεβλημένο παραγωγό.
      Από τα παραπάνω προκύπτει ότι η ετήσια οικονομική υποχρέωση κάθε Οργανισμού Ελέγχου ανέρχεται στο ποσό 440,21 € και κάθε ενταγμένου στο σύστημα παραγωγού στο ποσό των 4,4 € ανά έτος.
      Με το εν λόγω κόστος αξιολόγησης και επίβλεψης που έχει θεσπιστεί ο AGROCERT - Ο.Π.Ε.ΓΕ.Π. καλύπτει ένα μέρος των δαπανών αξιολόγησης αιτήσεων, επιθεωρήσεων στους ιδιωτικούς φορείς, επιτόπιους ελέγχους στους παραγωγούς, χημικές αναλύσεις στα πιστοποιούμενα προϊόντα και ελέγχους της αγοράς.
      Στις 23 Ιουλίου 2003 εγκρίθηκε από την επιτροπή STAR η πρόταση τροποποίησης του Εγγράφου Προγραμματισμού Αγροτικής Ανάπτυξης κα άμεσα αναμένεται να προωθηθεί η έκδοση της νέας ΚΥΑ εφαρμογής του Προγράμματος για τη Βιολογική Γεωργία και τη Βιολογική Κτηνοτροφία.
      Στα πλαίσια της εφαρμογής του μέτρου 3.2 «Βιολογική Κτηνοτροφία του άξονα 3 «Γεωργοπεριβαλλοντικά μέτρα» του ΕΠΑΑ 2000 - 2006 καταβάλλονται σημαντικές οικονομικές ενισχύσεις στους δικαιούχους παραγωγούς που εντάσσονται σ’ αυτό. Οι ενισχύσεις αυτές που καταβάλλονται για μια 5ετία κυμαίνονται από 35,40 €/κεφ. έως 38,93 €/κεφ. για τις αίγες και τις προβατίνες, από 54,28 €/κεφ. έως 91,08 €/κεφ. για τις αγελάδες και από 120,11 €/κεφ. έως 192,69 €/κεφ. για τις μοσχίδες και τα μοσχάρια.
      Ύστερα από την έγκριση των τροποποιήσεων του ΕΠΑΑ από τα αρμόδια Κοινοτικά όργανα πολύ σύντομα στους ανωτέρω κλάδους θα ενταχθεί και η χοιροτροφία με σημαντικές οικονομικές ενισχύσεις.
      Στις ανωτέρω ενισχύσεις που καταβάλλονται για την κάλυψη της απώλειας εισοδήματος των παραγωγών κατά τα πρώτα έτη ένταξής τους στο βιολογικό τρόπο παραγωγής έχει συνυπολογιστεί, εκτός των άλλων, και το κόστος ελέγχου και πιστοποίησης.
      Ως προς το Εθνικό Σχέδιο Δράσης για τη Βιολογική Γεωργία, έχουν ήδη ξεκινήσει οι διαδικασίες εκπόνησής του και μάλιστα έχουν πραγματοποιηθεί και συζητήσεις σχετικά με την συμπλήρωση και εμπλουτισμό της αρχικής ιδέας αλλά και με την καλύτερη δυνατότητα εφαρμογής του. Η πρώτη ανοιχτή συζήτηση πραγματοποιήθηκε σε διημερίδα που διοργανώθηκε από το Γραφείο Βιολογικών Προϊόντων της Δ/νσης Μετ/σης, Τυπ/σης και Π.Ε. τον Ιούλιο του 2002 και στη συνέχεια διοργανώθηκε στα ΤΕΙ Καλαμάτας δεύτερη ανοιχτή συζήτηση το Σεπτέμβριο του 2002, όπου κλήθηκαν να συμμετέχουν όλοι οι εμπλεκόμενοι φορείς στη βιολογική γεωργία. Εκτός των ανοιχτών συζητήσεων πραγματοποιείται σειρά συσκέψεων στο Υπουργείο με θέμα το Εθνικό Σχέδιο Δράσης σε συνδυασμό, ωστόσο, με το Ευρωπαϊκό Σχέδιο Δράσης, το οποίο επίσης συζητείται αυτό το διάστημα στο Ευρωπαϊκό Συμβούλιο, σε ομάδα του οποίου, κατά το εξάμηνο της Ελληνικής Προεδρίας, προήδρευσε το Γραφείο Βιολογικών Προϊόντων Φυτικής Παραγωγής.
      Η αρχική μορφή του Εθνικού Σχεδίου Δράσης για τη Βιολογική Γεωργία, όπως έχει συνταχθεί, περιλαμβάνει την παραγωγή, την προώθηση των προϊόντων, τη μεταποίησή τους, τη δημιουργία κινήτρων για διεύρυνση του τομέα, την κατάρτιση και ενημέρωση των εμπλεκομένων αλλά και νέων ανθρώπων που θα θέλουν να ασχοληθούν, την καλύτερη διάρθρωση των φορέων που εμπλέκονται για βελτίωση των παρεχομένων υπηρεσιών κ.λ.π.
      Το Εθνικό Συμβούλιο Βιολογικής Γεωργίας έχει ήδη συσταθεί, όπως ορίζεται στην Υπουργική Απόφαση με αριθμό 239269/1507-03 και η οποία δημοσιεύεται στο ΦΕΚ 973/15-07-03 Τεύχος Β.
      Ο Υφυπουργός
      Ε. ΑΡΓΥΡΗΣ»
      6. Στην με αριθμό 1357/28.7.03 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. 461/20.8.03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 1357/28-07-03 εγγράφου σας, με το οποίο μας διαβιβάστηκε ερώτηση του Βουλευτή κ. Π. Λαφαζάνη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Η απόφαση για την εξομοίωση χώρου με «ζώνη λιμένα» στο λιμένα Πλάκας Λεωνιδίου Κυνουρίας ελήφθη σύμφωνα με τις διατάξεις της κείμενης νομοθεσίας.
      2. Πέραν των ανωτέρω, θεωρούμε ότι, σε κάθε περίπτωση, απαιτείται η ύπαρξη συνεργασίας μεταξύ των εμπλεκομένων φορέων για την εξεύρεση της καλύτερης δυνατής λύσης. Στο πλαίσιο αυτό, το ΥΕΝ, μέσω της Γενικής Γραμματείας Λιμένων και Λιμενικής Πολιτικής, επιδιώκει την ανάπτυξη των λιμένων που θα εξυπηρετούν όμως την ποιότητα, την ασφάλεια και την προστασία του περιβάλλοντος, λαμβάνοντας υπόψη και το κοινωνικό συμφέρον κάθε περιοχής.
      Ο Υπουργός
      ΓΕΩΡΓΙΟΣ ΠΑΣΧΑΛΙΔΗΣ»
      7. Στην με αριθμό 1359/28.7.03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 110720/0092/19.8.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή η Βουλευτής κ. Μαρία Δαμανάκη, σας πληροφορούμε τα εξής:
      Ο χαρακτηρισμός επαγγέλματος ως "επικινδύνου" είναι καινοφανής, τίθεται για πρώτη φορά στο ισχύον στη χώρα μας εργασιακό και ασφαλιστικό καθεστώς και είναι συνεπώς προφανείς οι παρενέργειες σε ενδεχόμενη υιοθέτησή του (πυροδότηση επέκτασης του χαρακτηρισμού σε πολλές κατηγορίες εργαζομένων κ.λπ) με απρόβλεπτες επιπτώσεις στον Κρατικό Προϋπολογισμό.
      Το Υπουργείο Οικονομίας και Οικονομικών δεν μπορεί να κάνει δεκτό το αίτημα του χαρακτηρισμού του επαγγέλματος των στελεχών της ΕΜΣ, καθώς και του Πυροσβεστικού και του Λιμενικού Σώματος ως επικινδύνου. Η πιθανή ένταξή τους στα βαρέα και ανθυγιεινά επαγγέλματα θα αντιμετωπισθεί συνολικά μαζί με όλες τις άλλες κατηγορίες εργαζομένων στο Δημόσιο τομέα.
      Ο Υφυπουργός
      Ν. ΦΑΡΜΑΚΗΣ»
      8. Στην με αριθμό 1371/28.7.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 775/7.8.03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ' αριθ. 1371/28-7-2003, ερώτηση που κατέθεσε στη Βουλή των Ελλήνων ο Βουλευτής κ. Σπ. Σπηλιωτόπουλος σας γνωρίζουμε ότι οι υπάρχουσες σκοπιές κρίνονται ικανοποιητικές και εξυπηρετούν πλήρως τις ανάγκες εξωτερικής φρούρησης του εν λόγω Καταστήματος Κράτησης, στο οποίο, άλλωστε, εκτελούνται εργασίες ανακαίνισης και εκσυγχρονισμού του, αλλά ουδέποτε ετέθη θέμα ανακαίνισης των εξωτερικών φυλακίων από τη Διεύθυνση του Καταστήματος αυτού.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      9. Στην με αριθμό 1379/29-7-03 ερώτηση του Βουλευτή κ. Ευριπίδη Στυλιανίδη δόθηκε με το υπ’ αριθμ. Φ15/425/ΑΣ 298 δις /20-8-03 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της παραπάνω ερώτησης σας γνωρίζουμε τα εξής: Είναι γνωστή η από δεκαετίες αρνητική πολιτική του τουρκικού κράτους απέναντι στην ελληνική ομογένεια της Ίμβρου και της Τενέδου.
      Η πολιτική αυτή είχε ως αποτέλεσμα την εκδίωξη του ελληνικού στοιχείου από τις δύο νήσους, με παράλληλη εγκατάσταση εποίκων από την ενδοχώρα, καθώς και την παράνομη απαλλοτρίωση του 99% σχεδόν των καλλιεργησίμων γαιών των νησιών. Νέα προβλήματα έχουν εμφανισθεί τα τελευταία χρόνια, κατά την κτηματολογική καταγραφή των (εναπομενόντων) αγροτικών και των αστικών ακινήτων, ιδιωτικών και κοινοτικών ή ενοριακών.
      Τα ζητήματα αυτά, που ορθώς θίγονται στην ερώτηση, αποτελούν πάντοτε αντικείμενο των διμερών επαφών μεταξύ των δύο χωρών. Βασικός ωστόσο μοχλός της επιτυχούς αντιμετώπισής τους είναι η ανάγκη της ίδιας της Τουρκίας να εκδημοκρατιστεί και να ακολουθήσει μία πορεία προσαρμογής προς τα ευρωπαϊκά δεδομένα, που θα την κατατάξει ανάμεσα στα ευρωπαϊκά κράτη.
      Είναι γνωστό ότι η ευρωπαϊκή πορείας της γειτονικής χώρας, την οποία επιθυμεί η συντριπτική πλειονότητα του τουρκικού λαού και την οποία φέρεται να ενστερνίζεται και το ίδιο το κατεστημένο ως μόνη οδό για την Τουρκία, απαιτεί την εκ μέρους της χώρας αυτής συμμόρφωση με τα πολιτικά κριτήρια της Κοπεγχάγης και την εναρμόνιση της νομοθεσίας και διοικητικής πρακτικής της με το ευρωπαϊκό κεκτημένο.
      Μάλιστα, στο πλαίσιο της εταιρικής σχέσης της Τουρκίας με την Ευρωπαϊκή Ένωση, έχει υποδειχθεί σαφώς στην Τουρκία ότι αναμένεται να συμμορφωθεί προς όλες τις διεθνείς της υποχρεώσεις, ιδίως στον τομέα των δικαιωμάτων του ανθρώπου, συμπεριλαμβανομένων των αποφάσεων του Ευρωπαϊκού Δικαστηρίου Ανθρωπίνων Δικαιωμάτων. Οι προτεραιότητες αυτές που υπέδειξε η Ευρωπαϊκή Ένωση στο πλαίσιο της εταιρικής σχέσης, περιλαμβάνουν επίσης την εγγύηση των δικαιωμάτων και των ελευθεριών που αναφέρονται στην Ευρωπαϊκή Σύμβαση Ανθρωπίνων Δικαιωμάτων, καθώς και την εφαρμογή τους.
      Η Ευρωπαϊκή Ένωση αλλά και η Ελληνική Κυβέρνηση παρακολουθούν με προσοχή και ενδιαφέρον τις νομοθετικές μεταρρυθμίσεις που έχει αναλάβει η Τουρκία σχετικά με το θέμα. Η τουρκική προσέγγιση σε αυτό το ζήτημα θα αποτελέσει ένα δείγμα γραφής σε ό,τι αφορά την επιθυμία της τουρκικής Πολιτείας να προχωρήσει στις μεταρρυθμίσεις που απαιτούνται ώστε να προσεγγίσει το ευρωπαϊκό επίπεδο στους τομείς της ισότιμης μεταχείρισης των πολιτών, του σεβασμού των Ανθρωπίνων Δικαιωμάτων και ιδιαίτερα των δικαιωμάτων των εθνικών και θρησκευτικών μειονοτήτων, μέσα στις οποίες ουσιαστικό ρόλο για την επιβίωσή τους και την ισότιμη παρουσία τους στο πλαίσιο της τουρκικής κοινωνίας έχει η ακώλυτη κυριότητα και διαχείριση της ιδιωτικής και κοινοτικής περιουσίας.
      Όσον αφορά ειδικότερα το θέμα του Κτηματολογίου στην Ίμβρο, σε σχέση και με την αναφερόμενη στην ερώτηση προθεσμία, επισημαίνουμε ότι η προθεσμία αυτή αφορά στην διοικητική κτηματολογική διαδικασία, η οποία βεβαίως υπόκειται σε δικαστικό έλεγχο. Το γενικότερο θέμα παρακολουθείται στενά από το Γενικό Προξενείο Κωνσταντινούπολης και τις υπηρεσίες του Υπουργείου Εξωτερικών από την εποχή που τέθηκε. Στην προσπάθεια αυτή, άλλωστε, πηγές ενημέρωσης αλλά και νομιμοποιούμενοι δράστες κάθε κατάλληλης νόμιμης ενέργειας είναι οι ίδιοι οι Ίμβριοι ως άμεσα ενδιαφερόμενοι και οι εν Ελλάδι σύλλογοί τους.
      Οι ενέργειες, πάντως, που ήδη έχουν γίνει από ενδιαφερόμενους σε αρκετές κοινότητες της νήσου έδειξαν έγκαιρη κινητοποίηση.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      10. Στην με αριθμό 1392/29-7-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. 90022/19017/426/13-8-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση 1392/29-7-2003 ,που κατέθεσε στη Βουλή ο Βουλευτής κ. Γεώργιος Kαρασμάνης, σχετικά με χορήγηση σύνταξης ανασφαλίστου, σας γνωρίζουμε τα εξής:
      Σύμφωνα με την ισχύουσα νομοθεσία που αφορά την ασφάλιση ανασφαλίστων ομάδων (ν. 1296/82 και ν. 2556/97, άρθρ. 20),χορηγείται από τον ΟΓΑ σύνταξη και υγειονομική περίθαλψη σε Έλληνες υπηκόους και ομογενείς, που μένουν στην Ελλάδα και έχουν συμπληρώσει το 65ο έτος της ηλικίας τους, εφόσον δεν λαμβάνουν οι ίδιοι ή οι σύζυγοί τους σύνταξη ή άλλο περιοδικό βοήθημα από οποιαδήποτε πηγή, και δεν έχουν εισοδήματα προερχόμενα από οποιαδήποτε πηγή μεγαλύτερα της σύνταξης πού χορηγεί ο ΟΓΑ στον αγρότη ή το αγροτικό ζευγάρι αντίστοιχα.
      Εξαιρούνται και δεν αποτελούν. κώλυμα για τη συνταξιοδότηση των ανασφαλίστων υπερηλίκων, τα βοηθήματα ή άλλης μορφής οικονομικές ενισχύσεις ,που χορηγούνται σε αναξιοπαθούντα πρόσωπα από τα ειδικά προγράμματα του Υπουργείου Υγείας και Πρόνοιας ή οποιουδήποτε άλλου φορέα.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      11. Στην με αριθμό 1434/29-7-03 ερώτηση του Βουλευτή κ. Κωνσταντίνου Κιλτίδη δόθηκε με το υπ’ αριθμ. 2111/13-8-03 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 29/7/03 ερώτησης του Βουλευτή Κωνσταντίνου Κιλτίδη σχετικά με το έργο της ΓΓΑ «Κατασκευή κλειστού γυμναστηρίου τύπου Τ9 και αίθουσας βαρέων αθλημάτων στο Ε.Σ. Κιλκίς» σας γνωρίζουμε τα παρακάτω:
      Ο ανάδοχος του έργου κατασκεύασε τη πλάκα θεμελίωσης (γενική κοιτόστρωση) με πάχος 90 εκ. περίπου αντί των 100 εκ. της στατικής μελέτης.
      Ο επιβλέπων μηχανικός διαπίστωσε το γεγονός αυτό και ανέφερε σχετικά στην Υπηρεσία μας. Η Υπηρεσία, με επιτροπή μηχανικών της, επιβεβαίωσε τα παραπάνω και με ειδική διαταγή κάλεσε τον ανάδοχο να επανασυντάξει τη στατική μελέτη θεμελίωσης λαμβάνοντας υπόψη το μειωμένο πάχος και χρησιμοποιώντας το ίδιο μελετητικό γραφείο που είχε αναθέσει την αρχική στατική μελέτη (1/8/2003).
      	Ο ανάδοχος την 6/8/2003 κατάθεσε την επανασυνταχθείσα στατική μελέτη που τελεί υπό έλεγχο από τη Δ/νση Μελετών της Γ.Γ.Α..
      Την 7/8/2003 η Υπηρεσία έλαβε τα αποτελέσματα θραύσης των δοκιμίων του σκυροδέματος της θεμελίωσης που πληρούν τις απαιτήσεις της μελέτης (αφορούν στη ποιότητα του σκυροδέματος).
      Παρά ταύτα η Υπηρεσία με ειδική διαταγή απαίτησε να γίνει επανέλεγχος της ποιότητας του σκυροδέματος με αποκοπή και θραύση καρότων από ανεγνωρισμένο από το Υ.ΠΕ.ΧΩ.Δ.Ε. εργαστήριο. Λόγω εποχής η εργασία αυτή θα εκτελεσθεί στα τέλη Αυγούστου - αρχές Σεπτεμβρίου.
      Από τα παραπάνω προκύπτει ότι αρχές Σεπτεμβρίου η Υπηρεσία θα γνωρίζει εάν το ελάττωμα είναι ουσιώδες ή όχι. Σε περίπτωση που το ελάττωμα είναι «μη ουσιώδες» το έργο θα συνεχισθεί και θα υπάρξουν οικονομικές μόνο κυρώσεις στον ανάδοχο. Σε αντίθεση περίπτωση ο ανάδοχος θα διαταχθεί να καθαιρέσει τα σκυροδέματα και να τα επανακατασκευάσει.
      Εάν σε μια τέτοια περίπτωση ο ανάδοχος δεν συμμορφωθεί θα κηρυχθεί έκπτωτος της εργολαβίας.
      Ο Υφυπουργός
      ΓΙΩΡΓΟΣ ΛΙΑΝΗΣ»
      12. Στην με αριθμό 1446/29-7-03 ερώτηση του Βουλευτή κ. Ιωάννη Γιαννάκη δόθηκε με το υπ’ αριθμ. 470/20-8-03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 1446/29-7-03 εγγράφου σας, με το οποίο μας διαβιβάστηκε ερώτηση του Βουλευτή κ. Γ. Γιαννάκη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Σύμφωνα με την κείμενη νομοθεσία, οι χώροι που περιλαμβάνονται στη ζώνη λιμένα είναι κοινόχρηστα Δημόσια Κτήματα και ανήκουν στο Δημόσιο κατά κυριότητα, η χρήση όμως και εκμετάλλευσή τους ανήκει στον οικείο φορέα διοίκησης και εκμετάλλευσης του λιμένα, που στην προκειμένη περίπτωση είναι ο «Ο.Λ. Λαυρίου Α.Ε», ο οποίος δύναται να προβαίνει σε προσωρινές παραχωρήσεις χρήσης χώρων έναντι ανταλλάγματος.
      2. Το ΥΕΝ, λαμβάνοντας υπόψη το γενικότερο πλαίσιο αναβάθμισης του λιμένα και των παρεχόμενων προς τα πλοία υπηρεσιών, έθεσε συγκεκριμένες προϋποθέσεις για τη συμβατότητα της χρήσης του χώρου για την κατασκευή και εγκατάσταση δεξαμενών πετρέλευσης πλοίων και ύδατος, σε σχέση με τις χωροθετήσεις και τις προβλεπόμενες χρήσεις του Γενικού Προγραμματικού Σχεδίου του λιμένα.
      3. Στη διάρκεια πρόσφατης επίσκεψής μου στο Λαύριο, πρότεινα και έγινε αποδεκτό να συγκροτηθεί ομάδα κοινωνικού διαλόγου που θα διερευνήσει όλες τις πτυχές του θέματος.
      4. Ο λιμένας του Λαυρίου είναι εθνικής σημασίας και στόχος μας είναι η ισχυροποίηση του με γνώμονα την καλύτερη εξυπηρέτηση της πόλης. Η προσπάθεια για ενίσχυση της ανταγωνιστικότητας του λιμένα πραγματοποιείται με κοινωνική ευθύνη και σεβασμό προς το περιβάλλον, την απασχόληση, την ασφάλεια και την ποιότητα των παρεχόμενων υπηρεσιών.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      13. Στην με αριθμό 1620/1-8-03 ερώτηση της Βουλευτού κ. Μαρία Δαμανάκη δόθηκε με το υπ’ αριθμ. 7017/4/3637/8-8-2003 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ. Μ. Δαμανάκη και κ. Π. Μαντούβαλος, σας γνωρίζουμε ότι το θέμα της στελέχωσης των αστυνομικών Υπηρεσιών αντιμετωπίζεται μέσα από τις δυνατότητες που παρέχει η ελλειμματική δύναμη του Σώματος, με ορθολογική κατανομή αυτής. Στο πλαίσιο αυτό έχει στελεχωθεί και η Αστυνομική Διεύθυνση Κυκλάδων με δύναμη, η οποία παρουσιάζει έλλειμμα έναντι της οργανικής της, όπως συμβαίνει και με πολλές άλλες Υπηρεσίες που αντιμετωπίζουν τα ίδια ή και περισσότερα αστυνομικά προβλήματα, ενώ ο Αστυνομικός Σταθμός Σίφνου έχει στελεχωθεί με δύναμη που καλύπτει την οργανική του, όπως αυτή καθορίσθηκε πρόσφατα.
      Πάντως η Αστυνομική Διεύθυνση Κυκλάδων, κατά τις τακτικές μεταθέσεις του τρέχοντος έτους, ενισχύθηκε με 12 αστυφύλακες και 7 νέους αρχιφύλακες, ενώ κατά τη θερινή περίοδο ενισχύεται και με 25 αστυνομικούς και 125 δόκιμους αστυφύλακες, για την κάλυψη των αυξημένων υπηρεσιακών αναγκών των Υπηρεσιών της.
      Πέραν αυτών, σας πληροφορούμε ότι για την πληρέστερη στελέχωση του συνόλου των αστυνομικών Υπηρεσιών, από το Υπουργείο μας, επειδή θεωρήθηκε αναγκαία η ενίσχυση αυτών με προσωπικό ενόψει και της διεξαγωγής των Ολυμπιακών Αγώνων του 2004, αλλά και άλλων αναγκαιοτήτων, όπως η ανάληψη από την Αστυνομία της αρμοδιότητας έκδοσης των διαβατηρίων, μετά από ειδική επεξεργασία των δεδομένων που αφορούν την οργανική δύναμη του Σώματος, ζητήθηκε και ήδη εγκρίθηκε, η πρόσληψη ικανού αριθμού αστυνομικών και ειδικών φρουρών για το τρέχον έτος και ικανού αριθμού προσωπικού για το επόμενο έτος.
      Σε ό,τι αφορά τη λειτουργία του ανωτέρω Σταθμού, πρέπει να επισημάνουμε ότι, με διαταγή της Αστυνομικής Διεύθυνσης, καθορίστηκε όπως τα γραφεία των Αστυνομικών Σταθμών της δικαιοδοσίας της, με δύναμη κάτω των 3 αστυνομικών, λειτουργούν κατά τις ώρες 08.00 έως 24.00 και κατά τις υπόλοιπες να πραγματοποιείται εκτροπή της τηλεφωνικής σύνδεσης στα Αστυνομικά Τμήματα που υπάγονται αυτοί. Το μέτρο αυτό ελήφθη για την εξοικονόμηση αστυνομικών, προκειμένου αυτοί να διατίθενται περισσότερες ώρες στην αστυνόμευση της περιοχής τους και να μην παρατηρείται το φαινόμενο της τυπικής μόνο παρουσίας τους στα γραφεία των Σταθμών, χωρίς αυτό βεβαίως να αποβαίνει σα βάρος της εξυπηρέτησης των πολιτών, αφού το γραφείο παραμένει ανοικτό 16 ώρες το 24ωρο.
      Τέλος, στην Αστυνομική Διεύθυνση Κυκλάδων δόθηκαν πρόσθετες εντολές και οδηγίες για περαιτέρω δραστηριοποίηση του προσωπικού του Αστυνομικού Σταθμού Σίφνου, με στόχο την αποτελεσματικότερη αστυνόμευση του νησιού και την καλύτερη αντιμετώπιση των προβλημάτων των πολιτών, τα οποία πρέπει να σημειωθεί ότι επιτείνονται, λόγω της μη λειτουργίας στο νησί λοιπών κρατικών Υπηρεσιών, όπως Τμήματος Υγιεινής, Εμπορίου, Πολεοδομίας, Τουρισμού κ.λ.π.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      14. Στην με αριθμό 1665/6-8-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 7017/4/3637/8-8-2003 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ. Μ. Δαμανάκη και κ. Π. Μαντούβαλου, σας γνωρίζουμε ότι το θέμα της στελέχωσης των αστυνομικών Υπηρεσιών αντιμετωπίζεται μέσα από τις δυνατότητες που παρέχει η ελλειμματική δύναμη του Σώματος, με ορθολογική κατανομή αυτής. Στο πλαίσιο αυτό έχει στελεχωθεί και η Αστυνομική Διεύθυνση Κυκλάδων με δύναμη, η οποία παρουσιάζει έλλειμμα έναντι της οργανικής της, όπως συμβαίνει και με πολλές άλλες Υπηρεσίες που αντιμετωπίζουν τα ίδια ή και περισσότερα αστυνομικά προβλήματα, ενώ ο Αστυνομικός Σταθμός Σίφνου έχει στελεχωθεί με δύναμη που καλύπτει την οργανική του, όπως αυτή καθορίσθηκε πρόσφατα.
      Πάντως η Αστυνομική Διεύθυνση Κυκλάδων, κατά τις τακτικές μεταθέσεις του τρέχοντος έτους, ενισχύθηκε με 12 αστυφύλακες και 7 νέους αρχιφύλακες, ενώ κατά τη θερινή περίοδο ενισχύεται και μξ: 25 αστυνομικούς και 125 δόκιμους αστυφύλακες, για την κάλυψη των αυξημένων υπηρεσιακών αναγκών των Υπηρεσιών της.
      Πέραν αυτών, σας πληροφορούμε ότι για την πληρέστερη στελέχωση του συνόλου των αστυνομικών Υπηρεσιών, από το Υπουργείο μας, επειδή θεωρήθηκε αναγκαία η ενίσχυση αυτών με προσωπικό ενόψει και της διεξαγωγής των Ολυμπιακών Αγώνων του 2004, αλλά και άλλων αναγκαιοτήτων, όπως η ανάληψη από την Αστυνομία της αρμοδιότητας έκδοσης των διαβατηρίων, μετά από ειδική επεξεργασία των δεδομένων που αφορούν την οργανική δύναμη του Σώματος, ζητήθηκε και ήδη εγκρίθηκε, η πρόσληψη ικανού αριθμού αστυνομικών και ειδικών φρουρών για το τρέχον έτος και ικανού αριθμού προσωπικού για το επόμενο έτος.
      Σε ό,τι αφορά τη λειτουργία του ανωτέρω Σταθμού, πρέπει να επισημάνουμε ότι, με διαταγή της Αστυνομικής Διεύθυνσης, καθορίστηκε όπως τα γραφεία των Αστυνομικών Σταθμών της δικαιοδοσίας της, με δύναμη κάτω των 3 αστυνομικών, λειτουργούν κατά τις ώρες 08.00 έως 24.00 και κατά τις υπόλοιπες να πραγματοποιείται εκτροπή της τηλεφωνικής σύνδεσης στα Αστυνομικά Τμήματα που υπάγονται αυτοί. Το μέτρο αυτό ελήφθη για την εξοικονόμηση αστυνομικών, προκειμένου αυτοί να διατίθενται περισσότερες ώρες στην αστυνόμευση της περιοχής τους και να μην παρατηρείται το φαινόμενο της τυπικής μόνο παρουσίας τους στα γραφεία των Σταθμών, χωρίς αυτό βεβαίως να αποβαίνει σα βάρος της εξυπηρέτησης των πολιτών, αφού το γραφείο παραμένει ανοικτό 16 ώρες το 24ωρο.
      Τέλος, στην Αστυνομική Διεύθυνση Κυκλάδων δόθηκαν πρόσθετες εντολές και οδηγίες για περαιτέρω δραστηριοποίηση του προσωπικού του Αστυνομικού Σταθμού Σίφνου, με στόχο την αποτελεσματικότερη αστυνόμευση του νησιού και την καλύτερη αντιμετώπιση των προβλημάτων των πολιτών, τα οποία πρέπει να σημειωθεί ότι επιτείνονται, λόγω της μη λειτουργίας στο νησί λοιπών κρατικών Υπηρεσιών, όπως Τμήματος Υγιεινής, Εμπορίου, Πολεοδομίας, Τουρισμού κ.λ.π.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
     15. Στην με αριθμό 1613/1-8-03 ερώτηση της Βουλευτού κ. Μαρίας Δαμανάκη δόθηκε με το υπ΄ αριθμ. 82261/ΙΗ/20-9-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1613/1-8-03, που κατέθεσε η Βουλευτής κ. Μαρία Δαμανάκη, σχετικά με την υπηρεσία των Γενικών Αρχείων του Κράτους (ΓΑΚ) σας γνωρίζουμε τα εξής;
     1. Η εικόνα των Γενικών Αρχείων του Κράτους είναι σαφώς βελτιωμένη τόσο στο εσωτερικό όσο και στο εξωτερικό, γεγονός που αποδεικνύει τη δυναμική της Υπηρεσίας.
     2. Μόνο σε τέσσερις πρωτεύουσες Νομών υπολείπεται η ίδρυση Αρχειακής Υπηρεσίας.
     3. Σύντομα πρόκειται να πληρωθούν αρκετές κενές οργανικές θέσεις της Υπηρεσίας. Απόφοιτοι των Σχολών Αρχειονομίας θα στελεχώσουν για πρώτη φορά τα Γενικά Αρχεία του Κράτους.
     4. Ο προϋπολογισμός της Κ.Υ. αναπροσαρμόστηκε ενόψει της μεταστέγασής της. Η μεταφορά και η λειτουργία των Γ.Α.Κ. στο νέο κτίριο αποτελεί την μεγάλη πρόκληση της Υπηρεσίας. Εκεί θα υπάρξουν οι κατάλληλες συνθήκες για την ταξινόμηση, απόδοση στην έρευνα και την προβολή του πολύτιμου αρχειακού υλικού. Από την άποψη αυτή το ύψος του προϋπολογισμού για το νέο έτος θα αποτελέσει καθοριστικό παράγοντα για την μελλοντική πορεία των Γ.Α.Κ.
     Οι συνθήκες είναι πλέον ώριμες για να ξεκινήσει μια προσπάθεια ουσιαστικής αναβάθμισης των Γενικών Αρχείων του Κράτους και εργαζόμαστε μεθοδικά σ΄ αυτή την κατεύθυνση.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
      16. Στην με αριθμό 1642/4-8-03 ερώτηση του Βουλευτή κ. Σωτήρη Χατζηγάκη δόθηκε με το υπ΄ αριθμ. 281/21-8-03 έγγραφο από τον Υπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Σ. Χατζηγάκης, σας πληροφορούμε τα εξής:
     Για τις καλυπτόμενες από τον ΕΛΓΑ ζημιές που προκλήθηκαν σε διάφορες καλλιέργειες του Δήμου Πελινναίων Ν. Τρικάλων, από το χαλάζι και την ανεμοθύελλα της 1.8.03, οι Γεωπόνοι του ΕΛΓΑ διενήργησαν αμέσως τις απαραίτητες επισημάνσεις και ενημερώθηκαν οι παραγωγοί για την υποβολή δηλώσεων. Οι εξατομικευμένες εκτιμήσεις διενεργούνται ήδη και θα ολοκληρωθούν σύντομα. Από τον ΕΛΓΑ θα καταβληθεί κάθε δυνατή προσπάθεια για την όσο το δυνατόν συντομότερη καταβολή των αποζημιώσεων στους δικαιούχους παραγωγούς.
     Ο ΕΛΓΑ, σύμφωνα με τον ισχύοντα Κανονισμό ασφάλισης φυτικής παραγωγής για ζημιά 100% αποζημιώνει το 75% περίπου, ποσoστό που είναι από τα μεγαλύτερα διεθνώς.
     Ο Υπουργός
     Γ. ΔΡΥΣ»
      17. Στην με αριθμό 1671/6-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ΄ αριθμ. Β-4179/26-8-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 1671/6-8-03 που κατέθεσε στη Βουλή ο Βουλευτής κ. Σπήλιος Σπηλιωτόπoυλoς σχετικά με αίτημα του Δήμου Δύμης Ν. Αχαΐας για παραχώρηση έκτασης από τον Ο.Σ.Ε., και σύμφωνα με το αριθμ. 60174/19-8-03 έγγραφο του Οργανισμού Σιδηροδρόμων Ελλάδας, σας πληροφορούμε τα παρακάτω:
     1. Ο Ο.Σ.Ε. έχει δημιουργήσει θυγατρική εταιρεία με την επωνυμία «ΓΑΙΑΟΣΕ Α.Ε.», της οποίας κύριος σκοπός είναι η βέλτιστη αξιοποίηση - εκμετάλλευση της μεγάλης ακίνητης περιουσίας του Οργανισμού.
     2. Εξ άλλου, για τις περιπτώσεις παραχώρησης ιδιοκτησίας του Ο.Σ.Ε., αυτή γίνεται με τις προϋποθέσεις του Ν. 2671/98, άρθρο 6, παράγραφοι 1 και 2 (παραχώρηση έναντι άλλων ίσης αξίας ανταλλαγμάτων ή ωφελειών του ΟΣΕ ή εύλογης αποζημίωσης).
     3. Στη συγκεκριμένη περίπτωση και με δεδομένη τη διάθεση του Ο.Σ.Ε. για συνεργασία με τις τοπικές αρχές και την ισχυροποίηση των δεσμών του με τις τοπικές κοινωνίες, προτείνεται όπως ο Δήμος Δύμης προχωρήσει σε συνεργασία με την ΓΑΙΑΟΣΕ στον από κοινού σχεδιασμό ανάπτυξης του ακινήτου, έτσι ώστε και οι δυο πλευρές (Δήμος - ΟΣΕ) να ωφεληθούν από το τελικό αποτέλεσμα.
     Ο Υπουργός
     ΧΡΙΣΤΟΣ ΒΕΡΕΛΗΣ»
      18. Στην με αριθμό 1702/7-8-03 ερώτηση του Βουλευτή κ. Νικολάου Λέγκα δόθηκε με το υπ΄ αριθμ. Β-4181/25-8-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 1702/7-8-03 που κατέθεσε στη Βουλή ο Βουλευτής κ. Ν. Λέγκας, σχετικά με τις νέες ρυθμίσεις «περί υποχρεωτικής εφαρμογής συστήματος αντιεμπλοκής κατά την πέδηση, των μεταχειρισμένων επαγγελματικών αυτοκινήτων», σας πληροφορούμε ότι:
     Η ύπαρξη συστημάτων αντιεμπλοκής των φρένων (ABS) μειώνουν την απόσταση πέδησης και βελτιώνουν την δυνατότητα διεύθυνσης των οχημάτων (που φέρουν ABS) κυρίως σε δρόμους με μειωμένη πρόσφυση λόγω νερού ή πάγου. Η απόσταση πέδησης και η δυνατότητα διεύθυνσης βαρέων οχημάτων, συνδυασμών οχημάτων (συρμοί, αρθρωτά) και λεωφορείων σε δύσκολες καταστάσεις οδήγησης είναι από τους σημαντικότερους παράγοντες ενεργητικής ασφάλειας του οχήματος. Με τις αποφάσεις 3498/1560/03 (Β΄ 937) και 32500/1562/03 (Β΄ 751) έγινε υποχρεωτικός ο εφοδιασμός των φορτηγών μικτού βάρους άνω των 3500 κιλών, των λεωφορείων και μεγάλων ρυμουλκουμένων, που ταξινομούνται για πρώτη φορά την Ελλάδα (καινούργια και μεταχειρισμένα) με απώτερο σκοπό την μείωση των οδικών ατυχημάτων και τη γενικότερη βελτίωση της οδικής ασφάλειας.
     Ο Υπουργός
     ΧΡΙΣΤΟΣ ΒΕΡΕΛΗΣ»
      19. Στις με αριθμό 1811/19-8-03 και 1917/20-8-03 ερωτήσεις των Βουλευτών κυρίων Σπήλιου Σπηλιωτόπουλου και Σταύρου Δήμα δόθηκε με το υπ΄ αριθμ. 175/184/12-9-03 έγγραφο από την Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τους κύριους Βουλευτές σε θέματα της αρμοδιότητάς μας και σύμφωνα με τα στοιχεία της ΕΥΔΕ/Συντήρησης Αυτοκινητοδρόμων, της ΕΥΔΕ/Οδικοί Άξονες Παραχώρησης του ΥΠΕΧΩΔΕ τα εξής:
     1. Η ΕΥΔΕ/Συντήρησης Αυτοκινητοδρόμων προβαίνει συνεχώς μέσα στα πλαίσια των οικονομικών δυνατοτήτων της, στη συντήρηση της Ε.Ο. Κορίνθου-Πατρών με στόχο τη βελτίωση των κυκλοφοριακών συνθηκών.
     2. Για την υλοποίηση του οδικού άξονα Ελευσίνα-Κόρινθος-Πάτρα-Πύργος-Τσακώνα έχει ήδη ολοκληρωθεί η Α΄ φάση του σχετικού διεθνούς διαγωνισμού με την προεπιλογή τεσσάρων (4) ομίλων που περιλαμβάνουν Ελληνικές και Αλλοδαπές εξειδικευμένες επιχειρήσεις που καλύπτουν όλες τις απαιτήσεις για το σχεδιασμό, κατασκευή, χρηματοδότηση, λειτουργία και συντήρηση ενός τέτοιου μεγέθους έργου.
     3. Η αρμόδια Υπηρεσία του ΥΠΕΧΩΔΕ (ΕΥΔΕ/ΟΑΠ) για τους Οδικούς Άξονες Παραχώρησης προσδίδει ιδιαίτερη βαρύτητα στην κατά προτεραιότητα υλοποίηση του υπόψη οδικού άξονα, με δεδομένο ότι το λιμάνι της Πάτρας αποτελεί την κύρια πύλη εισόδου που συνδέει την Ευρωπαϊκή Ένωση με την Ελλάδα και επομένως απαιτείται άμεσα η ολοκλήρωση του δικτύου των αυτοκινητοδρόμων που θα διασφαλίζουν τη διασύνδεση της πόλης της Πάτρας με την υπόλοιπη Ελλάδα.
     4. Το ΥΠΕΧΩΔΕ για την ανάπτυξη του Νέου Αυτοκινητοδρόμου μέσω της παραπάνω Υπηρεσίας προωθεί τις Μελέτες Περιβαλλοντικών Επιπτώσεων για έγκριση με την επιβολή περιβαλλοντικών όρων. Επίσης προωθεί τη σύνταξη των τευχών δημοπράτησης της Β΄ φάσης του διαγωνισμού για την υποβολή προσφορών από τους προεπιλεγέντες ήδη Ομίλους ώστε αμέσως μετά να προχωρήσουν οι διαδικασίες για την ανάδειξη του Αναδόχου της Σύμβασης Παραχώρησης. Εκτιμάται ότι η Β΄ φάση του διαγωνισμού θα ξεκινήσει εντός του 2003 με στόχο να υπογραφεί η Σύμβαση Παραχώρησης και να ξεκινήσει η κατασκευή του έργου εντός του Α΄ εξαμήνου του 2004.
     5. Για το Νέο Αυτοκινητόδρομο έχουν εξετασθεί εναλλακτικές λύσεις λαμβάνοντας υπόψη τα χαρακτηριστικά της περιοχής καθώς και τα άλλα έργα που προωθούνται σ΄ αυτή και ειδικότερα το σχεδιασμό της Νέας Υψηλής Ταχύτητας Σιδηροδρομικής Γραμμής για τη μείωση των Περιβαλλοντικών Επιπτώσεων τόσο στην Περίοδο Κατασκευής όσο και την Περίοδο Λειτουργίας του έργου. Επίσης το ΥΠΕΧΩΔΕ προσπαθεί με την έναρξη ισχύος της σύμβασης να βελτιώσει τις συνθήκες κυκλοφορίας στην υφιστάμενη Εθνική οδό.
     6. Η χρηματοδότηση για την κατασκευή του έργου έχει εγκριθεί και περιλαμβάνεται στο Γ΄ ΚΠΣ 2000-2008 και αφορά τη συμμετοχή του Ελληνικού Δημοσίου ενώ το μεγαλύτερο μέρος θα προέλθει από ιδιωτικά κεφάλαια και δάνεια του Αναδόχου.
     Η Υπουργός
     ΒΑΣΩ ΠΑΠΑΝΔΡΕΟΥ»
     20. Στις με αριθμό 1909/20-8-03 και 1910/20-8-03 ερωτήσεις του Βουλευτή κ. Κωνσταντίνου Τσιπλάκη δόθηκε με το υπ΄ αριθμ. 6267/11-9-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στις αριθμ. 1909/2003 και 1910/2003 ερωτήσεις, που κατατέθηκαν στη Βουλή από το Βουλευτή κ. Κ. Τσιπλάκη, σχετικά με το ισχύον νομικό καθεστώς του Ταπητουργείου, που εδρεύει στο Σερρών, αρμοδιότητας του Εθνικού Οργανισμού Πρόνοιας, καθώς και για την καθυστέρηση δεδουλευμένων αποδοχών στους εργαζόμενους, το αρμόδιο Τμήμα Κοινωνικής Επιθεώρησης Σερρών, μας πληροφόρησε τα εξής:
     Το ως άνω ταπητουργείο λειτουργεί ως Σχολή Ταπητουργίας του Εθνικού Οργανισμού Κοινωνικής Φροντίδας του Υπουργείου Υγείας και Πρόνοιας.
     Σκοπός της ίδρυσης των σχολών αυτών (52 σε όλη την Ελλάδα), σύμφωνα με τον Κανονισμό Λειτουργίας τους, είναι η εκπαίδευση γυναικών, κυρίως των αγροτικών περιοχών, στην τεχνική των χειροποίητων χαλιών, για να μπορούν μετά την αποφοίτησή τους να απασχοληθούν με την τέχνη αυτή στο σπίτι τους, αξιοποιώντας τις ελεύθερες ώρες τους. Επίσης, δίνεται η δυνατότητα στις απόφοιτες να απασχολούνται τις ελεύθερες ώρες τους μέσα στο ωράριο λειτουργίας των σχολών (08:00 - 15:30), ώστε να μπορούν να ενισχύσουν το οικογενειακό τους εισόδημα.
     Δεν υπάρχει σύμβαση εξαρτημένης εργασίας της σχολής με τις απασχολούμενες, καθόσον μπορούν να απασχοληθούν, όταν και εφόσον το επιθυμούν, ενώ η αμοιβή τους καθορίζεται από τον Εθνικό Οργανισμό Κοινωνικής Φροντίδας ανά χιλιόκομβο. Λόγω της μη παροχής εξαρτημένης εργασίας δεν δικαιούνται δώρα εορτών, επιδόματα αδείας, επίδομα ανεργίας κλπ., και ως προς την ασφάλιση έχουν υπαχθεί στην ασφάλιση του Ι.Κ.Α.
     Η καθυστέρηση της καταβολής των αποδοχών των εργαζομένων είναι θέμα διαδικαστικό, καθόσον με τον νόμο 3106/03 από 11-8-2003 οι Σχολές έχουν υπαχθεί στον νέο Φορέα «Εθνικό Σύστημα Κοινωνικής Φροντίδας (ΕΣΥΚΦ) του Υπουργείου Υγείας και Πρόνοιας».
     Πέραν τούτων η αρμόδια τοπική υπηρεσία του Σ.Εn.Ε στις 5-9-2003 πραγματοποίησε έλεγχο στο εν λόγω ταπητουργείο, οι υπεύθυνοι του τομέα ΚΕΦΟ Σερρών δήλωσαν ότι για πρώτη φορά υπάρχει καθυστέρηση καταβολής δεδουλευμένων αποδοχών των εργαζομένων και ότι οι ίδιοι δεν είναι πλέον διοικητικά υπεύθυνοι για την λειτουργία των Σχολών, καθόσον ο «Τομέας ΚΕΦΟ Σερρών», με τον προαναφερόμενο νόμο καταργείται και οι υπάλληλοι μετατάσσονται σ' άλλες υπηρεσίες.
     Τέλος, σας πληροφορούμε ότι για τα θιγόμενα θέματα αρμόδιο να απαντήσει είναι το συνερωτώμενο Υπουργείο Υγείας και Πρόνοιας, διότι οι ως άνω Σχολές Ταπητουργίας ανήκουν πλέον στην αρμοδιότητα του ΕΣΥΚΦ, που εποπτεύεται από το Υπουργείο Υγείας και Πρόνοιας.
     Ο Υπουργός
     ΔΗΜΗΤΡΙΟΣ ΡΕΠΠΑΣ»
      21. Στην με αριθμό 2037/22-8-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ΄ αριθμ. ΑΣ 678/10-9-03 έγγραφο από τον Αναπλ. Υπουργό Εξωτερικών η ακόλουθη απάντηση:
     «Η εφαρμογή, στο εσωτερικό της χώρας, του Σχεδίου Δράσης κατά της Ερημοποίησης δεν εμπίπτει στην αρμοδιότητα του Υπουργείου Εξωτερικών.
     Το Υπουργείο Εξωτερικών παρακολουθεί τις διεθνείς εξελίξεις σχετικά με την καταπολέμηση της ερημοποίησης, ενημερώνει και παρέχει συνδρομή στην Εθνική Επιτροπή κατά της Ερημοποίησης, στην οποία μετέχει, για τα διεθνή θέματα. 
     Ο Αναπληρωτής Υπουργός
     ΤΑΣΟΣ ΓΙΑΝΝΙΤΣΗΣ»
      22. Στην με αριθμό 2010/22-3-03 ερώτηση των Βουλευτών κυρίων Ηλία Καλλιώρα και Θεόδωρου Σκρέκα δόθηκε με το υπ’ αριθμ. ΚΕΔΑΚ/Φ1/15103/10-9-03 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ανωτέρω ερώτηση που κατέθεσαν στην Βουλή των Ελλήνων οι Βουλευτές κύριοι Καλλιώρας Ηλίας και Σκρέκας Θεόδωρος σας γνωρίζουμε τα εξής:
      Ο ν.3054/2-10-2002 προβλέπει την δημιουργία Μηχανισμών Ελέγχου και εποπτείας της αγοράς πετρελαιοειδών.
      Σε εφαρμογή του αρ.18 του ως άνω νόμου, συγκροτήθηκαν στο ΥΠΑΝ ειδικά κλιμάκια για έλεγχο διακίνησης και αποθήκευσης καυσίμων. Τα κλιμάκια αυτά διαθέτουν σήμερα τρία (3) αυτοκίνητα τύπου VΑΝ, εξοπλισμένα με κατάλληλα μηχανήματα και προβαίνουν σε κατ' αρχήν αναλύσεις καυσίμων. Οι έλεγχοι γίνονται, από τον Ιανουάριο του τρέχοντος έτους, καθημερινά, από εκπαιδευμένους υπαλλήλους, εγγεγραμμένους στο Μητρώο ελεγκτών, όπως ορίζεται από τον Νόμο. Το κάθε κλιμάκιο απαρτίζεται από 2 έως τέσσερις ελεγκτές. Ελέγχονται συνολικά 15 πρατήρια ημερησίως. Μέχρι σήμερα έχουν ελεγχθεί πάνω από 1000 πρατήρια στην περιοχή Αττικής, Πειραιώς και Θεσσαλονίκης.
      Εφόσον κατά τον κατ’ αρχήν έλεγχο των ληφθέντων δειγμάτων βρεθεί ότι τα δείγματα δεν είναι κανονικά, αποστέλλονται στο Γ.Χ.Κ. για περαιτέρω χημική ανάλυση. Εάν και στο Γ.Χ.Κ βρεθούν τα δείγματα μη κανονικά τότε, σύμφωνα με την απόφαση Δ2/Φ5/9477/3-6-2003 που εκδόθηκε, κατ' εφαρμογή του ανωτέρω νόμου, επιβάλλεται πρόστιμο από τον Υπουργό Ανάπτυξης, το ύψος του οποίου καθορίζεται αναλογικά με το βαθμό της νοθείας. Έχουν επιβληθεί 13 πρόστιμα κατόπιν επιβεβαίωσης από το Γ.Χ.Κ. και αναμένουμε απάντηση από το Γ.Χ.Κ. για ακόμα 29 δείγματα καυσίμων.
      Τέλος, σας γνωρίζουμε ότι υπάρχει προγραμματισμένη προμήθεια δεκαεπτά (17) νέων κινητών εργαστηριακών μονάδων για να εντατικοποιηθούν οι έλεγχοι και να επεκταθούν σε ολόκληρη την επικράτεια έτσι ώστε να παταχθεί το νοσηρό φαινόμενο της νοθείας και της παράνομης διακίνησης υγρών καυσίμων και να προστατευθεί το καταναλωτικό κοινό.
      Στόχος είναι η πραγματοποίηση 2.000 ελέγχων μηνιαίως, ώστε λαμβάνοντας υπόψη το συνολικό αριθμό των πρατηρίων να πραγματοποιείται ένας συνεχής εντατικός και περιοδικός έλεγχος.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      23. Στην με αριθμό 1237/134/24-7-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Τ/8108/8-8-03 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης, που κατατέθηκε στη Βουλή από τον ως άνω Βουλευτή σας γνωρίζουμε ότι :
      1. Διαφημιστική καμπάνια στο εξωτερικό:
      - Βρίσκεται σε πλήρη εξέλιξη η υλοποίηση του διαφημιστικού προγράμματος του ΕΟΤ στα Μέσα για το έτος 2003, σε 14 χώρες, με τον ίδιο δημιουργικό σχεδιασμό, (GREECE BEYOND WORDS) έναντι συνολικού ποσού ευρώ επτά εκατομμυρίων τριακοσίων τριάντα έξη επτακοσίων πενήντα επτά και δέκα πέντε λεπτών (€ 7.336.757,15) πλέον ΦΠΑ. Η ποσοστιαία κατανομή του συνολικού προϋπολογισμού 7.336.757,15 € (πλέον Φ.Π.Α) για την προβολή στα Μέσα ανά χώρα είναι η εξής:
      ΧΩΡΕΣ	ΚΑΤΑΝΟΜΗΠ/Υ   ΔΙΑΦΗΜΙΣΗΣ ΣΤΑ ΜΜΕ
      ΓΕΡΜΑΝΙΑ	22%	 1.614.086,57
      ΗΝΩΜΕΝΟ ΒΑΣΙΛΕΙΟ	17%	1.247.248,71
      ΙΡΛΑΝΔΙΑ*	2% 	146.735,14
      ΣΚΑΝΔΙΝΑΒIΚΕΣ ΧΩΡΕΣ*	9% 	660.308,14
      ΕΛΒΕΤΙΑ	7%		513.573,00
      ΑΥΣΤΡΙΑ	8% 	586.940,57
      ΓΑΛΛΙΑ		9% 	660.308,14
      ΙΤΑΛΙΑ		9% 	660.308,14
      ΟΛΛΑΝΔΙΑ	7% 	513.573,00
      ΒΕΛΓΙΟ	5% 	366.837,85
      ΙΣΠΑΝΙΑ	5% 	366.837,85
      ΣΥΝΟΛΟ	100% 	7.336.757,11
      Από την έναρξη του διαφημιστικού προγράμματος, 28/4/2003 μέχρι και την 31/7/2003, έχει υλοποιηθεί το 82,4% του εγκεκριμένου κονδυλίου. Το μέχρι στιγμής υλοποιηθέν πρόγραμμα, ανέρχεται στο ποσό των € 5.503.669,53 το οποίο ενισχύθηκε με πρόσθετη δωρεάν διαφήμιση αξίας € 1.938.796,00, δηλαδή με το 35% επιπλέον πέρα από το έργο που καθορίζεται με την σχετική σύμβαση.
      Πλέον των ανωτέρω, σας γνωρίζουμε ότι ο συνολικός πρoϋπολογισμός για την προώθηση και προβολή της χώρας, έτους 2003 (διαφήμιση, συμμετοχή σε διεθνείς τουριστικές εκθέσεις, εκδόσεις, συμμετοχή ΕΟΤ σε νομαρχιακά προγράμματα τουριστικής προβολής, διαφήμιση σε διεθνή Μέσα, δημόσιες σχέσεις) ανέρχεται σε ποσό συνολικά 30.000.000 €.
      2. ΟΛΥΜΠΙΑΚΟΙ ΑΓΩΝΕΣ ΑΘΗΝΑ 2004.
      Σχετικά με την μεγάλη διοργάνωση των Ολυμπιακών Αγώνων, έχουν γίνει οι απαραίτητες ενέργειες που στοχεύουν στην επικοινωνιακή αξιοποίηση του γεγονότος που θα συμβάλλει στην αύξηση του τουριστικού ρεύματος.
      Συγκεκριμένα, έχει υπογραφεί από 6.6.2002 μνημόνιο συνεργασίας μεταξύ του ΕΟΤ και της ΟΕΟΑ ΑΘΗΝΑ 2004 ΑΕ για την υλοποίηση σχεδίου δράσης για Κοινό Πρόγραμμα Προβολής & Marketing των Αγώνων του 2004, στο πλαίσιο του οποίου συναποφασίζονται και επιλέγονται από κοινού δράσεις προβολής κυρίως στο Εξωτερικό. (Συμμετοχή της ΟΕΟΑ ΑΘΗΝΑ 2004 ΑΕ στις σημαντικότερες διεθνείς τουριστικές εκθέσεις ως συνεκθέτης του ΕΟΤ, διοργάνωση εκδηλώσεων δημοσιότητας σε συνεργασία με τον ΕΟΤ και τα Γραφεία ΕΟΤ Εξωτερικού κ.α.).
      Από το ως άνω αναφερόμενο μνημόνιο, προέκυψε συνεργασία με εκπροσώπους του τηλεοπτικού δικτύου της Αυστραλίας Seven Network Australia για την δωρεάν τηλεοπτική προβολή της Ελλάδας, καθώς και του αμερικάνικου καναλιού NBC, το οποίο έχει αναλάβει τις 4 τελευταίες Ολυμπιάδες, για την προβολή της χώρας μας με 400 ώρες δωρεάν διαφημιστικής προβολής που θα ξεκινήσει 1 χρόνο πριν από την έναρξη των Ολυμπιακών Αγώνων με τουριστικά πλάνα από όλη την Ελλάδα, τα οποία θα συνεχίσουν να προβάλλονται και ανάμεσα στις απευθείας μεταδόσεις των Ολυμπιακών Αγώνων του 2004.
      3.Αντιμετώπιση κρίσης:
      - Για την αντιμετώπιση των συνεπειών του πολέμου του Ιράκ στον Ελληνικό Τουρισμό και για την ενίσχυση των Iate bookings, δεδομένης της οικονομικής κρίσης που πλήττει τις κύριες αγορές του Ελληνικού Τουρισμού, εγκρίθηκε κονδύλι έκτακτων διαφημιστικών και προωθητικών ενεργειών συνολικού ύψους € 7.000.000, το οποίο δαπανάται σε διαφημιστικές ενέργειες μέχρι το τέλος του χρόνου. (Ο ΕΟΤ μετά την αύξηση των πιστώσεων με ποσό € 7.000.000 για τουριστική προβολή- πραγματοποίησε έκτακτο πρόγραμμα προβολής της Ελλάδας με διαφημιστικά spot στα Διεθνή Μέσα Eurosport, BBC World, CNN, EURONEWS, BLOOMBERG TV, ΤΥ5 ΜΕΖΖΟ εντός του μηνός Ιουνίου (19-30 Ιουνίου 2003) παράλληλα με την σύνοδο κορυφής της Ελληνικής Προεδρίας της Ευρωπαϊκής Ένωσης. Επίσης από το ίδιο κονδύλι καλύφθηκε η διαφημιστική προβολή της χώρας στο τηλ. Δίκτυο της Μεγ. Βρετανίας TRAVEL CHANNEL, κοινά προγράμματα δημοσίων σχέσεων με Τ.Ο.'ς στην Γερμανία (ενδεικτικά αναφέρουμε την διακόσμηση βιτρινών 1.200 ταξ. Πρακτορεία από κοινού με τον Τ.Ο. NECKERMANN, διοργάνωση και υλοποίηση fam trips (ταξιδίων εξοικείωσης δημοσιογράφων και ταξ. Πρακτόρων κ.α.).
      4. Προγράμματα προβολής εναλλακτικών μορφών τουρισμού 
      Βρίσκονται σε εξέλιξη ο Α' κύκλος πέντε προγραμμάτων προώθησης και προβολής του Αθλητικού, Χειμερινού, Τουρισμού Πόλης, Ελληνική Γαστρονομία, και Θρησκευτικού Τουρισμού, συνολικού ύψους 1.530.000 € (Μέτρο 5.3.1 ΕΠ ΑΝΤΑΓΩΝΙΣΤΙΚΟΤΗΤΑ).
      5. Έκτακτες ενέργειες προβολής στο εξωτερικό Ευρώπη):
      - ΓΕΡΜΑΝΙΑ: Ο Ελληνικός Μήνας στα γερμανικά τραίνα (προβολή της ελληνικής γαστρονομίας στις γερμανικές υπερταχείες τον Φεβρουάριο 2003), διαφήμιση με πανό-banners στους σιδηροδρομικούς σταθμούς της Γερμανίας συνολικού κονδυλίου 112.100 ε. Διαφημιστικές καταχωρήσεις στις εφημερίδες και περιοδικά GRIECHENLAND REPORT/REISE BURO BULLETIN, DIE WELT, WELT ΑΜ SONTAG, SWEIZER HANDELSZElTUNG συνολικού κονδυλίου 16.000 €.
      - ΑΓΓΛΙΑ: Διαφημιστικές καταχωρήσεις σε INDEPENDENT, ΤΗΕ GUARDIAN, στο ΑΒΤΑ HOLIDAY GUIDE, ΑΒΤΑ MEMBER HANDBOOΚ/CLASSIC ΤRAVEL, συνολικού κονδυλίου 17.800 €. Επιπλέον έκτακτες διαφημιστικές καταχωρήσεις στον επαγγελματικό Τύπο στα, TRAVEL WEEKLΥ, MEETING & INCENTlVES TRAVEL, TRAVEL BULLETIN, CONDENAST TRA VELLER συνολικού κόστους ΕΥΡΩ 65.000.
      - Επίσης διαφημιστικές καταχωρίσεις στο «NOUVEL OBSERVATEUR» στη Γαλλία, στο «TRAVEL TRADE GAZETTE» Τσεχίας, στον «Τουριστικό Τύπο» Κύπρου, και στον ταξιδιωτικό οδηγό «ODYSSEI Ι ΟDΥSSΕl», που κυκλοφορεί στη Ρωσία, συνολικού κονδυλίου 36.000 €.
      - Αφιέρωμα στην Ελλάδα από το κανάλι Travel Channel, το οποίο εκπέμπει σε 70 χώρες, με 47 διαφορετικά ωριαία τουριστικά ντοκιμαντέρ (παρουσίαση νησιών και πόλεων, ελληνικός τρόπος ζωής και ελληνική κουζίνα καθώς και σημαντικές αναφορές στον ελληνικό πολιτισμό) στο οποίο συμμετέχει και η VISA INTERNATIONAL ως επίσημος χορηγός των Ολυμπιακών Αγώνων 2004 υλοποιώντας πρόγραμμα διάρκειας 3 μηνών, συνολικού κονδυλίου 60.000 €. Το Α΄ μέρος του προγράμματος - διάρκεια 45 ημερών αφορούσε την Ελλάδα ως τουριστικό προορισμό ενώ το Β΄ μέρος ήταν αφιερωμένο στην προβολή της Αττικής.
      Συνεργασία ΕΟΤ με το Κινέζικο τηλεοπτικό δίκτυο ΡΗΟΕΝΙΧ TV για την δωρεάν τηλεοπτική προβολή της Ελλάδας στην Κίνα.
      Προβολή μέσω Internet στην δικτυακή πύλη EXPEDIA.COM
      6. Προγραμματισμός ενεργειών προβολής στην αγορά των Η.Π.Α.:
      	- Ο ΕΟΤ συμμετείχε ως βασικός χορηγός στη σημαντικότερη τουριστική εκδήλωση της Ανατολικής Ακτής των Η.ΠΑ (L.A. TIMES TRAVEL SHOW στην Καλιφόρνια), η οποία διοργανώθηκε από την εφημερίδα LA 	TIMES στις αρχές Φεβρουαρίου 2003 με αντάλλαγμα διαφημιστικές καταχωρήσεις στους οδηγούς και στα ταξιδιωτικά τεύχη της εφημερίδας LA TIMES (άνοιξη και φθινόπωρο 2003) σε συνδυασμό με διαφημιστική καταχώρηση (banner) στην ηλεκτρονική σελίδα του της εφημερίδας και σύνδεση με την ηλεκτρονική σελίδα του Ε.Ο.Τ. χρονικής διάρκειας 6 μηνών, συνολικού κονδυλίου 130.000 €.
      - Με αφορμή την κινηματογραφική ταινία ΜΥ BIG FAT GREEK WEDDING (Γάμος αλά Ελληνικά) έγινε μία τεράστια διαφημιστική προβολή της Ελλάδας με μία μόνο διαφημιστική καταχώριση στο περιοδικό MODERN BRIDE του μεγαλύτερου εκδοτικού ομίλου των ΗΠΑ, CONDE NAST, το οποίο πραγματοποίησε ειδικό αφιέρωμα τριών σελίδων (advertοrial) για διακοπές στην Ελλάδα (τεύχος Απριλίου – Μαΐου 2003) και παράλληλα στα πλαίσια αυτής της συνεργασίας, στις video κασέτες (DVD) της ταινίας όταν κυκλοφόρησαν, υπήρχε κουπόνι - λαχνός και μετά από κλήρωση 10 ζευγάρια μελλόνυμφων νικητών κερδίζουν διακοπές στην Ελλάδα με φιλοξενία του Ε.Ο.Τ., ενώ έχει προγραμματισθεί ειδική εβδομάδα προβολής της Ελλάδας σε εκδηλώσεις που θα πραγματοποιηθούν τον Σεπτέμβριο 2003, στα καταστήματα ειδών μελλονύμφων της κεντρικής λεωφόρου Madisson, στη Νέα Υόρκη. Διαφημιστικές καταχωρίσεις στο περιοδικό MODERN BRIDE και BRIDE'S συνολικού κονδυλίου 95.000 € και στο περιοδικό CONDE NAST TRAVELLER συνολικού κονδυλίου 105.000 €.
      - Σε συνεργασία με την EUROPEAN TRAVEL COMMISSION συμμετοχή με διαφημιστική καταχώριση στον οδηγό -ένθετο στις σημαντικότερες εφημερίδες των HΠA με περιεχόμενο τουριστικές πληροφορίες και με προβολή τηλεοπτικών spots από κοινού με τις χώρες- μέλη της Ε.Ε., συνολικού κονδυλίου 50.000 €.
      - Συμμετοχή σε σημαντικές εκθέσεις όπως κάθε χρόνο, συνολικού κονδυλίου 137.000 €.
      - Διαφημιστική καταχώρηση στο επαγγελματικό έντυπο JΑΖΖ FΑΧ, έναντι ποσού € 3.300.
      7. Εκδηλώσεις δημοσίων σχέσεων -Εκθέσεις -Άρθρα:
      - Απονομή βραβείων ΞΕΝΙΟΣ ΖΕΥΣ σε 12 προσωπικότητες για τη δραστηριότητά τους στην προβολή της Ελλάδας στο εξωτερικό
      - .Προβολή και ανακήρυξη από το εκτελεστικό συμβούλιο της UNESCO του πολιτιστικού οδοιπορικού οι «Δρόμοι της Ελιάς» ως την δεύτερη πολιτιστική διαδρομή στον κόσμο.
      - Διοργάνωση συνάντησης Υπουργών Τουρισμού χωρών Νοτιοανατολικής Ευρώπης για συνεργασία σε θέματα τουρισμού.
      - Φιλοξενίες σε προσωπικότητες και δημοσιογράφους για προβολή του ελληνικού τουρισμού.
      - Παρουσίαση βιβλίου «Στα Βήματα το Αποστόλου Παύλου» στη γραμματεία Συμβουλίου Ευρωπαϊκών Εκκλησιών.
      	- Διοργάνωση οδοιπορικού αναβίωση ς οδικής σύνδεσης της Ελλάδας με τη Β. Ευρώπη με σταθμούς κύριες πόλεις της διαδρομής και συναντήσεις με υπεύθυνους τουρισμού.
      - Συμμετοχή σε Διεθνείς Τουριστικές Εκθέσεις στις κύριες τουριστικές αγορές -στόχους (περίπου 91 εκθέσεις) συνολικού κονδυλίου 3.000.000 €.
      - Δημοσιεύματα- άρθρα σε 500 εφημερίδες και περιοδικά που προέκυψαν στο πλαίσιο των ενεργειών δημοσίων σχέσεων του γραφείου του Ε.Ο.Τ. στο εξωτερικό, φιλοξενίες δημοσιογράφων κ.α. (ισοδύναμο πληρωμένης διαφήμισης  € 3.000.000).
      8. Εκδόσεις 2003
      Συνολικό κόστος 1.000.000 €
      - Επικαιροποίηση και έκδοση φυλλαδίων των περιοχών «ΚΡΗΤΗ», «ΔΕΛΦΟΙ», «ΟΛΥΜΠΙΑ», «ΠEΛΟΠΟΝΝΗΣΟΣ», «ΜΑΚΕΔΟΝΙΑ» και τελευταίο στάδιο εκτύπωσης των εντύπων «ΕΛΛΆΔΑ 2003», «ΘΕΣΣΑΛΙΑ- ΜΕΤΕΩΡΑ», «ΔΩΔΕΚΑΝΗΣΑ», «ΝΗΣΙΑ ΒΟΡΕΙΟΑΝΑΤΟΛΙΚΟΥ ΑΙΓΑΙΟΥ», «ΚΥΚΛΑΔΕΣ», «ΚΡΗΤΗ», καθώς και ανατύπωση του Λευκώματος «ΕΛΛΑΣ -Ταξίδι Μέσα στο Χρόνο».
      - Εκτύπωση επιτραπέζιου και ημερολογίου τοίχου για το 2003.
      - Αγγλική έκδοση του βιβλίου «Στα Χνάρια του Οδυσσέα».
      - Εκτύπωση στην ελληνική της έκδοσης «Για μια Ελλάδα Προσβάσιμη σε Τουρίστες με Αναπηρία».
      - Εκτύπωση χαρτών «ΑΘΗΝΑ-ΑΤΤΙΚΗ» και «ΕΛΛΑΣ».
      - Έκδοση του εντύπου «Στα Βήματα του Αποστόλου Παύλου» στις γλώσσες ελληνική, αγγλική, ρωσική και ιταλική.
      - Ικανοποιήθηκαν συνολικά 2500 περίπου αιτήματα παροχής εντύπου υλικού.
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      24. Στην με αριθμό 2197/28-8-03 ερώτηση του Βουλευτή κ. Σπύρου Ταλιαδούρου δόθηκε με το υπ’ αριθμ. Κ.Ε./167/17-9-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 2197/28.8.2003 ερώτηση του Βουλευτή κ. Σπύρου Ταλιαδούρου, σας γνωρίζoυμε τα εξής:
      Με τον νέο Οργανισμό του ΥΠ.ΠΟ. (ΠΔ 191/03 -ΦEK 146/α΄/13.6.2003) ιδρύθηκε η ΛΔ' Εφορεία Προϊστορικών και Κλασικών Αρχαιοτήτων με έδρα την Καρδίτσα και αρμοδιότητα που εκτείνεται στους Νομούς Καρδίτσας και Τρικάλων. Στην Εφορεία θα τοποθετηθεί ως Προϊστάμενος Διευθυντής του Κλάδου ΠΕ Αρχαιολόγων ειδικότητας Προϊστορικών και Κλασικών Αρχαιοτήτων, η δε στελέχωση αυτής με προσωπικό λοιπών ειδικοτήτων θα πραγματοποιηθεί σταδιακά.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      25. Στην με αριθμό 2027/22-8-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Τ/8994/10-9-03 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης, που κατατέθηκε στην Βουλή από την ως άνω Βουλευτή, και κατά το τμήμα της που εμπίπτει στην αρμοδιότητα του τομέα Τουρισμού του Υπουργείο Ανάπτυξης, σας γνωρίζουμε τα ακόλουθα:
      Η εξασφάλιση της προσβασιμότητας ατόμων με ειδικές ανάγκες σε αρχαιολογικούς χώρους, μουσεία κ.λπ., δηλαδή χώρους που συγκεντρώνουν τουριστικό ενδιαφέρον και προσελκύουν κατά κύριο λόγο τουρίστες/επισκέπτες, είναι αρμοδιότητας του Υπουργείου Πολιτισμού.
      Σε ό,τι αφορά τα ξενοδοχειακά καταλύματα στο π.δ. 43/2001 αλλά και σε προγενέστερα νομοθετήματα καθιερώνεται η υποχρέωση διαμόρφωσης κοινοχρήστων χώρων προσβάσιμων από Α.Μ.Ε.Α. αλλά και καθορίζεται η ποσόστωση και οι προδιαγραφές των δωματίων που (ειδικά διαμορφωμένα) προορίζονται για την διαμονή των Α.Μ.Ε.Α.. Η υποχρέωση αυτή δεν θα μείνει κενή περιεχομένου, αφού η επικείμενη υπαγωγή των ξενοδοχείων στο νέο σύστημα των αστέρων προϋποθέτει την αυστηρή συμμόρφωση στις οριζόμενες προδιαγραφές του π.δ. 43/2001.
      Εκτός από τα πιο πάνω λαμβάνεται μέριμνα και για την πρόσβαση τουριστών/ ΑΜ.Ε.Α στα τουριστικά λεωφορεία (pullman) με καθιέρωση της υποχρέωσης διαμόρφωσης ποσοστού των θέσεών τους για εξυπηρέτηση αυτής της κατηγορίας τουριστών. Έτσι η σχετική έκδοση της άδειας θα εξαρτάται και από την δημιουργία ειδικών θέσεων για Α.Μ.Ε.Α, ενώ η ανανέωση της άδειας θα συνδυάζεται με δέσμευση του επιχειρηματία για διατήρηση συγκεκριμένου ελάχιστου αριθμού των ειδικών θέσεων στο τουριστικό λεωφορείο.
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, η Βουλή των Ελλήνων τιμά σήμερα την τριακοστή επέτειο από την εξέγερση του Πολυτεχνείου, τιμά τον αγώνα της ελληνικής νεολαίας και ολόκληρου του ελληνικού λαού για την ελευθερία και τη δημοκρατία, έναν αγώνα ο οποίος κορυφώθηκε το Νοέμβριο του 1973 με την κατάληψη του Πολυτεχνείου από τους φοιτητές, τους μαθητές και τους εργαζόμενους της Αθήνας που είπαν το δικό τους «ΟΧΙ» στη βία, το φασισμό, την υποδούλωση της πατρίδας μας στα δεσμά της εξάρτησης και της υποτέλειας και έδωσαν με τον αγώνα και τη θυσία τους το μήνυμα ότι ο ελληνικός λαός δεν συμβιβάζεται με εκείνους που επιδιώκουν να του στερήσουν την ελευθερία του. Επιβεβαίωσαν το ρητό του Γεωργίου Παπανδρέου: «Οι Έλληνες δεν κάνουν επιλογή τυράννων, αρνούνται την τυραννία». 
      Σήμερα, τριάντα χρόνια μετά, το Πολυτεχνείο παραμένει ολοζώντανο σύμβολο αγώνα και υπερηφάνειας για το λαό μας και κυρίως για τη νεολαία μας. Το μήνυμά του, μήνυμα αντίστασης στον ολοκληρωτισμό, μήνυμα εγρήγορσης για την υπεράσπιση της δημοκρατίας, των ανθρωπίνων δικαιωμάτων και της προόδου, είναι διαρκώς επίκαιρο. Εμπλουτίζεται σήμερα με το αίτημα για διεύρυνση της κοινωνικής αλληλεγγύης, για ενδυνάμωση της κοινωνικής συνοχής, για απόκρουση της φτώχειας, της ανασφάλειας και του ρατσισμού που προβάλλουν σαν τινές μεγάλες απειλές για την κοινωνία του μέλλοντος. 
      Το Πολυτεχνείο μάς καλεί σε διαρκή επαγρύπνηση και συμμετοχή στην προσπάθεια για να οικοδομήσουμε μια κοινωνία πιο ελεύθερη, πιο δίκαιη, περισσότερο ανθρώπινη, για έναν κόσμο όπου θα κυριαρχούν η ειρήνη και το δίκαιο. Μας υποδεικνύει το δρόμο του αγώνα και της δράσης. 
      Το λόγο έχει ο κ. Φλώρος Κωνσταντίνου, Κοινοβουλευτικός Εκπρόσωπος του Πανελλήνιου Σοσιαλιστικού Κινήματος.
      ΦΛΩΡΟΣ ΚΩΝΣΤΑΝΤΙΝΟΥ: Σας ευχαριστώ, κύριε Πρόεδρε. 
      Συμπληρώνονται σήμερα τριάντα χρόνια από τα ανεπανάληπτα γεγονότα της 17ης Νοέμβρη 1973 στο Πολυτεχνείο της Αθήνας, όπως αντίστοιχα και στη Θεσσαλονίκη και την Πάτρα, που σφράγισαν την ιστορία της νεότερης Ελλάδας και πάντως καθόρισαν τη μετέπειτα πολιτική περίοδο, μια περίοδο που έγινε γνωστή με τον όρο «Μεταπολίτευση». 
      Οι Έλληνες φοιτητές, εκφράζοντας το διακαή πόθο ολόκληρου του ελληνικού λαού, των ανθρώπων που πάλεψαν ενάντια στη δικτατορία και ήταν φυλακισμένοι ή εξορισμένοι καθώς και όσων αναγκάσθηκαν να εγκαταλείψουν την Ελλάδα στερούμενοι την ελληνική ιθαγένεια ή όσων δεν μπορούσαν μέσα στην Ελλάδα να μιλήσουν, συνόψισαν την αγανάκτηση του λαού μας στο σύνθημα «Ψωμί, Παιδεία, Ελευθερία, Εθνική Ανεξαρτησία».
      Το σύνθημα αυτό συγκλόνισε την ψυχή κάθε Έλληνα, όπως μεταδίδονταν από το σταθμό του Πολυτεχνείου, ενώ παράλληλα συνέτριψε τα όποια ερείσματα διέθετε η ξενοκίνητη δικτατορία των συνταγματαρχών. 
      Το τανκ που τα ξημερώματα της Παρασκευής γκρέμισε την κεντρική είσοδο του Πολυτεχνείου δεν φόβισε ούτε διέλυσε το πάθος του λαού που εξέφραζε το φοιτητικό κίνημα εκείνης της περιόδου. Αντίθετα γκρέμισε τις όποιες δήθεν προσπάθειες πολιτικοποίησης του καθεστώτος των συνταγματαρχών. 
      Οι θάνατοι των φοιτητών δεν έκαμψαν το φρόνημα της νεολαίας και του λαού της Αθήνας. Αντίθετα ήταν η σπίθα που λαμπάδιασε σε όλη τη χώρα τη βεβαιότητα ότι μπορούμε, αξίζουμε να έχουμε μια δημοκρατική ελεύθερη και ευημερούσα πατρίδα. 
      Όμως, οι φόβοι των πιο ψύχραιμων επαληθεύτηκαν και με τη δήθεν αλλαγή που έγινε στο ίδιο καθεστώς της χούντας, αλλά και λίγο αργότερα με το εγκληματικό πραξικόπημα στην Κύπρο ενάντια στο Μακάριο και την ευκαιρία που επί χρόνια αναζητούσαν οι Τούρκοι για εισβολή και κατοχή του 40% της Μεγαλονήσου. Εισβολή που έγινε με όπλα του ΝΑΤΟ. Κατοχή που συνεχίζεται και σήμερα. Σχέδια που είχαν εκπονηθεί χρόνια πριν με συνεργό τον τότε Υπουργό Εξωτερικών των ΗΠΑ Χένρι Κίσινγκερ. Έπρεπε να πληρώσει η Κύπρος για να έρθει η μεταπολίτευση στην Ελλάδα. Δυστυχώς οι φόβοι των πιο απαισιόδοξων επαληθεύτηκαν. 
      Κύριε Πρόεδρε, το σύνθημα «Ψωμί, Παιδεία, Ελευθερία, Εθνική Ανεξαρτησία» ήταν φωνή όλου του λαού μας. Δεν τεμαχίζεται και δεν μπορεί να γίνει κτήμα κανενός κόμματος και φυσικά κανενός προσώπου. 
      Είμαστε περήφανοι ότι από το σύνθημα αυτό η λέξη «ελευθερία», το σύνθημα «ελευθερία» σήμερα είναι πράξη, ότι σε αντίθεση με λίγες δεκαετίες πριν, η χώρα μας βιώνει την καλύτερη και πληρέστερη δημοκρατία από ποτέ. Ωστόσο κάθε μέρα, κάθε χρόνο οφείλουμε να κάνουμε έναν απολογισμό και κυρίως τα κόμματα γιατί όχι και η Βουλή για το πώς μπόρεσαν και τι προς την κατεύθυνση αυτού του συνθήματος υλοποίησαν. 
      Γνωρίζω βεβαίως ότι οι εποχές είναι εντελώς διαφορετικές. Όμως η ζωή, η μόρφωση, η εθνική αξιοπρέπεια και υπερηφάνεια είναι επιλογές που διαρκώς θα απαιτούν προσπάθεια, θα ανανεώνονται καθημερινά. Δεν εξαντλούνται με μια σειρά μέτρων του σήμερα. Απαιτούν τη συνεχή προσπάθεια και προγραμματισμό όλων μας. 
      Όσοι, λοιπόν, επιχειρούν στατικούς απολογισμούς, όσοι επιχειρούν εξαγωγές στατικών συμπερασμάτων, όσοι προσπαθούν να νοθεύσουν το σύνθημα «Ψωμί, Παιδεία, Ελευθερία, Εθνική Ανεξαρτησία» με εισαγωγή δήθεν νέων συμπληρωματικών συνθημάτων, αποδεικνύουν ότι είτε δεν είχαν σχέση με την ψυχή του Πολυτεχνείου και του λαού εκείνη την περίοδο είτε είναι συντηρητικός ο τρόπος που προσεγγίζουν τέτοιου είδους κοινωνικά πρωτοποριακά γεγονότα.
      Κύριε Πρόεδρε, η Μεταπολίτευση ήρθε στην Ελλάδα από την Κύπρο. Η Μεταπολίτευση τελειώνει με την είσοδο της Κύπρου στην Ευρωπαϊκή Ένωση την 1η Μαΐου 2004. Σήμερα ζούμε τον επίλογο της Μεταπολίτευσης. Απαιτούνται νέες προσεγγίσεις, νέα προγράμματα, νέες αντιλήψεις, για να φτάσουμε πιο κοντά στην υλοποίηση του συνθήματος «Ψωμί, Παιδεία, Ελευθερία, Εθνική Ανεξαρτησία». Και τα πρόσωπα, αλλά κυριότατα τα κόμματα, όλοι οι θεσμοί θα προσφέρουν πολύ περισσότερη τιμή στον αγώνα του λαού μας στην περίοδο 1967-1973 και ιδίως για τον αγώνα του Πολυτεχνείου με το να παρουσιαστούν έτοιμα με ανάληψη ευθυνών στα λεγόμενά τους, με δεσμευτικές ιεραρχήσεις δαπανών στα προγράμματά τους, με ακόμη μεγαλύτερη σιγουριά, που θα εμπνέει η πρακτική τους, με υπευθυνότητα και διάλογο στις σχέσεις τους, με νηφαλιότητα και ψυχραιμία στις διεθνείς τους σχέσεις, με βελτίωση της θέσης της χώρας διεθνώς και ιδίως στην Ευρωπαϊκή Ένωση, ώστε η Μεταπολίτευση που τελειώνει τώρα να μας βρει έτοιμους για τη νέα περίοδο που ξεκινάει για τη χώρα μας. Έτοιμους για να βαδίσουμε ακόμα καλύτερα από αυτήν την τριακονταετή μετά το 1973 περίοδο, τη θετικά πρωτόγνωρη για την πατρίδα μας.
      Τιμή και δόξα στους αγωνιστές του Πολυτεχνείου! 
      (Χειροκροτήματα από όλες τις πτέρυγες της Βουλής)
      ΠΡΟΕΔΡΟΣ (Απόστολος Κακλαμάνης): Ο κ. Αναστάσης Παπαληγούρας, Κοινοβουλευτικός Εκπρόσωπος της Νέας Δημοκρατίας έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, αγαπητοί συνάδελφοι, αν η 24η Ιουλίου είναι ο θεμέλιος λίθος του εποικοδομήματος της μεταπολιτευτικής μας δημοκρατίας, η 17η Νοεμβρίου είναι η κοιτίδα της.
      Η εξέγερση των ηρωικών παιδιών του Πολυτεχνείου υπέσκαψε ανεπανόρθωτα τη δικτατορία και υπέγραψε με αίμα την αρχή του τέλους της. Την αρχή του τέλους ενός καθεστώτος που είχε επιβληθεί διά της βίας και διά της βίας συντηρήθηκε, αδυνατώντας να αποκτήσει πραγματικά ερείσματα στη συντριπτική πλειοψηφία του λαού μας.
      Το Πολυτεχνείο επέφερε τη χαριστική βολή στη δικτατορία, ακριβώς γιατί κατέδειξε τη γύμνια της. Τα συνθήματα της φοιτητικής εξέγερσης εξέφραζαν τα ώριμα αιτήματα μιας κοινωνίας που αρνιόταν τον «γύψο» που της είχε επιβληθεί και διεκδικούσε ομόφωνα το δικαίωμά της για ελευθερία, δημοκρατία, αξιοπρέπεια. Τη δεδομένη εκείνη στιγμή, τα παιδιά του Πολυτεχνείου εκπροσωπούσαν τον ελληνικό λαό, πέρα από ιδεολογικές διαφορές και κομματικές έριδες. Εκπροσωπούσαν αυτά που μας ενώνουν και όχι αυτά που μας χωρίζουν. Γι΄ αυτό και η επέτειος του Πολυτεχνείου δεν είναι μόνο γιορτή της δημοκρατίας, αλλά και σύμβολο εθνικής δημοκρατικής ενότητας.
      Τα λέω αυτά, κυρίες και κύριοι συνάδελφοι, γιατί από κάποιους κατά καιρούς επιχειρήθηκε να ταυτιστεί το Πολυτεχνείο με συγκεκριμένους ιδεολογικούς και πολιτικούς χώρους. Μία ορισμένη προπαγάνδα επιχειρούσε πάντοτε να αλλοιώσει το νόημα της εξέγερσης, να καπηλευτεί το αίμα των παιδιών που έπεσαν στο βωμό της δημοκρατίας μας, να μονοπωλήσει το περιεχόμενο του αγώνα τους, να παραχαράξει, σε τελευταία ανάλυση, μία ιστορική στιγμή που όλο το λαό εξέφρασε και σε όλο το λαό ανήκει.
      Ακραία μορφή αυτής της καπηλείας ήταν και η ψευδεπίγραφη τρομοκρατική οργάνωση «17 Νοέμβρη», που επί είκοσι έξι ολόκληρα χρόνια σκότωνε και λήστευε, παρίστανε το λαϊκό δικαστή και εκτελεστή εν ονόματι αρχών και ιδεωδών που δεν της ανήκαν. Στο κάτω-κάτω η αιματοβαμμένη τρομοκρατία που ασκούσε η «17 Νοέμβρη», τη δημοκρατία των παιδιών του Πολυτεχνείου είχε ως τελικό στόχο. 
      Η μη νομιμοποίηση, η απόρριψη από τους Έλληνες πολίτες της δικτατορικής βαρβαρότητας, δεν είχε ιδεολογικό χρώμα, ούτε κομματική απόχρωση. Ο ελληνικός λαός στο σύνολό του, όπως και ο πολιτικός κόσμος στο σύνολό του, δεν  ενέδωσαν στη δικτατορία. Στα όπλα των συνταγματαρχών αντιπαρατασσόταν η ομόθυμη βούληση του λαού μας και των πραγματικών εκπροσώπων του. 
      Για τους δικτάτορες όλοι, δεξιοί, κεντρώοι και αριστεροί, ήμασταν εξίσου μολυσμένοι από τον ιό της δημοκρατίας. Ο «γύψος» τους δεν έκανε κομματικές διακρίσεις ούτε η κοινή γνώμη αγκάλιασε την εξέγερση του Πολυτεχνείου εν ονόματι της όποιας ιδεολογίας, του όποιου κόμματος. Το Πολυτεχνείο έγινε εν ονόματι της δημοκρατίας και της ελευθερίας. Είναι η κοινή μας σπονδή, το κοινό μας σύμβολο, μια ιστορική στιγμή που μας ένωσε και μας ενώνει. Αλλιώς δεν θα είχε νόημα.
      Κυρίες και κύριοι συνάδελφοι, διαδηλώνουμε στερεότυπα κάθε χρόνο με αφορμή την επέτειο αυτή ότι «το Πολυτεχνείο Ζει». Και αναμφίβολα ζει στη συλλογική μας μνήμη, αναμφίβολα ζει στο βαθμό που διαπότισε τη μεταπολιτευτική μας δημοκρατία. Ζει, κυρίως, το Πολυτεχνείο στα μεγάλα κεκτημένα αγαθά των τελευταίων είκοσι εννέα χρόνων της εθνικής μας ζωής. Ζει στη σταθερή λειτουργία της πολιτικής δημοκρατίας, στην απρόσκοπτη  έκφραση της λαϊκής βούλησης, στην κυριαρχία του Κράτους Δικαίου και όχι του Κράτους -δυνάστη. 
      Ζει στο συναινετικό πλαίσιο που πραγματώσαμε από κοινού και το οποίο συνίσταται στο τρίπτυχο: πολιτική και οικονομική ελευθερία, κοινωνικό κράτος, ευρωπαϊκή προοπτική. Το όραμα αυτής της σύγχρονης δημοκρατικής ευρωπαϊκής Ελλάδος, στη θέση ενός αλγεινού και βάρβαρου καθεστώτος, σηματοδότησε η εξέγερση των νέων παιδιών που τιμούμε σήμερα. Το  Πολυτεχνείο Ζει ακριβώς γιατί είναι επέτειος όλων μας. 
      Τούτο δεν σημαίνει ωστόσο, το έχω ξαναπεί απ’ αυτό εδώ το Βήμα, ότι έχουμε δικαίωμα στη δημοκρατική αυταρέσκεια. Η δημοκρατία μας σήμερα δεν απειλείται από τα τανκ. Απειλείται όμως από έναν άλλου τύπου «γύψο». Απειλείται από την ανεργία και τον κοινωνικό αποκλεισμό, από την ανισότητα και την ανασφάλεια για το μέλλον, από την έλλειψη κοινωνικής αλληλεγγύης, από την αλαζονεία της εξουσίας. 
      Απειλείται ακόμα η δημοκρατία μας σήμερα από την εκτεταμένη διαφθορά που τείνει να γίνει καθεστώς στη λειτουργία του κράτους, αλλά και παγιωμένη αντίληψη μερίδας της κοινωνίας, από τη γιγάντωση της διαπλοκής που απαξιώνει την πολιτική, υποτάσσοντάς την στα συμφέροντα ανέλεγκτων οικονομικών κέντρων, από τα μικροκομματικά τεχνάσματα και τερτίπια που υποβιβάζουν, αν δεν αλλοιώνουν, τον κοινοβουλευτισμό, τη λαϊκή βούληση, την πολιτική. 
      Αυτοί είναι οι παράγοντες, αυτές είναι οι στρεβλώσεις που απειλούν σήμερα να διαβρώσουν την ουσία της δημοκρατίας μας.
       Η δημοκρατία οφείλει να είναι αυστηρή με τον εαυτό της, όχι αυτάρεσκη. Γι’ αυτό, μήπως είναι σκόπιμο, με υπερβάλλουσα έστω αυστηρότητα, να αναρωτηθούμε από την αρχή «Το Πολυτεχνείο πράγματι ζει»; 
      Και η απάντηση εξαρτάται από μας και μόνο από μας. Το Πολυτεχνείο συμβολίζει την αντίσταση και τον αγώνα μιας κοινωνίας που συναρτά την αξιοπρέπειά της με τη δημοκρατική της ελευθερία. Αν τα ιδανικά του Πολυτεχνείου εξακολουθούν να μας εμπνέουν σήμερα, υπάρχει μέγα πεδίο αντίστασης και αγώνα, ενάντια σ΄ όλα όσα απειλούν να καταστήσουν τη λαϊκή κυριαρχία νεκρό γράμμα.
      Το Πολυτεχνείο, λοιπόν, ζει και θα ζει, στο βαθμό που η δημοκρατική μας συνείδηση δεν έχει επαναπαυθεί. Αν η δημοκρατική μας συνείδηση είναι επαναπαυμένη, τότε το Πολυτεχνείο δεν ζει. Μακάρι η φετινή επέτειος της 17ης Νοέμβρη να έδινε την αφορμή μιας, όχι μόνο στα λόγια, εθνικής περισυλλογής. Σας ευχαριστώ. 
      ( Χειροκροτήματα )
     ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Αντώνης Σκυλλάκος έχει το λόγο.
     ΑΝΤΩΝΗΣ ΣΚΥΛΛΑΚΟΣ: Τιμούμε σήμερα ξανά την επέτειο του Πολυτεχνείου. Εκφράζουμε την τιμή και τη συγκίνησή μας για τους νεκρούς του αντιδικτατορικού αγώνα, εκφράζουμε την τιμή σε όλους όσους υπέφεραν και βασανίστηκαν στα κελιά και στις εξορίες, τιμούμε όσους αγωνίστηκαν για «Ψωμί, Παιδεία, Ελευθερία, Εθνική Ανεξαρτησία», αιτήματα που συμπύκνωσαν τον αγώνα εκείνης της εποχής.
     Τα βασικά αυτά αιτήματα και συνθήματα του Πολυτεχνείου δεν δικαιώθηκαν, όπως υποστηρίζουν ορισμένοι που επιδιώκουν να περιορίζουν τον ορίζοντα του μεγαλειώδους αυτού αγώνα των φοιτητών και του ελληνικού λαού εκείνων των χρόνων, στα πλαίσια της αποκατάστασης των αστικών κοινοβουλευτικών θεσμών και μόνο.
     Όλα τα αιτήματα του Πολυτεχνείου, όχι μόνο παραμένουν ανεκπλήρωτα, όχι μόνο είναι επίκαιρα, αλλά απαιτούν πολύ πιο έντονα την ικανοποίησή τους. Το ψωμί της εργαζόμενης οικογένειας λιγοστεύει, το βιοτικό επίπεδο του λαού χειροτερεύει, αυξάνει η ανεργία. Τα κοινωνικά δικαιώματα συρρικνώνονται ή ανατρέπονται, την ίδια στιγμή που διευρύνονται τα προνόμια και αυξάνουν με γοργούς ρυθμούς τα κέρδη της πλουτοκρατίας. Η νέα γενιά απομακρύνεται από την πραγματική μόρφωση, γιατί η εκπαίδευση προσαρμόζεται όλο και περισσότερο στις ανάγκες της αγοράς που απαιτεί φτηνή και μισομορφωμένη εργατική δύναμη. Ταυτόχρονα, η εργαζόμενη οικογένεια στενάζει κάτω από το οικονομικό βάρος που της επιβάλλει η παραπαιδεία, αν θέλει να έχουν τα παιδιά της ελπίδες πρόσβασης στην ανώτατη εκπαίδευση.
     Μπορεί μετά την πτώση της δικτατορίας να αποκαταστάθηκε η λειτουργία της αστικής δημοκρατίας, αλλά τα ατομικά και δημοκρατικά δικαιώματα βρίσκονται σε μια πορεία αμφισβήτησης, συρρίκνωσης και ανατροπής. Προωθείται η επέκταση και η ενίσχυση αυταρχικών δομών και η θωράκιση του συστήματος απέναντι στις ενοχλητικές φωνές, στα λαϊκά και κοινωνικά κινήματα. 
     Στο όνομα δήθεν της αντιμετώπισης της τρομοκρατίας ή της υπεράσπισης των ανθρωπίνων δικαιωμάτων, δίνεται, δυστυχώς, και από τη χώρα μας απλόχερα βοήθεια και διευκολύνσεις σ’ αυτούς που εγκληματούν σε βάρος των λαών, όπως στο Ιράκ, στο Αφγανιστάν, στη Γιουγκοσλαβία, χωρίς να γνωρίζουμε, ποιος είναι το επόμενο θύμα στη λίστα των Αμερικανών και Ευρωπαίων ιμπεριαλιστών. Κρατιούνται, δυστυχώς, ίσες αποστάσεις απέναντι στην εγκληματική πολιτική Σαρόν και στον απελευθερωτικό αγώνα των Παλαιστινίων.
     Με τη νέα τάξη πραγμάτων που, δυστυχώς, υπηρετεί και η χώρα μας, με τις δεσμεύσεις που πηγάζουν από τη συμμαχία μας στο ΝΑΤΟ και με την παραπέρα πορεία ολοκλήρωσης της Ευρωπαϊκής Ένωσης, η «Εθνική Ανεξαρτησία» χάνει συνεχώς το περιεχόμενό της.
      Η εθνική μας ασφάλεια δεν εξασφαλίζεται και το Κυπριακό απομακρύνεται όλο και περισσότερο από τα ψηφίσματα του ΟΗΕ. 
      Το Πολυτεχνείο ζει και καλεί σε αγώνα, για να έχουν όλοι οι εργαζόμενοι πλήρη εργασία, αξιοπρεπείς μισθούς και συντάξεις, για να έχουν αποκλειστικά δημόσια και δωρεάν παιδεία, υγεία και πρόνοια, για να έχουν μία πραγματική δημοκρατία, όπου τα ατομικά δικαιώματα, οι δημοκρατικές ελευθερίες, η λαϊκή συμμετοχή και ο κοινωνικός έλεγχος θα βρουν το γνήσιο και ουσιαστικό περιεχόμενό τους.
      Το Πολυτεχνείο ζει και καλεί ενάντια στους μηχανισμούς του ΝΑΤΟ, του Μάαστριχτ και της ΟΝΕ, ενάντια στους πολέμους και τη νέα τάξη πραγμάτων, για μία άλλη κοινωνία της ειρήνης και της κοινωνικής δικαιοσύνης. Ο αγώνας προς αυτήν την κατεύθυνση νομίζουμε ότι θα πρέπει να είναι η έμπρακτη απόδειξη τιμής στο Πολυτεχνείο.
      (Χειροκροτήματα από όλες τις πτέρυγες της Βουλής)
      ΠΡΟΕΔΡΟΣ (Απόστολος Κακλαμάνης): Το λόγο έχει ο Πρόεδρος του Συνασπισμού της Αριστεράς των Κινημάτων και της Οικολογίας κ. Νικόλαος Κωνσταντόπουλος.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς των Κινημάτων και της Οικολογίας): Κύριε Πρόεδρε, τριάντα χρόνια μετά το Νοέμβρη του 1973, ποιες σκέψεις και ποια συναισθήματα μπορεί να προκαλεί η αναδρομή της μνήμης; 
      Από την άλλη πλευρά, η αντίστιξη της μνήμης με τη σημερινή πραγματικότητα, η αντίστιξη της ιστορίας με την καθημερινότητα της ζωής, δημιουργεί συλλογική ικανοποίηση και αισιοδοξία;
      Τα γεγονότα του Πολυτεχνείου ήταν γεγονότα ζωής, προτού να γίνουν ιστορία. Ήταν βίωμα αυθεντικό και πρωτογενές που εξέφραζε ανήμερη συνείδηση. Ήταν δρώσα και ζώσα ιστορική προβολή, πριν να γίνει αδρανής επέτειος και ακίνητο μνημείο. 
      Πώς εντάχθηκε το Πολυτεχνείο στο δημόσιο βίο, στο συλλογικό προβληματισμό, στην προσωπική στάση ζωής, κατά τη Μεταπολίτευση; Το Πολυτεχνείο που γιορτάζουμε, έτσι όπως το γιορτάζουμε, έχει σχέση με το πολιτικό, κοινωνικό και ηθικό μέγεθος του Πολυτεχνείου του 1973; Τα γνήσια βιώματα της αντίστασης, της εξέγερσης και της αυτοθυσίας, πέρασαν ως καθοριστικές αξίες στον κώδικα της ατομικής και συλλογικής συμπεριφοράς;
      Κύριε Πρόεδρε, δεν διατυπώνω ερωτήματα πολιτικού αγνωστικισμού. Ερωτήματα επίμονου προβληματισμού διατυπώνω. Πρέπει να στοχαστούμε συλλογικά, καθώς περνάμε από τον ένα αιώνα στον άλλον, κουβαλώντας και ξεφορτώνοντας, μεταποιώντας και ρευστοποιώντας πολλά από τα υπάρχοντα και τα ζητούμενα της χώρας και του λαού μας. 
      Μπροστά στα μάτια όλων, στις δικές μας ημέρες, μία ολόκληρη εποχή αλλάζει. Πολλά πράγματα χωνεύτηκαν και χώνεψαν πολλά. Η Μεταπολίτευση τελείωσε και δεν χρειάζεται ξεθυμασμένα άσματα, άσματα ηρωικά και μνημόσυνα. Το ανάπτυγμα της αντιδικτατορικής και μεταπολιτευτικής δυναμικής έχει εξαντληθεί. 
      Ο αγώνας για την αποκατάσταση της δημοκρατίας, την κοινωνική δικαιοσύνη και την εθνική ανεξαρτησία τότε έβαλε μπροστά στις συνειδήσεις όλων πολιτικές, πολιτισμικές και ηθικές αξιώσεις. Έδειξε το ιστορικό βάρος που έχει η δημοκρατική πάλη και ο οραματικός ενθουσιασμός, για να παραμεριστούν οι ψευτορεαλισμοί της παθητικής προσαρμογής και τα ψεύτικα δόγματα του «δεν γίνεται αλλιώς».
      Η πολιτική κουλτούρα του ελληνικού λαού είναι διαμορφωμένη από τους κοινωνικούς αγώνες και τις δημοκρατικές εξάρσεις. Είναι διαποτισμένη από τις αξίες της ελευθερίας, της αλληλεγγύης και της ειρήνης. Είναι εμπνευσμένη η πολιτική κουλτούρα του ελληνικού λαού, από τα οράματα της συλλογικής προκοπής και των δικαιωμάτων για όλους.
      Είναι επιζήμιο και επικίνδυνο, λοιπόν, σήμερα, αυτήν την αγωνιστική, δημοκρατική και πολιτική κουλτούρα του λαού μας να την ακρωτηριάζει και να την υπονομεύει, ένας νεοσυντηρητικός πραγματισμός που ενοχοποιεί την κοινωνική διαμαρτυρία και περιορίζει τις πολιτικές διεκδικήσεις, με το ψεύτικο ιδεολόγημα της νεοφιλελεύθερης παγκοσμιοποίησης ότι δήθεν δεν υπάρχει άλλη εναλλακτική πρόταση για την ανθρωπότητα.
      Τα γεγονότα του Πολυτεχνείου δείχνουν ποιες είναι εκείνες οι δυνάμεις, που μπορούν να αναπτύξουν ιδέες και δράσεις, για την αμφισβήτηση και την ανατροπή της εξάρτησης, της εκμετάλλευσης και της ανελευθερίας. 
      Αυτά τα γεγονότα δείχνουν, επίσης, ποια είναι τα πεδία της κοινωνικής και πολιτικής, της ιδεολογικής και πνευματικής πρωτοπορίας. Είναι τα πεδία της υπεράσπισης των δικαιωμάτων, της διεκδίκησης των ελευθεριών, της αξίωσης του διαφορετικού κόσμου, της αλληλεγγύης και όχι των ανταγωνισμών, της κοινωνικής δικαιοσύνης και όχι της εκμετάλλευσης, της ειρήνης και όχι των πολέμων.
      Δείχνουν και κάτι ακόμα εκείνα τα γεγονότα. Δείχνουν ότι το πραγματικό περιεχόμενο της πολιτικής είναι οι ιδέες και οι αγώνες, για να αλλάξουν οι συσχετισμοί και οι περιορισμοί, για να ενισχύονται τα ιστορικά και ηθικά προτάγματα της προοδευτικής αλλαγής και για να μην απονευρώνονται σε μία προσαρμογή χωρίς ιδεολογική ψυχή και κοινωνική νομιμοποίηση.
      Θα μου επιτραπεί να διατυπώσω τη σκέψη ότι είναι αποκαρδιωτική η σημερινή αντιπαράθεση που αυτόματα γίνεται στη δημοκρατική συνείδηση του λαού μας.  Από τη μια η αναφορά στην εξέγερση του Πολυτεχνείου και από την άλλη ο νέος αντιτρομοκρατικός κώδικας της Κυβέρνησης στη συνέντευξη του Υπουργού Δικαιοσύνης. Από τη μια ο ριζοσπαστικός οραματισμός και η πολιτική της θυσίας και από την άλλη ο νεοσυντηρητικός πραγματισμός και η εξουσία της προληπτικής καταστολής. Βρήκε τη μέρα ο κύριος Υπουργός Δικαιοσύνης, για να δείξει την εξομοίωση της κυβερνητικής λογικής, με τις θεωρίες που με πρόσχημα την πάταξη της τρομοκρατίας οδηγούν στην πάταξη της δημοκρατίας, στην πάταξη των δημοκρατικών εγγυήσεων για τα ανθρώπινα δικαιώματα. Στην καρδιά του αγώνα για το διαφορετικό κόσμο βρίσκεται ο αγώνας για τη δημοκρατία. Και η δημοκρατία σήμερα βρίσκεται σε μεγάλη δοκιμασία σε όλο τον κόσμο. Η παγκοσμιοποίηση της αγοράς και το δόγμα των  προληπτικών πολέμων των κυρίων Μπους και Μπλέρ, πλήττουν όλες τις μορφές της δημοκρατίας. Είναι ορατός ο κίνδυνος, κυρίες και κύριοι συνάδελφοι, για έναν αιώνα με λιγότερη δημοκρατία και λιγότερη πολιτική. 
      Με το ιδεολόγημα ότι πρώτα η ασφάλεια και μετά η δημοκρατία, πρώτα οι προληπτικοί πόλεμοι και μετά η διεθνής ειρήνη, επιβάλλεται η ηγεμονική δύναμη των ΗΠΑ στις συλλογικές λειτουργίες της διεθνούς κοινότητας. Η δύναμη των όπλων παίρνει τη θέση του Διεθνούς Δικαίου των λαών. Επιβάλλεται ένα ιδιότυπο μοντέλο ασφάλειας, που περιορίζει το κοινωνικό κράτος και το κράτος δικαίου, που προτάσσει την προληπτική καταστολή και την αξιοποίηση όλων των προσωπικών δεδομένων για τη διαρκή εποπτεία του  πολιτικού, κοινωνικού και πνευματικού γίγνεσθαι. 
      Διερωτώμαι σήμερα, ημέρα δημοκρατικής έξαρσης και αγωνιστικού συμβολισμού, με αφορμή την εξέγερση του Πολυτεχνείου, όπως λέει σε άρθρο του ο κ. Σημίτης, ποιες από τις αξίες των ευρωπαϊκών και ελληνικών συνταγμάτων ενέπνευσαν τον κύριο Πρωθυπουργό, ώστε να προσχωρήσει στο δόγμα περί ασφάλειας του κ. Μπους και αναρμοδίως να υπογράφει τις διμερείς συμφωνίες Ευρωπαϊκής Ένωσης και Ηνωμένων Πολιτειών της Αμερικής, που θίγουν τα ανθρώπινα δικαιώματα. 
      Κυρίες και κύριοι συνάδελφοι, τίποτα στην ιστορία δεν είναι στιγμιαίο. Όμως και το Πολυτεχνείο αντιμετωπίστηκε, λίγο μετά και την εισβολή στην Κύπρο, την απομάκρυνση της δικτατορίας και την αποκατάσταση της δημοκρατίας, με το πολιτικό θεώρημα περί στιγμιαίου. Είναι μεγάλη η ευθύνη της πολιτείας που με τέτοιες νομοθεσίας σκοπιμότητας, εγκλωβίζει τις ιστορικές καταστάσεις σε φόρμες για την πολιτική τους διαχείριση. Η πολιτεία θεώρησε την επτάχρονη δικτατορία, στιγμιαίο. Έκανε το Πολυτεχνείο επέτειο. Οι παρατάξεις έκαναν το αντιδικτατορικό φρόνημα δημοκρατικής εξέγερσης κομματικό όπλο ανταγωνισμού και από κοντά τα χρηματιστήρια της εξουσίας έσπευσαν να το ρευστοποιήσουν και να το αξιοποιήσουν.
      Τριάντα χρόνια μετά να σκεφθούμε μέσα από ποιες κατακτήσεις, αλλά και από ποιες ματαιώσεις, μέσα από ποιες θετικές εξελίξεις, αλλά και μέσα από ποιες ενοχλητικές εκπτώσεις, βρισκόμαστε σήμερα μπροστά σε δραματικές αλλαγές στο διεθνές περιβάλλον, μπροστά σε δραστικές διεργασίες στο εσωτερικό της κοινωνίας μας και παραμορφωτικές στρεβλώσεις στο πολιτικό μας σύστημα, που περιφέρει αυτάρεσκα τις εναλλαγές του, αδιαφορώντας για την απογοήτευση και τη δυσφορία που προκαλεί.
      Κυρίες και κύριοι συνάδελφοι, το μέλλον της δημοκρατίας εξαρτάται από τους αγώνες των πολιτών και των κοινωνιών. Για να μην είναι η δημοκρατία βιτρίνα του νεοφιλελευθερισμού, για να μην είναι η δημοκρατία πειραματόζωο του αυτοκρατορικού αμερικάνικου ηγεμονισμού, για να μη χειραγωγείται η δημοκρατία από τους μηχανισμούς των νέων εξουσιών, των Μέσων Μαζικής Ενημέρωσης, της αγοράς και της διαπλοκής, για να μη χάνει η δημοκρατία το κοινωνικό της πρόσωπο και περιεχόμενο, με επιλογές που μεγαλώνουν την ανεργία, τους αποκλεισμούς, την αδικία, τους νεορατσισμούς, την αποσταθεροποίηση του κόσμου και τον κατακερματισμό των κοινωνιών, για να είναι η δημοκρατία με περιεχόμενο ζωής για το παρόν και το μέλλον, οι αγώνες των πολιτών και των κοινωνιών έχουν για μια ακόμη φορά το καθήκον να διεκδικήσουν τον διαφορετικό κόσμο.
      (Χειροκροτήματα)
      ΠΡΟΕΔΡΟΣ (Απόστολος Κακλαμάνης): Ο Υφυπουργός Εσωτερικών, Δημόσιας Διοίκησης και Αποκέντρωσης κ. Λάμπρος Παπαδήμας έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κυρίες και κύριοι συνάδελφοι, το Πολυτεχνείο υπήρξε ένα σύμβολο της ενωμένης και καθολικής αντίστασης του λαού μας κατά της δικτατορίας, όπως ο Γοργοπόταμος υπήρξε αντίστοιχο σύμβολο της Εθνικής Αντίστασης την περίοδο που τα στρατεύματα των Ναζί πατούσαν το χώμα της χώρας μας. 
      Το Πολυτεχνείο ήταν η συνισταμένη όλων των αγώνων που έγιναν από μεμονωμένους αντιστασιακούς αγωνιστές, από οργανώσεις, κύρια όμως από τη νεολαία. Η συνισταμένη όλων αυτών των αγώνων εκφράστηκε μέσα από το Πολυτεχνείο και αυτούς τιμούμε κάθε φορά που γιορτάζουμε την επέτειο του Πολυτεχνείου. Τιμούμε όλους εκείνους που μέσα απ’ αυτές τις αναρίθμητες πράξεις αντίστασης, τις χιλιάδες φυλακίσεις, εκτοπίσεις, και εξορίες προσέφεραν με τον αγώνα τους ένα λιθάρι στο κτίσιμο μιας καινούργιας κοινωνίας.
     Σήμερα, τριάντα χρόνια μετά, με συμβολή όλων των πολιτικών δυνάμεων, όλων των κυβερνήσεων, που μεσολάβησαν αυτά τα τριάντα χρόνια, ζούμε μία πρωτόγνωρη για τον τόπο μας δημοκρατία, ένα δημοκρατικό πολίτευμα που μπορεί να το ζηλεύουν πάρα πολλές ανεπτυγμένες χώρες. Γι’ αυτό νομίζω ότι είναι πάρα πολύ άσχημο η επέτειος του Πολυτεχνείου να γίνεται αφορμή για να καπηλευόμαστε αυτόν τον αγώνα, για να του δίνουμε μία συγκεκριμένη κομματική χροιά, για να βάζουμε στο στόμα των αγωνιστών εκείνης της εποχής αιτήματα που δεν έχουν καμία σχέση με αυτό που γίνεται σήμερα. Τότε η κύρια στόχευση του αγώνα ήταν να πέσει η χούντα, να φύγει η χούντα απ’ αυτόν τον τόπο. 
     Από εκεί και πέρα, κυρίες και κύριοι συνάδελφοι, είναι υπόθεση όλων μας, όλων των πολιτικών δυνάμεων της χώρας, πώς θα λειτουργήσει με τον καλύτερο τρόπο το κοινοβουλευτικό μας πολίτευμα και πώς θα μπορέσουμε να πετύχουμε αυτό που σήμερα αναζητά ο κάθε πολίτης. Δεν είναι υπόθεση της εκάστοτε κυβέρνησης ή της εκάστοτε αντιπολίτευσης μόνο το πώς θα μπορέσουν να φτάσουμε σε αυτήν τη στόχευση. Ασφαλώς θα υπάρχουν και ελλείμματα, αλλά το έλλειμμα για το οποίο αγωνίζονταν εκείνη την εποχή οι φοιτητές, οι εργάτες, οι μαθητές και όλος ο κόσμος που συμπαρατάχθηκε τότε έξω από το Πολυτεχνείο, είχε κινητοποιηθεί, είχε βγει και είχε κατακλύσει τους δρόμους της Αθήνας, ήταν να φύγει η χούντα, ήταν η δημοκρατία, ήταν η ελευθερία, ήταν το να ξανάρθουμε στο κοινοβουλευτικό πολίτευμα. 
     Πιστεύω ότι όλοι μας αυτό τιμάμε και σήμερα και σε όλες τις επετείους και στο μέλλον για το Πολυτεχνείο, σαν σύμβολο αυτής της αδούλωτης θέλησης του ελληνικού λαού για δημοκρατία και ελευθερία.
     (Χειροκροτήματα από όλες τις πτέρυγες της Βουλής)
     ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, σας παρακαλώ να τηρήσουμε ενός λεπτού σιγή στη μνήμη όσων έδωσαν τη ζωή τους στους εθνικούς, δημοκρατικούς και κοινωνικούς αγώνες του λαού μας.
     (Στο σημείο αυτό όρθιοι όλοι οι Βουλευτές τηρούν ενός λεπτού σιγή.)
     Αιωνία τους η μνήμη!
     (Χειροκροτήματα από όλες τις πτέρυγες)
      Κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής Θεσσαλονίκης κ. Στέλιος Παπαθεμελής με επιστολή του προς τον Πρόεδρο της Βουλής δηλώνει ότι από σήμερα καθίσταται ανεξάρτητος Βουλευτής. Η επιστολή θα καταχωρισθεί στα Πρακτικά. 
      (Στο σημείο αυτό κατατίθεται για τα Πρακτικά η προαναφερθείσα επιστολή του κ. Παπαθεμελή, η οποία έχει ως εξής:
      «Αξιότιμον Κύριον
      Πρόεδρο της Βουλής
      Κύριε Πρόεδρε
      Με την παρούσα μου σας δηλώνω ότι από σήμερα καθίσταμαι ανεξάρτητος βουλευτής.
      Παρακαλώ για τα καθ’ υμάς.
      
      Αθήνα 17-11-03                                                   Μετά τιμής
                                                                         ΣΤΕΛΙΟΣ ΠΑΠΑΘΕΜΕΛΗΣ»)
     ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή ανακοινώσω στο δελτίο αναφορών και  ερωτήσεων της Τρίτης 18 Νοεμβρίου 2003. 
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής).
     1. Η με αριθμό 998/21-7-03 ερώτηση του Βουλευτή της Νέας Δημοκρατίας κ. Θεόδωρου Σκρέκα προς τον Υπουργό Εθνικής Άμυνας, σχετικώς με τη διαδικασία έκδοσης των αποτελεσμάτων, για την κατάταξη επαγγελματία οπλίτη στην Πολεμική Αεροπορία. 
     Β. ΑΝΑΦΟΡΕΣ-ΕΡΩΤΗΣΕΙΣ Δευτέρου Κύκλου (Άρθρο 130 παρ. 5 Καν. Βουλής)
     1. Η με αριθμό 795/15-7-03 ερώτηση του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Μεταφορών και Επικοινωνιών, σχετικώς με την εκτέλεση των απαραίτητων έργων για την αναβάθμιση του Νομού Μεσσηνίας. 
     ΠΡΟΕΔΡΟΣ (Απόστολος Κακλαμάνης): Κύριοι συνάδελφοι,
     εισερχόμαστε στην συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμόν 196/10-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τους Υπουργούς Γεωργίας, Περιβάλλοντος, Χωροταξίας και Δημοσίων Έργων σχετικώς με την κυκλοφορία μεταλλαγμένων προϊόντων στην Ευρωπαϊκή Ένωση κ.λπ. 
     Η ερώτηση δεν θα συζητηθεί λόγω κωλύματος του κυρίου Υπουργού και συνεπώς διαγράφεται. 
     Δεύτερη είναι η με αριθμό 213/11-11-2003 επίκαιρη ερώτηση του Βουλευτή της Νέας Δημοκρατίας κ. Βασιλείου Πάππα προς τον Υπουργό Υγείας και Πρόνοιας, σχετικώς με τη στελέχωση του Ιδρύματος Κοινωνικών Ασφαλίσεων Νέων Μουδιανιών Χαλκιδικής με το απαραίτητο ιατρικό και διοικητικό προσωπικό.
     Η ερώτηση δεν θα συζητηθεί λόγω αναρμοδιότητος του Υπουργείου στο οποίο απευθύνεται και συνεπώς διαγράφεται. 
     Τρίτη είναι η με αριθμό 218/11-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Ανάπτυξης, Εργασίας και Κοινωνικών Ασφαλίσεων σχετικώς με τη λήψη μέτρων ενίσχυσης του κλάδου της γουνοποιίας κ.λπ.
     Η ερώτηση δεν θα συζητηθεί λόγω κωλύματος του ερωτώντος κυρίου Βουλευτή και συνεπώς διαγράφεται. 
     Επίκαιρες ερωτήσεις δευτέρου κύκλου:
     Πρώτη είναι η με αριθμό 202/10-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τους Υπουργούς Δικαιοσύνης, Εσωτερικών, Δημόσιας Διοίκησης και Αποκέντρωσης σχετικώς με τη θεσμοθέτηση προληπτικής δικαστικής κρίσης για τους νομάρχες και δημάρχους για την αποφυγή δικαστικών διώξεων κ.λπ.
     Η ερώτηση του κυρίου συναδέλφου έχει ως εξής:
     «Κύριε Υπουργέ, 
     Σε μια δημοκρατική κοινωνία, η ισονομία και η ισοτιμία των πολιτών είναι εγγυημένες από το Σύνταγμα. Είμαστε μάρτυρες ενός ανησυχητικού φαινομένου οι διαστάσεις του οποίου ολοένα και μεταβάλλονται, θέτοντας σε κίνδυνο τους θεσμούς. Τα πολιτικά άτομα αποτελούν μόνιμο στόχο αντικρουόμενων συμφερόντων και ιδιόρρυθμων προσωπικοτήτων. Συχνά διασύρονται μέσω μηνύσεων και αγωγών, αυτοί και τα αξίωμά τους, χάνοντας χρόνο πολύτιμο στα δικαστήρια, ενώ προσβάλλεται η αξιοπρέπειά τους σε έντυπα και ΜΜΕ. 
     Για τους βουλευτές προβλέπεται ειδική διαδικασία αξιολόγησης, ώστε να προστατεύονται οι θεσμοί και να μην καθίστανται όμηροι ειδικών συμφερόντων. 
     Προτείνουμε την αντιμετώπιση του φαινομένου σε ό,τι αφορά τους Δημάρχους και τους Νομάρχες, μέσα από τη σύσταση ειδικών ενδιάμεσων λειτουργιών εξέτασης και αξιολόγησης των κατηγοριών –όπως στην περίπτωση των βουλευτών- ώστε να αποφεύγονται οι παρατυπίες και οι υπερβολές. 
     Η πρόσφατη καταδίκη του Δημάρχου Αμαλιάδας, κ. Λυμπέρη  έρχεται να υπογραμμίσει την αναγκαιότητα χάραξης δίκαιης πολιτικής για την προστασία των αιρετών αρχόντων. Συγκεκριμένα ο δήμαρχος Αμαλιάδας καταδικάστηκε γιατί δεν προχώρησε σε πρόσληψη υπαλλήλων ΚΑΠΗ που ήδη είχε εγκρίνει ο ΑΣΕΠ. Ανεξάρτητα από την κρίση της δικαιοσύνης, η καταδίκη εγκυμονεί τον κίνδυνο απώλειας του αιρετού αξιώματος. 
     Η αξιολόγηση των κατηγοριών σε ένα επίπεδο ενδιάμεσου όπου θα ακούγεται η φωνή των δικαστών αλλά συμβουλευτικά και γνωμοδοτικά θα βοηθούσε, πιστεύουμε, στην αποφυγή των υπέρμετρων προσφυγών στα δικαστήρια. Ποια είναι η θέση του Υπουργείου σας;»
     Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας. 
     Ορίστε, κύριε Υφυπουργέ, έχετε το λόγο.
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, και το Σύνταγμά μας δεν προβλέπει ασυλία των αιρετών οργάνων της Αυτοδιοίκησης και ο νόμος δεν θα μπορούσε να προβλέψει κάτι τέτοιο. 
     Νομίζω ότι όπως είναι σήμερα το θεσμικό πλαίσιο για τις ευθύνες και τον έλεγχο των αιρετών οργάνων της Αυτοδιοίκησης αφήνει όλες τις δυνατότητες στον κάθε δήμαρχο, στο κάθε νομάρχη να προσφύγουν σε αρμόδια όργανα ή και στη δικαστική εξουσία και να δικαιωθούν αν κρίνουν απ’ αυτόν τον έλεγχο που τους γίνεται και ο οποίος είναι για αστικές ή πειθαρχικές ευθύνες ότι δεν έχουν εκδοθεί οι σωστές αποφάσεις από το γενικό γραμματέα της περιφέρειας ή από τα δικαστήρια. 
     Συγκεκριμένα στον πειθαρχικό έλεγχο για να επιβάλει την ποινή ο γενικός γραμματέας της περιφέρειας θα πρέπει να καλέσει τον εγκαλούμενο δήμαρχο σε απολογία, η οποία θα πρέπει μέσα σε συγκεκριμένη περίοδο να παραδοθεί. Αν αυτή δεν παραδοθεί τότε μπορεί να επιβληθεί και χωρίς την απολογία του η ποινή. 
      Όμως, έχει τη δυνατότητα αν η ποινή αυτή είναι βαριά, δηλαδή είναι αργία ή έκπτωση να μπορέσει να πάει στο πειθαρχικό συμβούλιο η υπόθεση. Και χρειάζεται σύμφωνη γνώμη του πειθαρχικού συμβουλίου για να μπορέσει να φθάσει στην έκπτωση ή στην αργία. Το πειθαρχικό συμβούλιο αποτελείται κύρια από δικαστές. Είναι ο πρόεδρος πρωτοδικών σαν πρόεδρος, δύο δικαστές, υπάρχει εκπρόσωπος της Αυτοδιοίκησης μέσα στο πενταμελές αυτό συμβούλιο και υπάρχει ένα στέλεχος της περιφέρειας.
      Τέλος, εκείνος που τιμωρείται με αργία τίθεται η αυτοδίκαια σε έκπτωση επειδή υπήρξε δικαστική απόφαση, έχει τη δυνατότητα να προσφύγει στον Υπουργό Εσωτερικών. Και επειδή σας λέω εκ πείρας, δεν μπορεί ποτέ ο Υπουργός Εσωτερικών να πάει αντίθετα με μια δικαστική απόφαση, μέσα σε προθεσμία δέκα ημερών εφόσον δεν του απαντήσει το Υπουργείο Εσωτερικών μπορεί να προσφύγει στο Συμβούλιο της Επικρατείας και εφόσον έχει δίκιο, να ανατραπεί αυτή η αυτοδίκαιη απόφαση, αυτή η αυτοδίκαιη έκπτωση και να επανέλθει στη δράση του. 
      ΠΡΟΕΔΡΟΣ (Απόστολος Κακλαμάνης): Ο κ. Αντωνακόπουλος έχει το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, η αποκέντρωση και ο θεσμικός εκσυγχρονισμός της ελληνικής κοινωνίας, σίγουρα έχουν αποδώσει σοβαρότατες αρμοδιότητες στην περιφέρεια. Η διαχείριση εξουσίας από τοπικούς άρχοντες καθώς και η διαχείριση της ανάπτυξης πλέον που γίνεται με την αντίστοιχη διαχείριση μεγάλων πόρων, η διοικητική εξουσία που έχουν πλέον οι αιρετοί του πρώτου και του δεύτερου βαθμού Τοπικής Αυτοδιοίκησης, καθώς και η διαδικασία εκδόσεως κανονιστικών πράξεων, σίγουρα αποτελούν το κατάλληλο έδαφος πάνω στο οποίο να προκύπτουν αντιδικίες, να θίγονται συμφέροντα, να καλλιεργούνται σκοπιμότητες, πολιτικοί ανταγωνισμοί και οτιδήποτε άλλο. Επομένως μεταφέρεται και στην περιφέρεια το γνώριμο παιχνίδι της προσπάθειας σπίλωσης των θεσμών που πολλές φορές το βλέπουμε σε επίπεδο κέντρου. Δυστυχώς τα τελευταία χρόνια στις δικαστικές αίθουσες όλο και πιο συχνά βλέπουμε δημάρχους και νομάρχες και δυστυχώς στις περισσότερες φορές για να μην πω στο 90% των περιπτώσεων, αθωώνονται. Αυτό δηλώνει ότι υπάρχει μία σκοπιμότητα όταν υποβάλλονται αυτές οι μηνύσεις. Σίγουρα η ελληνική πολιτεία από την άλλη μεριά δεν μπορεί να θεωρήσει ότι έχουν το αλάθητο οι αιρετοί, γι’ αυτό βεβαίως και έχουν θεσμοθετηθεί επί των ημερών μας πάρα πολλοί θεσμοί, όπως οι ανεξάρτητες διοικητικές αρχές, ο Συνήγορος του Πολίτη, το Σώμα Επιθεωρητών Ελεγκτών Δημόσιας Διοίκησης και άλλοι θεσμοί, οι οποίοι βεβαίως διασφαλίζουν τον πολίτη από την όποια αυθαιρεσία ενός αιρετού.
      Όμως, από την άλλη, υπάρχει ίσως μια κατάχρηση δικαιώματος σε βάρος των αιρετών. Και επειδή υπάρχει αυτό το χαρακτηριστικό παράδειγμα που και στο νομό μου έγινε με το Δήμαρχο Αμαλιάδας και στα πλαίσια της διαμόρφωσης νέου κώδικα της Τοπικής Αυτοδιοίκησης, σαφώς χωρίς να παραβαίνουμε το Σύνταγμα πιστεύω ότι πρέπει να βρεθούν εκείνες οι ασφαλιστικές δικλείδες, ούτως ώστε και η ακεραιότητα της έντιμης διαχείρισης να διασφαλίζεται, αλλά και ο πολίτης να μη θίγεται από την άσκηση εξουσίας. Ευχαριστώ.
      ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, είναι σωστό ότι ο δήμαρχος στη διάρκεια της άσκησης της εξουσίας, πάρα πολλές φορές δέχεται μηνύσεις από πολίτες που θεωρούν ότι οι πράξεις του θίγουν δικαιώματά τους.
      Θα ήθελα όμως να σας πω από την εμπειρία που έχω και σαν παλιός δήμαρχος και αυτά τα χρόνια που είμαι στο Υπουργείο Εσωτερικών ότι η συντριπτική πλειοψηφία αυτών των μηνύσεων μετά την προκαταρκτική εξέταση μπαίνουν στο αρχείο. δεν παραπέμπονται, δεν φθάνουν ποτέ στο ακροατήριο. Σπάνια φθάνουν στο ακροατήριο. Και όταν θα φθάσουν, για να καταδικασθεί ο δήμαρχος, πρέπει να αποδειχθεί ότι ενυπήρχε δόλος ή βαριά αμέλεια.
      Και είναι σπάνιες αυτές οι φορές που, θα φτάσει τελικά στο δικαστήριο η υπόθεση, και θα καταδικαστεί. Διότι σε πολλές περιπτώσεις μπορεί να υπήρχε μια αμέλεια, να υπήρχε άγνοια στους υφισταμένους του δημάρχου που του έφερναν την εισήγηση, για να κάνει κάτι τέτοιο. Όταν καταδικάζεται λοιπόν, πρέπει να αποδειχθεί ότι έχει δόλο και βαριά αμέλεια. Γι’ αυτό και πρωτόδικα είναι λίγες οι καταδίκες και πολλές φορές σ’ αυτές τις λίγες πρωτόδικες καταδίκες, όταν προσφύγει στον ανώτερο βαθμό, δικαιώνεται. Νομίζω λοιπόν ότι το θεσμικό πλαίσιο δίνει τις κατοχυρώσεις αυτές στους δημάρχους και δεν θεωρώ ότι υπάρχει ανάγκη σε κάποιο σημείο να τροποποιηθεί.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, η δεύτερη με αριθμό 214/11-11-2003 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Εθνικής Παιδείας και Θρησκευμάτων, σχετικώς με τα προβλήματα που δημιουργούνται από τη σύμπτυξη τμημάτων σε τάξεις σχολείων της Δευτεροβάθμιας Εκπαίδευσης στο Νομό Λακωνίας κ.λπ. διαγράφεται λόγω κωλύματος του ερωτωμένου Υπουργού.
      Επίσης, η τρίτη με αριθμό 217/11-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργούς Οικονομίας και Οικονομικών, Γεωργίας σχετικώς με την καταβολή της επιδότησης στους καπνοπαραγωγούς κλπ. διαγράφεται λόγω κωλύματος του ερωτώντος Βουλευτή.
      Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΟΣ (Απόστολος Κακλαμάνης): Εισερχόμαστε στην ημερησία διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 15/4/31-10-2003 επίκαιρη επερώτηση των Βουλευτών της Νέας Δημοκρατίας κυρίων Γεωργίου Τρυφωνίδη, Σάββα Τσιτουρίδη, Αθανασίου Κατσιγιάννη, Σταύρου Καλογιάννη, Αντωνίου Μπέζα, Νικολάου Λέγκα, Γεωργίου Βλάχου, Θεοδώρου Κατσίκη, Αθανασίου Μπούρα, Γεωργίου Βουλγαράκη, Νικήτα Κακλαμάνη, Μαρίας Καρά, των Μιχαήλ Λιάπη, Θεοδώρου Κασσίμη, Παναγιώτη Μελά, Βασιλείου Μιχαλολιάκου, Πέτρου Μαντούβαλου, Αναστασίου Νεράντζη και Γεωργίου Αλογοσκούφη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης σχετικώς με τις δυσλειτουργίες στο Χώρο Υγειονομικής Ταφής Απορριμμάτων (ΧΥ.ΤΑ) Άνω Λιοσίων.
      Ο κ. Αλογοσκούφης είναι Κοινοβουλευτικός Εκπρόσωπος της Νέας Δημοκρατίας.
      Το λόγο έχει ο πρώτος εκ των επερωτώντων κ. Τρυφωνίδης, Βουλευτής Πρεβέζης, δηλαδή της γείτονος της Λευκάδος.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Και αποικία της Κορίνθου.
      ΠΡΟΕΔΡΟΣ (Απόστολος Κακλαμάνης): Εντάξει. Αποτίνουμε φόρον τιμής κάθε φορά. Δεν είναι ανάγκη να μας το λέτε και εσείς μονίμως. Άλλωστε έχουμε γίνει περισσότερο Ευρωπαίοι τόσα χρόνια που γειτονεύουμε. 
      Ορίστε, κύριε Τριφωνίδη, έχετε το λόγο.
      ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, η διαχείριση των στερεών απορριμμάτων στην Ελλάδα είναι ίσως το χαρακτηριστικότερο παράδειγμα της διαφοράς μεταξύ του πραγματικού κυβερνητικού έργου και της εικονικής πραγματικότητας, όπως αυτή παρουσιάζεται από την κυβερνητική προπαγάνδα, προκειμένου να κρυφτεί η σκληρή πραγματικότητα που συνίσταται στην ανεπάρκεια αυτού του κυβερνητικού έργου.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Τουλάχιστον στον τομέα του περιβάλλοντος το κυβερνητικό έργο χαρακτηρίζεται από έλλειψη οράματος και στόχων και ανεπαρκή σχεδιασμό. Η υλοποίησή του βαλτώνει σε μικροκομματικές σκοπιμότητες και αδιαφανείς διαδικασίες που οδηγούν συνήθως στη διασπάθιση του δημοσίου χρήματος χωρίς να συντελείται αντίστοιχο αποτέλεσμα.
      Παραδείγματα των όσων ανέφερα υπάρχουν πολλά. Θα αναφερθώ στην πατρίδα μου, την Ήπειρο, όπου αυτήν τη στιγμή μετά από τόσα χρόνια και τόσα δισεκατομμύρια του προγράμματος περιβάλλοντος δεν λειτουργεί ούτε ένας νόμιμος χώρος υγειονομικής ταφής, τη στιγμή που δεκάδες άλλοι υπάρχουν και λειτουργούν ανεξέλεγκτα. Για να υπογραμμίσω και να τονίσω το μέγεθος αυτής της ανεπάρκειας, θα ήθελα να σας πω ότι στο λεκανοπέδιο Ιωαννίνων υπάρχει η ανεξέλεγκτη χωματερή Δουρούτη, κάτω από την οποία υπάρχει τεράστια υπόγεια δεξαμενή ύδατος από την οποία προέρχονται οι πηγές του ποταμού Λούρου. Και από τις πηγές του ποταμού Λούρου υδρεύονται τρεις νομοί, ο Νομός της Πρεβέζης, της Άρτης και της Λευκάδος. Και καταλαβαίνετε όλοι τις συνέπειες που θα έχει στην υγεία των κατοίκων της νοτίου Ηπείρου και της Λευκάδος και τις επιπτώσεις στην οικονομία της περιοχής, αν μια δεδομένη στιγμή η ανεξέλεγκτη αυτή χωματερή της Δουρούτης μολύνει τον υδροφόρο ορίζοντα. Αυτόν τον κίνδυνο που γνωρίζει από χρόνια η Κυβέρνηση ουσιαστικά δεν τον αντιμετωπίζει και αφήνει τον ηπειρώτικο λαό κάτω από τη δαμόκλειο σπάθη μιας πάρα πολύ φοβερής μόλυνσης, αν και όταν αυτή επισυμβεί.
Και στην περιοχή της πρωτεύουσας, όμως, αντίστοιχα είναι τα πεπραγμένα της Κυβέρνησης.
      Θα σας αναφέρω ότι η κατολίσθηση που έγινε στις αρχές του 2003 στο ΧΥΤΑ Άνω Λιοσίων απέδειξε ακόμη μία τριτοκοσμική κατάσταση που υπάρχει στην περιοχή της πρωτεύουσας, στην Αθήνα, όσον αφορά τη διαχείριση των απορριμμάτων αυτής. Γιατί η κατολίσθηση αυτή αποκάλυψε ότι πέραν του ελλιπούς σχεδιασμού, της ορθής επίβλεψης, της σωστής λειτουργίας της χωματερής, υπήρξε μεγάλη η πολιτική ευθύνη της Κυβέρνησης. Διότι χρόνια τώρα στη χωματερή των Άνω Λιοσίων δεν γινόταν η επαρκής συμπίεση της απορριμματικής μάζας. Γινόταν με πλημμελή τρόπο με συνέπειες στην ευστάθεια, η οποία οδήγησε στην κατολίσθηση, αλλά ακόμη και τον περιορισμό της ζωής της χωματερής δεδομένου ότι ο όγκος των σκουπιδιών μεγάλωνε χωρίς να έχει τη σχετική συμπύκνωση που θα έπρεπε να παίρνει το σωστό όγκο κατά τη λειτουργία.
      Ακόμη η έλλειψη σωστού δικτύου απορρόφησης του βιοαερίου οδηγούσε πάρα πολλές φορές στις πυρκαγιές, οι οποίες προκαλούσαν μόλυνση του ατμοσφαιρικού αέρα της περιοχής και της Αττικής με διοξίνες, φουράνια, τα οποία είναι βλαβερά για τη δημόσια υγεία των κατοίκων του Λεκανοπεδίου.
      Επίσης καταφανής ήταν η έλλειψη ενδιαμέσου και τελικού επικαλύμματος όταν γινόταν η διάστρωση των απορριμμάτων με αποτέλεσμα οι οσμές να θυμίζουν, και να είναι χειρότερες της χωματερής που προϋπήρχε στην περιοχή.
      Ακόμη η μονάδα στραγγισμάτων του ΧΥΤΑ αστόχησε. Κατασκευάστηκε με λάθος προδιαγραφές. Κατασκευάστηκε χωρίς να ληφθούν υπόψη όλα τα δεδομένα με αποτέλεσμα αυτήν τη στιγμή να λειτουργεί χωρίς να εξυπηρετεί το σκοπό για τον οποίο προοριζόταν. 
      Το μεγάλο φιάσκο, όμως, στην υπόθεση του ΧΥΤΑ Άνω Λιοσίων αφορά στο εργοστάσιο ανακύκλωσης απορριμμάτων, το οποίο είχε υποσχεθεί η Κυβέρνηση ότι θα λειτουργήσει από το 1998. Είναι ένα σκάνδαλο. Το εργοστάσιο αυτό, ενώ είχε προϋπολογισμό 10 δισεκατομμύρια, έφτασε στα 30 δισεκατομμύρια και ακόμη δεν είναι σε θέση να λειτουργήσει.
      Θα επανέλθω, όμως, αργότερα στο εργοστάσιο αυτό για να σημειώσω πράγματι ότι η Κυβέρνηση ακόμα και σε αυτή την περίπτωση, προκειμένου να καλύψει την αστοχία της, θα προχωρήσει σε άλλη μία επίδειξη ανύπαρκτου κυβερνητικού έργου. 
      Στον Ενιαίο Σύνδεσμο Δήμων και Κοινοτήτων Αθηνών δόθηκαν το τελευταίο διάστημα, τα τελευταία δώδεκα χρόνια και διαχειρίστηκε από ευρωπαϊκά κονδύλια και εθνικούς πόρους γύρω στα 600 δισεκατομμύρια δραχμές με αποτέλεσμα να υπάρχει αυτή η τριτοκοσμική κατάσταση στο ΧΥΤΑ, μ’ ένα χρονικό ορίζοντα μόνο πέντε ετών, μ’ ένα τεράστιο κόστος στη διαχείριση του ΧΥΤΑ και με τα τεράστια περιβαλλοντικά προβλήματα, όπως ανέφερα, των πυρκαγιών, της ατμοσφαιρικής ρύπανσης, των στραγγισμάτων που μολύνουν το περιβάλλον και των υπόλοιπων αστοχιών που παρουσιάστηκαν εκεί.
      Η Κυβέρνηση ασμένως προχωράει στην κατασκευή του δευτέρου ΧΥΤΑ, του δευτέρου κυττάρου. Διότι με την πολιτική της, σε συνεργασία με τον ΕΣΔΚΝΑ, με τη μονοπωλιακή κατάσταση που δημιούργησε στην Αττική όσον αφορά τη διαχείριση των απορριμμάτων, έχει καταστήσει όμηρο τεσσεράμισι  εκατομμύρια κατοίκους της Αττικής στο ΧΥΤΑ αυτό.
Και ενόψει των Ολυμπιακών Αγώνων η μόνη διέξοδος, η μόνη λύση ήταν να προχωρήσει στην κατασκευή του δευτέρου κυττάρου κόντρα στις προεκλογικές δεσμεύσεις του κ. Σημίτη, όπως πριν από λίγους μήνες –την Τετάρτη, 11 Ιουνίου 2003- καυτηρίασε ο συνάδελφος κ. Πάγκαλος στη Βουλή κατά τη σχετική συζήτηση.
      Συγκεκριμένα ο κ. Πάγκαλος απεκάλυψε ότι ο κ. Σημίτης είχε δεσμευθεί να μην προχωρήσει στην περιοχή της δυτικής Αττικής σε άλλη περιβαλλοντική επιβάρυνση. Είπε συγκεκριμένα ο κ. Πάγκαλος, ο οποίος σήμερα προΐσταται στον προεκλογικό αγώνα και στην αμετροέπεια του ΠΑΣΟΚ: 
      «Νομίζω ότι θα πρέπει να δούμε ότι αυτή η Κυβέρνηση είχε δεσμευθεί. Ήμουν στο πλευρό του κ. Σημίτη όταν στην πλατεία της Ελευσίνας είπε ότι δεν θα υπάρξει η παραμικρή περαιτέρω περιβαλλοντική επιβάρυνση της δυτικής Αττικής και τον άκουγε χιλιάδες κόσμος. Πού είναι, λοιπόν, αυτή η υπόσχεση; Ο κ. Σημίτης δεν ήξερε για τι μιλούσε; Δεν φανταζόταν τι θα συναντούσε στο μέλλον; Δεν φαντάζομαι ότι προσπαθούσε να κοροϊδέψει το εκλογικό σώμα. Αυτή η δέσμευση είχε κάποια σημασία». Αυτά ανέφερε τότε ο προϊστάμενος του προεκλογικού αγώνα του ΠΑΣΟΚ για τον Αρχηγό του ΠΑΣΟΚ, όσον αφορά το θέμα της διαχείρισης των απορριμμάτων στην Αττική».
      Καταλαβαίνετε -με όλα τα ανωτέρω που ανέφερα- τη σύγχυση, το αλαλούμ, την έλλειψη προγραμματισμού, την έλλειψη στόχων όσον αφορά τη διαχείριση των απορριμμάτων στην Ελλάδα, αλλά και ειδικότερα στην Αττική.
      Γιατί όμως φτάσαμε εδώ; Φτάσαμε εδώ γιατί το ΠΑΣΟΚ εξέτρεψε τον Ενιαίο Σύνδεσμο Δήμων και Κοινοτήτων Νομού Αττικής σ’ ένα μονοπωλιακό γίγαντα. Ο ΕΣΔΚΝΑ και η Κυβέρνηση του ΠΑΣΟΚ τα προηγούμενα χρόνια πολέμησαν λυσσαλέα κάθε προσπάθεια δημιουργίας άλλου φορέα διαχείρισης απορριμμάτων στην Αττική, όπως έγινε με το Δήμο Πειραιά το 1992, το Δήμο Φυλής, αλλά και την περαιτέρω προσπάθεια το 1994 από κοινού των Δήμων Πειραιά, Κερατσινίου, Δραπετσώνας και Περάματος. Ο ΕΣΔΚΝΑ ήθελε να διατηρήσει το μονοπώλιο. Ακόμη, ακολούθησε και το μονόδρομο του τρόπου διαχείρισης των απορριμμάτων, δηλαδή τον τρόπο της υγειονομικής ταφής, ίσως γιατί με αυτόν τον τρόπο η διαχείριση των χρημάτων γίνεται με μεγαλύτερη αδιαφάνεια.
      Και θα σας αναφέρω ότι σε προηγούμενη επερώτηση του κόμματός μας είχαμε καταγγείλει ότι ο ΕΣΔΚΝΑ πλήρωνε –άκουσον, άκουσον- 1 δισεκατομμύριο δραχμές το χρόνο σε ιδιωτική εταιρεία για τη φύλαξη των σκουπιδιών, λες και η χωματερή Άνω Λιοσίων ήταν το θησαυροφυλάκιο των Ηνωμένων Πολιτειών και επίσης ότι νοίκιαζε μηχανήματα από ιδιώτες για την ταφή των απορριμμάτων τη στιγμή που τα δικά τους σκούριαζαν δεξιά κι αριστερά παρατημένα.
      Το ΠΑΣΟΚ, λοιπόν, έστησε μία μηχανή παραγωγής πολιτικού χρήματος στον ΕΣΔΚΝΑ, στα Άνω Λιόσια, αδιαφορώντας για τις συνέπειες στην υγεία των κατοίκων και στο περιβάλλον της Αττικής. Έτσι ο ΕΣΔΚΝΑ και η Κυβέρνηση μέχρι τώρα πολεμούσε όλες τις άλλες σύγχρονες τεχνολογίες, που εδώ και χρόνια εφαρμόζονται στην Ευρώπη και στο εξωτερικό δοκιμασμένα, τεχνολογίες οι οποίες έχουν ευρύτερο χρονικό ορίζοντα, επενδύσεις που διαρκούν δεκαετίες, χωρίς να υπάρχουν τα προβλήματα που δημιουργούν οι χώροι υγειονομικής ταφής.
      Έτσι, λοιπόν, αναφέρω ότι φαινόταν η Κυβέρνηση του ΠΑΣΟΚ και το ΥΠΕΧΩΔΕ να σύρεται πίσω απ’ αυτόν το μονόδρομο της πολιτικής των ΧΥΤΑ, γιατί έτσι εξυπηρετούσε τον ΕΣΔΚΝΑ και το μαγαζί που είχε στήσει στην περιοχή των Άνω Λιοσίων.
      Θα ήθελα, κυρία και κύριοι συνάδελφοι, όπως προανέφερα, να πω δυο λόγια για το εργοστάσιο ανακύκλωσης, το οποίο χαρακτήρισα «φιάσκο». Πραγματικά το εργοστάσιο αυτό δεν μπορεί να λειτουργήσει. Βέβαια στο σχεδιασμό της Κυβέρνησης είναι να χρησιμοποιηθεί σαν σκηνικό για να γυριστούν διαφημιστικά σποτς ενόψει του προεκλογικού αγώνα για να φανεί μια άλλη ψευδής εικόνα, δηλαδή ότι η Κυβέρνηση έχει κάνει έργο.
      Σύμφωνα με πληροφορίες μας, σκέφτονται να το θέσουν σε δοκιμαστική λειτουργία με μια παραγωγή διακοσίων τόνων -ούτε το 1/6 της προβλεπόμενης παραγωγής του εργοστασίου, πολύ δε λιγότερο από τους τέσσερις χιλιάδες τόνους σκουπίδια που καθημερινά δέχεται η χωματερή. Όλα αυτά γίνονται για να δείξουν στις επόμενες εκλογές στον ελληνικό λαό μια ακόμα εικόνα ψευδή, μια ακόμα εικονική πραγματικότητα.
      Από τώρα το αναφέρω, από τώρα το καταγγέλλω και αν θελήσει η κυρία Υπουργός ας απαντήσει στο θέμα αυτό. Έχουμε πάρα πολλά να συζητήσουμε για το φιάσκο αυτού του εργοστασίου ανακύκλωσης, το οποίο υπάρχει στο ΧΥΤΑ Άνω Λιοσίων.
      Κυρία και κύριοι συνάδελφοι, θα ήθελα να γυρίσω στα γενικότερα προβλήματα του περιβάλλοντος στη χώρα. Χάθηκε πολύτιμος χρόνος. Χάθηκαν πολύτιμοι πόροι. Όλα αυτά τα χρόνια υπολογίζεται ότι από εθνικούς και ευρωπαϊκούς πόρους έχουν διατεθεί περίπου 2.000.000.000.000 δραχμές. για δράσεις περιβάλλοντος, χωρίς να έχει παραχθεί αντίστοιχο έργο. Η χώρα μας είναι ανεξέλεγκτη, είναι ανοχύρωτη σε θέματα περιβάλλοντος.
      Υπάρχουν τεράστιες δεσμεύσεις που έχουμε αναλάβει ως χώρα από τις οδηγίες της Ευρωπαϊκής Ένωσης και δεν υπάρχει η αντίστοιχη υποδομή για να τις καλύψουμε. Οι καταγγελίες και οι προσφυγές στο Ευρωπαϊκό Δικαστήριο προβλέπεται να έρχονται σωρηδόν τα επόμενα χρόνια, γιατί και έχουμε χάσει πολύτιμο χρόνο και δεν υπάρχουν πλέον οι αντίστοιχοι πόροι. Υπολογίζουμε ότι θα χρειαστεί περίπου το 2% του ΑΕΠ κάθε χρόνο για να ικανοποιούμε τις δεσμεύσεις που έχουμε αναλάβει απέναντι στην Ευρωπαϊκή Ένωση, όσον αφορά στις οδηγίες περιβάλλοντος που έχει εκδώσει.
      Αυτές, λοιπόν, είναι οι τεράστιες υποχρεώσεις και τα τεράστια προβλήματα που θα κληρονομήσει στην επόμενη κυβέρνηση η Κυβέρνηση του ΠΑΣΟΚ. Οι επόμενες κυβερνήσεις δεν θα έχουν τους πόρους που είχε στη διάθεσή της η Κυβέρνηση του ΠΑΣΟΚ. Η μεγάλη πρόκληση της επόμενης κυβέρνησης είναι να μπορέσει να βελτιώσει, να μπορέσει να προστατεύσει το περιβάλλον της χώρας, γιατί η μέχρι τούδε πολιτική της Κυβέρνησης, όσον αφορά στο περιβάλλον στη χώρα μας, ήταν μια πολιτική αποτυχίας, αδιαφορίας και αναποτελεσματικότητας.
      Για όλους αυτούς τους λόγους επερωτούμε την Κυβέρνηση.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος Βουλευτής Αχαΐας της Νέας Δημοκρατίας κύριος Σπήλιος Σπηλιωτόπουλος ζητεί ολιγοήμερη άδεια απουσίας του στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
      Το λόγο έχει ο κ. Κατσιγιάννης.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Ευχαριστώ, κύριε Πρόεδρε.
      Βλέπουμε σήμερα για πολλοστή φορά τα αποτελέσματα του μονοπωλίου του ΕΣΔΚΝΑ. Πρόκειται για ένα φορέα, μια τεχνολογία που θάβει τα προβλήματα, για να τα ξαναβρούμε μπροστά μας στο μέλλον.
      Ανέφερε προηγουμένως ο συνάδελφος κ. Τρυφωνίδης –δεν χρειάζεται να το αναφέρω και εγώ- πόσα χρήματα διαχειρίστηκε τόσα χρόνια ο ΕΣΔΚΝΑ, ο οποίος επί δώδεκα χρόνια έχει πολεμήσει με λύσσα και με αθέμιτα μέσα κάθε προσπάθεια να σπάσει το μονοπώλιό του. Παρά των πακτωλό τον χρημάτων και τα βαρύγδουπα προγράμματα, δεν στάθηκε ικανός να λύσει το πρόβλημα της διαχείρισης των απορριμμάτων στην Αττική, με προοπτική έστω εικοσαετίας.
      Συγκεκριμένα το πολυδιαφημισμένο εργοστάσιο ανακύκλωσης, που σύμφωνα με τις εξαγγελίες θα λειτουργούσε το 1998, δεν είναι σε θέση να τηρήσει τις προδιαγραφές λειτουργίας του, για τις οποίες προκηρύχθηκε. Όλοι οι ειδικοί συμφωνούν ότι το μεγαλύτερο μέρος από τα προϊόντα του θα οδηγούνται στον επόμενο ΧΥΤΑ.
Και αυτό γιατί αυτό το εργοστάσιο με τη μεγαλύτερη δυναμικότητα στην Ευρώπη βασίζεται στην τεχνολογία παραγωγής απορριματογενούς καυσίμου, η οποία υιοθετήθηκε σε περιορισμένο μόνο βαθμό στην Ευρώπη τη δεκαετία του 1970 στη διάρκεια της πετρελαϊκής κρίσης μόνο για την παραγωγή εναλλακτικών καυσίμων. Αυτό το καύσιμο από σύμμεικτα απορρίμματα αποδείχθηκε στη συνέχεια μη περιβαλλοντικά φιλικό και υψηλού κόστους παραγωγής και η τεχνολογία αυτή ήδη από τη δεκαετία του 1980, κύριε Πρόεδρε, θεωρείται ξεπερασμένη.
      Επιπλέον το εργοστάσιο ανακύκλωσης περιλαμβάνει χρήση μηχανημάτων και διατάξεων επεξεργασίας του οργανικού μέρους, του μέρους δηλαδή των απορριμμάτων που σήπεται και παράγει οσμές, οι οποίες σε παρόμοιες εφαρμογές σε διάφορες χώρες οδήγησαν σε υψηλότατες εκλύσεις οσμών και άλλες οχλήσεις, με αποτέλεσμα την παύση της λειτουργίας τέτοιων εργοστασίων και την αφαίρεση της άδειας λειτουργίας τους και τη χρεοκοπία τους.
      Επιπλέον το παραγόμενο κομπόστ σε εγκαταστάσεις μηχανικής ανακύκλωσης των απορριμμάτων περιέχει ανεπιθύμητα υλικά: σπασμένα γυαλιά, κομμάτια πλαστικού, κεραμικών, μέταλλα, που δεν έχουν ζήτηση για καμία δευτερογενή χρήση, αλλά απορρίπτεται στους χώρους ταφής ως απόβλητο. Ακόμη η αποδεδειγμένη υψηλή περιεκτικότητά τους σε βαρέα μέταλλα δεν αμφισβητείται πλέον και η χρήση τους σε καλλιέργειες δεν συνιστάται χωρίς σοβαρούς και ενδελεχείς ελέγχους. Η κατανάλωση ενέργειας ανά τόνο επεξεργαζομένου απορρίμματος στο εργοστάσιο αυτό είναι υψηλότατη. Ξεπερνά τις 100 κιλοβατώρες τον τόνο. 
      Εν κατακλείδει, λοιπόν, έχοντας κοστίσει υπέρογκα το εργοστάσιο αυτό δεν μπορεί να ανταποκριθεί στις προδιαγραφές για τις οποίες προκηρύχθηκε. Αναμένεται να επιφέρει σοβαρότατες οχλήσεις λόγω οσμών στην ήδη βεβαρημένη περιοχή και θα παράγει σκουπίδι από σκουπίδι με υψηλό κόστος επεξεργασίας που θα το πληρώνει ο πολίτης.
      Άλλο παράδειγμα κακού σχεδιασμού και λειτουργίας είναι η εγκατάσταση επεξεργασίας στραγγισμάτων, η οποία ποτέ δεν λειτούργησε σωστά λόγω κακού σχεδιασμού, ανεπαρκούς τεχνολογίας και υποδιαστασιολόγησης. Αυτό εντοπίζεται και σε έγγραφο του ΕΣΔΚΝΑ στις 11-3-2002, το οποίο καταλήγει: «Περαιτέρω βελτίωση της εκροής δεν είναι δυνατή στο υπάρχον σύστημα επεξεργασίας. Η υπηρεσία πρέπει να αναζητήσει άλλον τρόπο για περαιτέρω βελτίωση». Δηλαδή το σύστημα αυτό δεν μπορεί να λειτουργήσει.
      Επιπλέον τα λύματα έχουν πενταπλάσιους ρύπους από τους άλλους ΧΥΤΑ διεθνώς και ένας λόγος γι’ αυτό είναι ότι εντός του ΧΥΤΑ ρίχνονται παράνομα βιομηχανικά και επικίνδυνα απόβλητα, στερεά και λασπώδη. Σε αυτά περιλαμβάνονται και ισχυρά τοξικά, διαλύτες, λάδια, υγρά με βαρέα μέταλλα, παρά την επίσημη άρνηση του ΕΣΔΚΝΑ να τα δέχεται από το 1999. Εδώ έχουμε ένα τραγελαφικό φαινόμενο: Πρόσφατα παραπέμφθηκε  η χώρα μας στο Ευρωπαϊκό Δικαστήριο για την κατάσταση που επικρατεί στο τομέα διαχείρισης των τοξικών και επικινδύνων αποβλήτων. 
      Να επισημάνω το εξής: Μέσα στο χώρο του ΧΥΤΑ είχε εγκριθεί μέσα από το  πρόγραμμα LIFE η κατασκευή μονάδας επεξεργασίας ελαιωδών αποβλήτων και ιλύων συνολικού ύψους  540 εκατομμυρίων.  Με χρήματα που κατεβλήθησαν από την Ευρωπαϊκή Ένωση, 100 εκατομμύρια, κατασκευάστηκε το κτηριακό τμήμα, αλλά σήμερα δεν συμμετέχουμε με τους ίδιους πόρους, προκειμένου να αγοράσουμε τα μηχανήματα και να λειτουργήσει η εγκατάσταση με όλους τους κινδύνους που αυτό συνεπάγεται για απαίτηση επιστροφής του καταβληθέντος ποσού από την Ευρωπαϊκή Ένωση.
      Συμπερασματικά, με ετήσιο τζίρο σήμερα 80 δισεκατομμύρια η διαχείριση των απορριμμάτων στην Αττική αποτελεί μία από τις πλέον προσοδοφόρες βιομηχανίες της. Τον τομέα όμως αυτό λυμαίνονται στην κυριολεξία οι παρά τον ΕΣΔΚΝΑ και ελάχιστες, συγκεκριμένες κατασκευαστικές εταιρείες. Το έργο που προσφέρεται είναι επιφανειακό  και επίπλαστο και τα προβλήματα καλύπτονται προσωρινά για να εμφανιστούν αργότερα, οπότε δεν θα υπάρχουν ούτε και τα κονδύλια της Ευρωπαϊκής Ένωσης. Και το πρόβλημα παραμένει άλυτο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Καλογιάννης.
      ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κύριε Πρόεδρε.
      Μέχρι πριν λίγα χρόνια μία κοινωνία εθεωρείτο αναπτυγμένη, όταν παρήγαγε μεγάλο όγκο στερεών απορριμμάτων, δηλαδή ο μεγάλος όγκος στερεών απορριμμάτων ήταν δείκτης ευημερίας για τη συγκεκριμένη κοινωνία.
      Από τη δεκαετία του 1990 στις χώρες της Δύσης κυρίως, μια κοινωνία θεωρείται πολιτισμένη όσο πιο μικρός είναι ο όγκος των παραγομένων στερεών απορριμμάτων. 
      Στην Ελλάδα βεβαίως δεν τίθεται τέτοιο θέμα. Σε πολλές περιπτώσεις η κατάσταση είναι, επιτρέψτε μου την έκφραση, πρωτόγονη. Πέραν μιας ή δύο περιπτώσεων όπου υπάρχουν και λειτουργούν εργοστάσια μηχανικής ανακύκλωσης και λιπασματοποίησης, στην υπόλοιπη χώρα, η τελική διάθεση των στερεών απορριμμάτων γίνεται με απλή εναπόθεσή τους σε χωματερές, η μεγάλη πλειοψηφία των οποίων λειτουργούν παράνομα. Γι΄ αυτόν το λόγο η Κομισιόν μας απειλεί με νέες παραπομπές, με νέες προσφυγές στο Δικαστήριο των Ευρωπαϊκών Κοινοτήτων.
      Μία ορθολογική διαχείριση των στερεών αποβλήτων προϋποθέτει κατ΄ αρχάς ένα πλήρες σχέδιο δράσης, δεύτερον κονδύλια για την εφαρμογή του συγκεκριμένου σχεδίου -και δόξα τω Θεώ τα κονδύλια του Κοινοτικού Πλαισίου Στήριξης είναι εδώ- τρίτον αποδοχή του σχεδίου από την κοινωνία και τέταρτον πολιτική βούληση για την εφαρμογή του συγκεκριμένου σχεδίου.
      Στη χώρα μας το ΥΠΕΧΩΔΕ καθυστέρησε εξαιρετικά να φτιάξει έναν εθνικό σχεδιασμό για τη διαχείριση των στερών απορριμμάτων. Σε επίπεδο νομού η υλοποίηση τοπικών σχεδίων δεν ξέφυγε από ακρότητες. Έτσι περάσαμε από την αδικαιολόγητη άρνηση πολλές φορές των τοπικών κοινωνιών, το σύνδρομο not in my back yard, όχι στον αυλόγυρό μου, στην αδράνεια των τοπικών υπευθύνων. Στο σύνδρομο δηλαδή NIMTOF, όχι κατά τη διάρκεια της θητείας μου. 
      Το γεγονός ότι η χωροθέτηση των νέων ΧΥΤΑ στην Αττική έγινε με τροπολογία και μάλιστα σε άσχετο νομοσχέδιο, χωρίς καν να έχει εξεταστεί η φέρουσα ικανότητα της Αττικής, δείχνει την αναποτελεσματικότητα στο σχεδιασμό, αλλά και την αυθαιρεσία, επιτρέψτε μου, του ΥΠΕΧΩΔΕ στο μείζον αυτό θέμα της διαχείρισης των αστικών απορριμμάτων. Η ανεπάρκεια στο σχεδιασμό αποδεικνύεται από το γεγονός ότι στο Ταμείο Συνοχής II μέχρι στιγμής οι δαπάνες για έργα διαχείρισης απορριμμάτων είναι μηδενικές.
       Η κατολίσθηση τεράστιων όγκων σκουπιδιών στη χωματερή των Άνω Λιοσίων πριν εννιά μήνες ήταν ασφαλώς το αποκορύφωμα της ακολουθούμενης πολιτικής στο θέμα των απορριμμάτων. 
      Ένας σημαντικός τομέας στη διαχείριση απορριμμάτων είναι αυτός που έχει να κάνει με τη διαλογή στην πηγή, τη μείωση των απορριμμάτων στην πηγή και βεβαίως την ανακύκλωση. Τι έχει γίνει στη χώρα μας πάνω στο συγκεκριμένο τομέα;
      Πριν δέκα χρόνια περίπου ξεκίνησαν προγράμματα σε εκατό δήμους της χώρας. Σήμερα δεν είναι περισσότεροι από πέντε οι δήμοι και μόνο στην περιφέρεια Αττικής, οι οποίοι συνεχίζουν τα συγκεκριμένα προγράμματα, όπου μάλιστα επιτυγχάνεται μία μείωση του συνολικού βάρους των απορριμμάτων κατά 10% περίπου. 
      Έρχεται σήμερα το ΥΠΕΧΩΔΕ και αφού έχει επικαιροποιήσει τη στρατηγική του για τη συνολική αντιμετώπιση του ζητήματος των στερεών αποβλήτων σε πανελλαδικό επίπεδο, προτείνει κάλυψη της χώρας με ΧΥΤΑ μέχρι το τέλος του 2008, στο τέλος δηλαδή του Γ΄ Κοινοτικού Πλαισίου Στήριξης. Δεν υπάρχουν όμως μελέτες εφαρμογής. Η αποδοχή συνεπώς των νέων σχεδίων, των προτεινόμενων σχεδίων, από τις τοπικές κοινωνίες είναι αμφίβολη. 
      Καμία, δυστυχώς, συζήτηση δεν γίνεται επίσης για τους φορείς, οι οποίοι θα κατασκευάσουν και θα διαχειριστούν τους ΧΥΤΑ. Φορείς στους οποίους οπωσδήποτε θα πρέπει να συνδυαστεί η διαδημοτική συνεργασία με ιδιωτικά κεφάλαια.
      Σημειώνεται ότι η βελτίωση της εφαρμογής της περιβαλλοντικής νομοθεσίας αποτελεί πρώτη προτεραιότητα από την Ευρωπαϊκή Επιτροπή και όπως τονίζεται ρητώς στο 6ο Πρόγραμμα Δράσης για το Περιβάλλον, το σεμινάριο «όνομα, ντροπή και φήμη» -ταιριάζει πολύ στη χώρα μας, κύριε Πρόεδρε- αποτελεί μέσο ευαισθητοποίησης για τις επιπτώσεις της κακής εφαρμογής της κοινοτικής νομοθεσίας.
      Στη δευτερολογία μου θα αναφερθώ αναλυτικά στις ανεπιτυχείς προσπάθειες των γενικών γραμματέων της περιφέρειας Ηπείρου και των συναρμοδίων Υπουργών, να καταφέρουν στην Ήπειρο και ειδικότερα στο Νομό Ιωαννίνων να στήσουν επιτέλους ένα ΧΥΤΑ. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μπέζας έχει το λόγο.
      ΑΝΤΩΝΙΟΣ ΜΠΕΖΑΣ: Κύριε Πρόεδρε, έχω πει και σε άλλες παρόμοιες συζητήσεις στη Βουλή ότι ενώ στην ελληνική κοινωνία τα τελευταία χρόνια αναπτύσσεται ένας έντονος προβληματισμός, ένας πιεστικός, θα έλεγα, διάλογος και ενώ υπάρχει απαίτηση για ουσιαστική προστασία του περιβάλλοντος και για εξασφάλιση ποιότητας ζωής, η Κυβέρνηση δυστυχώς δεν μπορεί να ανταποκριθεί σε αυτή την απαίτηση. 
      Πρέπει, λοιπόν, να πούμε ξεκάθαρα από την αρχή ότι δυστυχώς δεν υπάρχει ακόμα στη χώρα μας ολοκληρωμένη πολιτική για τη διαχείριση των στερεών αποβλήτων, δεν έχει καταφέρει η Κυβέρνηση να συντονίσει ακόμα τους δύο βαθμούς της Αυτοδιοίκησης, τον πρώτο και το δεύτερο βαθμό, για να μπορέσουν να οργανώσουν μελέτες, να βρουν τους κατάλληλους χώρους υποδοχής και να ετοιμάσουν ώριμους φακέλους για την ένταξη των έργων σε κοινοτικά προγράμματα. Θα έλεγα ότι οι  μέχρι σήμερα πρωτοβουλίες της Κυβέρνησης περιορίζονται σε μια καθυστερημένη ενσωμάτωση κοινοτικών οδηγιών, οι περισσότερες από τις οποίες, δυστυχώς, μένουν στα χαρτιά, όπως για παράδειγμα η κοινοτική οδηγία για τη διαχείριση των συσκευασιών και των αποβλήτων συσκευασίας.
      Ενώ ο νόμος ψηφίστηκε πέντε σχεδόν ολόκληρα χρόνια μετά την τελευταία προθεσμία συμμόρφωσης, η χώρα μας εξακολουθεί ακόμα σ’ αυτό το σημαντικό και κρίσιμο, κατά τη γνώμη μου, ζήτημα –διότι ο στόχος είναι η μείωση των απορριμμάτων που πρέπει να φθάνουν στους χώρους ταφής- να έχει κάνει ελάχιστα πρακτικά αποτελέσματα. 
      Επαναλαμβάνω, λοιπόν, ότι οι όποιες ευρωπαϊκές οδηγίες που ενσωματώνονται, μένουν στα χαρτιά γιατί δεν υπάρχει η ανάλογη προετοιμασία για την υποδοχή τους και το κυριότερο γιατί δεν υπάρχουν μηχανισμοί ελέγχου. Και η έλλειψη μηχανισμών ελέγχου εφαρμογής της νομοθεσίας νομίζω ότι αποτελεί και την αχίλλειο πτέρνα του συστήματος. 
      Επειδή, αγαπητή κυρία Υφυπουργέ, τις τελευταίες ημέρες τα κομματικά σας στελέχη περιοδεύουν στην Ελλάδα και έχω τη γνώμη ότι με πολλά απ’ αυτά που λένε ρίχνουν την πολιτική στο επίπεδο του νηπιαγωγείου, θα σας υπενθυμίσω ότι η πολιτική κρίνεται εκ του αποτελέσματος. Και τα αποτελέσματά σας στο σημαντικό θέμα για την ελληνική κοινωνία, της διαχείρισης των απορριμμάτων, είναι πενιχρά σε σχέση με τους πόρους τους οποίους έχετε διαχειριστεί όλα αυτά τα χρόνια που είσθε στην εξουσία. 
      Εκεί, λοιπόν, που ο κ. Χρυσοχοΐδης πριν από λίγες μέρες μίλησε για την ανίκητη μηχανή του ΠΑΣΟΚ –εννοώ, δηλαδή, την περιφέρεια Ηπείρου- θα πρέπει να σας υπενθυμίσω αυτό που πολύ εύστοχα ανέφερε προηγουμένως ο κ. Τρυφωνίδης στην τοποθέτησή του, ότι παρ’ ό,τι ολοκληρώνεται ο τρίτος χρόνος υλοποίησης του Γ΄ Κοινοτικού Πλαισίου Στήριξης, δεν υπάρχει ακόμη ούτε ένας οργανωμένος χώρος εναπόθεσης και διαχείρισης των απορριμμάτων.
      Αφού, λοιπόν, αποτύχατε παταγωδώς να συντονίσετε τους νομαρχιακούς σχεδιασμούς, γιατί δική σας ευθύνη ήταν να συντονίσετε τους νομαρχιακούς σχεδιασμούς, το ΥΠΕΧΩΔΕ από τις αρχές του 2002 άλλαξε στρατηγική και μετέφερε αποκλειστικά την ευθύνη στις Περιφέρειες και προχωρά πλέον στην κατάρτιση περιφερειακών σχεδιασμών.
      Εμείς ως Νέα Δημοκρατία πολύ έγκαιρα σας είχαμε επισημάνει ότι οι νομαρχιακοί σχεδιασμοί έτσι όπως εκπονούνται, χωρίς ουσιαστική στήριξη, χωρίς υποστήριξη και χωρίς να είναι ενταγμένοι μέσα σε ένα γενικότερο σχεδιασμό, θα οδηγηθούν σε αδιέξοδο -και οδήγησαν σε αδιέξοδο- θα οδηγηθούν σε κατακερματισμό της διαχείρισης και σε άδικη σπατάλη πόρων, πράγμα το οποίο έγινε. Εξάλλου η χώρα, σύμφωνα με τις κοινοτικές οδηγίες είναι υποχρεωμένη να μειώνει τον όγκο των οργανικών απορριμμάτων που φθάνουν στους χώρους υποδοχής και είναι υποχρεωμένη να εφαρμόζει την ανακύκλωση. Χρειάζονται επομένως, εγκαταστάσεις οι οποίες θα δέχονται μεγαλύτερους όγκους, εγκαταστάσεις, οι οποίες θα εξυπηρετούν ευρύτερες περιοχές. 
      Παρ’ ό,τι λοιπόν αλλάξατε στρατηγική, η άποψή μου είναι ότι οι περιφερειακοί σχεδιασμοί εξακολουθούν να παρουσιάζουν τεράστια προβλήματα και πολύ σημαντικές καθυστερήσεις. Απόδειξη είναι αυτό το οποίο γίνεται στην Ήπειρο: Προχειρότητες, μελέτες οι οποίες δεν έχουν καμιά σχέση με την πραγματικότητα, έλλειψη ουσιαστικής ενημέρωσης –και το τονίζω αυτό- και διαλόγου, που νομίζω ότι είναι η βασική προϋπόθεση για την επίτευξη της συναίνεσης, και λογικές πιέσεων, λογικές του κατεπείγοντος για να προλάβουμε τις προθεσμίες.
      Η Περιφέρεια Ηπείρου, μπορούσε όμως έγκαιρα να είχε κινήσει τις διαδικασίες, για να μην είχαμε προβλήματα και να μη χάναμε τις προθεσμίες για υποβολή προτάσεων στο Ταμείο Συνοχής. 
      Οι συνάδελφοι που προηγήθηκαν, έθιξαν πολύ συγκεκριμένα ζητήματα. Εγώ θα κάνω μια γενικότερη πολιτική διαπίστωση. Η πολύχρονη παραμονή σας στην εξουσία έχει δημιουργήσει ένα ιδιότυπο καθεστώς ομηρίας της χώρας, ένα σύστημα, που πίσω από τη βιτρίνα της νομιμότητας έχει σαν κύρια χαρακτηριστικά την κακοτεχνία, την υπέρβαση των προϋπολογισμών, το εξωφρενικό κόστος, την υπέρβαση των χρονοδιαγραμμάτων και τις απευθείας αναθέσεις με τη λογική του επείγοντος, ενός επείγοντος όμως που οφείλεται στο ότι δεν κάνετε έγκαιρα σωστό προγραμματισμό. 
      Αυτό το ιδιότυπο σύστημα δεσμεύει τη χώρα και τη φέρνει πίσω και στο θέμα της διαχείρισης των απορριμμάτων και στο θέμα της προστασίας του περιβάλλοντος γενικότερα. Η αποτυχία σας και σ’ αυτόν τον τομέα έχει ένα πολιτικό υπόβαθρο και δεν είναι ένα ζήτημα τεχνοκρατικό.
      Το αποτέλεσμα είναι βέβαια γνωστό και θίγει το κύρος της χώρας. Η Ευρωπαϊκή Επιτροπή, σύμφωνα και μ’ αυτά που είδαμε τις τελευταίες μέρες στον Τύπο, ετοιμάζεται να προσφύγει εναντίον της χώρας μας στο Δικαστήριο των Ευρωπαϊκών Κοινοτήτων, για το ζήτημα των παράνομων χωματερών που εξακολουθούν να λειτουργούν, για την έλλειψη ολοκληρωμένου σχεδιασμού για τη διαχείριση των απορριμμάτων και για το ζήτημα της διαχείρισης των τοξικών αποβλήτων. 
      Ετησίως παράγονται στη χώρα μας τετρακόσιες χιλιάδες τοξικά απόβλητα και δεν υπάρχουν οργανωμένοι χώροι διάθεσής τους. Επίσης, υπάρχει το θέμα της λάσπης που παράγεται από το βιολογικό καθαρισμό της Ψυτάλλειας και από τους άλλους βιολογικούς καθαρισμούς της χώρας.
      Τέλος, για να αναφερθώ σ’ ένα τοπικό ζήτημα, θεωρώ, κυρία Υφυπουργέ, ότι είναι απαράδεκτος ο τρόπος με τον οποίο προωθείτε τη διαχείριση των απορριμμάτων στη Θεσπρωτία. Δεν είναι δυνατόν χωρίς ουσιαστική τεκμηρίωση, χωρίς μελέτες, χωρίς διάλογο και ενημέρωση να χωροθετείτε δύο χώρους υγειονομικής ταφής στο μικρότερο νομό της Ηπείρου, όταν σε όλη την υπόλοιπη Ήπειρο θα κατασκευαστούν άλλοι δύο χώροι ταφής. 
      Και επειδή θέλω να το ακούσω στην πρωτολογία σας, θα ήθελα να μου δώσετε μια απάντηση, κυρία Υφυπουργέ, γιατί ακόμα, ενώ έχει ολοκληρωθεί από το 2000 κατασκευαστικά ο ΧΥΤΑ της Ηγουμενίτσας, δεν τον έχετε θέσει σε λειτουργία.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βλάχος έχει το λόγο.
      ΓΕΩΡΓΙΟΣ ΒΛΑΧΟΣ: Κύριε Πρόεδρε, η Νέα Δημοκρατία, για μια ακόμη φορά φέρνει στη Βουλή για συζήτηση το μεγάλο θέμα των Χώρων Υγειονομικής Ταφής Απορριμμάτων. Αυτό το κάνει γιατί καταλαβαίνουμε πραγματικά ότι το πρόβλημα έχει πάρει τεράστιες διαστάσεις. Αν σε όλη την Ελλάδα το πρόβλημα είναι μεγάλο, για το Νομό Αττικής έχει πάρει πια εκρηκτικές διαστάσεις. 
      Η λειτουργία του ΧΥΤΑ των Άνω Λιοσίων –εγώ τη λέω χωματερή και μάλιστα ανεξέλεγκτη- με όσα συνέβησαν τους προηγούμενους μήνες, απέδειξε  ότι κάθε άλλο παρά λύση γι’ αυτό το μεγάλο πρόβλημα είναι. Προέκυψαν δύο φωτιές που απεκάλυψαν το μέγεθος του προβλήματος και μετά τις φωτιές είχαμε την κατάρρευση ενός μέρους από το βουνό των σκουπιδιών, που πλάκωσαν το εργοστάσιο, όπως είναι γνωστά τα γεγονότα. Τώρα απεκαλύφθη το μέγεθος του προβλήματος, δηλαδή, ότι τόσα χρόνια σ’ αυτό το μεγάλο θέμα χτίζαμε στην άμμο.
      Δεν μας εξήγησε ποτέ κανείς γιατί δεν γίνεται συλλογή βιοαερίου, όπως, επίσης, δεν μας εξήγησε ποτέ κανείς γιατί δεν γίνεται πραγματική επεξεργασία των λυμάτων από το βιολογικό καθαρισμό. Φωνάζουμε και φωνάζουμε και δεν μας απαντάτε γιατί δεν κάνετε κάτι με το βιολογικό καθαρισμό, όταν όλοι μας λένε ότι τα λύματα τα οποία συγκεντρώνονται, δεν τα επεξεργάζονται στο βιολογικό καθαρισμό, αφού ο βιολογικός καθαρισμός που υπάρχει εκεί, είναι μικρότερων δυνατοτήτων. Φτιάχτηκε το εργοστάσιο και λέμε και ξαναλέμε ότι ξοδεύτηκαν δισεκατομμύρια. Δεν λειτούργησε παρά μόνο για μία-δύο ώρες. Κανείς δεν μας εξηγεί γιατί δεν δουλεύει το εργοστάσιο ανακύκλωσης.
      Κύριε Πρόεδρε, αυτό το εργοστάσιο έχει δυνατότητες. Ασφαλώς δεν θα έλυνε το πρόβλημα, αλλά έχει δυνατότητες να επεξεργαστεί χίλιους πεντακόσιους – χίλιους επτακόσιους τόνους απορριμμάτων την ημέρα. Έχει τελειώσει εδώ και χρόνια και κανείς δεν μας εξηγεί γιατί δε λειτουργεί. Είπα σε μια προηγούμενη συζήτηση, σχετικά με την τροπολογία που φέρατε για τους ΧΥΤΑ, στην κ. Παπανδρέου γιατί δε λειτουργεί και η απάντηση ήταν ότι θα λειτουργήσει.
      Μερικούς μήνες μετά σας ξαναρωτώ: Γιατί δεν λειτουργεί το εργοστάσιο; Κάποιος θα μας δώσει απάντηση; 
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ ) 
     Ξοδεύεται στο ΧΥΤΑ Άνω Λιοσίων πάνω από ένα δισεκατομμύριο για φύλαξη των σκουπιδιών. Εγώ, κύριε Πρόεδρε, έχω μάθει ότι φυλάμε κάτι που είναι χρήσιμο, δηλαδή με την έννοια ότι το προστατεύουμε. Το να ξοδεύουμε πάνω από ένα δισεκατομμύριο δραχμές για να φυλάμε τα απορρίμματα δεν το καταλαβαίνω. Πραγματικά θα ήθελα η κυρία Υφυπουργός να μας πει, γιατί το κάνουμε. 
     Θα μου πείτε: «Μα, το κάνει ο ΕΣΔΚΝΑ». Μα, τον ΕΣΔΚΝΑ, ποιος τον έφθασε σ’ αυτό το σημείο; Ποιος τον έκανε μια ανεξέλεγκτη μονάδα; Ποιος του έδωσε αυτές τις δυνατότητες; Ποιος τον έκανε κυρίαρχο του παιχνιδιού για τη διαχείριση των απορριμμάτων, χωρίς να δίνει λύση στην Αττική; Και όχι μόνο δεν δίνει λύση, αλλά γίνεται και ο μπαμπούλας όλων των τοπικών κοινωνιών που θέλουν να πάρουν κάποιες πρωτοβουλίες, για να λύσουν σε τοπικό επίπεδο το πρόβλημά τους.
      Παντού ξεφυτρώνει ο ΕΣΔΚΝΑ.  Ο ΕΣΔΚΝΑ για τη διαχείριση των απορριμμάτων στην Κερατέα, ο ΕΣΔΚΝΑ για την αποκατάσταση του τοπίου στα λατομεία, ο ΕΣΔΚΝΑ παντού. Μα, ποιος είναι αυτός ο ΕΣΔΚΝΑ; Ποιος του δίνει πολιτική κάλυψη; Γιατί μη μου πείτε, όπως ελέχθη στο παρελθόν, ότι είναι απλά ένα συνδικαλιστικό όργανο της Τοπικής Αυτοδιοίκησης ένας φορέας που διαχειρίζεται δισεκατομμύρια; 
     Δεχόμαστε κατά καιρούς παραπομπές από την Ευρωπαϊκή Ένωση για τις ανεξέλεγκτες χωματερές στην Αττική, αλλά και στην υπόλοιπη Ελλάδα. Και μιλάμε βεβαίως για κάποιες χωματερές που η λειτουργία τους δεν μας ικανοποιεί. Και οπωσδήποτε δεν έπρεπε να συμβαίνει αυτό. Θεωρώ όμως ότι είναι παράλογο να μας απασχολεί το ότι λειτουργεί παράνομα μια μικρή χωματερή, μιας κοινότητας με μερικές δεκάδες τόνους σκουπίδια την ημέρα. Όχι ότι δεν μολύνει, ασφαλώς μολύνει. Αλλά ιεραρχώντας το πρόβλημα της διαχείρισης των απορριμμάτων δεν μπορεί να μας ενοχλεί η ανεξέλεγκτη χωματερή του Καπανδριτίου και του Πολυδενδρίου και να μη μας ενοχλεί ουσιαστικά η ανεξέλεγκτη χωματερή των Άνω Λιοσίων που δέχεται περί τους πέντε χιλιάδες τόνους.
     Πείτε μου εσείς, τι έλεγχος υπάρχει; Απολύτως τίποτα. Σας είπα ότι το βιοαέριο δεν συλλέγεται, ο βιολογικός καθαρισμός δεν λειτουργεί. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κυρία Πρόεδρε, θα πάρω και λίγο χρόνο από τη δευτερολογία μου. 
     Η κατάσταση στο γενικότερο τοπίο στην περιοχή είναι απαράδεκτη, οι γύρω δρόμοι είναι σκουπιδότοποι. Πείτε μου λοιπόν, πώς λειτουργεί. Και επειδή επιμένετε ότι στα Λιόσια έχουμε υγειονομική ταφή, θα σας πω ότι αυτό είναι που τρομάζει όλες τις κοινωνίες στην Αττική. Γιατί όλοι έχουν εικόνα, εκτός από την Κυβέρνηση. Όλοι ξέρουν τι συμβαίνει στα Λιόσια -εκτός από τους κατοίκους των Λιοσίων και της ευρύτερης περιοχής- και δεν θέλουν αυτό το μοντέλο να μεταφερθεί σε άλλα μέρη της Αττικής. Αυτό τους τρομάζει. 
     Και ρωτάμε: Γιατί δεν δίνετε τη δυνατότητα σε άλλες τοπικές κοινωνίες να πάρουν πρωτοβουλίες; Υπάρχει η νέα τεχνολογία, την οποία σεις δεν σέβεστε. Εσείς θέλετε σώνει και καλά ΧΥΤΑ στην Κερατέα και σε άλλα μέρη. Αυτό δεν είναι εφικτό. Δεν είναι μόνο ότι δεν κάνατε διάλογο, αλλά θέλετε με τη λογική του αποφασίζουμε και διατάσσουμε και με τον μπαμπούλα, όπως είπα νωρίτερα, του ΕΣΔΚΝΑ να επιβάλλετε τρόπους διαχείρισης, καθώς και μέρη όπου θα γίνεται αυτή η διαχείριση στην Αττική. Αυτό δεν είναι εφικτό. 
     Βεβαίως είναι δύσκολο να συμφωνήσει η οποιαδήποτε τοπική κοινωνία. Αν όμως γίνει ένας διάλογος είναι αλλιώς. Φωνάξατε ποτέ τα κόμματα, κυρία Υφυπουργέ; Φώναξε η κ. Παπανδρέου τους Βουλευτές της Περιφέρειας Αττικής και μας έδωσε τελεσίγραφο ότι θα γίνουν εκεί. Όταν ρωτήσαμε αν υπάρχουν μελέτες, κοιτάζονταν με τον κύριο περιφερειάρχη. Δεν ήξερε αν υπάρχουν μελέτες. Φωνάξατε ποτέ τους νομάρχες; Το νομάρχη Δυτικής Αττικής δεν τον φωνάξατε, ούτε για να τον ενημερώσετε. Το νομάρχη Ανατολικής Αττικής, τον κ. Κουρή, τον φωνάξατε απλώς για να του πείτε τις αποφάσεις σας. Μα, δεν γίνεται έτσι διάλογος. Κάνετε λάθος.
     Αν φωνάξετε, λοιπόν, κόμματα, φορείς, Νομαρχιακή και Τοπική Αυτοδιοίκηση και καθήσουμε όλοι γύρω από ένα τραπέζι, μην αμφιβάλλετε ότι θα βρούμε λύση. Αλλά θα βρούμε λύση, αν εσείς είστε αποφασισμένοι να κάνετε στην άκρη τον ΕΣΔΚΝΑ, να τον καταργήσετε από κυρίαρχο του παιχνιδιού και αν εσείς είστε αποφασισμένοι να μην υποκύψετε …
     ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε συνάδελφε, θα καταναλώσετε όλο το χρόνο της δευτερολογίας σας; 
     ΓΕΩΡΓΙΟΣ ΒΛΑΧΟΣ: Ναι, κυρία Πρόεδρε.
     …αν είστε αποφασισμένοι να μην υποκύψετε στις πιέσεις που δέχεστε από μεγάλα συμφέροντα που κατασκευάζουν το νέο κύτταρο στα Λιόσια και που θέλουν να πάρουν τη διαχείριση των απορριμμάτων σε άλλα μέρη. 
      Όλοι θέλουν να δημιουργήσουν ΧΥΤΑ. Υπάρχουν προτάσεις από δήμους της δικής μου περιφέρειας, της Περιφέρειας Αττικής, οι οποίοι θέλουν πραγματικά να διαχειριστούν τα δικά τους απορρίμματα. Αυτό δεν τους το επιτρέπετε. Τρανταχτό παράδειγμα; Ο σύνδεσμος της Λαυρεωτικής. Τρομάξαμε να τον αναγνωρίσετε σαν σύνδεσμο. Τρομάξαμε να του αναγνωρίσετε τι; Τη δυνατότητα οι εννιά ΟΤΑ της περιοχής να διαχειριστούν τα απορρίμματά τους και σήμερα, ενώ τους επιβάλλετε το μέρος που θα γίνει η διαχείριση των απορριμμάτων, δεν έχουν γλιτώσει από τον έλεγχο του ΕΣΔΚΝΑ.
	Κυρία Υφυπουργέ, αν όλα αυτά μέσα στο μυαλό σας -και κατ’ επέκταση της Κυβέρνησης- δεν τα ξεκαθαρίσετε, δεν θα μπορέσετε να δώσετε λύση. Ο χρόνος παραμονής σας στην εξουσία τελειώνει και αφήνετε ένα τεράστιο πρόβλημα, μετά από είκοσι χρόνια παραμονή σας στην Κυβέρνηση, άλυτο μαζί με πολλά άλλα και το κληρονομείτε στη νέα κυβέρνηση, κάτω από τους πιο δύσκολους και απαισιόδοξους οιωνούς. 
      Θέλω να πω ότι πραγματικά με τη συμπεριφορά σας, όλο αυτό το διάστημα, έχετε τρομάξει τις τοπικές κοινωνίες και έχετε κάνει τους πάντες καχύποπτους. Βεβαίως, εμείς θα δυσκολευτούμε την επόμενη ημέρα να εξηγήσουμε και να πείσουμε τον κόσμο ότι εμείς δεν είμαστε οι ίδιοι, αλλά έχουμε μία άλλη πολιτική και προσεγγίζουμε διαφορετικά το θέμα.
	Ευχαριστώ πολύ.
	ΠΡΟΕΔΡΕΥΟΥΣΑ (Άννα Μπενάκη-Ψαρουδα): Το λόγο έχει η κ. Υφυπουργός.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, κύριοι συνάδελφοι, ο εθνικός σχεδιασμός των στερεών αποβλήτων, τον οποίον εσείς αποκηρύξατε και είπατε ότι δεν υπάρχει, καταρτίστηκε την περίοδο 1997-1999, με βάση τις αρχές της ολοκληρωμένης διαχείρισης των αστικών στερεών αποβλήτων και τις τότε καταγεγραμμένες εθνικές ανάγκες και προτεραιότητες. Περιελάμβανε γενικούς κανόνες, όπως είναι στην κοινή υπουργική απόφαση την οποία γνωρίζετε, τα μέτρα που πρέπει να ληφθούν για τον προγραμματισμό και την υλοποίηση της διαχείρισης των στερεών αποβλήτων για τη χώρα μας.
	Βεβαίως, γνωρίζετε πολύ καλύτερα από τον καθένα μας ότι το θέμα της διαχείρισης των απορριμμάτων είναι βαρόμετρο πολιτισμού μίας χώρας. Αυτό, και εσείς και εμείς, το έχουμε βιώσει όλα αυτά τα χρόνια, διότι δεν είναι καινούργιο το ότι ο σχεδιασμός είχε γίνει, το ότι υπάρχουν καταγγελίες από την Ευρωπαϊκή Ένωση.
      Επίσης, δεν είναι καινούργιο ότι οι τοπικές κοινωνίες, οι οποίες ήθελαν πριν από πολλά χρόνια να διαχειριστούν με ΧΥΤΑ στην περιοχή τους τα σκουπίδια, μετά άρχισαν να διαφωνούν, να μη συμφωνούν και στο τέλος κάποιοι να θέλουν ΧΥΤΑ στην περιοχή τους και κάποιοι άλλοι όχι.
      Κύριε συνάδελφε, μια και αναφερθήκατε στο θέμα των περιοδειών, είμαι και εγώ από εκείνους που κάνουν περιοδείες σε όλη τη χώρα. Βλέπω το τι έχει γίνει και το τι έχει προχωρήσει. Βεβαίως, δεν είναι απόφαση της Βουλής ο περιφερειακός σχεδιασμός και δεν είναι δική μας απόφαση η απόφαση της τοπικής κοινωνίας. 
      Εγώ χαίρομαι για το όψιμο ενδιαφέρον σας για το περιβάλλον, αλλά σας ρωτώ: Το 1997 και το 1999 συμφωνούσατε με το νομαρχιακό σχεδιασμό; Υπήρξαν ζητήματα σε αυτόν το νομαρχιακό σχεδιασμό και στο τέλος του 2001 συγκεντρώσαμε στοιχεία –ήμουν και εγώ και γι’ αυτό μπορώ να μιλήσω για το θέμα- για το τι έγινε μ’ αυτόν το νομαρχιακό σχεδιασμό. Τα στοιχεία έδειχναν ότι δεν υπήρχε πρόοδος και οι συγκρούσεις των τοπικών κοινωνιών, η μη καλή λειτουργία -πιθανώς- κάποιων φορέων στο διάλογο, πράγμα για το οποίο δεν ευθυνόμαστε εμείς, δεν έφερε το αποτέλεσμα που θέλουμε, γιατί η πολιτική κρίνεται από το αποτέλεσμα. 
      Πιστεύω, όμως, ότι και εσείς υποστηρίζατε αυτό, που υποστηρίζει το ΠΑΣΟΚ και η Κυβέρνησή μας, γιατί εμείς είμαστε υπέρ της αποκέντρωσης αρμοδιοτήτων και πόρων. Αυτά, βεβαίως, αποκεντρώνουν και την ευθύνη. Έτσι, έχουμε όλοι μας αποδεχθεί τους νομαρχιακούς και τους περιφερειακούς σχεδιασμούς. 
      Πρέπει να σας πω ότι έγινε μία συνομιλία, ένας ευρύς διάλογος με την Ευρωπαϊκή Επιτροπή. Η Ευρωπαϊκή Επιτροπή είναι εκείνη που αποτιμά κάθε φορά τη λειτουργία μίας οδηγίας. Γι’ αυτό σας είπα ότι έχουμε και εμείς καταγγελίες, αλλά υπάρχουν και άλλες χώρες του πυρήνα της Ευρωπαϊκής Ένωσης, για τις οποίες υπάρχουν περισσότερες καταγγελίες απ’ όσες έχουμε εμείς για τέτοιου είδους θέματα.
      Άκουσα διάφορα πράγματα. Είπε ο κ. Τρυφωνίδης, ας πούμε, γιατί να πάνε στην Αττική τα σκουπίδια; Σας ερωτώ, αγαπητοί συνάδελφοι, που είστε και από την περιφέρεια, ποιος σας είπε ότι τα σκουπίδια της Αττικής ή της Αθήνας μπορεί να τα δεχθεί η Ήπειρος; Τα σκουπίδια είναι προϊόν προς εξαγωγή; Άρα, χρειαζόταν μία ολοκληρωμένη διαχείριση. Προβήκαμε στον περιφερειακό σχεδιασμό με τη συμφωνία όλων των τοπικών κοινωνιών της Ευρωπαϊκής Ένωσης και έχουν γίνει δεκάδες συνεδριάσεις περιφερειακών συμβουλίων, όπου νομάρχες, δήμαρχοι και συμμετέχοντες φορείς κατέθεσαν τις απόψεις τους και με πλειοψηφία ή με ομοφωνία εγκρίθηκε αυτός ο περιφερειακός σχεδιασμός που μετά επιβεβαιώθηκε και από τα νομαρχιακά συμβούλια και από τα δημοτικά συμβούλια. Αυτή είναι η διαδικασία που είχε γίνει. Τουλάχιστον έχουν έρθει στο ΥΠΕΧΩΔΕ. Δεν πήγαμε εμείς να κάνουμε παρουσίαση κανενός σχεδίου. Έχουν έρθει τα αποτελέσματα του περιφερειακού σχεδιασμού και βάσει αυτών κατευθυνθήκαμε με τις μελέτες τις περιβαλλοντικές που χρειάζονταν στην Ευρωπαϊκή Ένωση. 
      Η Ευρωπαϊκή Ένωση δεν χρηματοδοτεί οτιδήποτε άλλο, εκτός από ΧΥΤΑ και από σταθμούς μεταφόρτωσης και μάλιστα όταν έχουν την επιλεξιμότητα ενός ολοκληρωμένου περιφερειακού σχεδιασμού, όπως συμφωνήθηκε με την Ευρωπαϊκή Επιτροπή. Έχουν γίνει πάρα πολλές συναντήσεις και συζητήσεις γι’ αυτά τα ζητήματα. Δεν είναι κάτι καινούργιο, το γνωρίζω και σας το λέω πάρα πολύ καλά. Άρα, λοιπόν, φτάσαμε στον περιφερειακό σχεδιασμό. Βεβαίως, έχουμε πάρα πολλά ζητήματα, δεν μπορούν να προχωρήσουν όλα τα θέματα πάρα πολύ γρήγορα και πρέπει να σας πω για την υλοποίηση –γιατί άκουσα κάποια νούμερα για το νομαρχιακό σχεδιασμό- ότι σημειώθηκαν σημαντικές καθυστερήσεις. Αδυναμία ολοκλήρωσης αυτών των νομαρχιακών σχεδιασμών και βέβαια, διάφορες χωροθετήσεις. Είναι γνωστά τα θέματα, τα γνωρίζετε και από την Κρήτη και από άλλες περιοχές, αλλά και από την περιοχή μου.
      Άρα, οι διαδικασίες περιβαλλοντικής αδειοδότησης και οι τεχνικές ωρίμανσης των έργων προς χρηματοδότηση προχωρούν σαν νομαρχιακοί σχεδιασμοί με πολύ αργούς ρυθμούς. Και βεβαίως υπήρχαν και άλλα οικονομοτεχνικά στοιχεία, σκοπιμότητες και ανάγκες που καλούνταν να εξυπηρετήσουν και δεν γινόταν. Για την υλοποίηση των έργων αυτών, λοιπόν, που προβλεπόταν στις πρώτες φάσεις των νομαρχιακών σχεδιασμών, προβλέπονται περί τα 1,76 δισεκατομμύρια ευρώ. Εξακόσια δισεκατομμύρια δραχμές. Βεβαίως τα παραπάνω, με την έναρξη ισχύος στη χώρα μας των κοινοτικών οδηγιών, σχετικά με τη διαχείριση των συσκευασιών και την υγειονομική ταφή, οδήγησαν σ’ αυτήν την επικαιροποίηση που είπατε όλοι σας και βεβαίως στον περιφερειακό σχεδιασμό.
      Κάνατε και κάποιες παρατηρήσεις σε ό,τι αφορά τα ζητήματα των υλικών συσκευασίας. Υπάρχει η νομοθεσία, αλλά πρέπει να σας πω ότι όταν ήρθαν οι αντίστοιχες κοινοτικές οδηγίες,  τις ενσωματώσαμε αμέσως –χρειάζεται προεδρικό διάταγμα- και έχουμε έξι σχέδια προεδρικών διαταγμάτων, εδώ και ενάμιση χρόνο, τα οποία είναι έτοιμα. Έχουν κατατεθεί, έχουν παρουσιαστεί σε πάρα πολλές ημερίδες που έκανε το ΥΠΕΧΩΔΕ με την ΚΕΔΚΕ, με το ΣΕΒ και άλλους φορείς και βεβαίως περιμένουμε τις αποφάσεις και τις εγκρίσεις του Συμβουλίου της Επικρατείας. Ποια καθυστέρηση υπάρχει, λοιπόν, από πλευράς Κυβέρνησης; Ποια καθυστέρηση υπάρχει από πλευράς ΥΠΕΧΩΔΕ, όταν όλα έχουν γίνει στην ώρα τους και όταν οι αναθεωρήσεις των σχεδιασμών έγιναν με τη σύμφωνη γνώμη της Ευρωπαϊκής Επιτροπής και βέβαια πάντα για μας με τις αποφάσεις των τοπικών κοινωνιών μέσα από τη διαβούλευση, όπως προβλέπεται από τη νομοθεσία, αλλά και από την αρχή του δημοκρατικού προγραμματισμού και της αποκέντρωσης;
      Προχωρήσαμε, λοιπόν, σε συγκεκριμένα έργα και δράσεις που στοχεύουν στη δημιουργία σύγχρονων χώρων υγειονομικής ταφής απορριμμάτων, μέχρι το 2008. Πάω μόνο σ’ αυτό. Ποιος σας είπε ότι από εκεί και ύστερα δεν υπάρχει εθνικός σχεδιασμός; Και σας ερωτώ: Τι θα τα κάνουμε τα σκουπίδια; 
      Ξέρετε ότι πραγματοποιήθηκαν πολλοί ΧΥΤΑ. Δυστυχώς, όμως, παρ’ ότι οι μελέτες προέβλεπαν για δεκαπέντε χρόνια, στα πέντε χρόνια είδαμε κορεσμό. Δηλαδή φταίει η Κυβέρνηση ή μήπως φταίτε εσείς  -αναφερθήκατε στα σκουπίδια και στο δείκτη ανάπτυξης- που παράγονται περισσότερα σκουπίδια; Τα σκουπίδια βέβαια για να κάνω μία παρένθεση, είναι η αρχαιότερη αρμοδιότητα της Τοπικής Αυτοδιοίκησης και βεβαίως, ως τέτοια, σήμερα πάλι ανήκει στην αυτοδιοίκηση, αλλά και στο αρμόδιο Υπουργείο Εσωτερικών. Επειδή, όμως, όλα είναι περιβάλλον, το Υπουργείο Περιβάλλοντος και απαντά στις καταγγελίες και από τις εκατόν δεκαεπτά που είχαμε …
      ΒΑΣΙΛΗΣ ΚΕΔΙΚΟΓΛΟΥ: Πολλά δεν φορτώνεστε Υπουργέ μου; Τι να προλάβει και ο  Υπουργός;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Με το έργο που έγινε αυτό το διάστημα, απεσύρθησαν είκοσι οκτώ, γιατί έγινε έργο και σχεδιασμού και μελετών και έργο υποδομής. Αυτά εσείς δεν τα γνωρίζετε; Εγώ, εντάξει, κατάλαβα ένα όψιμο ενδιαφέρον για το περιβάλλον, αλλά τόσο καιρό, αυτά τα δύο τελευταία χρόνια ας πούμε, δεν καταλάβατε τι έχει γίνει σε όλο αυτό το διάστημα; 
      Αναφερθήκατε και σε συγκεκριμένα ζητήματα. Δεν είναι μόνο οι ΧΥΤΑ για τους οποίους περιμένουμε τη χρηματοδότηση και τη ροή της χρηματοδότησης, γιατί ο περιφερειακός σχεδιασμός έχει πάει στην Ευρωπαϊκή Επιτροπή, περιμένουμε τις εγκρίσεις. Είναι σύμφωνο με όσα προβλέπονται. Δεν υπάρχουν κάποια χρήματα τα οποία δώσαμε και πήγαν χαμένα. Ακούσαμε εδώ για αδιαφάνεια. Όλα είναι με πενήντα πέντε επιτροπές ελέγχου και ελεγκτικούς μηχανισμούς σε όλα τα επίπεδα. 
      Αγαπητοί κύριοι συνάδελφοι, τι θα γίνει; Ο εθνικός ολοκληρωμένος σχεδιασμός θα τελειώνει σε ένα ΧΥΤΑ; Και αυτά που λέει το περιβάλλον για την ανάκτηση των πόρων και που τόσο καλά το επικαλεστήκατε σήμερα, πώς θα γίνει αυτή η ανάκτηση των πόρων; Τι έχετε προτείνει μέχρι σήμερα, αυτήν την εποχή μάλιστα που λέτε ότι εμείς χρησιμοποιούμε –προς Θεού, κύριε συνάδελφε- ένα εργοστάσιο ανακύκλωσης για διαφημιστικά σποτ και  έρχεσθε δύο, τρεις ή πέντε μήνες πριν τις εκλογές και μιλάτε  με τέτοιο πάθος για το περιβάλλον, αλλά χωρίς να έχετε γεμάτες τις αποσκευές σας από το υλικό και της Ευρωπαϊκής Ένωσης, αλλά και τη δική μας νομοθεσία, που έχουμε ψηφίσει όλοι μας στη Βουλή; 
      Σας ερωτώ, λοιπόν: Πώς θα κάνουμε την ανάκτηση των πόρων; Δεν θα πρέπει οι αναπτυξιακές μονάδες των δήμων της Τοπικής Αυτοδιοίκησης να λειτουργήσουν όχι σαν μεσάζοντες των χρημάτων της κεντρικής εξουσίας, όχι σαν μεσάζοντες των διαπραγματεύσεων που θα κάνετε εσείς ή εμείς στην Ευρωπαϊκή Ένωση για να έρθουν περισσότερα χρήματα για το περιβάλλον, αλλά ως ντόπιοι υπεύθυνοι παράγοντες, άρχοντες στην τοπική κοινωνία, εκλεγμένοι, αιρετοί της ευθύνης της δημιουργίας και της παραγωγής με τους αρμόδιους φορείς της τοπικής κοινωνίας; Ποια τεχνολογία φιλική προς το περιβάλλον δόθηκε σε κάποιο δήμο και δεν την έκανε; 
      Αυτό το λέω γιατί αναφερθήκατε στον ΕΣΔΚΝΑ και στη μοναδική τεχνολογία. Πείτε μου λοιπόν εσείς τι έγινε με την καύση. Υπάρχει και αυτή η τεχνολογία. Δεν ξέρω, κύριοι συνάδελφοι, καθόλου ποιοι επιχειρηματίες –επειδή αναφερθήκατε σε συμφέροντα- έχουν δώσει κάποιες καινούργιες τεχνολογίες σε εσάς. Καταθέστε τις τεχνολογίες και τις απόψεις σας. Μη ζητάτε, όμως τρεις μήνες πριν τις εκλογές, τώρα στο παρά πέντε, να καλέσουμε τα κόμματα για να μας πουν τις τεχνολογίες που φέρνουν οι επιχειρηματίες. Δεν κατάλαβα τι ρωτάτε. Και πού είσθε τόσο καιρό για να παρακολουθήσετε αυτήν την πορεία και να εμπλουτίσετε με τη γνώση σας όλα αυτά τα στοιχεία στα οποία αναφερθήκατε; 
      Αγαπητοί συνάδελφοι, μου είπατε ότι όλα είναι μία ανεξέλεγκτη χωματερή. Ποιος φταίει γι’ αυτό; Περιμένω και εγώ την απάντησή σας για την ανεξέλεγκτη χωματερή. Τι χρειάζεται, δηλαδή, για όλα αυτά; Αλλαγή τρόπων παραγωγής και κατανάλωσης; Και αυτά άλλαξαν, κύριοι συνάδελφοι. Βεβαίως παλιότερα βγάζαμε μία σακούλα την εβδομάδα σκουπίδια και απ’ αυτό κρινόταν η ανάπτυξη και εσείς οι ίδιοι λέγατε «φτώχεια, δεν τρώμε πολύ». Σήμερα, βγάζουμε δέκα σακούλες την ημέρα και τώρα λέμε για το περιβάλλον. Αλλάξαμε, είμαστε στην εποχή της κατανάλωσης. 
      Άρα, λοιπόν, χρειάζεται μία διαπαιδαγώγηση, μία παιδεία για τους τρόπους παραγωγής και κατανάλωσης, για τη χρήση, αλλά προς Θεού, κύριοι συνάδελφοι, όσον αφορά τα σκουπίδια που παράγουμε εάν δεν σχεδιάσουμε, εάν δεν αποφασίσουμε και αν οι δήμαρχοι, οι νομάρχες, η Κυβέρνηση και οι πάντες δεν πούμε τις αλήθειες που πρέπει, δεν θα μπορέσουμε να κάνουμε τίποτα. Είναι κρίμα να σηκώνουμε την περιβαλλοντική  σημαία όταν εμείς έχουμε με την καθυστέρησή μας ή και την ανεπάρκειά μας, πολλές φορές και τις παραλείψεις μας, πληγώσει το περιβάλλον, πληγώσει τη δημόσια υγεία έχοντας δημιουργήσει πάρα πολλά προβλήματα. 
      Ας μην τραβιούνται σε μία διελκυστίνδα συνεχώς για το πού θα χωροθετηθούν οι χωματερές. Σαφώς είναι δουλειά του ΕΣΔΚΝΑ, στην προκειμένη περίπτωση, ο οποίος μέχρι σήμερα, καλώς ή κακώς, υπήρξε, λειτούργησε και βοήθησε πάρα πολύ σ’ αυτό το μείζον θέμα, το οποίο δεν είχε τη λύση του.  Παρατυπίες, ελαττώματα, παραλείψεις και όλα αυτά στα οποία αναφερθήκατε είναι προς συζήτηση. Όλα αυτά τα θέματα όμως δεν αφορούν το σήμερα. 
      Για σκεφθείτε πότε και πώς λειτούργησε ο ΕΣΔΚΝΑ. Άλλωστε δεν έγιναν και δεκαπέντε πυρκαγιές. Μια πυρκαγιά και μια κατολίσθηση έγιναν. Έγιναν δε αμέσως παρεμβάσεις από την πολιτεία με επιτάχυνση των διαδικασιών και των δράσεων και με χρήματα για να σωθεί αυτή η κατάσταση. Άλλωστε, έχω απαντήσει και σε κάθε έναν σας ξεχωριστά σε επίκαιρες ερωτήσεις για ένα ένα από τα ζητήματα που έχετε θέσει.
      Αναφερθήκατε στη Θεσπρωτία, στην Ηγουμενίτσα, στην Ήπειρο γενικά και στους δείκτες. Η Ήπειρος το δωδέκατο μήνα του 2002 είχε εκατόν είκοσι μία ανεξέλεγκτες χωματερές. Το 2003 με το στόχο που έχουμε βάλει μέσα από μια πολιτική δράσης περιβαλλοντικής ευθύνης σταθερών βημάτων πραγματικής παρέμβασης θα φθάσει στις εξήντα έξι από τις εκατόν είκοσι μία.
      ΓΕΩΡΓΙΟΣ ΤΡΥΦΩΝΙΔΗΣ: Γιατί;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Γιατί υπάρχει ένας στόχος. Αυτές είναι οι μετρήσεις και οι προσεγγίσεις μέσα από τις δυνατότητες που έχουμε. Αυτά που σας λέγω είναι με στοιχεία ελέγχων γιατί μιλήσατε για ελέγχους.
      Επειδή το αναφέρετε και στην επερώτησή σας, σε ό,τι αφορά το ΥΠΕΧΩΔΕ σας λέγω ότι το ΥΠΕΧΩΔΕ έχει κάνει ελέγχους, έχει καταγράψει την κατάσταση, έχει σχεδιάσει ορθολογικά, σύμφωνα με τις κοινοτικές οδηγίες και τις προδιαγραφές και σύμφωνα με το δημοκρατικό προγραμματισμό του περιφερειακού σχεδιασμού και αυτοί οι έλεγχοι έδειξαν πολλά πράγματα. Γι’ αυτό είπαμε πότε και πόσο μπορούμε να μειώσουμε τις ανεξέλεγκτες χωματερές. 
      Αγαπητοί συνάδελφοι, σας ενημερώνω για μια ακόμη φορά ότι ολοκληρώθηκε και ο θεσμός –που ήταν και αυτός μέσα στις υποχρεώσεις μας- των επιθεωρητών περιβάλλοντος. Έχουμε πλέον το θεσμό αυτό και μπορούνε οι επιθεωρητές να κάνουν έλεγχο και στον ΕΣΔΚΝΑ ή στις περιοχές που αναφέρεσθε ο καθένας από εσάς. 
      Πρέπει, λοιπόν, να πούμε –και αυτό πρέπει να ακουσθεί- ότι όλη αυτή η κατάσταση των ανεξέλεγκτων χωματερών έδειξε τα εξής: Το 1997 είχαν καταγραφεί εξίμισι χιλιάδες χωματερές στη χώρα μας. Το 2001 μειώθηκαν σε δύο χιλιάδες εκατόν ογδόντα δύο και το 2002 στις χίλιες τετρακόσιες πενήντα οκτώ χωματερές. Σήμερα λειτουργούν χίλιοι διακόσιοι εξήντα χώροι ανεξέλεγκτης διάθεσης απορριμμάτων.
      Το ΥΠΕΧΩΔΕ, σε συνεργασία με τις περιφέρειες και τους δήμους, έχει σχεδιάσει πρόγραμμα σταδιακής διακοπής της λειτουργίας των ανεξέλεγκτων χωματερών σε συνδυασμό με την υλοποίηση σύγχρονων έργων. Για την υλοποίηση αυτών των προγραμματισμών και για την όσο το δυνατόν καλύτερη διαχείριση και λειτουργία, την ευθύνη των οποίων έχουν οι ΟΤΑ, το ΥΠΕΧΩΔΕ έχει δώσει σαφείς οδηγίες, έχει κάνει επιτόπου διάφορες ημερίδες και προγράμματα ενημέρωσης και ευαισθητοποίησης και βεβαίως την ευθύνη τήρησης αυτών των χωματερών έχουν οι Νομαρχιακές Αυτοδιοικήσεις σύμφωνα με αυτά που ξέρουμε, σύμφωνα με αυτά που υπάρχουν, σύμφωνα με τη νομοθεσία μας. Όταν θα πάψουν να λειτουργούν και οι τελευταίες ανεξέλεγκτες χωματερές σύμφωνα με το σχεδιασμό που έχουμε πετύχει, προγραμματίζεται η αποκατάστασή τους, κύριοι συνάδελφοι, θέτοντας σε πρώτη προτεραιότητα τους χώρους των μεγάλων αστικών κέντρων και αυτούς που δεν έχουν τη δυνατότητα μετεξέλιξης σε οργανωμένους ΧΥΤΑ.
      Σήμερα έχουν ολοκληρωθεί δώδεκα έργα αποκατάστασης ανεξέλεγκτων χώρων διάθεσης αστικών αποβλήτων, καθώς και τέσσερα έργα ανάπλασης χώρων διάθεσης μεγάλης δυναμικότητας που εξυπηρετούσαν μεγάλα αστικά κέντρα, Σχιστό, Άνω Λιόσια, Θεσσαλονίκη, Ηράκλειο κλπ. Υπάρχει, λοιπόν, ένας σχεδιασμός. Δεν μπορείτε να τον αμφισβητήσετε. Και υπάρχει και πορεία υλοποίησης έργων.
      Τώρα, δεν μπορώ να απαντήσω για την ανεπάρκεια του κυβερνητικού έργου. Καταλαβαίνω τη διάθεσή σας αυτή μια και είναι προεκλογική περίοδος. Δεν θα μπω σ’ αυτόν τον πειρασμό. Ούτε, αν θέλετε, θα πέσω στην παγίδα για να μιλήσω για τις επάρκειες και τις ανεπάρκειες που είναι καταγραμμένες και στη Βουλή των Ελλήνων και στις προτάσεις αλλά και στην ανυπαρξία ειδικών θέσεων. Αυτό που κάνετε δεν είναι τίποτε άλλο παρά μία επίκληση ότι έχουμε δήθεν καταγγελίες από την Ευρωπαϊκή Ένωση, λες και είμαστε η μόνη χώρα, πράγμα που το συνηθίζουν και οι Ευρωβουλευτές σας στο Ευρωκοινοβούλιο, οι μόνοι Ευρωβουλευτές στην Ευρωπαϊκή Ένωση οι οποίοι κάνουν καταγγελίες για τη χώρα τους χωρίς ειδική τεκμηρίωση. Κανείς άλλος δεν το κάνει αυτό.
      Ίσως μόνο αυτό μπορούν να πουν, αυτό μπορούν να κάνουν, κάνουν κακό στη χώρα πάντως, στον τουρισμό, στην ανάπτυξή της. Και μην ανησυχείτε, κύριε Τρυφωνίδη, η επόμενη κυβέρνηση –γιατί αυτό βλέπω να σας ανησυχεί- δεν θα είστε εσείς, θα είμαστε εμείς και θα συνεχίσουμε ορθολογικά, χρηστά και με επιτάχυνση το μεγάλο έργο που έχουμε ξεκινήσει και στο οποίο δυστυχώς, δεν είχαμε μέχρι τώρα συγκεκριμένες προτάσεις σας, παρά μόνο μία στείρα αντιπολίτευση. 
      Είπα, λοιπόν, για την Ήπειρο, επειδή βάλατε κάποια θέματα. Ο περιφερειακός σχεδιασμός, κύριοι συνάδελφοι, από την Ήπειρο, προβλέπει ένα ΧΥΤΑ στο Νομό Άρτας, ένα ΧΥΤΑ στην Ηγουμενίτσα και αρκετούς σταθμούς μεταφόρτωσης. Συνήθως αυτός ο σχεδιασμός επικρατεί και σε όλες τις περιφέρειες όπως προβλέπεται και όπως έχει αξιοποιηθεί. 
      ΑΝΤΩΝΙΟΣ ΜΠΕΖΑΣ: Κάνετε λάθος. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Με συγχωρείτε, θα ολοκληρώσω και θα τα πείτε στη δευτερολογία σας. 
      Η καταγγελία που έγινε με τον τρόπο που έγινε για τα 2 τρισεκατομμύρια, για έργα περιβάλλοντος τα οποία πήγαν χαμένα, θα παρακαλούσα τους κυρίους συναδέλφους με την ευκολία που μιλούν για νούμερα, να δώσουν αυτά τα συγκεκριμένα έργα, τα 2 τρισεκατομμύρια και πού χρεώθηκε το καθένα, θα παρακαλούσα πάρα πολύ γιατί μας ακούει ο ελληνικός λαός και δεν θα μπορούμε να φουσκώνουμε, όπως το 1 δισεκατομμύριο για τη φύλαξη στον ΕΣΔΚΝΑ, πρώτον δεν είναι 1 δισεκατομμύριο, είναι 500 εκατομμύρια δραχμές, άρα και εκεί είστε ανακριβείς. Και δεύτερον, ναι η φύλαξη χρειάζεται, γιατί πάρα πολλά ζητήματα υπάρχουν και ξέρετε και από εκείνους που κάνουν ρακοσυλλογή και από εκείνους που πολλές φορές έχουν επιχειρήσει να παραβιάζουν το χώρο. Εκεί τα γνωρίζετε αυτά καλύτερα από εμένα. 
      Ζητήσατε να σας απαντήσω για το σποτ, κύριε συνάδελφε. Αυτό ήταν που σας ενδιέφερε, αν αυτό το σημείο θα έχει σποτ κυβερνητικής προεκλογικής πολιτικής. Δηλαδή με συγχωρείτε, απ’ όλα τα θέματα περιβάλλοντος, αυτό σας ενδιαφέρει; Εδώ σήμερα στη Βουλή θα μιλήσουμε για έναν περιφερειακό σχεδιασμό που προχωράει για τους ΧΥΤΑ; Θα βάλετε συγκεκριμένα που είναι οι ατέλειες, οι αδυναμίες να διορθώσουμε και εμείς στον ΕΣΔΚΝΑ; Ή γενικά και αόριστα θα μιλάτε εσείς κατά της Κυβέρνησης και εγώ θα λέω ότι δεν είχα ποτέ πρόταση από την Αντιπολίτευση, συγκεκριμένη και οριοθετημένη; 
      Να πούμε, λοιπόν, για το ΕΜΑΚ. Είπατε ότι είναι ένα φιάσκο, αυτός ο όρος ακούστηκε από τη Νέα Δημοκρατία εδώ σήμερα. Δεν είναι έτσι, κύριοι συνάδελφοι, θα λειτουργήσει. Πρόκειται για ένα από τα πλέον σύγχρονα εργοστάσια του είδους στον κόσμο, το είπατε και εσείς άλλωστε, μεταξύ των τριών μεγαλυτέρων του κόσμου και το μεγαλύτερο της Ευρωπαϊκής Ένωσης. Πρόκειται δε, εντός του Δεκεμβρίου να λειτουργήσει δοκιμαστικά και να φτάσει σύμφωνα με τη σύμβαση, την πλήρη δοκιμαστική του λειτουργία, δηλαδή χίλιους διακόσιους τόνους την ημέρα απορρίμματα, συν τριακόσια λάσπη από το έργο της Ψυτάλλειας και συν εκατόν τριάντα τόνοι τα φυτικά υπολείμματα. 
      Ο αρχικός προϋπολογισμός, κύριοι συνάδελφοι, του εργοστασίου αυτού δεν ήταν όπως αναφερθήκατε εσείς. Ήταν 11 δισεκατομμύρια περίπου και σήμερα έχει φτάσει στα 15 δισεκατομμύρια. Έφτασε σήμερα στα 15 και όχι στα 30, όπως αναφερθήκατε εσείς. Αυτά είναι τα νούμερα.
      Βεβαίως, ίσως στο συνάδελφο που έβαλε τα θέματα των λεπτομερειών θα πρέπει να απαντήσω. Μιλώ για τον κ. Κατσιγιάννη, τον καλό συνάδελφο που έβαλε τα θέματα, τα επιστημονικά και τα τεχνοκρατικά που μπορώ να απαντήσω. Ίσως αν δεν μου φτάσει ο χρόνος θα το κάνω στη δευτερολογία μου, γιατί είναι πολλά τα ζητήματα αυτά. Και όσοι από σας –και είστε οι περισσότεροι μηχανικοί- ξέρουμε πολύ καλά ότι αυτά τα ειδικά ζητήματα, τα τεχνικά χρειάζονται και περισσότερο χρόνο για να αναλυθούν. Και ίσως μερικές φορές έτσι όπως δίδονται δεν βοηθούν τη συζήτηση.
      Μιλήσατε για τη διαλογή στην πηγή, κύριε συνάδελφε. Αυτός είναι ο εθνικός σχεδιασμός που κάνουμε, μιλάμε για διαλογή στην πηγή. Ξέρετε ότι έχουμε ολοκληρώσει, όπως σας είπα, τα προεδρικά διατάγματα, τα οποία βρίσκονται ενάμιση χρόνο, είναι τελειωμένα.
      Ξέρετε επίσης, ότι έχουμε κάνει όλους τους νόμους που χρειάζονται για την εναρμόνιση της εθνικής νομοθεσίας στη κοινοτική οδηγία. Ξέρετε βεβαίως ότι προχωρούμε και τα θέματα ανακύκλωσης, γιατί υπάρχουν πάρα πολλά ζητήματα. Είναι τα ορυκτέλαια, τα αυτοκίνητα που είναι πάρα πολλά. Δεν είναι μόνο τα οργανικά υλικά. Δεν είναι μόνο τα γνωστά μας στερεά απόβλητα. Πιστεύουμε στην ανακύκλωση, γιατί την έχουμε σχεδιάσει, και με τη διαλογή στην πηγή. Έχουμε επίσης τελειώσει με τα νοσοκομειακά απόβλητα και την κοινή υπουργική απόφαση και όλο το σχεδιασμό με πάρα πολλές συζητήσεις και μάλιστα διακομματικές σ’ αυτό το επίπεδο. Αυτό το ξέρει πολύ καλά ο κ. Νικήτας Κακλαμάνης. Τουλάχιστον ο ίδιος είχε ενδιαφερθεί γι’ αυτό το θέμα και το είχαμε συζητήσει. 
      Βάλατε και το θέμα των οσμών κύριε Κατσιγιάννη. Το εργοστάσιο στα όρια του οικοπέδου θα τηρεί τα όρια των πενήντα μονάδων οσμών. Πουθενά στον κόσμο δεν υπάρχει πιο σύγχρονη επεξεργασία. Θα ήθελα να μου πείτε αυτές τις τεχνολογίες που σας είπαν κάποιοι αλλά δεν τις είπατε εδώ. Είναι ενδιαφέρον, γιατί είμαστε σε ένα συνεχή διάλογο για την επεξεργασία των ορίων αποβλήτων. Η ποιότητα των προϊόντων θα τηρεί πλήρως τις προδιαγραφές και θα εξασφαλίζει βέβαια το εργοστάσιο την τήρηση όλης της νομοθεσίας. 
      Θα ήθελα, επειδή υπάρχουν κάποια ζητήματα, να καταθέσω στο τέλος όλον τον περιφερειακό σχεδιασμό ο οποίος έχει προκύψει από τις τοπικές κοινωνίες και ένα μακρύ διάλογο και βασίζεται σε έναν εθνικό σχεδιασμό. Κύριε Λέγκα, αγνοείτε ότι στην περιφέρειά σας τη Θεσσαλία έχει γίνει ο περιφερειακός σχεδιασμός και ξέρετε και για τα Τρίκαλα που δεν προβλεπόταν  ότι έχουν δαπανηθεί χρήματα  και ο νομαρχιακός σχεδιασμός είχε ακυρωθεί. Μη μου λέτε για θέματα τα οποία γνωρίζετε πολύ καλά ότι όχι μόνο τα γνωρίζω αλλά τα λειτουργώ κάθε μέρα. Έγινε περιφερειακό συμβούλιο στη Θεσσαλία ή δεν έγινε; Έγινε και περιφερειακό συμβούλιο και επικυρώθηκαν από τα νομαρχιακά σας συμβούλια οι περιφερειακοί σχεδιασμοί. Στο τέλος θέλω να καταθέσω αυτά τα έργα που έχουμε δώσει στο Ταμείο Συνοχής σύμφωνα με τις αποφάσεις των τοπικών κοινωνιών, με τις ευθύνες αυτών και τον περιφερειακό σχεδιασμό. 
      Τέλος, θα ήθελα να μιλήσουμε, για το εξής: Είπατε ότι χρησιμοποιήθηκαν επιπλέον μηχανήματα. Ναι, χρησιμοποιήθηκαν –στον ΕΣΔΚΝΑ λέω πάντα- γιατί έπρεπε να δώσουμε τη δυνατότητα της φύλαξης και της προστασίας, καθώς υπήρχαν έκτακτες καταστάσεις, όπως οι πυρκαγιές. Επίσης, όπως γνωρίζετε, εισέβαλαν ομάδες ενόπλων στον ΧΥΤΑ διά της βίας, για να προβούν σε διαλογή διαφόρων ειδών με τα οποία επανατροφοδοτούσαν την αγορά. Θα έχετε ακούσει από την αγορά, αφού τη γνωρίζετε τόσο καλά, ότι και στα ορυκτέλαια και στα λιπαντικά  υλικά υπάρχουν τέτοια ζητήματα. Δηλαδή, κάποιοι δεν συμμορφώνονται με τον εθνικό σχεδιασμό και το εθνικό κέντρο εναλλακτικής διαχείρισης και προσπαθούν μέσω μιας παράνομης συλλογής να κάνουν μια επίσης παράνομη εμπορία που είναι κερδοφόρα σ’ αυτές τις περιπτώσεις. Ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, είναι εξαιρετικά απογοητευτικό ότι έρχεται η Κυβέρνηση εδώ επερωτώμενη για συγκεκριμένα ζητήματα για τα οποία οι ευθύνες της είναι αδιαμφισβήτητες -και εννοώ τις συλλογικές ευθύνες της Κυβέρνησης και όχι κατ’ ανάγκην τις ατομικές ευθύνες της κυρίας Υπουργού- αφού η Κυβέρνηση αυτή κυβερνά επί σειρά ετών, και ποια είναι η μόνιμη επωδός; Είναι: «Ποιες είναι οι προτάσεις σας;» Λες και συγκυβερνούμε. Δεν συγκυβερνούμε, κυρία Υπουργέ. Εσείς έχετε την ευθύνη να σχεδιάζετε και να λύνετε προβλήματα. Εσάς ψήφισε ο ελληνικός λαός. Ο ρόλος ο δικός μας στην Αντιπολίτευση είναι να επισημαίνουμε τις αδυναμίες. Αυτός είναι ο ρόλος και της συγκεκριμένης διαδικασίας την οποία ακολουθούμε σήμερα. Η επερώτηση είναι μομφή κατά της Κυβέρνησης ουσιαστικά.
      Η επερώτηση σας κατηγορεί για πράγματα. Και αντί να έρχεστε εδώ να δίνετε εξηγήσεις, να λέτε τι κάνετε, να παραδέχεστε τα προβλήματα, να αντιμετωπίζετε την κατάσταση με ειλικρίνεια, έρχεστε και προσπαθείτε να τα ρίξετε στην Αντιπολίτευση. «Δεν μας είπατε ποτέ τίποτα» κλπ. Τόσες φορές έχουμε κάνει ερωτήσεις για τόσο συγκεκριμένα ζητήματα. 
      Και στη συγκεκριμένη επερώτηση υπάρχουν πολύ συγκεκριμένα ζητήματα για τα οποία σας ρωτούμε. Γιατί δεν λειτουργεί η Μονάδα Επεξεργασίας των Στραγγισμάτων του ΧΥΤΑ; Συγκεκριμένα ερωτήματα. Γιατί έγιναν τόσες μελέτες και υπάρχουν μετρήσεις σήμερα που δείχνουν σημαντικές αποκλίσεις της υπάρχουσας κατάστασης από τις παραδοχές που δώσατε στο μελετητή; Γιατί δεν ελέγχθηκε ο ΧΥΤΑ 1 από επιθεωρητές περιβάλλοντος; Συγκεκριμένα πράγματα σας ρωτάμε και σας καταγγέλλουμε εδώ. Κι εσείς έρχεστε και γενικολογείτε. Για τις πυρκαγιές. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Είπα, κύριε Αλογοσκούφη. Δεν ήσασταν εδώ.
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεν σας ακούω τόση ώρα; Δεν είμαι εδώ; Τι είναι αυτά που λέτε;
      Για τα τοξικά και επικίνδυνα απόβλητα που συνεχίζουν και γίνονται δεκτά. Δεν είναι δική σας η ευθύνη να εξασφαλίζετε ότι δεν πρέπει να γίνονται δεκτά τα τοξικά και επικίνδυνα απόβλητα και να υπάρχει ειδική διαδικασία γι’ αυτά; 
      Δεκαπέντε συγκεκριμένα ερωτήματα σας έθεσαν οι συνάδελφοι και εσείς θεωρητικολογούσατε εδώ και μας λέγατε πόσο καλοί είσαστε και να σας λυπηθούμε. Δεν θα σας λυπηθούμε διότι δεν έχετε λυπηθεί με την πολιτική σας τον ελληνικό λαό, δεν έχετε λυπηθεί το περιβάλλον αυτής της χώρας. 
      Έχετε ταξιδέψει στην Ήπειρο, κυρία Υφυπουργέ;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Βεβαίως. Και πρόσφατα.
      ΓΕΩΡΓΙΟΣ ΑΛΟΓΟΣΚΟΥΦΗΣ: Πήγατε στα Ζαγοροχώρια με αυτοκίνητο να δείτε την κατάσταση σ’ αυτό το πανέμορφο μέρος –που ήμουν πριν δύο, τρία χρόνια- που είναι μία περιοχή η οποία μπορεί να έχει μεγάλη τουριστική ανάπτυξη; Στρίβεις από μία γωνιά και πέφτεις πάνω σε μία παράνομη χωματερή και χαλάει όλη η εικόνα που θα μπορούσε να υπάρχει, μία καλή εικόνα για την Ελλάδα, μια καλή εικόνα για την περιοχή. Και ρίχνετε την ευθύνη στην Τοπική Αυτοδιοίκηση όταν δεν έχετε κάνει εθνικό χωροταξικό σχεδιασμό τόσα χρόνια, όταν δεν έχετε φροντίσει να παίξετε το συντονιστικό σας ρόλο ως Υπουργείο; 
      Είναι ή δεν είναι αλήθεια αυτό που έγραψε η «ΚΑΘΗΜΕΡΙΝΗ» στις 16 Νοεμβρίου, την Κυριακή, χθες μόλις, ότι ογδόντα δύο υποθέσεις καταγγελιών και παραβιάσεων εκκρεμούν στις υπηρεσίες της Ευρωπαϊκής Επιτροπής; Είναι ή δεν είναι αλήθεια ότι η οδηγία για τη διαχείριση των οχημάτων, η 53/2000, έπρεπε να είχε μεταφερθεί στη νομοθεσία μας μέχρι τον Απρίλιο του 2002 και δεν έχει μεταφερθεί; Αυτά είναι ή δεν είναι αλήθεια; Δεν εκκρεμούν και άλλες οδηγίες που δεν έχουν μεταφερθεί; Να μην τις διαβάζω μία-μία.
      Ήρθατε εδώ και προσπαθήσατε να μας πείτε τι; Ότι προσπαθείτε. Δεν αρκεί η προσπάθεια. Όποιος δεν θέλει να ζυμώσει, πέντε μέρες κοσκινίζει. Δεν αρκεί η προσπάθεια. Το αποτέλεσμα μετράει. Αυτό είναι το πρόβλημα. Τι πάει να πει προσπαθείτε; Είκοσι χρόνια προσπαθείτε. Πόσα χρόνια θέλετε για να προσπαθείτε; Άσπρισαν τα μαλλιά μας εδώ. Και εσείς προσπαθείτε. Αποτέλεσμα δεν υπάρχει. 
      Είναι ή δεν είναι αλήθεια ότι στον Κουρουπητό δημιουργείτε καινούργιο πρόβλημα τώρα που θα λέγεται Μεσομούρι; Είναι συγκεκριμένες καταγγελίες.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Τα έχουμε συζητήσει πολλές φορές.
      ΓΕΩΡΓΙΟΣ ΑΛΟΓΟΣΚΟΥΦΗΣ: Τα έχουμε συζητήσει πολλές φορές, αλλά απαντήσεις δεν παίρνουμε και δεν βλέπουμε καμία ενέργεια που να λύνει τα προβλήματα. Αυτή είναι η πραγματικότητα.
      Είναι ή δεν είναι αλήθεια ότι έχουμε μείνει εδώ στην Αττική μόνο με μία τεχνολογία, με τους ΧΥΤΑ και όλες οι άλλες τεχνολογίες στην ουσία υπολειτουργούν, για τη διαχείριση των αποβλήτων; Δεν έχετε ευθύνη ως Υπουργείο να συντονίσετε τα πράγματα; Τι είναι αυτά που μας λέτε;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Επιχειρηματίας θα γίνει το Υπουργείο;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κυρία Υφυπουργέ. Θα πάρετε το λόγο μετά και θα απαντήσετε.
      ΓΕΩΡΓΙΟΣ ΑΛΟΓΟΣΚΟΥΦΗΣ: Το Υπουργείο πρέπει να χαράξει πολιτική. Αυτά τα περί επιχειρηματιών τα έλεγε και ο προκάτοχός σας κ. Λαλιώτης και καταδικάστηκε, γι’ αυτά που έλεγε για συγκεκριμένους συναδέλφους, από το δικαστήριο για συκοφαντική δυσφήμιση. Αυτή είναι η πραγματικότητα.
      Έχετε υποχρέωση να εξετάσετε, να διερευνήσετε, να προγραμματίσετε όλες τις τεχνολογίες που υπάρχουν. Δεν είναι θέματα επιχειρηματικά αυτά. Είναι θέματα διαφορετικών τεχνολογιών με διαφορετικά χαρακτηριστικά η κάθε μία, διαφορετικά στοιχεία καταλληλότητας η κάθε μία για τη διαχείριση των απορριμμάτων. Δεν μπορούμε να αποκλείουμε καμία και να λέμε ότι η μόνη λύση που υπάρχει είναι οι ΧΥΤΑ, όταν μάλιστα έχετε καθυστερήσει και τόσα πολλά χρόνια να χωροθετήσετε ώστε να μπορέσουν να υπάρξουν περισσότεροι ΧΥΤΑ στην Αττική, αλλά και σε όλη την Ελλάδα. 
      Ποια είναι η απάντησή σας σε όλα αυτά; Πού είναι το πρόγραμμά σας; Τι μας λέτε; Προσπαθούμε; Δεν φτάνει το «προσπαθούμε».
Δεν αρκεί στην πολιτική η προσπάθεια. Μετράει το αποτέλεσμα. Γι’ αυτό επερωτάσθε. Οι απαντήσεις σας δυστυχώς ήταν απογοητευτικές, η όλη προσέγγισή σας είναι απογοητευτική και στην πράξη, αλλά και στην αντιμετώπιση του κοινοβουλευτικού ελέγχου, τον οποίον επιδιώκετε για μια ακόμα φορά να ενοχοποιήσετε. Τι σας ενοχλεί; Που σας επερωτούμε; Είναι δυνατόν να ενοχλείσθε, επειδή γίνεται επερώτηση;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ενοχοποίησα τον κοινοβουλευτικό έλεγχο; 
      ΓΕΩΡΓΙΟΣ ΑΛΟΓΟΣΚΟΥΦΗΣ: Είναι δυνατόν να κάνετε κριτική στους Ευρωβουλευτές…
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Δεν δέχομαι την παραποίηση της συζήτησης. Σας είπα συγκεκριμένα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κυρία Υφυπουργέ, συγκρατηθείτε.
      ΓΕΩΡΓΙΟΣ ΑΛΟΓΟΣΚΟΥΦΗΣ: Είναι δυνατόν να κάνετε κριτική στους Ευρωβουλευτές της Νέας Δημοκρατίας επειδή επισημαίνουν τις εγκληματικές παραλείψεις σας στην Ευρωπαϊκή Επιτροπή και στο Ευρωπαϊκό Κοινοβούλιο; Είναι δυνατόν να ενοχοποιείτε τον κοινοβουλευτικό έλεγχο; Ποιος κάνει κακό στη χώρα; Η κυβερνητική ανεπάρκεια ή η κριτική στην κυβερνητική ανεπάρκεια; Εγώ λέω, η κυβερνητική ανεπάρκεια. Αυτό φταίει για τα κακώς κείμενα και όχι η κριτική. Η κριτική γίνεται για να διορθωθούν τα κακώς κείμενα. Αλλά «στου κουφού την πόρτα όσο θέλεις βρόντα». Αυτή είναι η πραγματικότητα.
      Βρήκαμε τώρα να ενοχοποιούμε τους Ευρωβουλευτές γιατί κάνουν ερωτήσεις. Μα ποια άλλη Κυβέρνηση είναι τόσο εγκληματικά αδιάφορη για τα θέματα του περιβάλλοντος; Εγώ σας λέω, καμία. Καμία άλλη κυβέρνηση δεν μπορεί να είναι τόσο εγκληματικά αδιάφορη γι’ αυτά τα θέματα.
      Τα ερωτήματα είναι αμείλικτα. Οι απαντήσεις σας ήταν αδύναμες και γι’ αυτό στις εκλογές που έρχονται ο ελληνικός λαός θα συνυπολογίσει και τα θέματα του περιβάλλοντος, όπως και τα άλλα θέματα, που τα  έχετε αφήσει κι έχουν χρονίσει. Αντί να δίνετε λύσεις στα προβλήματα, προσπαθείτε να κατασκευάζετε μια εικονική πραγματικότητα με τα λεφτά, το υστέρημα του ελληνικού λαού. Και γι’ αυτό θα τιμωρηθείτε στις επόμενες εκλογές. Έρχονται οι εκλογές, που σας έχουμε ζητήσει επανειλημμένως. Ο χρόνος σας τελείωσε. Δεν έχετε άλλη πίστωση χρόνου. Δώστε την ευκαιρία στον ελληνικό λαό να εκφραστεί το συντομότερο δυνατό για να μπορέσει να προγραμματίσει από την αρχή το μέλλον του.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου.
      ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, θεωρώ κατ’ αρχάς θετικό…
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Εάν επιτρέπετε, κυρία Πρόεδρε…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θα δευτερολογήσετε, κυρία Υπουργέ.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Με συγχωρείτε, κύριε συνάδελφε. 
      Στο «όποιος δεν θέλει να ζυμώσει, δέκα μέρες κοσκινίζει»…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ. Μην σχολιάζουμε τώρα. Κυρία Υπουργέ, έχω δώσει το λόγο στον Κοινοβουλευτικό Εκπρόσωπο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): …εγώ θα απαντήσω «όποιος δεν ξέρει να ζυμώσει…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, δεν έχετε το λόγο.
      Ορίστε, κύριε Κωνσταντίνου.
      ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, ξεκίνησα λέγοντας ότι θεωρώ κατ’ αρχάς θετικό το ότι το κόμμα της Αξιωματικής Αντιπολίτευσης δείχνει ενδιαφέρον για το περιβάλλον. Άλλωστε είναι η δεύτερη επερώτηση που συζητούμε για το περιβάλλον και ιδιαίτερα για την οριοθέτηση και χωροθέτηση χώρων ταφής απορριμμάτων ή την αντιμετώπιση του προβλήματος. Η προηγούμενη επερώτηση δεν έχει πολύ καιρό που συζητήθηκε.
      Θέλω να υπενθυμίσω στον Κοινοβουλευτικό Εκπρόσωπο της Νέας Δημοκρατίας: 
      Κύριε Αλογοσκούφη, θυμάστε ότι άλλα έλεγε ο ένας Βουλευτής σας και άλλα ο άλλος; Ότι ο ένας Βουλευτής σας έλεγε ότι τα απορρίμματα της Αττικής πρέπει να τα πάμε στη Βοιωτία; Και ψέγετε την Κυβέρνηση για το αν έχει ή όχι πολιτική, όταν εσείς μεταξύ σας δεν μπορείτε να συνεννοηθείτε;
      Ας πάρω όμως τα πράγματα με τη σειρά. Βεβαιότατα μία επερώτηση αποτελεί την ισχυρότερη μορφή ελέγχου και περίπου μομφής της κυβέρνησης για την ακολουθούμενη από την κυβέρνηση πολιτική. Έτσι είναι το Σύνταγμα και ο Κανονισμός μας. Μία μομφή όμως, μια τέτοια βαριά πράξη κατά της Κυβέρνησης σημαίνει ότι τα στοιχεία που επικαλούμαστε τα έχουμε ελέγξει, γνωρίζουμε τι λέμε και γνωρίζουμε γιατί επερωτούμε, δηλαδή μεμφόμεθα μια κυβέρνηση.
      Επειδή, λοιπόν, αυτά που είπατε κι εσείς προσωπικά, κύριε Αλογοσκούφη και οι συνάδελφοι πρέπει να τα λαμβάνουμε σοβαρά υπόψη μας, ζήτησα κι εγώ να έχω μία ενημέρωση. Έχω, λοιπόν, την ενημέρωση που έχετε κι εσείς διότι με ερωτήσεις μπορείτε ανά πάσα στιγμή να έχετε όποια στοιχεία θέλετε. Παίρνω, λοιπόν, την επερώτησή σας με τη σειρά, ένα-ένα όσα στοιχεία μπόρεσα να διασταυρώσω.
      Τι λέτε στην επερώτηση για το περιβάλλον, κύριοι συνάδελφοι; Πρώτον:
      «Ο ΕΣΔΚΝΑ τα τελευταία δώδεκα χρόνια έχει δαπανήσει περισσότερα από 600 δισεκατομμύρια δραχμές προερχόμενα από επιδοτήσεις της Ευρωπαϊκής Κοινότητας» -προφανώς θέλετε να πείτε της Ευρωπαϊκής Ένωσης- «και δημόσιες επενδύσεις». Γι’ αυτό μέμφεστε την Κυβέρνηση.
      Κύριοι συνάδελφοι, σας λέω, λοιπόν –και δεν υψώνω τον τόνο της φωνής μου για να φύγω από το θέμα, όπως επιχείρησε ο Κοινοβουλευτικός Εκπρόσωπος της Νέας Δημοκρατίας- ότι αυτό είναι τουλάχιστον ανακριβές.
      Όλα τα λεφτά που έχουν ξοδευτεί, κύριε Αλογοσκούφη, δεν ξεπερνούν τα 50.000.000.000 δραχμές Είναι δώδεκα φορές λιγότερα από αυτά που αναφέρετε γραπτώς. Και αυτό μπορείτε να το μάθετε με μια ερώτηση, με την οποία θα πάρετε στοιχεία.
      Γιατί, λοιπόν, λέτε ότι αντί για 50.000.000.000 δραχμές είναι 600.000.000.000 δραχμές; Βάσει αυτού του υπολογισμού –επαναλαμβάνω ότι δεν πάω σε άλλη ερμηνεία, αλλά μόνο λέω ότι είναι λανθασμένος ο υπολογισμός σας- έχετε το δικαίωμα να μεμφθείτε την Κυβέρνηση; Αυτό που πρέπει να κάνετε, είναι να ζητήσετε συγγνώμη από την Κυβέρνηση γι’ αυτό που ισχυριστήκατε πριν λανθασμένα.
      Δεύτερον, λέτε στη συνέχεια: «Ο ΧΥΤΑ 1 λειτούργησε για μόνο πέντε χρόνια».
      Κύριοι συνάδελφοι, εγώ δεν είμαι ειδικός -δεν είμαι μηχανικός, οικονομικά σπούδασα- αλλά έχει σημασία εάν κάποιος ΧΥΤΑ λειτουργεί για κάποιο χρονικό διάστημα μόνο ή το τι απόληψη απορριμμάτων κάνει και τι προοπτική έχει; Δεν γνωρίζετε ότι ο ΧΥΤΑ 1 είχε προγραμματιστεί για να δέχεται πέντε, έξι, επτά χιλιάδες τόνους λύματα την ημέρα και έχει φτάσει να παίρνει δέκα και δώδεκα χιλιάδες τόνους την ημέρα και αυτό γιατί κάποιοι –ελπίζω όχι σκόπιμα- παρεμπόδισαν τη χωροθέτηση νέων ΧΥΤΑ στην Αττική; Δεν το γνωρίζετε αυτό; Δεν ήταν στελέχη σας αυτοί που έκαναν αυτές τις ενέργειες; 
      Τρίτον, για το οποίο μέμφεστε την Κυβέρνηση: «Το πολυδιαφημισμένο εργοστάσιο ανακύκλωσης που το τελικό του κόστος ήταν υπερδιπλάσιο του προβλεπομένου δεν θα λειτουργήσει». 
      Ζήτησα, λοιπόν, να έχω και γι’ αυτό το θέμα ενημέρωση. Και η ενημέρωση που υπάρχει, είναι η εξής: Κατ’ αρχήν, είχε σχεδιαστεί να μπορεί να αντιμετωπίσει ανάγκες εκατόν πενήντα τόνων την ημέρα. Έφτασε να αντιμετωπίζει ανάγκες τριακοσίων τόνων την ημέρα. Έγινε αλλαγή της αρχικής μελέτης. Δεν είχε προστεθεί ΦΠΑ 18%, συν 9% από όλα τα έξοδα και τελικά το κόστος του πήγε από 4.100.000.000 δραχμές σε 7.400.000.000 δραχμές, αλλά με δυναμικότητα διπλάσια αυτής που ήταν αρχικά προγραμματισμένη.
      Πώς λέτε, λοιπόν, ότι το τελικό κόστος ήταν υπερδιπλάσιο, υπονοώντας ότι αφού τελικά είναι υπερδιπλάσιο το ποσόν κάτι θα έγινε εκεί μέσα, κατά το γνωστό και προσφιλή σας τρόπο.
      Λέτε στη συνέχεια –άλλο πάλι για το οποίο μέμφεστε την Κυβέρνηση- ότι ο Σύνδεσμος Δήμων και Κοινοτήτων Δήμου Αττικής έχει στην κυριολεξία   λοβοτομήσει κάθε προσπάθεια δημιουργίας εγκαταστάσεων που δεν ελέγχει ο ίδιος κατά 100%. Χαρακτηριστικό παράδειγμα αποτελούν ο Δήμος Πειραιά το 1992, Κερατσινίου, Δραπετσώνας, Περάματος το 1993, ο Δήμος Φυλής επίσης το 1993 και η Ένωση Δήμων και Κοινοτήτων έχει εξαπολύσει λυσσαλέο πόλεμο εναντίον συγκεκριμένων τεχνολογιών, που έχουν δοκιμαστεί για δεκαετίες και λειτουργούν σε άλλες χώρες.
      Θέλω να σας ρωτήσω τα εξής, κύριοι συνάδελφοι: Λέτε ότι η Ένωση Δήμων και Κοινοτήτων τα έκανε αυτά, αλλά ό,τι προβλήθηκε απ’ αυτούς τους δήμους που προαναφέρθηκαν, ποιον έχει πείσει; Η ΤΕΔΚΝΑ υιοθέτησε τις προτάσεις; Ο Δήμος Αθηναίων υιοθέτησε τις προτάσεις που λέτε; Η ΚΕΔΚΕ υιοθέτησε αυτές τις προτάσεις που λέτε εσείς; Το Τεχνικό Επιμελητήριο Ελλάδος υιοθέτησε αυτές τις προτάσεις που λέτε εσείς; Γιατί, λοιπόν, αφού κανείς απ’ αυτούς δεν υιοθέτησε αυτές τις σκέψεις σας, λέτε όσα λέτε για την Κυβέρνηση;
      Επίσης, λέτε παρακάτω στην επερώτησή σας: «Οι ακριβότερες εγκαταστάσεις μεγάλης κλίμακας στο εξωτερικό χρεώνουν μέχρι 100 ευρώ ανά τόνο για απόσβεση κεφαλαίου, κάλυψη λειτουργικών εξόδων και κέρδος και επιλύουν το πρόβλημα περιβαλλοντικά ορθά για είκοσι πέντε, τριάντα χρόνια. 
      Αξίζει συνολικά 120 ευρώ ανά τόνο. Τα τελευταία χρόνια το περιβάλλον καταστρέφεται και το πρόβλημα διαιωνίζεται». Λένε λοιπόν οι αρμόδιοι ότι είναι τραγικά εσφαλμένη αυτή σας η εκτίμηση. Ο ορθός αριθμός δεν είναι έτσι. Ισχυρίζεστε ότι στην Αττική είναι 120 ευρώ ανά τόνο τα τελευταία χρόνια, αλλά δεν είναι έτσι, αφού το κόστος είναι περίπου 10 ευρώ ανά τόνο. 
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
      Προς τι, λοιπόν, λέτε τέτοιους αριθμούς που από πρώτη άποψη για κάποιον που τους ακούει για πρώτη φορά και δεν είναι ειδικός δημιουργούν ερωτηματικά; Αλλά και γενικότερα ποιος είναι ο λόγος όλα αυτά να τα κάνετε μια επερώτηση ενώ τα στοιχεία μπορείτε να τα έχετε και να εμφανίζεστε στη Βουλή λέγοντας ανακριβείς αριθμούς και ισχυριζόμενοι πράγματα που δεν στέκουν; 
      Κύριε Πρόεδρε, δεν είμαι απ’ αυτούς που θα ισχυριστούν ότι στα θέματα του περιβάλλοντος τα πήγε άριστα η Κυβέρνησή μας. Όχι. Έχω και εγώ εμπειρία από το Νομό Δράμας. Ο καθένας μας έχει εμπειρία. Πράγματι, οι προσπάθειες πρέπει να επιταχυνθούν, αλλά πρέπει παράλληλα όσοι επερωτούν την Κυβέρνηση και μάλιστα την παριστάμενη Υφυπουργό η οποία γνωρίζετε τι προσπάθειες κάνει όπως και η Υπουργός και οι προκάτοχοί τους βεβαίως, πρέπει να θυμούνται ανά πάσα στιγμή το πόσο πίσω ήταν η χώρα μας γενικά στα θέματα του περιβάλλοντος. Πότε ιδρύθηκε Υπουργείο Περιβάλλοντος στην Ελλάδα; Στη Γαλλία π.χ. που τυχαίνει να ξέρω, από τη δεκαετία του ’50 γίνονταν μελέτες για να φεύγουν βιομηχανίες. Αυτό που εμείς ανακαλύψαμε ως αποκέντρωση, αυτοί τα έχουν κάνει και έστειλαν δικές τους βιομηχανίες εκτός της Γαλλίας, στηρίζοντας αυτές τις βιομηχανίες για να προστατεύσουν το δικό τους περιβάλλον. Εμείς, τα ανακαλύψαμε αργά και ξαφνικά ερχόμαστε εδώ και διαρρηγνύουμε  τα ιμάτιά μας γι’ αυτά που δεν έγιναν επί 50 χρόνια ότι πρέπει να γίνουν σε δύο, τρία, πέντε χρόνια. Όχι ότι δεν πρέπει να γίνουν. Είναι αναγκαίο και πρέπει να επιταχύνει η Κυβέρνηση την προσπάθειά της  κάθε μέρα και περισσότερο. Αλλά να μην ερχόμαστε εδώ σαν να ακούμε το θέμα για πρώτη φορά. 
      Νομίζω, λοιπόν, καταλήγοντας ότι η σημερινή επερώτηση αντί να είναι αρνητική για την Κυβέρνηση και την παριστάμενη Υφυπουργό, η οποία ανέλυσε όλα τα θέματα λεπτομερειακά, ήταν μια σωστή ψύχραιμη απάντηση από την κυρία Υπουργό και προσωπικά τη δικαιολογώ επειδή αντιδρούσε την ώρα που μιλούσε ο Κοινοβουλευτικός Εκπρόσωπος της Νέας Δημοκρατίας γιατί αισθανόταν την αδικία και τη μη αναγνώριση της προσπάθειας που καταβάλλεται από την Κυβέρνηση και από την ίδια προσωπικά κάθε μέρα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ.Τρυφωνίδης.
      ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, πράγματι θέλω να παρατηρήσω ότι ο Κοινοβουλευτικός Εκπρόσωπος του ΠΑΣΟΚ ήταν πιο συγκεκριμένος στην αντιμετώπιση και στις απαντήσεις του σχετικά με τη δική μας επερώτηση. Αλλά θέλω πάλι να σημειώσω ότι το ίδιο το ΠΑΣΟΚ εδώ με την Υπουργό από τη μια μεριά και με τον Κοινοβουλευτικό Εκπρόσωπο από την άλλη την ίδια στιγμή στην Αίθουσα αυτή, είπε δυο διαφορετικά νούμερα σχετικά με τον προϋπολογισμό κατασκευής του εργοστασίου ανακύκλωσης. Είπατε για 17 δισεκατομμύρια, η κυρία Υπουργός παραδέχθηκε 15 ότι στοίχισε. Βρείτε τα επιτέλους. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Είπα σήμερα ότι έχει φτάσει στα 15.
      ΓΕΩΡΓΙΟΣ ΤΡΥΦΩΝΙΔΗΣ: Για σήμερα μιλάμε. Αλλά εμείς λέμε ότι πήγε παραπάνω. Πήγατε εντέχνως να φορτώσετε στη Νέα Δημοκρατία ότι εκφράζει επιχειρηματικά συμφέροντα όταν ανέφερε στη Βουλή για άλλες νέες τεχνολογίες στη διαχείριση των απορριμμάτων που είναι παλιές.
      Στη Βιέννη είναι από χρόνια μέσα στο κέντρο της εργοστάσιο καύσεως. Το ίδιο συμβαίνει και στη Λοζάνη και αλλού.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Μα, …
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ να μη διακόπτετε.
      ΓΕΩΡΓΙΟΣ ΤΡΥΦΩΝΙΔΗΣ: Ξέρουμε τις προσπάθειες που κάνετε, αλλά παλιότερα ο κ. Λαλιώτης εδώ στη Βουλή όταν θέταμε το θέμα των άλλων τεχνολογιών έλεγε «μονόδρομος τα ΧΥΤΑ, η καύση απορριμμάτων θα μολύνει το περιβάλλον, τον ατμοσφαιρικό αέρα». Αυτά λέγατε. Και ω του θαύματος, της δικής σας ασυνέπειας και του δικού σας αλαλούμ κάνετε το εξής: Στο εργοστάσιο ανακύκλωσης προβλέπετε κάθε μέρα την παραγωγή τριακοσίων πενήντα τριών τόνων RDF δηλαδή καυσίμου ύλης. Θα στοιβάζετε κάθε μέρα τριακόσιους πενήντα τρεις τόνους για δέκα, είκοσι χρόνια; Δεν έχετε στόχο, όραμα, πρόγραμμα. 
      Είχαμε τον κ. Λαλιώτη από τη μια μεριά να ισχυρίζεται ότι το ΠΑΣΟΚ είναι εναντίον της καύσης και από την άλλη μεριά προβλέπετε το εργοστάσιο ανακύκλωσης να παράγει τριακόσιες πενήντα τρείς τόνους RDF την ημέρα. Και όπως ανέφερε ο συνάδελφος κ. Κατσιγιάννης αυτό είναι μια ξεπερασμένη τεχνολογία αυτό το καύσιμο με μεγάλο κόστος κλπ. Πάλι είστε πίσω. Τρέχετε πίσω από τα γεγονότα χωρίς να μπορείτε να καλύψετε και να είστε σύγχρονοι. 
      Η Νέα Δημοκρατία πρώτη αυτή έφτιαξε το Υπουργείο Περιβάλλοντος και Χωροταξίας. Η Νέα Δημοκρατία εκείνη την εποχή πέρασε το άρθρο 24 στο Σύνταγμα για την προστασία του φυσικού περιβάλλοντος στη χώρα. Έφερε το ν.360/76, που ήταν πραγματικά πρωτοποριακός. Έβαλε την περιβαλλοντική διάσταση στα μεγάλα έργα τη δεκαετία του ’70 όταν χρειάστηκαν δεκαπέντε χρόνια αργότερα η Ευρωπαϊκή Ένωση να φέρει αυτή την πολιτική στις δικές της αποφάσεις και οδηγίες. Μη μας λέτε ότι είναι όψιμο το ενδιαφέρον μας για το περιβάλλον. Ούτε να μας πετάτε λάσπη όταν μιλάμε για άλλες τεχνολογίες που θα λύσουν προβλήματα χωροταξίας κλπ. ότι εμείς εξυπηρετούμε εμμέσως συμφέροντα επιχειρηματιών. Προς Θεού! 
      Εσείς όλα αυτά τα χρόνια εξυπηρετήσατε τα συμφέροντα του ΠΑΣΟΚικού κράτους όταν είχατε στήσει κομματική μηχανή και βγάζατε πολιτικό χρήμα στα Άνω Λιόσια. Γι’ αυτό πολεμήσατε μέσω του κ. Λαλιώτη κάθε άλλη πολιτική, γι’ αυτό είχατε το μονόδρομο των ΧΥΤΑ, γι’ αυτό έχετε βουλιάξει τη διαχείριση των απορριμμάτων και τη χώρα σ’ αυτό το αλαλούμ, σ’ αυτήν την ασυνέπεια. Δώσατε αρμοδιότητες στη νομαρχία, είδατε ότι δεν έγινε τίποτα και λέτε «έχουμε σχεδιασμό», τις δίνετε στις περιφέρειες και αυτές ξοδεύτηκαν. 
      Ανέφερα δύο τρεις περιφέρειες όσον αφορά έργα περιβάλλοντος. Δεν είπα ότι δεν έγινε τίποτα. Είπα ότι δεν θωρακίσατε τη χώρα για τις δεσμεύσεις που παράλληλα αναλάβατε μέσω των οδηγιών της Ευρωπαϊκής Ένωσης. 
      Τι μέτρα πήρατε για την προστασία του ατμοσφαιρικού αέρα; Τίποτα. Τι μέτρα πήρατε ώστε να υπάρχουν αυτά τα δύο κέντρα διαλογής Αθήνας και Θεσσαλονίκης για τα τοξικά απόβλητα; Φαγώθηκαν τα λεφτά και τίποτα δεν έγινε.
      Έγιναν διακόσιοι ενενήντα βιολογικοί καθαρισμοί στη χώρα. Άλλα χρήματα εκεί. Και απ’ αυτούς οι διακόσιοι εξήντα δε λειτουργούν ή υπολειτουργούν. Ξοδεύτηκαν χρήματα και δεν έπιασαν τόπο.
      Όσον αφορά το σχεδιασμό αυτού του περίφημου εργοστασίου ανακύκλωσης που πραγματικά για προεκλογικούς λόγους θα το θέσετε τώρα σε λειτουργία, για να το δείχνετε στην τηλεόραση και να δίνετε ψεύτικα στοιχεία στον ελληνικό λαό, σας λέω το εξής: Κάθε μέρα προβλέπεται να επεξεργαστεί τριακόσιους πενήντα τόνους βιολογικής λάσπης. Η μελέτη του εργοστασίου προβλέπει –και αν θέλετε αντίγραφο να σας την καταθέσω- την επεξεργασία χιλίων διακοσίων τόνων αστικών απορριμμάτων την ημέρα και τριακοσίων πενήντα τόνων πρωτοβάθμιας βιολογικής λάσπης εκ της οποίας το 70% στεγνή.
Ήδη την πηγαίνετε με νερά –κι ένας από τους λόγους της κατολίσθησης είναι ότι ήταν υγρή η λάσπη αυτή και ξέρετε πολύ καλά τι μολυσματικά στοιχεία και μικρόβια έχει αυτή η λάσπη που τη διαχειρίζεστε έτσι- όπως επίσης και με πενήντα τόνους κλαδιά και χόρτα τα οποία συλλέγονται από τους Δήμους της Αττικής. Τι θα παράγει σήμερα το εργοστάσιο; Τριακόσιους εξήντα τόνους κομπόστ. 
      Όπως ανεφέρθη προηγουμένως πραγματικά αυτό το κομπόστ, το οποίο προβλέπεται για να διατεθεί στη γεωργία, είναι χωρίς προδιαγραφές. Θα έχει μέσα σπασμένα γυαλιά και βαριά μέταλλα τα οποία δεν μπορούν να πάνε στην καλλιέργεια, γιατί τα προϊόντα της γης δεν θα είναι συμβατά με την υγιεινή. 
      Τι θα κάνετε τους τριακοσίους εξήντα τόνους κομπόστ; Λέτε ότι θα λειτουργήσει το εργοστάσιο. Για τα συμβόλαια που θα διαθέσετε στους αγρότες αυτούς τους τριακοσίους εξήντα τόνους κομπόστ την ημέρα, δεν μας είπατε τίποτα. Πρώτα-πρώτα δεν έχετε κάνει μελέτες ακόμη αν αυτή η κομπόστα θα μπορέσει να  διατεθεί στη γεωργία. Σας είπα για άλλους τριακόσιους εξήντα τόνους RDF. Τι θα το κάνετε; Θα το αποθηκεύετε εκεί; Γι’ αυτό σας είπαμε ότι φτιάχνετε ένα εργοστάσιο, το οποίο θα παράγει σκουπίδια από τα σκουπίδια. 
      Κυρία Υφυπουργέ, είπατε ακόμη ότι στην Ήπειρο λειτουργούσαν εκατόν είκοσι ένα ανεξάρτητες χωματερές και θα λειτουργήσουν στο μέλλον εξήντα ένα. Σας ρωτάω ο όγκος των σκουπιδιών που πήγαινε στις εκατόν είκοσι ένα χωματερές ήταν άλφα. Στις εξήντα μία χωματερές δε θα πάει πάλι άλφα; Υπάρχει κανένας οργανωμένος ΧΥΤΑ που θα απορροφήσει τα απορρίμματα των εξήντα ένα ή θα γίνει στο μέλλον;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Πρέπει να έχω τις συγκρίσεις, κύριε συνάδελφε.
      ΓΕΩΡΓΙΟΣ ΤΡΥΦΩΝΙΔΗΣ: Αυτά είναι όλα θεωρητικολογίες. 
      Θα ήθελα να αναφέρω κάτι σχετικά με το κόστος των 600 δισεκατομμυρίων που αμφισβήτησε ο Κοινοβουλευτικός σας Εκπρόσωπος. Για δώδεκα χρόνια εμείς αναφέραμε ότι διαχειρίστηκε ο ΕΣΔΚΝΑ  600 δισεκατομμύρια και έχουμε δίκιο, γιατί ο προϋπολογισμός του ΕΣΔΚΝΑ κάθε χρόνο είναι περίπου τόσο. Μέσος όρος ήταν 50 και 60 και πέρσι ήταν 80 δισεκατομμύρια. Απλά πρέπει να προσθέσουμε ότι ένα μεγάλο μέρος αυτών των χρημάτων είναι χρήματα του ελληνικού λαού, των δημοτών του λεκανοπεδίου Αττικής οι οποίοι πληρώνανε και πληρώνουν ανταποδοτικά τέλη, τα οποία εισέπραττε ο ΕΣΔΚΝΑ, δηλαδή το κομματικό μαγαζί του ΠΑΣΟΚ που διαχειριζόταν για χρόνια πολιτικό χρήμα. Και για να έχετε αυτό το πολιτικό χρήμα καταστήσατε όμηρο το λαό του λεκανοπεδίου Αττικής, χωρίς να έχετε δώσει καμία εναλλακτική λύση. Και ξέρετε ότι μέχρι τους Ολυμπιακούς Αγώνες μπορεί να έχουμε ζωή στο ΚΥΤΤΑΡΟ 2. Από εκεί και ύστερα δεν έχετε φτιάξει τίποτα. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσιγιάννης έχει το λόγο για τρία λεπτά. 
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Ευχαριστώ, κύριε Πρόεδρε. 
      Ο Κοινοβουλευτικός Εκπρόσωπος του ΠΑΣΟΚ είπε να μην ερχόμαστε εδώ και να μιλάμε σαν να τίθεται το θέμα για πρώτη φορά. 
      Όχι, εμείς αυτό το θέμα το έχουμε φέρει πολλές φορές στη Βουλή. Αλλά θα πω μια φράση του Αντρέ Ζιντ που την έχω ξαναχρησιμοποιήσει εδώ μέσα, νομίζω όμως ότι ταιριάζει:?«Όλα έχουν ειπωθεί, αλλά όταν δεν ακούει κανείς πρέπει να ξαναρχίζεις». 
      Μίλησε η κυρία Υπουργός για τεχνολογίες. Κυρία Υπουργέ, δεν ανέφερα καμία συγκεκριμένη τεχνολογία εγώ ... 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Όχι, εσείς.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Σας είπα ότι η τεχνολογία που επιλέχθηκε είναι ξεπερασμένη και θα το δείτε κατά τη διάρκεια λειτουργίας του εργοστασίου ανακύκλωσης. Επιτρέψτε μου να έχω προσωπική άποψη για το θέμα και λόγω επιστημονικής ειδικότητας. Δε χρειάζεται να μου πει κανείς κάτι για να το μεταφέρω εδώ.  
      Από εκεί και πέρα μίλησε η κυρία Υπουργός για ελέγχους. Είπε ότι το ΥΠΕΧΩΔΕ έχει κάνει ελέγχους, όχι όμως στον ΧΥΤΑ  Άνω Λιοσίων. Είναι προφανές ότι ο ΧΥΤΑ δεν αντέχει σε καμία σοβαρή περιβαλλοντική επιθεώρηση και έλεγχο λειτουργίας. Για το λόγο αυτό φαίνεται ότι δεν γίνονται περιβαλλοντικοί έλεγχοι μέσα στον ΧΥΤΑ. Και πως μπορεί να εννοηθεί περιβαλλοντικός έλεγχος ΧΥΤΑ χωρίς καταγεγραμμένο αρχείο εισόδου, μαγνητοσκοπημένες φάσεις κατασκευής και εργασιών πλήρωσης του ΧΥΤΑ και περιοδικές αναφορές όλων των περιβαλλοντικών παραμέτρων, των οποίων η παρακολούθηση και ο έλεγχος, συγχρόνως με τη λειτουργία του έργου, είναι επιβεβλημένες;
      Οι δυσλειτουργίες συνεχίστηκαν και συνεχίζονται και κατά τη διάρκεια του σχεδιασμού της κατασκευής του ΧΥΤΑ 2. Το έργο καθυστέρησε σημαντικά παρά τις προειδοποιήσεις. Αναφέρω έκθεση στελεχών του ΕΣΔΚΝΑ από τις 30.10.2003 που αναφέρει πως η χωρητικότητα του ΧΥΤΑ 1 επρόκειτο να εξαντληθεί σε δύο έως τρεις μήνες από τότε, δηλαδή από τον Οκτώβριο του 2002 συν δύο μήνες, τότε που ξέσπασε η μεγάλη πυρκαγιά. Με άλλο έγγραφο του ΕΣΔΚΝΑ στις 30.05.2003 χαρακτηρίζεται απαράδεκτη η καθυστέρηση ένταξης του έργου επέκτασης του ΧΥΤΑ στο οικείο χρηματοδοτικό μέσο, άρα και της σύννομης δημοπράτησής του.
      Τελειώνοντας, θα ήθελα να ρωτήσω και κάτι άλλο: Σε ποιον από τους συμμετέχοντες στο διαγωνισμό ανετέθη το έργο, με ποια μελέτη προσφοράς και ποια σχέση έχει η μελέτη εφαρμογής με την τεχνική μελέτη της προσφοράς; Ποιοι υπογράφουν και είναι υπεύθυνοι για τις μελέτες αυτές; Είναι οι ίδιοι; Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ: Κατ’ αρχάς επιτρέψτε μου να πω, αναφερόμενος σε όσα είπε η κυρία Υφυπουργός, για το ότι είναι όψιμο το ενδιαφέρον μας για το περιβάλλον πως η Νέα Δημοκρατία στο Σύνταγμα του 1974 νομοθέτησε το άρθρο 24 για την προστασία του φυσικού και πολιτιστικού περιβάλλοντος το οποίο αναθεώρησε η Κυβέρνηση του ΠΑΣΟΚ. Βεβαίως, μετά απ’ αυτό ακολουθούν νόμοι για νομιμοποιήσεις αυθαιρέτων, δασικοί νόμοι κλπ. 
      Σε ό,τι με αφορά επιτρέψτε μου να πω ότι το ενδιαφέρον μου δεν είναι καθόλου όψιμο. Αναφέρω ενδεικτικά ότι η πρώτη ομιλία μου στο ελληνικό Κοινοβούλιο το Μάιο του 2000 αφορούσε την αποκατάσταση των λατομικών χώρων. Κάνω μία αναφορά στην πορεία υλοποίησης του ΧΥΤΑ στο Νομό Ιωαννίνων. Η Νομαρχιακή Αυτοδιοίκηση είχε εκπονήσει ένα σχέδιο ήδη από το 2000 που προέβλεπε πέντε θέσεις ΧΥΤΑ στο νομό. 
      Ο περιφερειάρχης, όργανο της Κυβέρνησης, ανώτατος κυβερνητικός υπάλληλος, δεν θέλω να πω κομματικός, που δυστυχώς πολλές φορές και αυτό συμβαίνει, καταργεί το σχεδιασμό του νομορχιακού συμβουλίου και προτείνει νέο σχεδιασμό με κατασκευή ενός ΧΥΤΑ στο νομό. Την καταληκτική ημερομηνία υποβολής των προτάσεων στο Ταμείο Συνοχής, στις 22.8.2003, υπογράφεται μία γνωμοδότηση η οποία είναι μνημείο ανευθυνότητας και προχειρότητας και θα την καταθέσω για τα Πρακτικά. Λείπει απ΄ αυτήν τη γνωμοδότηση η γνώμη της ΝΕΧΩΠ, η γνώμη του δασαρχείου και η διάρκεια ισχύος της. Αναφέρεται δε ως σημαντικότερο επιχείρημα ότι σύμφωνα με την πολυκριτηριακή ανάλυση της μελέτης η συγκεκριμένη θέση έχει αξιολογηθεί ως μία από τις επικρατέστερες. Θα καταθέσω και την πολυκριτηριακή ανάλυση όπου η συγκεκριμένη θέση είναι έκτη στις επτά!
      Έρχεται ο νέος περιφερειάρχης σαράντα ημέρες μετά, στις 1.10.2003 και βγάζει συμπληρωματική γνωμοδότηση αλλάζοντας ταυτόχρονα τη θέση χωροθέτησης του ΧΥΤΑ. Επιτρέπονται, κυρία Υπουργέ, τέτοια πράγματα; Έλεος!
      Οι γενικοί γραμματείς των Περιφερειών είναι υπάλληλοι της Κυβερνήσεως, ορίζονται απ’ αυτήν, έχουν τεράστια ευθύνη. Πώς επιτρέπεται να γίνονται αυτοί οι αυτοσχεδιασμοί; Η νέα γνωμοδότηση κάνει μία αναφορά σε ένα έγγραφο της ΝΕΧΩΠ το οποίο καταρρίπτεται από ένα εκπληκτικό έγγραφο του Υπουργείου Γεωργίας, που θα το καταθέσω και αυτό στα Πρακτικά, κύριε Πρόεδρε, διότι υπάρχουν υπάλληλοι που κάνουν εξαιρετική δουλειά και πρέπει να τους τιμούμε. Το έγγραφο εξευτελίζει τη δεύτερη γνωμοδότηση του νέου Γενικού Γραμματέα της Περιφέρειας Ηπείρου. Είναι βέβαιο ότι ο ΧΥΤΑ, όπως περπατάει, δε θα ενταχθεί στο Ταμείο Συνοχής ΙΙ, ολόκληρη η περιοχή του Πωγωνίου στο Νομό Ιωαννίνων είναι ανάστατη απ’ αυτές τις μεθοδεύσεις που ακολουθεί η Κυβέρνηση και ειλικρινά καλούμε το ΥΠΕΧΩΔΕ να δώσει τη δέουσα προσοχή, ώστε αυτός ο νομός με το πολύ πλούσιο περιβάλλον και τον πολιτισμό αξίζει να κάνει βήματα μπροστά. Εμείς θέλουμε να βοηθήσουμε, αλλά με τις διαδικασίες που ακολουθούνται, δυστυχώς, δεν μπορούμε να κάνουμε τίποτε. Ευχαριστώ.
      (Στο σημείο αυτό ο Βουλευτής κ. Σ. Καλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μπέζας έχει το λόγο για τρία λεπτά για να δευτερολογήσει. 
      ΑΝΤΩΝΙΟΣ ΜΠΕΖΑΣ: Τα θέματα τα οποία έθεσε η κυρία Υφυπουργός είναι πολλά. Θα προσπαθήσω επιγραμματικά να αναφερθώ σε κάποια. 
      Είπε, κύριε Πρόεδρε, η κυρία Υφυπουργός ότι οι Ευρωβουλευτές της Νέας Δημοκρατίας καταγγέλλουν συνεχώς την Κυβέρνηση και εκθέτουν επομένως τη χώρα με αυτήν τη συμπεριφορά τους. 
      Μα, αυτό, κυρία Υφυπουργέ, είναι το καθήκον του Βουλευτή. Το καθήκον του Βουλευτή και ιδιαίτερα του Βουλευτή της Αντιπολίτευσης είναι ο έλεγχος της εκάστοτε κυβερνητικής εξουσίας. 
      Σας είπα για τετρακόσιες χιλιάδες τόνους επικίνδυνων τοξικών αποβλήτων που εσείς λέτε –εσείς έχετε δώσει τα στοιχεία στην Ευρωπαϊκή Επιτροπή- ότι παράγονται ετησίως στη χώρα. Εσείς έχετε δώσει επίσης στοιχεία στην Ευρωπαϊκή Επιτροπή,ότι τα μισά απ’ αυτά κάθε έτος αποθηκεύονται προσωρινά. Να μη ρωτήσουν λοιπόν οι Ευρωβουλευτές της Νέας Δημοκρατίας, ποιοι είναι οι αρμόδιοι φορείς και οι αρχές για την έκδοση των αδειών συλλογής, μεταφοράς και προκαταρκτικής αποθήκευσης αυτών των επικίνδυνων τοξικών αποβλήτων; Να μη ρωτήσουν κατά πόσον έχουν δημιουργηθεί  χώροι προκαταρκτικής αποθήκευσης; Να μη ρωτήσουν, πού διατίθενται τελικά τα επικίνδυνα απόβλητα μετά την προκαταρκτική αποθήκευση; Να μη ρωτήσουν αν μπορείτε εσείς να διαβεβαιώσετε ότι τοξικά απόβλητα δεν οδηγούνται στις ανεξέλεγκτες χωματερές της χώρας; 
      Αν, λοιπόν, εσείς δεν κάνετε σωστά τη δουλειά σας, τότε είναι καθήκον των Ευρωβουλευτών και των Βουλευτών της Νέας Δημοκρατίας να σας ελέγξουν, τότε είναι δουλειά  δικιά μας να κάνουμε σωστά το καθήκον μας. 
      Αναφέρθηκα -και απαντήσατε- στο θέμα της εναλλακτικής διαχείρισης των αποβλήτων συσκευασίας και των συσκευασιών και σας είπα ότι ελάχιστα πρακτικά αποτελέσματα έχετε φέρει. Και επιμένω σ’ αυτό. Ελάχιστα πρακτικά αποτελέσματα έχετε φέρει σ’ αυτό τον κρίσιμο τομέα της διαχείρισης των απορριμμάτων. Ο ν. 2939 ψηφίστηκε πέντε ολόκληρα χρόνια, μετά την τελευταία προθεσμία συμμόρφωσης που είχε η χώρα μας και από την ψήφιση του νόμου, από το καλοκαίρι του 2001, δύο ολόκληρα χρόνια μετά, καταφέρατε να φτιάξετε ένα συλλογικό σύστημα εναλλακτικής διαχείρισης. Υπάρχουν, όμως, από το νόμο και από την κοινοτική οδηγία προθεσμίες. Πρέπει μέχρι το τέλος του 2005 θα πρέπει να υπάρχει κατά 70% χρησιμοποίηση των ορυκτελαίων. Υπάρχουν προθεσμίες για το 30% των υλικών των εκσκαφών και των κατεδαφίσεων που πρέπει να αξιοποιούνται μέχρι το 2006. Ο νόμος προβλέπει ότι το 80% περίπου των μεταχειρισμένων υλικών πρέπει να αξιοποιούνται μέχρι το τέλος του 2005. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Χαίρομαι που χρησιμοποιείτε το ενημερωτικό φυλλάδιο του ΥΠΕΧΩΔΕ….
      ΑΝΤΩΝΙΟΣ ΜΠΕΖΑΣ: Γιατί να μη το χρησιμοποιήσω; Εξάλλου αυτά τα προβλέπει και ο νόμος. 
      Όταν, λοιπόν, κάνετε δύο ολόκληρα χρόνια για να δημιουργήσετε το συλλογικό σύστημα εναλλακτικής διαχείρισης, πότε θα μπορέσετε να πετύχετε αυτές τις προθεσμίες; Είναι αδύνατο να τις πετύχετε με τους ρυθμούς με τους οποίους προχωράτε και με την αναποτελεσματικότητα την οποία έχετε. 
      Πάω τώρα στο μέγα θέμα του περιφερειακού σχεδιασμού. Αποτύχατε, όπως σας είπα, να συντονίσετε τους νομαρχιακούς σχεδιασμούς, αποτυγχάνετε και στους περιφερειακούς σχεδιασμούς.
       (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
       Ένα λεπτό, κύριε Πρόεδρε.
      Σας είπε ο κ. Καλογιάννης πριν, τι γίνεται στην Ήπειρο. Αυτό που συμβαίνει στην Ήπειρο συμβαίνει σ΄ όλες τις περιφέρειες. Προχειρότητες, άσκοποι πολιτικοί χειρισμοί και λογική τετελεσμένων γεγονότων. Δεν υπάρχει συμφωνία των τοπικών κοινωνιών. Δεν έχουν περάσει αυτά τα πράγματα από τα νομαρχιακά συμβούλια ή τουλάχιστον άλλα περνάνε σε πρώτη φάση και άλλα σε δεύτερη. 
      Η πραγματικότητα είναι εντελώς διαφορετική, κυρία Υφυπουργέ, απ’ αυτήν που σας μεταφέρουν οι σύμβουλοί σας. Υπάρχουν προτάσεις, παραδείγματος χάριν από την Περιφέρεια Ηπείρου –δεν τα λέω εγώ, ο κ. Πάχτας τα λέει σε απαντήσεις που μου έχει δώσει σε ερωτήσεις που έχω καταθέσει- και οι προτάσεις αυτές δεν πληρούσαν τις προϋποθέσεις, δεν υπήρχαν οι απαιτούμενες περιβαλλοντικές αδειοδοτήσεις, δεν υπήρχε εγκεκριμένος σχεδιασμός και κατά συνέπεια απορρίφθηκαν για συγχρηματοδότηση από το Ταμείο Συνοχής. Αυτά γίνονται στον περιφερειακό σχεδιασμό. Μου απαντάτε στον κοινοβουλευτικό έλεγχο ότι η πρώτη φάση του περιφερειακού σχεδιασμού της Ηπείρου έγινε με απόφαση του περιφερειακού συμβουλίου στις 20 Μαρτίου του 2003 και σ΄ άλλη απάντηση μου μιλάτε για άλλη ημερομηνία, για τις 5-6-2002. Και αυτό είναι πραγματικότητα, διότι άλλα λέγατε σε πρώτη φάση και άλλα λέτε σε δεύτερη. 
      ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε, κύριε συνάδελφε. 
     ΑΝΤΩΝΙΟΣ ΜΠΕΖΑΣ: Τελειώνω, κύριε Πρόεδρε. 
     Επειδή, λοιπόν, εσείς έχετε την ευθύνη του συντονισμού των περιφερειαρχών, καλέστε τους επιτέλους στην Αθήνα, προσπαθήστε να τους συντονίσετε για να δοθεί λύση, για να βγούμε από το αδιέξοδο, στο οποίο έχει οδηγήσει τη χώρα ο περιφερειακός σχεδιασμός. 
     ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει το λόγο. 
     ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, καταλαβαίνω ότι αυτήν τη στιγμή η Νέα Δημοκρατία έχει το δικό της πρόβλημα και το δικό της προβληματισμό. 
      Αν το άγχος της Νέας Δημοκρατίας για την εξουσία μπορεί να οδηγήσει σε συκοφαντία και σε καταγγελία για πολιτικό χρήμα με τον ΕΣΔΚΝΑ, όπως ακούσθηκε απόψε από συνάδελφο, τότε φοβάμαι ότι εκτίθεσθε ανεπανόρθωτα στον ελληνικό λαό, κύριοι συνάδελφοι, και δεν θα πετύχετε το στόχο που έχετε βάλει για την εξουσία, από εκεί δηλαδή που ξεκινά το άγχος σας. 
      Εδώ ακούσθηκαν πράγματα περίεργα και θα σας πω ειλικρινά ότι κάτι μου θυμίζει. Κάποιες συμβάσεις και κάποια ερωτήματα που θέσατε εκτός ατζέντας, μου θυμίζουν κάτι με τα μονοπύθμενα. Σ΄ αυτό το θέμα, λοιπόν, κάνω κάποιους συνειρμούς.
      Κύριοι συνάδελφοι, εσείς βάλατε θέματα τεχνολογιών. Για καμία τεχνολογία δεν μιλήσατε εδώ, για κανένα πλαίσιο, για καμία κοινοτική οδηγία που να μιλά για νέα τεχνολογία. Δεν ξέρω τι εννοείτε και δεν καταλαβαίνω τι εννοείτε. Πρέπει να το κάνετε πιο σαφές. Μιλήσατε για νέες τεχνολογίες. Πέστε καμία, αναφερθείτε σε κάποια κοινοτική οδηγία, ένα πλαίσιο που δείχνει τις άλλες τεχνολογίες.
      Ζητάτε ορισμένες συμβάσεις, με νούμερα, με υπογραφές και αφήνετε υπονοούμενα. 
      Είναι αυτά στον μέσα κοινοβουλευτικό έλεγχο; Κάτι μου θυμίζει από άλλες δικές σας τοποθετήσεις σε διάφορα άλλα θέματα και αυτό δε θα το παίρνω πίσω.
      Καλώ το συνάδελφο στα θέματα, που αφορούν στη χρηστή διαχείριση των πόρων της Ευρωπαϊκής Ένωσης, βάσει ενός χρηστού και ορθολογικού σχεδιασμού που έχει γίνει με συμφωνία με την Ευρωπαϊκή Ένωση, να πάρει πίσω τις κουβέντες που είπε. Και ήταν πάρα πολλές οι καταγγελίες και οι αλλοιώσεις.
      Θα μιλήσω για τις νέες τεχνολογίες, αφού επιμείνατε πολύ σ΄ αυτό το θέμα. Ξέρετε πόσες υπάρχουν; Πάρα πολλές. Θα σας τις πω εγώ, μια και εσείς δεν τις λέτε. 
      Ας πάρουμε το θεσμικό πλαίσιο, γιατί αναφερθήκατε και στον κ. Λαλιώτη. Ξέρετε πάρα πολύ καλά ότι και στο θέμα της αιολικής ενέργειας και στο θέμα της διαχείρισης των απορριμμάτων, ακόμη και στα θέματα του πάρκου κινητής τηλεφωνίας έχουν αναθεωρηθεί πρακτικές και εφαρμογές ακόμη και κοινοτικών οδηγιών, γιατί είμαστε σε μία δυναμική κατεύθυνση. Η Ευρωπαϊκή Ένωση δεν έχει βγάλει μια οδηγία που να μη δέχεται αλλαγές και τροποποιήσεις. Αυτά κάνουμε συνεχώς στα Συμβούλια Υπουργών Περιβάλλοντος.
      Υπάρχουν, λοιπόν, κάποια πράγματα που έχουν ανατραπεί. Σας ερωτώ: Για ποια τεχνολογία μιλάτε; Για την καύση; Σας ρωτώ να μου πείτε αν είναι η καύση, γιατί και η καύση περιβαλλοντικά είναι επικίνδυνη. Υπάρχουν στοιχεία για τη γεωμορφολογία της Αττικής, σύμφωνα με τα οποία θα δημιουργηθούν πολλά περιβαλλοντολογικά προβλήματα. Όλα αυτά τα ζητήματα είναι θέματα περιβάλλοντος.
      Εγώ θα συμφωνήσω με τον κ. Αλογοσκούφη, γιατί δεν έχω κανένα σύμπλεγμα απέναντι στο αντιπολιτευτικό του πάθος. Απεναντίας, μου αρέσει κιόλας, γιατί ξυπνούν τα αίματα. Πρέπει όμως να μιλήσουμε με στοιχεία κάποια στιγμή. Με ρωτά για στοιχεία, αν και μιάμιση ώρα έδινα στοιχεία για το συγκεκριμένο σχεδιασμό, για τα βήματα και τα χρήματα. Δεν μιλά εκείνος, παρά λέει ότι «όποιος δε θέλει να ζυμώσει πέντε μήνες κοσκινίζει».
      Εγώ λέω ότι όποιος δεν ξέρει να ζυμώσει, όπως εσείς, είκοσι χρόνια και άλλα είκοσι θα περιμένει την πόρτα της εξουσίας. Με αυτές τις παροιμίες δεν προσφέρατε τίποτε στον κοινοβουλευτικό έλεγχο. Δεν θέσατε καν τα θέματα που είχατε βάλει μέσα στην επερώτησή σας. Αυτό που μένει για τον ελληνικό λαό αναπάντητο, είναι η επιμονή σας για τις νέες τεχνολογίες, για τους επιχειρηματίες που σας τις υπαγόρευσαν και δεν καταθέσατε τίποτε εδώ. Μόνον ο κ. Τρυφωνίδης ζήτησε συγγνώμη.
      ΣΑΒΒΑΣ ΤΣΙΤΟΥΡΙΔΗΣ: Έλεος, κύριε Πρόεδρε! Πρέπει να μας προστατεύσετε.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, μη με διακόπτετε, γιατί εγώ δε διέκοψα κανέναν.
      Θέλετε να σας πω κάτι; Αν έχετε μάθει να κάνετε καταγγελίες και μηνύσεις, είναι και αυτό μία εύκολη διαδικασία. Αφού κάνετε καταγγελίες για τα χρήματα, κάντε τις εκεί που πρέπει. 
      Εγώ θα συμφωνήσω μαζί σας και με τον κ. Αλογοσκούφη ότι υπάρχουν παραλείψεις και καθυστερήσεις -σας είπα και τους λόγους- στο νομαρχιακό σχεδιασμό. Αυτό δεν είναι κακό και ούτε δείχνει αδυναμία της Κυβέρνησης ή της Νέας Δημοκρατίας, όταν εκ των πραγμάτων, εκ της νοοτροπίας, εκ των αντιξοοτήτων που προέρχονται μέσα από την ίδια την πρακτική της χώρας μας, υπάρχουν καθυστερήσεις σε πάρα πολλά σημεία. 
      Αυτό, όμως, μέχρι το να λέμε ότι έχει δαπανήσει ο ΕΣΚΝΑ 600 δισεκατομμύρια, ενώ στην πραγματικότητα με στοιχεία έχει δαπανήσει 42,33 δισεκατομμύρια, είναι μεγάλη διαφορά.
      Όταν λέμε ότι για τη φύλαξη δίνατε ένα δισεκατομμύριο και τώρα δίνουμε πεντακόσια εκατομμύρια αυτό είναι παραποίηση, εκτός και αν αυτές οι διαφορές σας φαίνονται μικρές. Όταν δηλώνετε επίσης ότι δαπανήθηκαν –δήλωσε ο κύριος συνάδελφος και το παραδέχθηκε ο ίδιος, κουνούσε το κεφάλι όταν του έλεγα τα στοιχεία- για το εργοστάσιο ανακύκλωσης τριάντα δισεκατομμύρια και εγώ λέω ότι προϋπολογήστηκαν έντεκα και στοίχισε δεκαπέντε σήμερα, δεν είναι πάλι ψέμα αυτό, δεν είναι παραποίηση των στοιχείων, δεν είναι αλλοίωση των στοιχείων; Αυτό μόνο είπα. Τα άλλα όλα να τα συζητήσουμε, κύριοι συνάδελφοι. Να δούμε ποιος είναι καλύτερος για το περιβάλλον, πόσο πιο ωραία είναι τα Ζαγόρια από το ωραίο Πήλιο, γιατί πάμε σε μια εθνικοποίηση, περιθωριοποίηση. Σε μια λογική, όχι διαδημοτική, όχι διαπεριφερειακή, όχι συμπολιτειών και συνεργασιών, όπως προβλέπει ο νόμος του περιβάλλοντος και η Ευρωπαϊκή Ένωση, για να γίνει η περιφέρεια εταίρος της Ευρωπαϊκής Ένωσης. Και βεβαίως, τις αδυναμίες της διοίκησης τις γνωρίζετε πολύ καλά. Εσείς δημιουργήσατε πολλά χρόνια πριν μία διοίκηση μετά το Β΄ Παγκόσμιο Πόλεμο, τώρα θέλετε να την επανιδρύσετε. Ίσως στα ίδια χνάρια, δεν το ξέρω αυτό, αλλά γνωρίζετε πολύ καλά τις αδυναμίες. Δε θα κατηγορήσω τους δημοσίους υπαλλήλους ούτε θα κατηγορήσω αν δεν γνωμοδότησε στην περιφέρεια ή εάν ξέχασε να γνωμοδοτήσει σ΄  ένα περιφερειακό συμβούλιο. Αλίμονο τώρα! Μιλάμε για εθνικό σχεδιασμό, μιλάμε για περιφερειακό σχεδιασμό, μιλάμε για πολιτικές Ευρωπαϊκής Ένωσης και εσείς βεβαίως μου μιλάτε για νέες τεχνολογίες και τον υπάλληλο που δε γνωμοδότησε αλλά δε μου λέτε και τις νέες τεχνολογίες. Εγώ σας μίλησα για την καύση που έγινε στην Ιταλία και σε άλλες χώρες ότι σήμερα την παίρνουν πίσω. Να, εγώ σας είπα μία τεχνολογία. Πείτε μου και άλλη. Σας μίλησα πριν για την ανάκτηση των πόρων. Σας είπα, ναι, η κομποστοποίηση οτιδήποτε άλλο μπορεί να γίνει. Είναι μέσα στο πλαίσιο μιας συνολικής διαχείρισης που πρέπει να φτάσει στην ανάκτηση των πόρων. Να φτάσει στο βιοαέριο, να δώσει ενέργεια, για να έχουμε αυτήν ακριβώς τη λογική της οικονομίας στο περιβάλλον, όταν έχουμε να κάνουμε με διαχείριση σκουπιδιών που είναι πολλών κατηγοριών. 
      Και βεβαίως, δε θέλατε, κύριε Μπέζα να ακούσετε ότι έχουμε ολοκληρώσει και σύμφωνα με το χρονοδιάγραμμα όλα τα σχέδια προεδρικών διαταγμάτων. Εδώ και ενάμισι, δύο χρόνια βρίσκονται προς έγκριση σύμφωνα με τις κοινοτικές οδηγίες και είμαστε πολύ πιο πριν στα όρια της οδηγίας. Γνωρίζετε, όμως και εσείς πολύ καλά για ένα θέμα που μπορείτε να φέρετε στο Υπουργείο ή σε οποιοδήποτε άλλο Υπουργείο, ότι η δημοκρατία έχει διαβούλευση, γνωμοδοτήσεις και χρόνο, λέει ένα μήνα, δύο μήνες για τη γνωμοδότηση κλπ.
      Προφανώς, λοιπόν, ξέφυγε κάτι σε κάποια υπηρεσία, σ΄ ένα περιφερειακό συμβούλιο. Αλλά για το νομαρχιακό συμβούλιο και το περιφερειακό συμβούλιο θα απολογηθεί η Κυβέρνηση που κάνει το πλαίσιο; Και βεβαίως, αναγκάζεται να χωροθετήσει με νομοθετική ρύθμιση όταν έχουμε τη μη δυνατότητα, έστω πλειοψηφικής συναίνεσης για κάποια ζητήματα περιβάλλοντος; Δεν είναι τάχα άτομα απ΄ όλα τα κόμματα στην αυτοδιοίκηση ή οπουδήποτε αλλού που έχουν εν πάση περιπτώσει τις ιδεοληψίες μιας στρατηγικής και μιας επανεκλογής που προκύπτει μόνο απ’ αυτή την ιδεοληψία με τη μονομέρεια; 
      ΑΝΤΩΝΙΟΣ ΜΠΕΖΑΣ: Χειρίζονται λανθασμένα τα πράγματα ορισμένοι Περιφερειάρχες. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Μπορεί, μπορεί. Μπορεί και να έχετε δίκιο και να υπάρχουν αυτά τα λάθη, που λέτε, αλίμονο! Όταν εργάζεται το σύστημα και όταν εργάζεται η Κυβέρνηση και η αυτοδιοίκηση και παράγουν έργο και πολιτική, σαφώς θα υπάρξουν και λάθη και αδυναμίες. Αλίμονο στην τεμπελιά και στα σικέ προβλήματα. 
      Να, πάμε, λοιπόν, στα συγκεκριμένα θέματα που θέλει ο κ. Αλογοσκούφης, επιστημονικά να ακουστούν. Απέτυχε τα τελευταία δώδεκα χρόνια –να τα επαναλάβω μία φορά- από το 1991 και μετά στη διαχείριση των απορριμμάτων της Αττικής. Αυτά τα στοιχεία βεβαίως που δώσατε απέχουν από την πραγματικότητα. Αναρωτιόμαστε όλοι μας, γι’ αυτή την επίθεση. Εγώ προσωπικά δεν γνωρίζω αυτές τις λεπτομέρειες που ξέρετε εσείς, οφείλω να το πω. Δεν μπορώ να ξέρω και την τελευταία γραμμή του σχεδίου ή της σύμβασης. Αλήθεια. Και όταν ερχόμουν εδώ να απαντήσω πολιτικά δεν σκέφτηκα να ρωτήσω ποιοι είναι οι εργολάβοι. Δεν το σκέφτηκα. Νόμιζα ότι δύναμαι στο καθήκον του κοινοβουλευτικού ελέγχου, για το σχεδιασμό, τις αποφάσεις, τα έργα, τις ημέρες και τις παραλείψεις. Αλλά εδώ έχω χρέος να σας απαντήσω και να ζητήσω συγγνώμη, αν έχει γίνει κάποιο λάθος. Όμως και τα νούμερα ήταν αναληθή και κάποια άλλα ζητήματα που τέθηκαν είναι πολύ περίεργα. 
      Είναι βέβαια χαρακτηριστικό ότι αναφέρεστε στα στοιχεία μόνο της τελευταίας τετραετίας από τα είκοσι πέντε χρόνια του ΕΣΔΚΝΑ. Και φαίνεται εδώ ότι ξεχνάτε ότι υπήρξαν ομόφωνες αποφάσεις προβεβλημένων μάλιστα στελεχών της Τοπικής Αυτοδιοίκησης και προβεβλημένων στελεχών της Νέας Δημοκρατίας μέσα στην αυτοδιοίκηση, γι΄ όλα αυτά που λέτε, συμβάσεις, αποφάσεις κλπ.
      Βεβαίως λέτε για τα 600 δισεκατομμύρια. Αυτό είναι πέρα όχι μόνο από κάθε αλήθεια, αλλά και από δυνατότητα αλλοίωσης της αλήθειας. Ξεπερνάει και το γεγονός ότι λέτε πως έχει δαπανήσει περισσότερο από 600 δισεκατομμύρια δραχμές προερχόμενα από επιδοτήσεις της Ευρωπαϊκής Κοινότητας και δημόσιες επενδύσεις. Τα χρήματα που έχουν δαπανηθεί πραγματικά από τους πιο πάνω πόρους είναι δώδεκα φορές λιγότερα καθώς δεν ξεπερνούν τα 50 δισεκατομμύρια δραχμές. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Τα υπόλοιπα;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Αυτά είναι κύριε συνάδελφε, σύμφωνα με τα στοιχεία που έχουν δοθεί. Γιατί να κακοποιούμε τόσο πολύ την πραγματικότητα; Βγαίνει τίποτα απ’ αυτό; 
      Αναφέρετε επίσης ότι ο ΧΥΤΑ1 λειτούργησε μόνο για πέντε χρόνια, αποκρύπτοντας ότι κριτήριο επιτυχούς σχεδιασμού και λειτουργίας ενός ΧΥΤΑ δεν είναι αυτό που σας είπε ο κύριος συνάδελφος, πόσο διάστημα λειτουργεί, αφού ο χρόνος λειτουργίας, μέχρι να κορεστεί,  εξαρτάται για μια δεδομένη έκταση, από την ποσότητα απορριμμάτων που υποδέχεται, αλλά και πόση ποσότητα απορριμμάτων υποδέχθηκε τελικά. 
      Σας είπα και στην πρωτολογία μου ότι έδωσε λύση σε μεγάλα προβλήματα που είχαμε. Ο ΧΥΤΑ 1, ενώ ήταν αρχικά σχεδιασμένος για έξι εκατομμύρια κυβικά μέτρα στερεών αποβλήτων και ενώ δημοπρατήθηκε μ’ αυτή τη χωρητικότητα, καθώς προχωρούσε στην πράξη το ζήτημα της χωροθέτησης κλπ., για να ανασχεδιαστεί και να δεχθεί συνολικά δέκα εκατομμύρια πεντακόσιες χιλιάδες κυβικά στερεών αποβλήτων και μάλιστα με ημερήσιες αιχμές φορτίων, πέρα από κάθε εύλογο σχεδιασμό, επτά χιλιάδες τόνους την ημέρα, έναντι τριών χιλιάδων πεντακοσίων τόνων που είχε σχεδιαστεί. Αυτά, διότι μιλήσατε για καθυστέρηση. Μόνο όταν η χωρητικότητα αυτή άρχισε να ξεπερνιέται και να λειτουργεί πλέον ο ΧΥΤΑ 1 σε συνθήκες έντονου υπερκορεσμού, από τον Οκτώβριο του 2002 και μετά, εμφανίστηκαν αυτά τα προβλήματα δυσλειτουργίας.
      Κάνατε λόγο για πλημμελή συμπίεση της απορριμματικής μάζας που μεταξύ των άλλων οδήγησε και στη βράχυνση του χρόνου λειτουργίας του ΧΥΤΑ 1. Απαντήσαμε σ’ αυτό.
      Για τη συμπίεση αναφέρουμε τα εξής: Σύμφωνα με τα στοιχεία της υπηρεσίας η μέση συμπίεση των οικιακών και προσομοιαζόντων απορριμμάτων μετρήθηκε ή υπολογίστηκε κατά καιρούς από οκτακόσια είκοσι κιλά ανά κυβικό ως επτακόσια ογδόντα κιλά ανά κυβικό. Βεβαίως σημειώνεται ότι μια συμπίεση της τάξης οκτακοσίων κιλών ανά κυβικό διεθνώς θεωρείται ικανοποιητική, σύμφωνα με τους κανονισμούς και τις προδιαγραφές. Η συμπίεση αυτή πραγματικά επιτεύχθηκε κάτω από δυσμενείς εξωτερικούς όρους λειτουργίας του ΧΥΤΑ. Είχαμε μικρή διατιθέμενη έκταση, σε σχέση με τα τεράστια προσκομιζόμενα ημερησίως φορτία, ανάγκη για συνεχή εικοσιτετράωρη λειτουργία του ΧΥΤΑ, συχνές διακοπές στη λειτουργία λόγω του γνωστού προβλήματος της παράνομης παρουσίας και δραστηριότητας ρακοσυλλεκτών, σημαντικά κατά περιόδους κενά σε τεχνικό προσωπικό, χειριστές, τεχνίτες, λόγω διάφορων χρονοβόρων διαδικασιών πρόσληψης, ακόμη και η πρόσληψη μέσω του ΑΣΕΠ που ήθελε και αυτή τη διαδικασία και το χρόνο της και βεβαίως με την απουσία τυπικών προσόντων για τέτοιου είδους λειτουργίες. 
      Αναφέρετε τις αποθέσεις ιλύος από την Ψυττάλεια και το αναφέρετε σαν αρνητικό στοιχείο. Δεν ξέρω γιατί το λέτε τώρα αυτό γιατί η απόθεση της λάσπης από την Ψυττάλεια στο ΧΥΤΑ προβλεπόταν και στην απόφαση έγκρισης περιβαλλοντικών όρων και αποτελεί μια διεθνώς αποδεκτή μέθοδο διάθεσης. Όλα αυτά είναι σύμφωνα με προδιαγραφές και συγκεκριμένες αποφάσεις.
      ΓΕΩΡΓΙΟΣ ΤΡΥΦΩΝΙΔΗΣ: Δεν γίνεται επεξεργασία δεν είναι στεγνή η λάσπη.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων):  Δεν υπήρχε άλλη εγκατάσταση της ιλύος. Το άκουσα αυτό που είπατε, κύριε συνάδελφε, και το σημείωσα. Λέω όμως ότι όλη αυτή η διαχείριση έγινε με συγκεκριμένες προδιαγραφές, χρονοδιαγράμματα και με εγκρίσεις περιβαλλοντικών όρων. Δεν ήταν κάτι που έγινε από μόνο του και κάποιος πήγε –όπως είπατε- με αδιαφάνεια να λειτουργήσει πέραν του δέοντος και στο επίπεδο  βέβαια της λάσπης. 
      Βεβαίως είναι ανακριβές ότι η μονάδα επεξεργασίας των στραγγισμάτων του ΧΥΤΑ 1 δεν λειτούργησε ποτέ. Έγινε μια σειρά βελτιωτικών παρεμβάσεων και δοκιμών λόγω της ιδιόμορφης χημικής σύνθεσης, βελτιστοποιήθηκε η λειτουργία της εγκατάστασης και λειτούργησε απρόσκοπτα μέχρι το στάδιο του βιολογικού καθαρισμού. Μετά την κατολίσθηση του Μαρτίου που κατέστρεψε το δίκτυο άντλησης –αυτή είναι η αλήθεια- των στραγγισμάτων, η μονάδα έπαψε πρόσκαιρα να λειτουργεί ως μη τροφοδοτούμενη πλέον.
      Πρόσκαιρα λοιπόν τα προκύπτοντα στραγγίσματα, επανατρέπονται στην απορριμματική μάζα η οποία λειτουργεί σαν ένας μεγάλος βιοαντιδραστήρας. 
      Ο ΕΣΔΚΝΑ και πιο συγκεκριμένα τα επιστημονικά του στελέχη, το τεχνικό του δυναμικό, οι επιστήμονές του, αλλά και το εργατοτεχνικό προσωπικό, που έχει την εμπειρία και το know how από το 1980, έχουν τη δυνατότητα και την εμπειρία πώς να κάνουν τη λειτουργία διάθεσης, διάστρωσης, συμπίεσης, επικάλυψης των απορριμμάτων, διαμόρφωσης των απορριμματικών αναγλύφων κλπ. Μπορεί  σε όλα αυτά να υπάρχουν και κάποιες αδυναμίες αλλά είχαν γνώση και εμπειρία. Βέβαια, δεν ανταποκρίνεται στην πραγματικότητα, ο ισχυρισμός ότι ο ΧΥΤΑ δεν καλύπτεται σύμφωνα με την κοινοτική και εθνική.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα τηρηθεί ο Κανονισμός;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Αλογοσκούφη, υπάρχει καλή διάθεση. Το είπατε αυτό είκοσι φορές. Ζητάτε συνέχεια στοιχεία. Τα είπα στην πρωτολογία μου, θα τα ξαναπώ και τώρα. 
      ΠΡΟΕΔΡΕΥΩΝ (Παναγιώτης Σγουρίδης): Κυρία Υφυπουργέ, έχετε πάρει και την τριτολογία σας. Θα σας παρακαλέσω να κλείσετε σ΄ ένα λεπτό.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα κλείσω, αλλά τα επιστημονικά ζητήματα, οι συμβάσεις, τα πρωτόκολλα, η διαχείριση και όλα αυτά, θέλουν πολύ χρόνο. Γιατί; Διότι όταν έχεις να κάνεις με νούμερα και με χρόνους, θα πρέπει να είσαι ακριβής. θα πρέπει να ακουστούν όλα. Να μη μένουν μόνο τα αλλοιωμένα νούμερα και οι αλλοιωμένες απόψεις. 
      ΠΡΟΕΔΡΕΥΩΝ (Παναγιώτης Σγουρίδης): Κυρία Υφυπουργέ, σας παρακαλώ, θα σας κρατήσω το χρόνο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, εδώ έγινε μομφή προς την Κυβέρνηση. Ειπώθηκε ότι ο ΕΣΔΚΝΑ είναι το πολιτικό χρήμα –έτσι είπαν οι κύριοι συνάδελφοι…
      ΓΕΩΡΓΙΟΣ ΤΡΥΦΩΝΙΔΗΣ: Έτσι είναι. Το είπαμε και το ξαναλέμε. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, η Κυβέρνηση απαντά με συγκεκριμένα στοιχεία και όχι με αερολογίες. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι. Το πρόβλημα γεννάται από τη στιγμή που αντί να υποβάλουμε συγκεκριμένα ερωτήματα και να παίρνουμε συγκεκριμένες απαντήσεις, κάνουμε διάφορη πολιτική. Αυτός είναι ο λόγος που επιμηκύνεται και ο χρόνος. Άλλο το ένα, άλλο το άλλο. 
      Κυρία Υφυπουργέ, θα παρακαλέσω να κλείσετε σ΄ ένα λεπτό. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, τέθηκε το θέμα ελέγχου και είπα ότι έχει γίνει έλεγχος από το ΥΠΕΧΩΔΕ. Υπάρχουν αυτά τα στοιχεία που σας κατέθεσα. Ακόμη υπάρχει και ο θεσμός των επιθεωρητών περιβάλλοντος που μπορεί να αναλάβει και πρωτοβουλίες για εκείνα τα σημεία που καταγγέλλετε ή θα καταγγείλετε. 
      Δεν τίθεται θέμα ελέγχου λειτουργίας του ΧΥΤΑ 1 που βάλατε, διότι αυτός έπαψε ήδη προ πολλών μηνών να λειτουργεί μιας και λειτουργεί ο ΧΥΤΑ 2. Το τελικό κόστος του ΧΥΤΑ δεν ήταν υπερδιπλάσιο του προβλεπόμενου. Έναντι αρχικού συμβατικού προϋπολογισμού με απρόβλεπτο 9% και ΦΠΑ 18%, αλλά χωρίς να συνυπολογιστούν οι νόμιμες αναθεωρήσεις ύψους 4.193.000.000 έφτασε μαζί με τις αναθεωρήσεις στο ύψος των 7.452.841.000 δραχμών. Στην παρατηρούμενη διαφορά συμμετείχε, πέραν των αναθεωρήσεων και η εκ των υστέρων επιβληθείσα από το ελληνικό δημόσιο, αλλά και το δημόσιο συμφέρον αλλαγή στην αρχική μελέτη και κατασκευή ώστε το εργοστάσιο να μπορεί να δέχεται το σύνολο της ιλύος που παραγόταν από την πρώτη φάση -πρωτοβάθμιος καθαρισμός- του ΚΕΛ Ψυττάλειας, έναντι των αρχικών εκατόν πενήντα τόνων ημερησίως. Άρα λοιπόν δεν υπήρξε καμία εξαγγελία ότι το εργοστάσιο θα λειτουργήσει το 1998. Πώς ήταν δυνατόν άλλωστε, κύριοι συνάδελφοι, να γίνει κάτι τέτοιο, όταν η σύμβαση για την κατασκευή του έργου υπογράφηκε το 1997;
      Για τα άλλα, επιφυλάσσομαι στη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Μα, έχετε πάρει παραπάνω χρόνο από την τριτολογία σας, κυρία Υφυπουργέ.
      Το λόγο έχει ο κ.Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, δεν ξέρω από πού να αρχίσω και πού να τελειώσω, από το γεγονός ότι η κυρία Υφυπουργός μίλησε πάνω από τριάντα πέντε λεπτά και δεν μπόρεσε να διαχειριστεί στοιχειωδώς το χρόνο της ή από τους απαράδεκτους υπαινιγμούς που άφησε κατά των συναδέλφων, οι οποίοι της μίλησαν για διαφορετικές και εναλλακτικές τεχνολογίες που χρησιμοποιούνται σ’ όλες τις χώρες και προσπάθησε να ρίξει λάσπη -γιατί για λάσπες μιλάμε σήμερα- στους συναδέλφους κατά τα πρότυπα του προκατόχου της Υπουργού, του κ. Λαλιώτη, ο οποίος είχε αφήσει αντίστοιχα υπονοούμενα κατά συναδέλφων και καταδικάστηκε να πληρώσει χρήματα στους συναδέλφους. Είναι εδώ ο κ. Τσιτουρίδης και ο κ. Λέγκας. Αντίστοιχα υπονοούμενα τους είχε αφήσει, διότι όποτε γίνεται κριτική στην Κυβέρνηση, φαίνεται ότι είναι η τακτική του ΥΠΕΧΩΔΕ αυτή ή είναι γενικότερη πολιτική της Κυβέρνησης να κρίνουν εξ ιδίων τα αλλότρια, διότι κάθε φορά που τίθεται ένα πολιτικό θέμα αρχίζουν οι συκοφαντίες και οι υπαινιγμοί.
      Και ήταν απαράδεκτο αυτό που έκανε σήμερα η κυρία Υφυπουργός –εγώ είχα πολύ καλύτερη γνώμη για την κυρία Υφυπουργό πριν την ακούσω σήμερα- γι’ αυτούς τους απαράδεκτους υπαινιγμούς που άφησε κατά των συναδέλφων. 
      Την καλώ έστω και τώρα, παρ’ ότι δεν έχει τριτολογία, να ανακαλέσει και να ζητήσει συγγνώμη διότι δεν μπορούμε εδώ να συζητούμε πολιτικά θέματα, να συζητούμε για την πολιτική ανικανότητα της Κυβέρνησης, να συζητούμε για την πολιτική της αδυναμία να διαχειριστεί τα ζητήματα και κατά εκείνων που θέτουν τα ερωτήματα να αφήνει προσωπικούς υπαινιγμούς. Φαίνεται ότι στο ΠΑΣΟΚ έχουν εγκαταλείψει κάθε προσπάθεια πολιτικής αντιπαράθεσης και το μόνο που τους ενδιαφέρει είναι να κάνουν προσωπικές αιχμές και προσωπικούς υπαινιγμούς κατά των αντιπάλων τους. Είναι απαράδεκτο, υποβαθμίζει την πολιτική, υποβαθμίζει το Κοινοβούλιο. Και καλώ αυτήν τη στιγμή την Υφυπουργό –εγώ θα κάνω μια διακοπή- να ζητήσει συγγνώμη από τους συναδέλφους. Δε νομίζω κανένας συνάδελφος να κάνει αγωγή στην κυρία Υφυπουργό για τα υπονοούμενα που άφησε, αλλά εάν δεν σηκωθεί να ζητήσει συγγνώμη εμείς θα αποχωρήσουμε όλοι αυτήν τη στιγμή.  
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θέλω να ανοιχτούν τα Πρακτικά, να διαβαστούν αυτά που είπαν οι κύριοι συνάδελφοι, απευθυνόμενοι σε εμένα που εκφράζω αυτή την Κυβέρνηση για πολιτικό χρήμα, για αδιαφάνεια και γι΄ όλα αυτά. Και να ακουστούν αυτά που είπα εγώ. Αν εσείς θεωρείτε ή έχετε συνηθίσει –επειδή χρησιμοποιήσατε παροιμίες, κύριε Αλογοσκούφη, και επειδή και εγώ έχω άλλη εντύπωση από σας, δεν είστε μόνο εσείς που είχατε καλή εντύπωση για εμένα και τη χάσατε και εγώ έχω καλή εντύπωση για σας. Και δεν είμαι από εκείνους που ξέρετε, χαρακτηρίζω ή εύκολα απευθύνω χαρακτηρισμούς σε συναδέλφους. Και ιδιαίτερα στους συναδέλφους που βρίσκονται σήμερα εδώ, οι οποίοι συνεργάζονται με το ΥΠΕΧΩΔΕ. Δεν το λέω για να τους κάνετε μετά επίπληξη! Συνεργάζονται με θέσεις και προτάσεις. Δεν έκανα κανένα υπαινιγμό σε κανέναν συνάδελφο. Απεναντίας είπα, γιατί με κατηγορείτε εμένα για πολιτικό χρήμα και την Κυβέρνηση για πολιτικό χρήμα στον ΕΣΔΚΝΑ και για διαφάνεια. Και γιατί δεν μου λέτε ποιες νέες τεχνολογίες επικαλείστε; Γιατί πάρα πολλοί επικαλούνται νέες τεχνολογίες. Πείτε μου λοιπόν ποιες είναι αυτές. Αυτό ήταν το ερώτημά σας. 
      Παρακαλώ λοιπόν, κύριε Πρόεδρε, γιατί δεν ξέρω, γιατί πρέπει να ζητήσω συγγνώμη.
      ΓΕΩΡΓΙΟΣ ΤΡΥΦΩΝΙΔΗΣ: Είπατε για επιχειρηματίες, συγγνώμη…
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Τρυφωνίδη, με συγχωρείτε. Αν θέλετε ντάντεμα; Λοιπόν εντάξει, δεν σας τα είπαν επιχειρηματίες, μόνοι σας τα βγάλατε. Άντε ζητώ συγγνώμη. 
      Μ΄ ένα τέτοιο τρόπο ικανοποιήθηκε …
      (Θόρυβος στην Αίθουσα)
      ΓΕΩΡΓΙΟΣ ΑΛΟΓΟΣΚΟΥΦΗΣ: Εγώ έχω το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Είπατε ότι σταματήσατε κύριε συνάδελφε. 
      Ερωτώ λοιπόν: οι κύριοι συνάδελφοι θεωρούν ότι προσβλήθηκαν; Θεωρούν ότι υπήρξε υπαινιγμός; Θεωρούν; 
      Να χρησιμοποιήσω μια παροιμία για τον κύριο Κοινοβουλευτικό Εκπρόσωπο, επειδή χρησιμοποίησε τρεις. Μήπως κάποιοι έχουν τη μύγα και μυγιάζονται; Ερώτημα ρητορικό είναι αυτό. Πάντως εγώ δεν αισθάνομαι την ανάγκη. Αν κάποιοι αισθάνονται την ανάγκη να ακούσουν συγγνώμη για να μπορέσουν να ορθοτομήσουν το λόγο της αληθείας τους, εγώ τους ζητώ συγγνώμη. Αλλά οι έννοιες έμειναν κύριοι συνάδελφοι. 
      (Στο σημείο αυτό η Υφυπουργός κ. Ροδούλα Ζήση καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      ΓΕΩΡΓΙΟΣ ΑΛΟΓΟΣΚΟΥΦΗΣ: Χαίρομαι ότι έστω και με αυτό τον έμμεσο και ελλειπτικό τρόπο η κυρία Υπουργός ζήτησε συγγνώμη από τους συναδέλφους στους οποίους απηύθυνε τους υπαινιγμούς. Η κατηγορία για πολιτικό χρήμα έγινε για τον ΕΣΔΚΝΑ, δεν ήταν προσωπική για σας. Ήταν για ένα σύστημα διαχείρισης το οποίο έχει εγκαθιδρυθεί εδώ και πολλά χρόνια και το οποίο δυστυχώς απομυζά τους πόρους των δημοτών που πληρώνουν αυτά τα τέλη. Τα ποσά είναι πράγματι 600 δισεκατομμύρια. Δεν είναι μόνο οι δημόσιες επενδύσεις και τα χρήματα από την Ευρωπαϊκή Ένωση. Είναι και τα ανταποδοτικά τέλη τα οποία διαχειρίζεται με αυτό τον άθλιο τρόπο αυτός ο άθλιος οργανισμός. Δεν ήταν προσωπικός υπαινιγμός αυτό που σας έγινε από τους συναδέλφους. Είχε να κάνει με ένα συγκεκριμένο σύστημα το οποίο εσείς απλώς εμμέσως επιβλέπετε. Δεν είχε καμιά προσωπική αιχμή. Εσείς κάνατε προσωπικές αιχμές κατά των συναδέλφων. Χαίρομαι που ζητήσατε συγγνώμη γιατί αυτό τουλάχιστον σας διαφοροποιεί λίγο από τον κ. Λαλιώτη. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Εγώ χαίρομαι που χαίρεστε εσείς. Αν είναι έτσι να ζητήσω και είκοσι φορές συγγνώμη.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ’ αριθμόν 15/4/31-10-2003 επίκαιρης επερώτησης Βουλευτών της Νέας Δημοκρατίας προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με τις δυσλειτουργίες στο χώρο Υγειονομικής Ταφής Απορριμμάτων (ΧΥΤΑ) Άνω Λιοσίων.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 22.00΄, λύεται η συνεδρίαση για αύριο ημέρα Τρίτη 18 Νοεμβρίου 2003 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία: μόνη συζήτηση επί της Αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Εκλογικές δαπάνες κατά τις νομαρχιακές και δημοτικές εκλογές, οικονομική διοίκηση και διαχείριση των Ο.Τ.Α., θέματα αλλοδαπών και άλλες διατάξεις», σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση Ολομέλειας 17-11-2003                             σελ. 184

