ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ  ?Ε΄
Παρασκευή 9 Μαρτίου 2007 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Άδεια απουσίας του Βουλευτή κ. Ν. Χριστοδουλάκη, σελ.
2. Ανακοινώνεται ότι τη συνεδρίαση παρακολουθούν μαθητές από το 1ο Γυμνάσιο Δραπετσώνας, το 4ο Γυμνάσιο Πτολεμαίδας Κοζάνης και το Γυμνάσιο Αστυπάλαιας.σελ.


Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 12 Μαρτίου 2007, σελ.
4. Συζήτηση επικαίρων ερωτήσεων :
α) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση των μελετών για το οδικό τμήμα Ριζόμυλος-Πύλος του Νομού Μεσσηνίας.
β) Προς τον Υπουργό Εμπορικής Ναυτιλίας, σχετικά με την ακτοπλοϊκή σύνδεση της νήσου των Αντικυθήρων κ.λπ.
γ) Προς τον Υπουργό Ανάπτυξης, σχετικά με τον πετρελαιαγωγό Μπουργκάς-Αλεξανδρούπολης.σελ.
5. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Εθνικής Παιδείας και Θρησκευμάτων, σχετικά με τη λειτουργία των Μουσικών Σχολείων.σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:.
Οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση και εφαρμογή της Σύμβασης ποινικού δικαίου για τη διαφθορά και του Πρόσθετου σ΄ αυτήν Πρωτοκόλλου».σελ.

ΟΜΙΛΗΤΕΣ
Α. Επί των επικαίρων ερωτήσεων.
ΚΑΤΣΙΛΙΕΡΗΣ Π. σελ.
ΚΕΦΑΛΟΓΙΑΝΝΗΣ Ε. σελ.
ΜΑΓΚΡΙΩΤΗΣ Ι. σελ.
ΞΑΝΘΟΠΟΥΛΟΣ Θ. σελ.
ΠΑΝΤΕΛΑΚΗ Ε. σελ.
ΣΙΟΥΦΑΣ Δ. σελ.
Β. Επί της επερώτησης.
ΑΛΕΥΡΑΣ Α. σελ.
ΚΑΛΟΣ Γ. σελ.
ΚΕΓΚΕΡΟΓΛΟΥ Β. σελ.
ΜΑΝΩΛΙΑ Χ. σελ.
ΠΑΝΤΟΥΛΑΣ Μ. σελ.
ΣΚΟΥΛΑΣ Ι. σελ.
ΤΑΣΟΥΛΑΣ Κ. σελ.
ΧΡΥΣΟΧΟΪΔΗΣ Μ. σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ?Ε΄
      Παρασκευή 9 Μαρτίου 2007
      
      Αθήνα, σήμερα στις 9 Μαρτίου 2007, ημέρα Παρασκευή και ώρα 10.49΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τη Γραμματέα της Βουλής κ. Ελπίδα Παντελάκη, Βουλευτή Α΄ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά, με την οποία η Εθνική Συνομοσπονδία Ατόμων με Αναπηρία ζητεί την επαναφορά της έκπτωσης του 50% επί της τιμής των ακτοπλοϊκών εισιτηρίων για τα άτομα με αναπηρία.
      2) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά, με την οποία ομάδες παραγωγών του Νομού Πέλλης ζητούν την αναστολή εφαρμογής τής με αρ. 294865/11.7.2006 κοινής υπουργικής απόφασης.
      3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο καταγγέλλεται κατάχρηση δημοσίου χρήματος από μέλη των διοικήσεων της ερασιτεχνικής ομάδας της Ε.Α.Π..
      4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται η κατασκευή Προαστιακού Σιδηροδρόμου, Πάτρα – Κάτω Αχαΐα.
      5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, σχετικά με τη λειτουργία του «Πόλου Καινοτομίας Δυτικής Ελλάδος».
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται η άμεση επαναλειτουργία των κλειστών κολυμβητηρίων των Πατρών.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο καταγγέλλεται ότι υπάλληλος του ΙΚΑ Αγίου Αλεξίου Πατρών, χορηγούσε ενημερότητες σε επιχειρηματίες με μεγάλα χρέη προς το ίδρυμα.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο καταγγέλλεται η παράνομη χορήγηση ιατρικού υλικού από τον Ο.Γ.Α. Πατρών σε πάσχοντες ασφαλισμένους.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται η αποπληρωμή των εργαζομένων στο οικοτροφείο «Ίρις».
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, με το οποίο ζητείται η μεταφορά στον Άραξο  του ΚΕΤΧ.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην κλοπή δικύκλων από τον περιβάλλοντα χώρο του Π.Γ.Ν.Π..
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην πρόθεση για κατασκευή μικρού εμπορευματικού κέντρου στην Πάτρα.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται σε ζητήματα λειτουργίας και ανάπτυξης υποδομών των σχολικών μονάδων  του Δήμου Καλαβρύτων Αχαΐας.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στους ελέγχους των κλιμακίων του Ι.Κ.Α. κατά την περίοδο του καρναβαλιού στην Πάτρα.
      15) Η Βουλευτής Πέλλης κ. ΘΕΟΔΩΡΑ ΤΖΑΚΡΗ κατέθεσε αναφορά, με την οποία ο Γυμναστικός Σύλλογος Έδεσσας ζητεί την εισαγωγή των Πανελληνιονικών αθλητών στα Τ.Ε.Φ.Α.Α..
      16) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία ο Δήμαρχος Οινιάδων Αιτωλ/νίας ζητεί να δοθούν στους παραγωγούς εσπεριδοειδών της περιοχής του δικαιώματα επιδότησης, από τη νέα Κ.Ο.Α. οπωροκηπευτικών.
      17) Ο Βουλευτής Β’ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά, με την οποία ο Σύνδεσμος Τσεριωτών Αττικής «Ο ΕΥΑΓΓΕΛΙΣΜΟΣ» ζητεί την υποστήριξη δράσεων σχετικά με τους τομείς φυσικού, πολιτιστικού και κοινωνικού περιβάλλοντος.
      18) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά, με την οποία ο Σύλλογος Εργαζομένων Πολιτικού Προσωπικού 320 Λ.Ε. ζητεί την πρόσληψη πολιτικού προσωπικού στο Υ.Ε.Θ.Α..
      19) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ  κατέθεσε αναφορά, με την οποία το Εργατοϋπαλληλικό Κέντρο Γιαννιτσών ζητεί την κατάργηση της διάταξης της παρ. 1 του άρθρου 53 του ν. 3518/2006.
      20) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά, με την οποία η Νομαρχιακή Αυτοδιοίκηση Πέλλης διαμαρτύρεται για την προώθηση νομοθετικής ρύθμισης, η οποία θα επιτρέπει στις βιομηχανίες να προσλαμβάνουν ασφαλισμένους του Ο.Γ.Α., χωρίς την υποχρέωση ασφάλισης στο Ι.Κ.Α..
      21) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά, με την οποία η κ. Λαμάρα Κελέσεβα – Ουμουδουμίδου ζητεί την ακύρωση απόφασης του Τμήματος Φυσικοθεραπείας του Α.Τ.Ε.Ι. Θεσσαλονίκης.
      22) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά, με την οποία η Ένωση Αστυνομικών Υπαλλήλων Νομού Κοζάνης ζητεί την έναρξη των εργασιών ανέγερσης του νέου αστυνομικού μεγάρου στην Κοζάνη.
      23) Ο Βουλευτής Β’ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο Έπαρχος Μήλου ζητεί την άμεση προκήρυξη της δεύτερης θέσης αγροτικού ιατρού στο Δήμο Σερίφου κ.λπ..
      24) Ο Βουλευτής Β’ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο Σύλλογος Γονέων και Κηδεμόνων Μουσικού Σχολείου Ιλίου, ζητεί τη διασφάλιση του ενιαίου χαρακτήρα λειτουργίας του πιο πάνω σχολείου, την κάλυψη διδακτικών και κτηριακών αναγκών κ.λπ..
      25) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η Πανελλήνια Ένωση Ιδιοκτητών Βιντζότρατας ζητεί κατάργηση του χρονικού περιορισμού των δύο μηνών και επαναδιαπραγμάτευση για απόσυρση της καταληκτικής ημερομηνίας λειτουργίας.
      26) Οι Βουλευτές Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά, με την οποία η Ελληνική Επιστημονική Ένωση Αιολικής Ενέργειας αναφέρεται στα συμπεράσματα της πρόσφατης έκθεσης της Διακυβερνητικής του Ο.Η.Ε. για τις κλιματικές αλλαγές και ζητεί την άμεση λήψη σειράς μέτρων στην κατεύθυνση επίλυσης του προβλήματος αυτού.
      27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, στο οποίο ζητείται η αντικατάσταση της σκεπής του σχολικού κτηρίου της Νεάπολης Λασιθίου λόγω περιεκτικότητας αμιάντου.
      28) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία ο Σύλλογος Εργαζομένων του Δήμου Νέας Ιωνίας διαμαρτύρεται για τις απολύσεις συναδέλφων του και ζητεί την άμεση ανάκληση των απολύσεων.
      29) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε δημοσίευμα εφημερίδας, στο οποίο ζητείται η διευθέτηση οφειλών του φεστιβάλ Ολύμπου.
      30) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε δημοσίευμα εφημερίδας, στο οποίο ζητείται η έγκαιρη καταπολέμηση των κουνουπιών στο Νομό Πιερίας.
      31) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΊΟΥ κατέθεσε αναφορά, με την οποία καπνοπαραγωγοί του Νομού Πιερίας ζητούν την αναμόρφωση του ισχύοντος θεσμικού πλαισίου για τη μετάκληση αλλοδαπών εργατών γης.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στο θέμα των αποζημιώσεων των παραγωγών του Νομού Αχαΐας.
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην έλλειψη φωτισμού σε κεντρική οδό της Πάτρας.
      34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην ολισθηρότητα του οδοστρώματος στην οδό Ακτή Δυμαίων στην Πάτρα.
      35) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά, με την οποία η Έπαρχος Μήλου ζητεί την προκήρυξη της δεύτερης θέσης αγροτικού γιατρού στο Π.Π. Ιατρείο της Σερίφου.
      36) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία ο Αγροτικός Ελαιουργικός Συνεταιρισμός Αγίων Αποστόλων Βοιών Λακωνίας ζητεί την καταβολή στους ελαιοπαραγωγούς της περιοχής των επιδοτήσεων της ενιαίας ενίσχυσης.
      37) Η Βουλευτής Ροδόπης κ. ΧΡΥΣΑΝΘΗ ΜΑΝΩΛΙΑ κατέθεσε αναφορά, με την οποία η Ένωση Αγροτικών Συνεταιρισμών Νομού Ροδόπης ζητεί την επανεκτίμηση των ζημιών που υπέστησαν οι καλλιέργειες βαμβακιού στο Νομό Ροδόπης.
      38) Ο Βουλευτής Αχαΐας κ.  ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά, με την οποία ο Δήμαρχος Αιγίου Αχαΐας ζητεί την παράταση της χρήσης παραχωρηθέντος ακινήτου.
      39) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Εμμανουήλ Μαμαντάκης, κάτοικος Αρμένους Σητείας, ζητεί την επίλυση συνταξιοδοτικού του προβλήματος.
      40) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, στο οποίο ζητείται η αποκατάσταση των ζημιών που προκλήθηκαν από την πλημμύρα της 24ης Φεβρουαρίου 2007 στο Δήμο Σητείας.
      41) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας, στο οποίο ζητείται η πρόσληψη δασκάλου ειδικής αγωγής για τη στήριξη μαθητού της ΣΤ΄ τάξεως Δημοτικού Σχολείου Λάρισας.
      42) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία το Πανελλήνιο Συντονιστικό Όργανο Συλλόγων και Σωματείων «Βοήθεια στο Σπίτι», το Πανελλήνιο Σωματείο Εργαζομένων στα Κέντρα Ημερήσιας Φροντίδας Ηλικιωμένων και το Παγκρήτιο Συντονιστικό Όργανο Εργαζομένων στα Προγράμματα  Κοινωνικής Φροντίδας διαμαρτύρονται για την αδιαφορία της πολιτείας να δώσει οριστική λύση σχετικά με τις υπηρεσίες που παρέχονται από τις εν λόγω δομές και ζητούν τη διασφάλιση της συνέχισης λειτουργίας των μονάδων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 2078/7-12-06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 25382/27-12-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 
   «Σε απάντηση της υπ’ αριθμ. 2078/07.12.06 ερώτησης, που κατατέθηκε από τον Βουλευτή κ. Γιάννη Μαγκριώτη και αφορά στο αντικείμενο του θέματος, σας γνωρίζουμε τα ακόλουθα:
      Ο ν. 3386/2005 (Φ.Ε.Κ. 212 Α΄/23.08.2005) που ρυθμίζει θέματα εισόδου, διαμονής και κοινωνικής ένταξης των υπηκόων τρίτων χωρών στην Ελληνική Επικράτεια θέσπισε ένα μη γραφειοκρατικό και λειτουργικό σύστημα διαχείρισης των αδειών διαμονής ενοποιώντας την άδεια διαμονής και εργασίας σε μία πράξη, η οποία εκδίδεται από το Γενικό Γραμματέα της οικείας Περιφέρειας και εξορθολογίζοντας τους χορηγούμενους τύπους αδειών διαμονής μειώνοντας τις αντίστοιχες κατηγορίες. Επίσης, το Υπουργείο μας έχει αναλάβει νομοθετική πρωτοβουλία για την αναθεώρηση του ν. 3386/2005 με στόχο τον εξοβελισμό και των τελευταίων γραφειοκρατικών αγκυλώσεων που προέκυψαν κατά την εφαρμογή του και τη μέγιστη δυνατή διευκόλυνση των αλλοδαπών προς την κατεύθυνση επίλυσης προβλημάτων που δεν οφείλονται σε υπαίτια συμπεριφορά τους.
      Το Υπουργείο μας έχει αναπτύξει επίσης ολοκληρωμένο μηχανογραφικό πρόγραμμα διαχείρισης των αιτήσεων για χορήγηση αδειών διαμονής από τους δήμους και έκδοσης των αδειών διαμονής από τις Περιφέρειες με δυνατότητα αμφίδρομης επικοινωνίας μεταξύ δήμων και Περιφέρειας, με στόχο την έγκυρη πληροφόρηση των ενδιαφερομένων για την πορεία εξέτασης του φακέλου τους και την επιτάχυνση της διαδικασίας έκδοσης των αδειών διαμονής.
      Το πρόγραμμα δίνει τις εξής δυνατότητες στις Περιφέρειες στις οποίες λειτουργεί α) πρόσβαση στην κεντρική βάση δεδομένων του Υπουργείου μας και αυτόματη χορήγηση του ΕΚΑ (Ενιαίου Κωδικού Αλλοδαπού) των αδειών διαμονής, καταργώντας την πρακτική της ανταλλαγής δεδομένων σε CD - ROM με το Υπουργείο μας β) ο έλεγχος της ύπαρξης λόγων δημόσιας τάξης και ασφάλειας γίνεται από το Υπουργείο μας, παρακάμπτοντας τη χρονοβόρα διαδικασία της αλληλογραφίας με το Υπουργείο Δημόσιας Τάξης μέσω της on- line σύνδεσης της βάσης δεδομένων του Υπουργείου μας με την αντίστοιχη του Υπουργείου Δημόσιας Τάξης.
      Όσον αφορά ειδικότερα τη λειτουργία της Δ/νσης Αλλοδαπών και Μετανάστευσης της Περιφέρειας Κεντρικής Μακεδονίας, σας γνωρίζουμε τα εξής:
      1. Το Υπουργείο μας διέθεσε στην Περιφέρεια Κεντρικής Μακεδονίας 42 θέσεις από τις 304 που εγκρίθηκαν συνολικά από το Γενικό Λογιστήριο του Κράτους για την ενίσχυση των Περιφερειών της Χώρας με προσωπικό. Εκκρεμεί να γίνει από την Περιφέρεια Κεντρικής Μακεδονίας η κατανομή των ανωτέρω θέσεων κατά κατηγορία και κλάδο, η οποία θα προωθηθεί στη συνέχεια στη Γενική Γραμματεία Δημόσιας Διοίκησης και στο Γενικό Λογιστήριο του Κράτους για την έκδοση εγκριτικής απόφασης.
      Επίσης, προωθείται η έκδοση του προεδρικού διατάγματος που προβλέπεται στο άρθρο 89, παρ. 3 του ν. 3386/2005 για τη σύσταση μιας επιπλέον διεύθυνσης Αλλοδαπών και Μετανάστευσης στο Νομό Θεσσαλονίκης
      2. Όπως μας έχει ενημερώσει η Περιφέρεια Κεντρικής Μακεδονίας με το αριθμ. 62373/19.12.06 έγγραφό της, στον Νομό Θεσσαλονίκης διαμένουν πλέον των 70.000 υπηκόων τρίτων χωρών, ενώ ο αριθμός τους ,στο σύνολο της περιφέρειας ανέρχεται περίπου τις 140.000. Κατ' έτος μόνο στον νομό Θεσσαλονίκης υποβάλλονται περίπου 40.000 αιτήσεις αδειών διαμονής. Οι αιτήσεις για εποχιακούς εργαζόμενους ανέρχονται στις 30.000 ανά έτος.
      Μέχρι στιγμής, η Περιφέρεια έχει διεκπεραιώσει το σύνολο των αιτήσεων αδειών διαμονής που κατατέθηκαν το έτος 2005. Από τις αιτήσεις που κατατέθηκαν μέσα στο 2006, έχουν διεκπεραιωθεί όσες κατατέθηκαν μέχρι και τον Νοέμβριο και αφορούν στις άδειες διαμονής για λόγους σπουδών και μελών οικογένειας Έλληνα πολίτη ή πολίτη Ε.Ε., πλην των περιπτώσεων που παραπέμπονται στην Επιτροπή Μετανάστευσης, καθώς και οι αιτήσεις αδειών διαμονής για εξαρτημένη εργασία που κατατέθηκαν μέχρι και τον μήνα Απρίλιο του 2006, όπως και όλες οι λοιπές κατηγορίες για τις οποίες έχουν λάβει απάντηση περί μη ύπαρξης λόγων δημόσιας τάξης και ασφάλειας στη χώρα σε εφαρμογή του νέου συστήματος της ηλεκτρονικής διαχείρισης των ερωτημάτων προς το Υπουργείο Δημόσιας Τάξης που έχει τεθεί σε λειτουργία εδώ και δυο μήνες στην Περιφέρεια Κεντρικής Μακεδονίας. Συνολικά, κατά το τελευταίο έτος εκδόθηκαν 40.000 περίπου άδειες για τον Νομό Θεσσαλονίκης, για δε τους λοιπούς νομούς της Κεντρικής Μακεδονίας έχουν εκδοθεί όλες σχεδόν οι άδειες, πλην των περιπτώσεων που εκκρεμούν για λόγους μη πληρότητας δικαιολογητικών. Σημειώνεται ότι όσον αφορά τους εποχιακά απασχολούμενους υπηκόους τρίτων χωρών σε αγροτικές και κτηνοτροφικές εργασίες, ενώ εγκρίθηκε το σύνολο των σχετικών αιτημάτων εργοδοτών για χορήγηση θεωρήσεων εισόδου, παρατηρήθηκε το φαινόμενο της μη προσέλευσης σημαντικού αριθμού αλλοδαπών.
      3. Σύμφωνα με το άρθρο 11, παρ. 4 του ν.3386/2005, ο υπήκοος τρίτης χώρας που κατέθεσε εμπρόθεσμα αίτηση χορήγησης ή ανανέωσης άδειας διαμονής με όλα τα απαιτούμενα δικαιολογητικά και έχει λάβει τη βεβαίωση κατάθεσης αιτήματος πλήρους φακέλου, θεωρείται ότι διαμένει νόμιμα στη χώρα, έως ότου η Διοίκηση αποφανθεί επί του αιτήματός του και έχει τη δυνατότητα να προβεί σε οποιαδήποτε δικαιοπραξία προβλέπεται από τις κείμενες διατάξεις εντός της ελληνική επικράτειας. Τούτο σημαίνει ότι εφόσον έχει καταθέσει όλα τα απαιτούμενα δικαιολογητικά για την αρχική χορήγηση ή ανανέωση της άδειας του, μπορεί να προβαίνει σε οποιαδήποτε δικαιοπραξία θα του παρείχε το δικαίωμα να προβεί, εάν του είχε χορηγηθεί η αντίστοιχη άδεια (π.χ. απόδοση ΑΦΜ, εγγραφή σε ασφαλιστικό φορέα, τέλεση γάμου κλπ). Σε περίπτωση που η αίτησή του απορριφθεί, τότε παύει αυτοδικαίως και η ισχύς της βεβαίωσης κατάθεσης αιτήματος. Επίσης, ενόψει της νέας νομοθετικής πρωτοβουλίας που έχει αναλάβει το Υπουργείο μας, έχουν ενημερωθεί οι Περιφέρειες της Χώρας με το αριθμ. 19564/5.10.2006 έγγραφό μας να κρατούν τους φακέλους υπηκόων τρίτων χωρών που δεν έχουν πραγματοποιήσει τον ελάχιστο αριθμό ημερών ασφάλισης ή το ελάχιστο χρονικό διάστημα ασφάλισης που προβλέπει ο νόμος σε εκκρεμότητα. Οι υπηρεσίες του δήμου χορηγούν στους υπηκόους τρίτων χωρών που υπάγονται στην ανωτέρω περίπτωση απόδειξη παραλαβής του αιτήματός τους στην οποία αναγράφεται ότι υπάρχει έλλειψη ημερών ασφάλισης και οι υπηρεσίες του Υπουργείου Δημόσιας Τάξης έχουν ενημερωθεί σχετικά ώστε να μην κινούν τη διαδικασία απέλασης στους υπηκόους τρίτων χωρών που κατέχουν αυτήν τη βεβαίωση.
      4. Τέλος, σύμφωνα με το αριθμ. Φ.210509/20660/06/10.11.06 έγγραφό μας προς τις Περιφέρειες, στην περίπτωση που υπήκοος τρίτης χώρας έχει καταθέσει αίτηση με πλήρη δικαιολογητικά για χορήγηση άδειας διαμονής και η αρμόδια Περιφέρεια δεν έχει αποφανθεί επί του αιτήματός του, θα πρέπει να καταθέσει τη σχετική αίτηση ανανέωσης εμπρόθεσμα (δηλ. δύο μήνες πριν την ημερομηνία που θα έληγε η άδεια διαμονής του αν είχε εκδοθεί), με την προσκόμιση της σχετικής βεβαίωσης κατάθεσης δικαιολογητικών. Στα πλαίσια όμως της χρηστής διοίκησης και της δεδικαιολογημένης εμπιστοσύνης του πολίτη προς το κράτος και για να αποφευχθούν ενδεχόμενες δυσλειτουργίες, θα γίνονται δεκτές και αιτήσεις που γίνονται σε χρονικό διάστημα 30 ημερών, το αργότερο, από την επίδοση στον υπήκοο τρίτης χώρας της σχετικής άδειας διαμονής.
Ο Υφυπουργός
Α. ΝΑΚΟΣ»
      2. Στην με αριθμό 2748/4-1-07 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ.οικ2/6032/0025/29-1-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
    «Απαντώντας στην αναφερόμενη στο θέμα ερώτηση του Βουλευτή κ. Άγγελου Μανωλάκη, σχετικά με τη διακοπή της διέλευσης της Διώρυγας της Κορίνθου και τη λήψη των αναγκαίων μέτρων προς εξασφάλιση της ομαλής λειτουργίας της, σας γνωρίζουμε σύμφωνα με τα στοιχεία που έθεσε υπόψη μας η ΑΕ ΑΕΔΙΚ, αποκλειστικός μέτοχος της οποίας είναι το Ελληνικό Δημόσιο, τα ακόλουθα:
    1. Δυνάμει της από 18.5.2001 Σύμβασης που καταρτίσθηκε και υπεγράφη επί της προηγούμενης Κυβέρνησης μεταξύ της ΑΕ ΑΕΔΙΚ και της ΑΕ ΠΕΡΙΑΝΔΡΟΣ (Παραχωρησιούχος), έχει παραχωρηθεί στην εν λόγω εταιρεία και για 30 χρόνια, η αποκλειστική εκμετάλλευση των Παγίων και η άσκηση των δικαιωμάτων της Διώρυγας της Κορίνθου. Την υλοποίηση των υποχρεώσεων της Παραχωρησιούχου, αλλά και την εφαρμογή των όρων της Σύμβασης παρακολουθεί η ΑΕ ΑΕΔΙΚ, η οποία σε περίπτωση αθέτησης και παράβασής τους ασκεί τα νόμιμα από την Σύμβαση δικαιώματά της. Στα πλαίσια αυτά, η ΑΕ ΑΕΔΙΚ παρακολουθεί και την συμβατική υποχρέωση της Παραχωρησιούχου για τη συνήθη συντήρηση των πρανών της Διώρυγας και ιδίως την καθημερινή εξυγίανσή τους από ειδικούς τεχνίτες.
    2. Όσον αφορά την αξιοποίηση του συστήματος αυτόματου εντοπισμού των περιοχών του Ισθμού που παρουσιάζουν σημαντική αστάθεια, σας γνωρίζουμε ότι τέτοιο σύστημα δεν υπάρχει ούτε ποτέ υπήρξε και προφανώς συγχέεται με την υποβληθείσα τον Ιανουάριο 2001 από το Πανεπιστήμιο Πατρών προσφορά για εφαρμογή τηλεμετρικής μεθόδου προειδοποίησης του πιθανολογούμενου κινδύνου κατακρημνίσεων, η οποία τελικά δεν υιοθετήθηκε.
    3. Σημειώνεται πάντως ότι οι όποιες ασάφειες ή διαψορετικές ερμηνείες από την Παραχωρησιούχο της Σύμβασης Παραχώρησης, θα εξετασθούν στο ευρύτερο πλαίσιο της πρωτοβουλίας που λαμβάνει εκ νέου η πολιτεία υπό τη σημερινή ηγεσία του Υπουργείου Οικονομίας & Οικονομικών, ως εποπτεύον την ΑΕ ΑΕΔΙΚ και σε συνεργασία μαζί της, πάντα προς το συμφέρον του Δημοσίου.
    Ο Υφυπουργός
    ΠΕΤΡΟΣ ΔΟΥΚΑΣ»
      3. Στην με αριθμό 2764/4-1-07 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ.οικ2/6037/0025/29-1-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
    «Απαντώντας στην αναφερόμενη στο θέμα ερώτηση της Βουλευτού κ. Ασημίνας Ξηροτύρη- Αικατερινάρη, σχετικά με τη λήψη των αναγκαίων μέτρων προς εξασφάλιση της ομαλής λειτουργίας της Διώρυγας της Κορίνθου, σας γνωρίζουμε σύμφωνα με τα στοιχεία που έθεσε υπόψη μας η ΑΕ ΑΕΔΙΚ, αποκλειστικός μέτοχος της οποίας είναι το Ελληνικό Δημόσιοι τα ακόλουθα:
    1. Βάσει της από 18.5.2001 Σύμβασης, που καταρτίσθηκε και υπεγράφη επί της προηγούμενης Κυβέρνησης μεταξύ της ΑΕ ΑΕΔΙΚ και της ΑΕ ΠΕΡΙΑΝΔΡΟΣ (Παραχωρησιούχος) παραχωρήθηκε στην Παραχωρησιούχο για 30 χρόνια, η αποκλειστική εκμετάλλευση των Παγίων και η διαχείριση της Διώρυγας της Κορίνθου. Την υλοποίηση των υποχρεώσεων της Παραχωρησιούχου, αλλά και την εφαρμογή των όρων της Σύμβασης, παρακολουθεί η ΑΕ ΑΕΔΙΚ, η οποία σε περίπτωση αθέτησης τους ασκεί τα νόμιμα από τη Σύμβαση δικαιώματά της. Στα πλαίσια αυτά, η ΑΕ ΑΕΔΙΚ παρακολουθεί και τη συμβατική υποχρέωση της Παραχωρησιούχου για τη συνήθη συντήρηση των πρανών της Διώρυγας και ιδίως την καθημερινή εξυγίανσή τους από ειδικούς τεχνίτες.
    2. Σύστημα πρόβλεψης κατακρημνίσεων ή αλλιώς αυτόματου εντοπισμού δεν υπάρχει ούτε ποτέ υπήρχε και προφανώς συγχέεται με την υποβληθείσα τον Ιανουάριο 2001 από το Πανεπιστήμιο Πατρών προσφορά για τηλεμετρική μέθοδο προειδοποίησης πιθανολογούμενου κινδύνου κατακρημνίσεων ι η οποία τελικά δεν υιοθετήθηκε.
    3. Σημειώνεται πάντως ότι, υπό τη σημερινή του ηγεσία το Υπουργείο Οικονομίας και Οικονομικών, ως εποπτεύον την ΑΕ ΑΕΔΙΚ και σε συνεργασία μαζί της καταβάλλει κάθε δυνατή προσπάθεια επίλυσης των ζητημάτων που προκύπτουν από μια Σύμβαση και πάντα προς το συμφέρον του Δημοσίου.
    Ο Υφυπουργός
    ΠΕΤΡΟΣ ΔΟΥΚΑΣ»
     4. Στην με αριθμό  2087/7-12-06 ερώτηση του Βουλευτή κ. Αλέξανδρου Ακριβάκη δόθηκε με το υπ’ αριθμ. 7017/4/6737/20-1-07 έγγραφο από τον Υπουργό Δημόσιας Τάξης η ακόλουθη απάντηση:
    «Σε απάντηση της ανωτέρω ερώτησης, που κατέθεσε ο Βουλευτής κ. Α. ΑΚΡΙΒΑΚΗΣ και μας διαβίβασε το Υπουργείο Δικαιοσύνης με το 1357 από 28-12-2006 έγγραφό του, σε ό,τι μας αφορά, σας γνωρίζουμε ότι, από τις αρμόδιες Υπηρεσίες της Αστυνομικής Διεύθυνσης Βοιωτίας (Αστυνομικό Τμήμα, Τμήμα Τροχαίας και Τμήμα Ασφαλείας Θηβών), λαμβάνονται, σύμφωνα και με τον υφιστάμενο σχεδιασμό, όλα τα αναγκαία μέτρα ασφαλείας του δικαστικού μεγάρου Θηβών με τη διάθεση πεζών και εποχούμενων περιπολιών για τη συνεχή εmτήρησή του, καθημερινά και καθ' όλο το 24ωρο.
    Κατά το παρελθόν, στο ανωτέρω δικαστικό μέγαρο και ειδικότερα στα γραφεία του Δικηγορικού Συλλόγου και του Ταμείου Δικαστηρίων, διαπράχθηκαν από αγνώστους δράστες, οι οποίοι εισήλθαν στο εν λόγω κτίριο από ανασφάλιστη θύρα, δύο κλοπές όχι ιδιαίτερα σοβαρές σύμφωνα με την αξιολόγηση των αρμοδίων Υπηρεσιών μας.
    Στην Αστυνομική Διεύθυνση Βοιωτίας δόθηκαν εντολές και οδηγίες για τη λήψη πρόσθετων μέτρων στο δικαστικό μέγαρο Θηβών, εφόσον απαιτείται, σε συνεργασία με τις δικαστικές Αρχές.
    Ο Υπουργός
    ΒΥΡΩΝ Γ. ΠΟΛΥΔΩΡΑΣ»
      5. Στην με αριθμό 3808/1.2.07 ερώτηση του Βουλευτή  .κ. Ιωάννου Μαγκριώτη δόθηκε με το υπ’ αριθμ. 7017/4/6810/26.2.07,έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. ΜΑΓΚΡΙΩΤΗΣ, σας γνωρίζουμε ότι, σύμφωνα με τη διάταξη της περίπτωσης ε' της παρ.2 του άρθρου 14 του ν. 2190/1994, ότι οι προσλήψεις του μη πολιτικού προσωπικού του Υπουργείου μας, όπως αυτές του εποχικού πυροσβεστικού προσωπικού, εξαιρούνται από τον έλεγχο της ανεξάρτητης Αρχής (Α.Σ.Ε.Π.) του ν. 2190/1994. Οι προσλήψεις του προσωπικού αυτού διενεργούνται σύμφωνα με τις ισχύουσες διατάξεις του άρθρου 6 του ν.3103/2003 και του π.δ. 124/2003,ώστε αφ’ ενός το προσωπικό αυτό να είναι περισσότερο λειτουργικό και αποτελεσματικό για την κάλυψη των πυροσβεστικών αναγκών και αφ’ ετέρου να είναι το καταλληλότερο και να ανταποκρίνεται πλήρως στη φύση και τις ιδιαιτερότητες του πυροσβεστικού έργου.
      Στο πλαίσιο αυτό, το προσωπικό αυτό προσλαμβάνεται σήμερα από τους κυρωμένους πίνακες που καταρτίσθηκαν το έτος 2003 με Απόφαση του Αρχηγού του Πυροσβεστικού Σώματος (21502 Φ. 300.16/ 8-5-2003) και ισχύουν για πέντε (5) έτη, με σχέση εργασίας ιδιωτικού δικαίου ορισμένου χρόνου και με προοπτική επέκτασης αυτής για αντιπυρικές περιόδους μέχρι και 5 ετών, όπως καθορίζεται με σαφήνεια στις διατάξεις του π.δ. 124/2003, αλλά και της εκάστοτε σχετικής προκήρυξης πρόσληψης αυτού. Επίσης, σύμφωνα με τα κριτήρια που θέτουν οι διατάξεις του εν λόγω π.δ., η διάρκεια εργασίας του εποχικού προσωmκού καθορίζεται ότι δεν μπορεί να υπερβεί τους πέντε μήνες ετησίως.
      Πέραν αυτών σας πληροφορούμε ότι το εποχικό πυροσβεστικό προσωπικό δεν εμπίπτει στις διατάξεις της ισχύουσας νομοθεσίας που προβλέπει την κατάταξη προσωπικού που υπηρετεί στο Δημόσιο Φορέα με σύμβαση εργασίας ιδιωτικού δικαίου ορισμένου χρόνου σε οργανικές θέσεις με σύμβαση εργασίας ιδιωτικού δικαίου αορίστου χρόνου, διότι δεν πληροί τις προϋποθέσεις των διατάξεων του π.δ. 164/2004 «Ρυθμίσεις για τους εργαζομένους με συμβάσεις ορισμένου χρόνου στο δημόσιο τομέα» (Α' -134). Eπιπρoσθέτως, στο Πυροσβεστικό Σώμα οι Oργανικές θέσεις του πυροσβεστικού προσωπικού καλύπτονται από υπαλλήλους που είναι (μόνιμοι) τακτικοί δημόσιοι υπάλληλοι, σύμφωνα με τη διάταξη της παρ. 1 του άρθρου 9 του π.δ. 210/1992 και ως εκ τούτου δεν προβλέπονται αντίστοιχες θέσεις με σύμβαση εργασίας ιδιωτικού δικαίου αορίστου χρόνου (Απόφαση Δ.Εφ. 1771/2003).
      Το θέμα των συμβασιούχων πυροσβεστών έχει πάγια κριθεί και από τα διοικητικά δικαστήρια (Δ.Εφ.Αθ. 1892, 2530/2003, 224, 229, 230/2003, 829, 830/2004). Αυτά με τις αποφάσεις τους έκριναν ότι οι εν λόγω συμβασιούχοι δεν μπορούν να διοριστούν σε θέσεις αορίστου χρόνου αφού οι συμβάσεις τους είναι ορισμένου χρόνου, ούτε καλύπτουν διαρκείς ανάγκες. Επιπλέον και κατ' εφαρμογή των διατάξεων του π.δ. 164/2004, το Πρωτοβάθμιο Συμβούλιο Κρίσεως Υπαξιωματικών Πυροσβεστικού Σώματος, που συγκροτήθηκε με την υπ' αριθ. 1603 Φ. 201.17/ 14-01-2004 Απόφαση του Αρχηγείου Πυροσβεστικού Σώματος, απεφάνθη αρνητικά σε 1.981 αιτήσεις συμβασιούχων πυροσβεστών για μετατροπή των συμβάσεων εργασίας ορισμένου χρόνου σε αορίστου, διότι δεν συντρέχουν οι προϋποθέσεις για την υπαγωγή τους στις ρυθμίσεις του άρθρου 11 του π.δ. 164/2004 και συγκεκριμένα διότι, αφενός οι συμβασιούχοι πυροσβέστες δεν καλύπτουν πάγιες και διαρκείς ανάγκες, αλλά παροδικής φύσης εποχικές ανάγκες, αφετέρου δε το χρονικό διάστημα που μεσολαβεί μεταξύ των συμβάσεών τους είναι μεγαλύτερο των τριών μηνών. Κατόπιν τούτων, η ανωτέρω απόφαση του αρμόδιου υπηρεσιακού συμβουλίου διαβιβάστηκε στο Α.Σ.Ε.Π., το οποίο με την υπ' αριθ. 837/24-3-2006 απόφασή του (τμήμα Δ') απεφάνθη οριστικά ότι δεν συντρέχουν οι νόμιμες προϋποθέσεις για την υπαγωγή στις διατάξεις του άρθρου 11 του π.δ. 164/2004.
      Επιπροσθέτως και η Ολομέλεια του Αρείου Πάγου, με την υπ' αριθ. 18/2006 απόφασής της, έκρινε ζητήματα που αφορούν τον ορθό χαρακτηρισμό της έννομης σχέσης του προσωπικού που προσλήφθηκε με σύμβαση εργασίας ιδιωτικού δικαίου σε Κέντρο Εξυπηρέτησης Πολιτών (Κ.Ε.Π.) και αναίρεσε προηγούμενη σχετική απόφαση του Μονομελούς Πρωτοδικείου Κορίνθου, οριοθετώντας το πλαίσιο στο οποίο είναι επιτρεπτός ο χαρακτηρισμός εργασίας ιδιωτικού δικαίου ορισμένου χρόνου σε αορίστου χρόνου.
      Ωστόσο, οι πυροσβέστες εποχικής απασχόλησης ανήκουν σε ιδιαίτερη ευεργετική κατηγορία, με προτεραιότητα για πρόσληψη στο Πυροσβεστικό Σώμα ως μονίμων πυροσβεστών, που καθιερώθηκε με τη θέσπιση συγκεκριμένων ρυθμίσεων. Ειδικότερα, από τις ισχύουσες διατάξεις για την πρόληψη δοκίμων πυροσβεστών, έχει καθιερωθεί ευνοϊκό καθεστώς πρόσληψης στο Πυροσβεστικό Σώμα για όσους υπηρέτησαν στο παρελθόν ως εποχικοί υπάλληλοι και διαθέτουν ανάλογη πείρα, πολύτιμη για την εκτέλεση του πυροσβεστικού έργου. Το εν λόγω καθεστώς πρόσληψής τους, με νομοθετική ρύθμιση που πρόσφατα θεσμοθετήσαμε (π.δ. 19/2006) καθίσταται ευνοϊκότερο, καθόσον οι ανωτέρω εποχικοί υπάλληλοι, από κοινού με τους εθελοντές πυροσβέστες, καλύπτουν το 30% του συνολικού αριθμού των θέσεων και παρέχονται σε αυτούς αυξημένες δυνατότητες συμμετοχής τους στους προκηρυσσόμενους κάθε φορά διαγωνισμούς για την κατάταξη στο Σώμα δοκίμων πυροσβεστών Γενικών Υπηρεσιών, λόγω αύξησης του ανωτάτου επιτρεπόμενου ορίου ηλικίας, το οποίο, και κατ' αναλογία με τα έτη υπηρεσίας τους, ορίζεται για τους πυροσβέστες εποχικής απασχόλησης ως το 33ο έτος. Παράλληλα παρέχεται η δυνατότητα συμμετοχής τους και για την κατάληψη θέσεων και άλλων κατηγοριών, εφόσον διαθέτουν τα προβλεπόμενα προσόντα.
      Επίσης, οι υποψήφιοι που ανήκουν στην προαναφερόμενη κατηγορία λαμβάνουν προσαυξήσεις στη μοριοδότησή τους, ανάλογες με το χρονικό διάστημα απασχόλησής τους, ενώ για τις περιπτώσεις που υποψήφιος για το ίδιο χρονικό διάστημα εργάστηκε ως πυροσβέστης εποχικής απασχόλησης και ταυτόχρονα παρείχε εθελοντική υπηρεσία, ως εθελοντής πυροσβέστης, λαμβάνει τις προβλεπόμενες προσαυξήσεις και για τις δύο ιδιότητες. Επισημαίνεται ότι η κάλυψη των προκηρυσσομένων θέσεων αυτής της κατηγορίας γίνεται με βάση τη βαθμολογική σειρά κατάταξής τους αδιακρίτως ιδιότητας. Οι ευνοϊκότερες ρυθμίσεις για την ανωτέρω κατηγορία υποψηφίων συμβάλλουν στη δημιουργία ενός ικανού πλαισίου αποτελεσματικής αξιοποίησης υποψηφίων που διαθέτουν πολύτιμη πυροσβεστική προϋπηρεσία και εμπειρία, παρέχοντας ταυτόχρονα τα αναγκαία κίνητρα για ενίσχυση του εθελοντισμού στη χώρα μας, αλλά και την απαραίτητη προσέλευση εποχικού προσωπικού.
      Επισημαίνεται ότι για το εργασιακό καθεστώς του εποχικού πυροσβεστικού προσωπικού, ενημερώθηκε η Εθνική Αντιπροσωπεία την 28-9-2006, κατά τη συζήτηση της 57/93/ 1-9-2006 επίκαιρης επερώτησης, που κατέθεσαν Βουλευτές του ΠΑ.ΣΟ.Κ., μεταξύ των οποίων και ο ανωτέρω κ. Βουλευτής, καθώς και την 26 και 28-9-2006 κατά τις συνεδριάσεις της Διαρκούς Επιτροπής Δημόσιας Διοίκησης, Δημόσιας Τάξης και Δικαιοσύνης για την επεξεργασία και εξέταση του σχεδίου νόμου του Υπουργείου μας «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις». Ακόμη, για το θέμα αυτό, ενημερώσαμε την Εθνική Αντιπροσωπεία και κατά τη συζήτηση και ψήφιση επί της αρχής και των άρθρων του αναφερόμενου σχεδίου νόμου, την 31-10 και 1-11-2006 και ανακοινώσαμε στο Σώμα, καθώς και σε εκπροσώπους των εποχικών πυροσβεστικών υπαλλήλων, με τους οποίους συναντηθήκαμε, τις θέσεις μας για την περαιτέρω βελτίωση του εργασιακού θεσμικού πλαισίου αυτών. Επίσης, ενημερώθηκε η Εθνική Αντιπροσωπεία την 17-11-2006 και κατά τη συζήτηση της 8/12/ 22-9-2006 επίκαιρης επερώτησης που κατέθεσαν Βουλευτές του ΠΑ.ΣΟ.Κ..
      Στο πλαίσιο αυτό, σύμφωνα και με τις εξαγγελίες μας, τα θέματα της ανανέωσης των συμβάσεων και της επέκτασης του ετήσιου χρόνου απασχόλησης του εν λόγω προσωπικού αποτελούν αντικείμενο ειδικής μελέτης, ώστε να προσδιορισθούν με ακρίβεια και λεπτομέρεια οι οικονομικές και λοιπές προϋποθέσεις που είναι απαραίτητες για την υλοποίησή τους.
      Ήδη, για το θέμα της διεύρυνσης του χρόνου απασχόλησης του εποχικού πυροσβεστικού προσωπικού, από το Υπουργείο μας προωθείται σχετική ρύθμιση, προκειμένου να ακολουθήσει η ρύθμιση για την ανανέωση των συμβάσεων ιδιωτικού δικαίου ορισμένου χρόνου των εποχικών πυροσβεστών, που όπως προαναφέρθηκε προσλαμβάνονται από τους κυρωμένους πίνακες που καταρτίσθηκαν το έτος 2003 και ολοκληρώνονται κατά το τρέχον έτος και αμέσως μετά τη λήξη της αντιπυρικής περιόδου.
      Ειδικότερα, με την προωθούμενη ρύθμιση παρέχεται η δυνατότητα στη διοίκηση, στο πλαίσιο και των δημοσιονομικών δυνατοτήτων, να προσλαμβάνεται για τις ανάγκες του Πυροσβεστικού Σώματος προσωπικό εποχικής απασχόλησης με σχέση εργασίας ιδιωτικού δικαίου ορισμένου χρόνου, για χρονικό διάστημα μέχρι οκτώ μηνών, ήτοι από 1ης Απριλίου μέχρι 30ης Νοεμβρίου κάθε έτους, καθόσον οι ανάγκες της διευρυμένης αντιπυρικής περιόδου δεν καλύπτονται από το ισχύον σήμερα διάστημα εξάμηνης απασχόλησης του εποχικού προσωπικού που προβλέπεται από το άρθρο 3 του ν. 3103/2003.
      Τέλος, είμαστε αποφασισμένοι, παρά τις όποιες δυσκολίες, να συνεχίσουμε τον ειλικρινή και εποικοδομητικό διάλογο με τις συνδικαλιστικές ενώσεις του εν λόγω προσωπικού, για την ικανοποίηση αιτημάτων που κρίνονται δίκαια και ρεαλιστικά, σε συνεργασία με τα συναρμόδια Υπουργεία και στο πλαίσιο των δημοσιονομικών δυνατοτήτων.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      6. Στην με αριθμό 3849/2.2.07 ερώτηση του Βουλευτή κ. Ευάγγελου Παπαχρήστου δόθηκε με το υπ’ αριθμ. 7017/4/6813/26.2.07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Β. ΠΑΠΑΧΡΗΣΤΟΣ, σας γνωρίζουμε ότι οι αστυνομικές Υπηρεσίες σήμερα στελεχώνονται με το απαραίτητο προσωπικό μέσα από τις δυνατότητες που παρέχει η δύναμη του Σώματος, με ορθολογική κατανομή αυτής και εφοδιάζονται με τον αναγκαίο υλικοτεχνικό εξοπλισμό και μέσα, ώστε να ανταποκριθούν αποτελεσματικότερα στην αποστολή τους. Για την περαιτέρω στελέχωση της Ελληνικής Αστυνομίας, κατά το παρελθόν έτος, προσελήφθησαν με το σύστημα των γενικών Εξετάσεων 1420 δόκιμοι αστυφύλακες και 90 δόκιμοι υπαστυνόμοι, ενώ κατά το τρέχον έτος υποβλήθηκε, σύμφωνα με τις διατάξεις του ν. 2226/1994, αίτημα του Υπουργείου μας προς τα αρμόδια για την έγκριση Υπουργεία, για την πρόσληψη μεγαλύτερου αριθμού νέων αστυνομικών (συνολικά 2.020). Παράλληλα προωθείται ρύθμιση για την πρόσληψη 2.000 ειδικών φρουρών, που θα αποδοθούν άμεσα στην αστυνόμευση.
      Στο πλαίσιο αυτό έχει στελεχωθεί και η Αστυνομική Διεύθυνση Πρέβεζας με δύναμη, η οποία σήμερα παρουσιάζει μικρό έλλειμμα έναντι της οργανικής της, όπως συμβαίνει με τις περισσότερες Αστυνομικές Διευθύνσεις που αντιμετωπίζουν τα ίδια προβλήματα. Η εν λόγω Διεύθυνση ενισχύεται περαιτέρω και με την παρουσία σαράντα έξι (46) συνοριακών φυλάκων, οι οποίοι συμβάλλουν αποφασιστικά στην αντιμετώπιση της λαθρομετανάστευσης, υποβοηθώντας το συνολικό έργο της αστυνόμευσης της περιοχής.
      Στα πλαίσια των υπηρεσιακών δυνατοτήτων και με βάση τις δυνατότητες που παρέχει η συνολική δύναμη του Σώματος σήμερα, θα καταβληθεί προσπάθεια για την ενίσχυση της εν λόγω Διεύθυνσης κατά τις μεταθέσεις του τρέχοντος έτους. Ήδη προκηρύχθηκαν προς πλήρωση πέντε (5) θέσεις αστυνομικού προσωπικού κατωτέρων βαθμών, σύντομα δε θα προκηρυχθούν προς πλήρωση και θέσεις αξιωματικών, ενώ θα καταβληθεί προσπάθεια για την ενίσχυσή της και με νεοεξερχόμενους των Σχολών της Αστυνομικής Ακαδημίας, αστυνομικούς. Επίσης, για την αντιμετώπιση των αυξημένων υπηρεσιακών αναγκών κατά τη θερινή περίοδο του τρέχοντος έτους, η ανωτέρω Υπηρεσία θα ενισχυθεί με δέκα (10) δόκιμους αστυφύλακες.
      Στο σημείο αυτό πρέπει να επισημανθεί ότι, σήμερα, οι μεταθέσεις των αστυνομικών μέχρι το βαθμό του αστυνόμου Β΄, από μια περιοχή μετάθεσης σε άλλη γίνονται με βάση τα αντικειμενικά κριτήρια, σύμφωνα με τις διατάξεις του άρθρου 3 του π.δ. 100/2003 και συνεπώς ουδεμία παρέμβαση επιτρέπεται από την Υπηρεσία. Με τις διατάξεις όμως του άρθρου 19 του ανωτέρω π.δ., δίδεται η δυνατότητα στους διευθυντές των Αστυνομικών Διευθύνσεων να αποσπούν το προσωπικό τους μέχρι το βαθμό του αστυνόμου Α΄, για την ενίσχυση των υφιστάμενων Υπηρεσιών τους.
      Τέλος το θέμα της πληρέστερης στελέχωσης των Υπηρεσιών της εν λόγω Διεύθυνσης και της αποτελεσματικότερης λειτουργίας της θα αντιμετωπισθεί και με την ολοκλήρωση της αναδιάρθρωσης-αναδιοργάνωσης των περιφερειακών αστυνομικών Υπηρεσιών που προγραμματίζουμε, με την οποία συναρτάται και η ανακατανομή της ορισθείσας το έτος 2003 οργανικής δύναμης αυτών, ώστε να εξοικονομηθεί προσωπικό, που θα διατεθεί σε μάχιμες Υπηρεσίες, ώστε να εξοικονομηθεί προσωπικό, που θα διατεθεί σε μάχιμες Υπηρεσίες.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
     7. Στην με αριθμό 4009/7.2.07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 2567/1.3.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 4009/07-02-2007 ερώτηση, που κατατέθηκε στη Βουλή από το Βουλευτή κ. Φώτη Κουβέλη, σχετικά με τα μέτρα για την προστασία και τη στήριξη αστέγων πολιτών, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Σκοπός του ΟΕΚ, όπως ορίζεται από τον Ιδρυτικό του Νόμο, είναι η στεγαστική αποκατάσταση των αστέγων εργατοϋπαλλήλων από τις απολαβές των οποίων παρακρατούνται υποχρεωτικές εισφορές υπέρ ΟΕΚ. Ως άστεγοι, νοούνται όλοι όσοι δεν διαθέτουν ιδιόκτητη κατοικία ή περιουσιακά στοιχεία ικανά να τους την εξασφαλίσουν.
      Ο ΟΕΚ, ως φορέας που χρηματοδοτείται από τις εισφορές εργαζομένων και των εργοδοτών τους, υποχρεούται από το Νόμο να απευθύνει τη στεγαστική του συνδρομή αποκλειστικά και μόνον στους δικαιούχους του και όχι στο σύνολο του πληθυσμού.
      Επομένως, η δράση του ΟΕΚ δεν καλύπτει τους αστέγους με την έννοια της παντελούς έλλειψης στέγης, άπορους πολίτες που διαβιούν στο δρόμο περιθωριοποιούμενοι.
      Στο εσωτερικό του φάσματος των δικαιούχων του, ο ΟΕΚ καταβάλλει κάθε προσπάθεια, βελτιώνοντας και εκσυγχρονίζοντας διαρκώς τα προγράμματά του, ώστε να ευνοούνται οι πιο ευάλωτες κατηγορίες δικαιούχων, όπως οι πολύτεκνοι, τα άτομα με αναπηρίες, οι οικογένειες με ιδιαίτερα έντονες κοινωνικές και οικονομικές ανάγκες, οι παλιννοστήσαντες κ.λπ., ώστε να απομακρύνεται κάθε κίνδυνος περιθωριοποίησής τους από την έλλειψη αξιοπρεπούς στέγης. Σε κάθε περίπτωση όμως, υπάρχει διαφορά μεταξύ των δικαιούχων αυτών, οι οποίοι είναι εργαζόμενοι που αντιμετωπίζουν στεγαστικές ανάγκες και των αστέγων που δεν έχουν κατάλυμα, στους οποίους αναφέρεται ο ερωτών βουλευτής.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      8. Στην με αριθμό 3899/5.2.07 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. Δ5/ΗΛ/Α/Φ6/23/5004/2.3.07 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ. 3899/05-02-2007 ερώτησης που κατατέθηκε στη Βουλή, από τον ως άνω Βουλευτή, σας στέλνουμε το ΓΔΝΣ/707/21-02-2007 έγγραφο της ΔΕΗ ΑΕ, το οποίο και καλύπτει το θέμα.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    9. Στην με αριθμό  3863/5.2.07 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. 697/2.3.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 3362/12-02-2007 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Π. Αντωνακόπουλου.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
        ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 12 Μαρτίου 2007: 
        Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
        1. Η με αριθμό 372/5.3.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Όθωνα προς τους Υπουργούς Εσωτερικών, Δημόσιας Διοίκησης και Αποκέντρωσης και Αγροτικής Ανάπτυξης και Τροφίμων, σχετικά με την αποκατάσταση των ζημιών από τις καταστροφικές πλημμύρες στο Νομό Ρεθύμνου. 
        2. Η με αριθμό 390/6.3.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με την τήρηση της νομοθεσίας και των Συλλογικών Συμβάσεων Εργασίας για τους ναυτεργάτες κ.λπ..
        3. Η με αριθμό 386/6.3.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Δημόσιας Τάξης, σχετικά με τις χορηγήσεις αδειών κατοχής κυνηγετικών όπλων.
        Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
        1. Η με αριθμό 371/5.3.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Οικονομίας και Οικονομικών, σχετικά με την επαναλειτουργία της εταιρείας ΒΙΟΜΑΓΝ στην Εύβοια, την καταβολή των δεδουλευμένων κ.λπ..
        2. Η με αριθμό 387/6.3.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Πολιτισμού, σχετικά με την αντιμετώπιση του προβλήματος των συμβασιούχων στο Υπουργείο κ.λπ..
        ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
        ΕΠΙΚΑΙΡΩΝ ΕΡΩΤΗΣΕΩΝ
        Επίκαιρες ερωτήσεις πρώτου κύκλου:
        Πρώτη είναι η με αριθμό 384/6.3.2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Πέτρου Κατσιλιέρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση των μελετών για το οδικό τμήμα Ριζόμυλος–Πύλος του Νομού Μεσσηνίας.
        Η επίκαιρη ερώτηση του κ. Κατσιλιέρη έχει ως εξής:
      «Ο δρόμος Ριζόμυλος–Πύλος του Νομού Μεσσηνίας αποτελεί ένα από τα πιο σημαντικά αναπτυξιακά εργαλεία για το νομό. Ο Υπουργός ΠΕ.ΧΩ.ΔΕ, κατά την επίσκεψή του στη Μεσσηνία στις 12 Απριλίου 2005, δεσμεύτηκε για τη χρηματοδότηση και την ολοκλήρωση των μελετών που αφορούν το συγκεκριμένο οδικό τμήμα σημειώνοντας χαρακτηριστικά: «Εκείνο για το οποίο δεσμεύομαι είναι ότι θα αναλάβουμε εμείς αυτό το έργο, παρά το γεγονός ότι αφορά την περιφέρεια. Επειδή έχουμε προβλέψει με την αναθεώρηση του Γ΄ Κοινοτικού Πλαισίου Στήριξης αρκετά χρήματα για μελέτες, έχω  τη δυνατότητα να το συμπεριλάβω σε αυτές τις χρηματοδοτήσεις και δεσμεύομαι γι’ αυτό…»
      Επειδή η κατασκευή του δρόμου Ριζόμυλος–Πύλος– Μεθώνη έχει επείγοντα χαρακτήρα και άμεση σχέση με την τεράστια τουριστική επένδυση της ΠΟΤΑ, η οποία θα λειτουργήσει σε Ρωμανό και Πύλο το 2009.
      Επειδή η ολοκλήρωση των μελετών είναι βασική προϋπόθεση για την ένταξη της κατασκευής του έργου σε χρηματοδοτικό πλαίσιο,
      Ερωτάται ο κ. Υπουργός:
      1. Πότε υπολογίζει να κάνει πράξη την ξεκάθαρη δέσμευσή του;
      2. Σε ποιο στάδιο βρίσκεται η προετοιμασία του τμήματος Ριζόμυλος– Πύλος;»
      Στην επίκαιρη ερώτηση του κ. Κατσιλιέρη θα απαντήσει ο Υφυπουργός Περιβάλλοντος, Χωροταξίας και Δημοσίων έργων κ. Ξανθόπουλος.
      Κύριε Υφυπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων):  Ευχαριστώ, κύριε Πρόεδρε.
      Πράγματι, όλες οι δεσμεύσεις του Υπουργού ΠΕ.ΧΩ.Δ.Ε. για την Πελοπόννησο -τη βορειοδυτική, τη νοτιοδυτική, την κεντρική- παρ’ ότι πολλοί δεν το πίστευαν, γίνονται πραγματικότητα. Ξεκινάω από τις μεγάλες δεσμέυσεις, γιατί είπε και άλλα πράγματα την εποχή εκείνη, όπως ορθώς επισημαίνει ο κύριος Βουλευτής, στην Καλαμάτα. 
      Όπως είδατε, υπογράψαμε τη σύμβαση για το τμήμα Τρίπολη–Καλαμάτα και για το τμήμα Λεύκτρο–Σπάρτη. Σε λίγες μέρες έρχεται στη Βουλή για κύρωση. Άρα αυτό το όνειρο έγινε πραγματικότητα. Έχουμε ήδη πρακτικώς ολοκληρώσει τη διαδικασία ανάδειξης αναδόχου για τη βορειοδυτική τεράστια επένδυση, που είναι και ο μεγαλύτερος άξονας αυτήν τη στιγμή, που θα κατασκευαστεί στην Ελλάδα, Κόρινθος–Πάτρα–Πύργος–Τσακώνα μέσω Καλού Νερού. Συνεπώς και το κομμάτι αυτό προωθείται προς υλοποίηση. 
      Και βέβαια, ορθώς επισημαίνεται ότι πρέπει να δούμε λίγο και το νοτιότερο σημείο της  δυτικής Πελοποννήσου. Εκεί, λοιπόν, η Περιφέρεια έχει αναλάβει τον άξονα Κυπαρισσία-Πύλος–Καλαμάτα και όπως θα ξέρετε ήδη, και με τη δική μας συνεργασία το τμήμα Κυπαρισσία–Φιλιατρά έχει κατασκευαστεί κατά το μεγαλύτερο μέρος, κατά δέκα χιλιόμετρα, και τα υπόλοιπα δύο χιλιόμετρα σύντομα ολοκληρώνονται. Όσον αφορά το τμήμα Φιλιατρά – Γαργαλιάνοι, άλλα δέκα χιλιόμετρα περίπου, πρακτικώς ολοκληρώνονται οι  μελέτες, για να ενταχθεί στο επόμενο Κοινοτικό Πλαίσιο Στήριξης. Ήδη ξεκίνησε η κατασκευή, με πίστωση περίπου 13.000.000 ευρώ του τμήματος Γαργαλιάνοι–Ρωμανός και το τμήμα Ρωμανός – Πύλος, επίσης, βρίσκεται στη φάση των μελετών, για να ενταχθεί και αυτό στο επόμενο Κοινοτικό Πλαίσιο Στήριξης.
    Πάμε τώρα στη δέσμευση του Υπουργού για το τμήμα Πύλος - Ριζόμυλος. Πράγματι, στο μέτρο 3.6 των μελετών του Γ΄ Κ.Π.Σ. εντάχθηκε αυτή η μελέτη με προϋπολογισμό 1.200.000 ευρώ και είμαστε στη φάση, που ολοκληρώνεται ο φάκελος προκήρυξης. Θα γίνει σωστά η μελέτη για να μπορέσει να ολοκληρωθεί έγκαιρα, με σκοπό φυσικά την ένταξη του έργου επίσης σε επόμενο Κοινοτικό Πλαίσιο Στήριξης. Αναλυτικότερα μπορώ να σας πω στη δευτερολογία μου τι προβλέπει αυτή η μελέτη, γιατί τα έχουμε προκαταγράψει όλα και ξέρουμε ακριβώς τι θέλουμε. 
    Τέλος, κάτι επίσης πολύ σημαντικό, είχε δεσμευθεί ο Υπουργός –δεν το αναφέρετε εσείς, αλλά ίσως δεν έγινε κατανοητό- να βοηθήσει λίγο και στη μελέτη της παραλιακής όδευσης συνολικού μήκους εβδομήντα πέντε χιλιομέτρων Πύλος – Μεθώνη – Κορώνη - Ριζόμυλος. Και αυτή, λοιπόν, η μελέτη εντάχθηκε στις μελέτες του Γ΄ Κοινοτικού Πλαισίου Στήριξης και ολοκληρώνουμε το φάκελο για να προκηρύξουμε μια πρώτη φάση. 
    Επιπλέον, για να κλείσω, επισημαίνω ότι, για να πάμε γρήγορα στα έργα αυτά, με ειδική απόφαση του Υπουργού έχουν χαρακτηριστεί ως εθνικού επιπέδου, ώστε να έχουν μια προτεραιότητα, όχι μόνο στη σύνταξη μελετών, αλλά και στις απαλλοτριώσεις.
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
    Το λόγο έχει ο ερωτών συνάδελφος κ. Κατσιλιέρης.
    ΠΕΤΡΟΣ ΚΑΤΣΙΛΙΕΡΗΣ: Ευχαριστώ, κύριε Πρόεδρε.
    Σε λιγότερο από δυο χρόνια, στις αρχές Ιανουαρίου του 2009, θα ξεκινήσουν τη λειτουργία τους ενταγμένα στην Π.Ο.Τ.Α. Μεσσηνίας δυο ξενοδοχεία πέντε αστέρων δυναμικότητας δύο χιλιάδων επτακοσίων πενήντα κλινών, δυο γήπεδα γκολφ, ένα συνεδριακό κέντρο και ένα κέντρο θαλασσοθεραπείας στις περιοχές Ρωμανού και Πύλου Μεσσηνίας. 
    Το οδικό δίκτυο Μεσσηνίας με προτεραιότητα τον περιμετρικό δακτύλιο Κυπαρισσία – Φιλιατρά – Γαργαλιάνοι – Πύλος – Μεθώνη – Κορώνη – Πεταλίδι – Καλαμάτα - Μάνη αποτελεί το σπουδαιότερο, το πιο σημαντικό αναπτυξιακό  εργαλείο για το νομό. Ειδικότερα το τμήμα Ριζόμυλος – Πύλος – Μεθώνη, μετά τις εξελίξεις στην Π.Ο.Τ.Α., αναδεικνύεται σε πρωταρχικό έργο υποδομής, αφού συνδέει το αεροδρόμιο της Καλαμάτας με τις περιοχές της Πύλου και του Ρωμανού και μέσω αυτού θα διακινούνται εκατοντάδες χιλιάδες τουρίστες, τουρίστες υψηλού εισοδήματος. Μιλάμε για ένα εκατομμύριο διανυκτερεύσεις το χρόνο στις εγκαταστάσεις των ξενοδοχείων δυναμικότητας δύο χιλιάδων επτακοσίων πενήντα κλινών. Αρκεί να κάνουμε έναν πολλαπλασιασμό: δύο χιλιάδες επτακόσιες πενήντα κλίνες επί τριακόσιες εξήντα πέντε μέρες  το χρόνο. 
    Εάν ο κ. Σουφλιάς έκανε πράξη άμεσα τη δέσμευσή του στην Καλαμάτα, στις 12 Απρίλη του 2005, για χρηματοδότηση της μελέτης του τμήματος Ριζόμυλος - Πύλος και προχωρούσαμε γρήγορα τότε το έργο θα μπορούσε μαζί με τη λειτουργία της Π.Ο.Τ.Α. να λειτουργήσει υποστηρικτικά. Αντιλαμβάνεστε, κύριε Υφυπουργέ, ότι είναι το σπουδαιότερο έργο υποδομής, που συνδέεται αναπόσπαστα με το μεγαλύτερο επενδυτικό τουριστικό έργο, που γίνεται στην πατρίδα μας, την Π.Ο.Τ.Α. 
    Μετά από δυο χρόνια καθυστέρησης στη δέσμευση του κ. Σουφλιά που έκανε στην Καλαμάτα, θα περίμενα στην απάντησή σας, κύριε Υφυπουργέ, όχι μόνο συγκεκριμένο χρονοδιάγραμμα, αλλά και επίσπευση όλων των διαδικασιών, για να κερδίσουμε το χαμένο χρόνο. Οι Μεσσήνιοι, κύριε Υφυπουργέ, περιμένουν επιτάχυνση «αλά Νίνη», όπως είπε ο κ. Σουφλιάς, μιλώντας για την επίσπευση των έργων στο μετρό.
    Ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κατσιλιέρη.
    Το λόγο έχει ο κύριος Υπουργός.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Λυπάμαι που θα επισημάνω άλλη μια φορά ότι έχει κάποιος την αίσθηση ότι, όταν μία κυβέρνηση επί πολλά χρόνια, μία δεκαετία, δεν προχωρεί ορισμένα πράγματα καθόλου, όπως η περίφημη Π.Ο.Τ.Α., που προ ολίγων ημερών μόνο οριστικοποιήθηκε, έχει μετά την παράλογη απαίτηση να γίνουν θαύματα στην επόμενη κυβέρνηση, πράγμα που είναι πραγματικώς παράλογο αλλά -αν θέλετε- είναι και λίγο άτοπο. 
    Για να γίνει σοβαρά μια μελέτη και να μην έχουμε τις περιπέτειες πολλών δεκαετιών του παρελθόντος -πάω και πολύ πίσω- πρέπει πριν απ’ όλα να ξεκαθαρίσει το αντικείμενο. Με το νέο νόμο περί μελετών φτιάξαμε επιτέλους το φάκελο του έργου. Ήταν απαίτηση όλων των τεχνικών φορέων, του Επιμελητηρίου, της Αντιπολίτευσης και μπορούμε να προκηρύξουμε μια μελέτη, όταν ξέρουμε ακριβώς τι ζητάμε. Αυτό δεν γίνεται από τη μια μέρα στην άλλη. Επειδή, όμως, είπατε περί καθυστέρησης, θα καταθέσω στα Πρακτικά της Βουλής την απόφαση χρηματοδότησης του έργου, με ημερομηνία 30 Ιανουαρίου 2006. 
    (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων  κ. Θεμιστοκλής Ξανθόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δηλαδή αμέσως μετά την εξαγγελία ο Υπουργός φρόντισε και δέσμευσε το ποσό αυτό για να μη χαθεί και να υπάρχει στις πιστώσεις, που είναι πράγματι περιορισμένες, αλλά για το ποσό αυτό παρέμειναν αλώβητες. 
      Σας απαντώ επίσης λέγοντας ότι ορθώς επισημαίνεται η ανάγκη στήριξης αυτής της μεγάλης επένδυσης, που γίνεται στην περιοχή, αλλά πρέπει να είμαστε ρεαλιστές. Η επένδυση ουσιαστικώς λέμε ότι θα λειτουργήσει το 2009 και με τις καθυστερήσεις που υπάρχουν, πηγαίνει για το 2010.
      ΠΕΤΡΟΣ  ΚΑΤΣΙΛΙΕΡΗΣ: Ήδη έχει ξεκινήσει με την εταιρεία «ΑΚΤΩΡ».
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Συμφωνώ, κατασκευάζεται. Έχετε δίκιο, κατασκευάζεται πράγματι, αλλά, όπως και όλα τα έργα που κατασκευάζονται, υπάρχουν κάποιες καθυστερήσεις. 
      Ευελπιστούμε, λοιπόν, ότι στη φάση εκείνη της πραγματικής λειτουργίας της θα έχει πρακτικώς όχι μόνο ξεκινήσει, αλλά και ολοκληρωθεί κατά σημαντικό  μέρος και όλο το οδικό δίκτυο, που ανέφερα προηγουμένως, που δεν είναι μόνο το κομμάτι Πύλος-Ρυζόμυλος, αλλά και η περιφερειακή Μεθώνη-Κορώνη κ.λπ..
      Συνεπώς με τη μεγαλύτερη δυνατή ταχύτητα, αλλά και με σοβαρότητα, για να μη γίνονται -επαναλαμβάνω- λάθη, τα οποία πληρώσαμε ακριβά στο παρελθόν, προχωρούμε αυτήν τη μεγάλη επένδυση στην περιοχή σας που πράγματι είναι μια εκλεκτή περιοχή –έχετε δίκιο- πράγματι έχει ανάγκη υποδομών, που για πάρα πολλά χρόνια δεν υπήρχαν και επιτέλους τώρα και χρηματοδότηση έχει και υλοποιείται κατά σοβαρό και συνεπή τρόπο. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Εισερχόμαστε στη συζήτηση της δεύτερης με αριθμό 388/6-3-2007 επίκαιρης ερώτησης της Βουλευτού του Κομμουνιστικού Κόμματος Ελλάδος κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με την ακτοπλοϊκή σύνδεση της νήσου των Αντικυθήρων κ.λπ.
      Η επίκαιρη ερώτηση της κυρίας συναδέλφου έχει ως εξής:
      «Η Κοινότητα Αντικυθήρων, με επείγον έγγραφό της προς το ΥΕΝ, διαμαρτύρεται γιατί το νησί κινδυνεύει να μείνει χωρίς ακτοπλοϊκή σύνδεση με Πειραιά, Κύθηρα, Πελοπόννησο και Κρήτη από 4.3.2007. Η εκτέλεση των δρομολογίων με το πλοίο ΠΡΕΒΕΛΗΣ της ANEK-LINES, που ορίστηκε από το Υπουργείο προκειμένου να αντικαταστήσει το  πλοίο Ε/Γ-Ο/Γ ΜΥΡΤΙΔΙΩΤΙΣΣΑ της ίδιας εταιρείας που εκτελεί τα δρομολόγια και το οποίο ακινητοποιήθηκε από 4.3.2007, λόγω της ετήσιας επιθεώρησης, δεν μπορεί να πραγματοποιηθεί αφού εξαιτίας του μεγέθους του συγκεκριμένου πλοίου, δεν υπάρχει δυνατότητα να προσεγγίζει στο λιμάνι των Αντικυθήρων. 
      Αυτό σημαίνει ότι για διάστημα περίπου τριάντα ημερών, μέχρι δηλαδή της επανόδου του Ε/Γ-Ο/Γ ΜΥΡΤΙΔΙΩΤΙΣΣΑ, τα Αντικύθηρα θα παραμείνουν αποκλεισμένα. Η εξέλιξη αυτή θα δημιουργήσει σοβαρά προβλήματα στην τροφοδοσία των κατοίκων σε είδη πρώτης ανάγκης (τρόφιμα, φάρμακα κ.λπ.) και στην επικοινωνία τους με Πειραιά, Πελοπόννησο κ.λπ. 
      Είναι αναγκαίο να παρθούν άμεσα μέτρα για την αντικατάσταση του πλοίου ΠΡΕΒΕΛΗΣ με άλλο κατάλληλο που θα μπορεί να προσεγγίζει στο λιμάνι των Αντικυθήρων για το χρονικό διάστημα που είναι ακινητοποιημένο το πλοίο Ε/Γ-Ο/Γ ΜΥΡΤΙΔΙΩΤΙΣΣΑ.
      Επιπλέον οι κάτοικοι και η Κοινότητα Αντικυθήρων ζητούν τη λήψη όλων των αναγκαίων μέτρων για τη σύνδεση του νησιού με τη Δυτική Κρήτη (Κίσσαμο), γιατί εκεί βρίσκονται πολλές οικογένειες από το νησί που έχουν παιδιά που φοιτούν σε σχολεία της περιοχής. 
      Ερωτάται ο κύριος Υπουργός τι μέτρα προτίθεται να πάρει για την άμεση αντιμετώπιση των παραπάνω προβλημάτων».
      Στην επίκαιρη ερώτηση της κ. Παντελάκη θα απαντήσει ο Υπουργός Εμπορικής Ναυτιλίας κ. Κεφαλογιάννης. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
      Κυρίες και κύριοι συνάδελφοι, όπως είναι γνωστό, κατά τη διάρκεια του χειμώνα μόνο το 2% της ετήσιας κίνησης των επιβατών πραγματοποιείται. Ο Φεβρουάριος δηλαδή είναι ο μήνας, που μόνο το 2% των επιβατών μετακινείται. Ο Αύγουστος είναι ο μήνας, που έχει τη μεγαλύτερη κίνηση, με ποσοστό επί της μετακίνησης των επιβατών που προσεγγίζει το 28%.
      Έχει δίκιο η κυρία συνάδελφος, η οποία λέει ότι υπήρξε ένα πρόβλημα αυτές τις μέρες, για τις τέσσερις εβδομάδες, που τα πλοία συνήθως κατά τη διάρκεια του Ιανουαρίου, του Φεβρουαρίου και στις αρχές Μαρτίου «βγαίνουν» για ετήσια επιθεώρηση, γιατί πρέπει η πολιτεία να γνωρίζει ότι είναι καθόλα αξιόπλοα, ότι έχουν γίνει όλες οι επισκευές για να υποδεχθούν τα εκατομμύρια των επιβατών που διακινούνται, κυρίως από την Αττική και προσεγγίζουν ετησίως τα δώδεκα  εκατομμύρια Ελλήνων και ξένων επιβατών. 
      Η ανταπόκριση του Υπουργείου Εμπορικής Ναυτιλίας στο πρόβλημα που δημιουργήθηκε με το πλοίο «ΠΡΕΒΕΛΗΣ», ήταν άμεση. Δρομολογήθηκε άλλο πλοίο στη θέση του, το «ΑΝΔΡΕΑΣ ΙΙ», για να κάνει το συγκεκριμένο δρομολόγιο. Αυτή η άμεση ανταπόκριση συνάντησε και την απήχηση των κατοίκων αυτού του μικρού νησιού των Αντικυθήρων. Θα καταθέσω στα Πρακτικά της Βουλής γράμμα του Προέδρου της Κοινότητας Αντικυθήρων, ο οποίος μεταξύ άλλων αναφέρει ότι επιθυμεί να μας ευχαριστήσει για την άμεση ανταπόκριση των υπηρεσιών του Υπουργείου στην επίλυση του πραγματικού και υπαρκτού προβλήματός τους.
      (Στο σημείο αυτό  ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να φωτογραφηθεί το κείμενο)
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θέτει βεβαίως και ορισμένα άλλα θέματα, τα οποία σχετίζονται με την επικοινωνία των Αντικυθήρων.
      Εδώ πρέπει να πω, κύριε Πρόεδρε, ότι πειραματικά, ανάμεσα στις πολιτικές του Υπουργείου Εμπορικής Ναυτιλίας, για να δημιουργήσει γέφυρες μεταξύ των νησιών και της ηπειρωτικής Ελλάδας, τα νησιά των Κυθήρων και των Αντικυθήρων ήταν το πρώτο στο οποίο εφαρμόσαμε ένα πρωτοποριακό πρόγραμμα για δωρεάν εισιτήρια μετακίνησης των κατοίκων των νησιών προς την ηπειρωτική Ελλάδα, τη Νεάπολη Βοιών. Δηλαδή, όλοι οι κάτοικοι των Αντικυθήρων ταξιδεύουν δωρεάν για  τα Κύθηρα και τη Νεάπολη Βοιών. 
      Θέλω να πω στη Βουλή και να πληροφορήσω και την αγαπητή συνάδελφο, ότι το πρώτο δρομολόγιο δωρεάν μεταφοράς με υδροπλάνα –είμαστε σε προχωρημένες συζητήσεις με την Ευρωπαϊκή Ένωση- θα γίνει στα Αντικύθηρα, στα Ψαρά και στην Ανάφη, τρία νησιά που βρίσκονται στην άκρη της άγονης γραμμής. Θέλουμε να φέρουμε πιο κοντά την περιφέρεια στο κέντρο των υπηρεσιών, στην Αθήνα και στον Πειραιά. Νομίζω ότι οι κάτοικοι των Αντικυθήρων είναι ευχαριστημένοι από την πολιτική του Υπουργείου Εμπορικής Ναυτιλίας μέχρι σήμερα. Με τη δρομολόγηση των υδροπλάνων, που πιστεύω ότι θα ξεκινήσει αυτό το καλοκαίρι, θα δημιουργήσουμε τις προϋποθέσεις αναπτυξιακών προοπτικών στο συγκεκριμένο νησί, σημαντικών για την ανάπτυξη του τόπου και για την παραμονή των κατοίκων σ’ αυτό. 
      ΠΡΟΕΔΡΕΥΩΝ (Γεώργιος Σούρλας): Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Είναι χαρακτηριστικό παράδειγμα αυτό που συνέβη στα Αντικύθηρα, παράδειγμα της αυθαιρεσίας των ακτοπλοϊκών εταιριών και της πολιτικής ερήμωσης που ακολουθείται. Θα σας πω δύο λόγια, για να δούμε κατά πόσον πρέπει να είστε ευχαριστημένος, γιατί συνήθως η Κυβέρνηση είναι ευχαριστημένη και πιστεύει ότι ο κόσμος ταυτίζεται με την πολιτική της και ότι θέλει να προχωρά πιο γρήγορα. 
      Αυτό που έγινε με την ακτοπλοϊκή εταιρία, είναι αυθαιρεσία. Έπρεπε να σταματήσει στις 4 του μηνός, αλλά, χωρίς να ειδοποιήσει κανένα, σταμάτησε στις 3 του μηνός. Πέρασαν απέναντι δύο τεχνικοί της κινητής τηλεφωνίας, της «COSMOTE» και έμειναν όμηροι. Και πότε επέστρεψαν; Ενώ είχαν βγάλει εισιτήριο μετ’ επιστροφής, το καράβι δεν επέστρεψε και έτσι επέστρεψαν στις 7 του μηνός, όταν πήγε καράβι. Τότε, στις δωδεκάμιση ώρα, το «ΑΝΔΡΕΑΣ ΙΙ» πήγε στα Αντικύθηρα, για να «επιστρέψει» τους ανθρώπους, οι οποίοι είχαν βγάλει εισιτήριο μετ’ επιστροφής.
      Δεύτερο ζήτημα. Εδώ μιλάμε για τριάντα μονίμους κατοίκους το χειμώνα, εκ των οποίων δύο δουλεύουν στη Δ.Ε.Η. –ο ένας εκ περιτροπής, είναι κοινοτάρχης και μίλησα χθες με τον κοινοτάρχη για να δω αν είχε μπει δεύτερο δρομολόγιο- δύο αστυνομικοί, ο ένας με απόσπαση, δύο φαροφύλακες και ένας γιατρός, ο αγροτικός, ο οποίος πηγαίνει για ένα μήνα και μετά πάει άλλος. Από αυτούς τους ανθρώπους, δεν ξέρω τι έχετε πληροφορηθεί. Μιλήστε λίγο περισσότερο και με τον κοινοτάρχη. Φθάσανε στο σημείο να λένε «ευχαριστώ», επειδή τους απεγκλωβίσατε.
      Για ρωτήστε τους, έχουν αυτοί οικογένεια; Έχουν οικογένεια, έχουν ενοικιάσει σπίτι απέναντι και είναι τα παιδιά τους εκεί. Εάν δεν μπει δρομολόγιο, αυτός θα δει τα παιδιά του το καλοκαίρι. Υπάρχουν οκτώ παιδιά από δύο οικογένειες. Κοιτάξτε το αυτό το θέμα. Δεν είναι το θέμα πόσο έχει αυξηθεί ή έχει μειωθεί η κίνηση. Θα μπορούσε να υπάρχει και ένα σχέδιο, βέβαια με τη θέληση των κατοίκων, έτσι όπως πάτε, αφού ερημώνεται το νησί, για να μετακινηθούν όλοι οι κάτοικοι και όχι να τους πληρώνετε και να πάνε κάπου αλλού να ζουν. Δεν γίνεται αυτό το πράγμα. Πώς θα μείνουν αυτοί οι άνθρωποι εκεί; Αυτό είναι το μεγάλο πρόβλημα, το ζήτημα της συγκοινωνίας Νεάπολη Λακωνίας-Κύθηρα-Αντικύθηρα-Κίσσαμος.
      Το ζήτημα, όμως, είναι το εξής. Αυτό το «ΑΝΔΡΕΑΣ ΙΙ», που εγώ έχω ταξιδέψει μ’ αυτό, χωράει τρία-τέσσερα φορτηγά μέσα, αν μπορώ να καταλάβω, με τη δική μου εμπειρία. Το πρόβλημα που προκύπτει τώρα στο νησί, είναι το εξής: Για καλή ή για κακή τους τύχη –είναι ένα ερώτημα- έχουν αρχίσει κάποια έργα τώρα στα Αντικύθηρα. Σ’ αυτή την τρύπα που υπήρχε ως ιατρείο, κάνουν μια προέκταση και γίνεται διάνοιξη ενός δρόμου. Και δεν μπορούν να πάνε οι εργολάβοι τα υλικά, γιατί όποιος εργολάβος πάει, θα μείνει για μια βδομάδα. Θέλω αυτό να το λάβετε υπόψη σας, γιατί ίσως να μην το γνωρίζετε. Κάτι πρέπει να γίνει μ’ αυτό το πράγμα. Δεν μπορούν να πάνε υλικά. Σταματήσανε τα έργα.
      Αυτό που πρέπει να γίνει λοιπόν, είναι το εξής: Δέχεται -έστω και με δεύτερο δρομολόγιο, αν υπάρχει- ο εργολάβος να πάει το φορτηγό και να μείνει δύο μέρες –σκεφθείτε τώρα- και να γυρίσει. Αλλά δεν μπορεί να κάτσει από βδομάδα σε βδομάδα. Επομένως, δεν λύνεται το ζήτημα αυτήν τη στιγμή με το ένα δρομολόγιο από Τετάρτη σε Τετάρτη. Γιατί προέκυψε και αυτό το ζήτημα... 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, ολοκληρώστε παρακαλώ. 
      ΕΛΠΙΔΑ ΠΑΝΤΕΛΑΚΗ: Θέλω να το δείτε αυτό, κύριε Υπουργέ. Θα πρέπει να σταματήσουν και αυτές οι εργασίες, πέρα από την τροφοδοσία. Γιατί η τροφοδοσία, εν πάση περιπτώσει, μπορεί να αντιμετωπιστεί από βδομάδα σε βδομάδα, αλλά θα πρέπει να σταματήσει αυτό που πάει να γίνει και που θέλουν να το τελειώσουν και ιδιαίτερα με τη διάνοιξη του δρόμου, που νομίζω ότι μπορείτε να μάθετε αυτό που γίνεται, και το οποίο είναι σε εξέλιξη. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παντελάκη.
      Ο κύριος Υπουργός έχει το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, η πολιτεία έχει κάνει το καθήκον της για τους κατοίκους των Αντικυθήρων και σας είπα και μέτρα πολιτικής πρωτοποριακά για την Ελλάδα, τα οποία εφαρμόζονται για πρώτη φορά στο συγκεκριμένο νησί. Θέλω να πληροφορήσω την Εθνική Αντιπροσωπεία ότι η ελληνική πολιτεία πληρώνει ετησίως δυόμισι εκατομμύρια ευρώ, για να συνδέονται αυτά τα δύο νησιά, τα Κύθηρα και τα Αντικύθηρα, με τον Πειραιά, με την Κίσσαμο, με την Καλαμάτα και με τη Νεάπολη Βοιών. Έχει κάνει, λοιπόν, η πολιτεία το καθήκον της και διαχρονικά. 
      Το δεύτερο που θέλω να σας πω, είναι ότι υπάρχουν δύο δρομολόγια το χειμώνα. Αυτό είναι που γίνεται πάντα. Βεβαίως, τριάντα είναι οι κάτοικοι. Δεν έχουν άλλο τρόπο να επικοινωνήσουν, παρά μόνο με τα πλοία της ακτοπλοΐας. Είναι σαφές κι έχετε απόλυτο δίκιο σ’ αυτό. Γι’  αυτό, ακόμα και αν το πλοίο μέσα στο χειμώνα μπορεί να μη μεταφέρει και κανένα επιβάτη, πρέπει να πάει, ακριβώς για να έχουν την αίσθηση της εδαφικής συνοχής αυτοί οι κάτοικοι των απομακρυσμένων νησιών. Και αυτό γίνεται. 
      Το όλο θέμα δημιουργείται για τέσσερις βδομάδες. Αυτό πρέπει να γίνει σαφές. Δηλαδή, το πλοίο το οποίο δρομολογείται και επιδοτείται από την ελληνική πολιτεία για όλο το χρόνο, με βάση τη νομοθεσία –και ορθώς υπάρχει αυτή η νομοθεσία από την προηγούμενη κυβέρνηση- βγαίνει εκτός λειτουργίας για επισκευές, συντήρηση και επιθεώρηση από το Υπουργείο Εμπορικής Ναυτιλίας. Άρα, μιλούμε για τέσσερις εβδομάδες. Δεν μιλούμε για όλο το χρόνο. Και γι’ αυτές τις τέσσερις βδομάδες, βρήκαμε δύο πλοία. Το ένα είναι το «ΠΡΕΒΕΛΗΣ», το οποίο είναι ένα μεγάλο πλοίο που κάνει το δρομολόγιο μεταξύ Πειραιά και  Ρεθύμνου. Απλώς είναι πολύ μεγαλύτερο από τις προδιαγραφές του λιμένος των Αντικυθήρων και γι’ αυτό δρομολογήθηκε το «ΑΝΔΡΕΑΣ ΙΙ», ένα νέο πλοίο. Είναι ναυπήγησης του 2000 ή του 2002, αν ενθυμούμαι καλώς. Είναι ένα καινούργιο, πολυτελέστατο πλοίο, το οποίο κάνει αυτό το δρομολόγιο. Ζητούμε και από άλλες εταιρίες να βάλουμε και δεύτερο δρομολόγιο, ακόμη και γι’ αυτές τις τέσσερις βδομάδες. 
      Συμφωνούμε μαζί σας ότι η ακριτική Ελλάδα χρειάζεται την υποστήριξη της ελληνικής πολιτείας. Διότι εμείς θέλουμε οι κάτοικοι να μείνουν σ’ αυτά τα ακριτικά νησιά και να δημιουργήσουμε τις προϋποθέσεις για την ανάπτυξή τους. 
      Πιστεύω ότι τα δρομολόγια με τα υδροπλάνα –και δωρεάν μάλιστα θα βοηθήσουν πολύ, ώστε  να δημιουργηθούν εκείνες οι προϋποθέσεις, που θα οδηγήσουν στην ανάπτυξη του συγκεκριμένου νησιού και των άλλων μικρών και απομακρυσμένων νησιών. Είναι ένα νέο μέτρο, το οποίο εφαρμόζουμε στην Ελλάδα. Ήδη εφαρμόζεται με επιτυχία στα Ιόνια Νησιά. Η Ελλάδα είναι η μόνη χώρα που έχει τακτικά δρομολόγια με υδροπλάνα και φιλοδοξούμε αυτό το μέτρο να προχωρήσει με επιτυχία, την ίδια επιτυχία που έχουμε στα Ιόνια Νησιά και στο Δυτικό Αιγαίο και στο Ανατολικό Αιγαίο.
      Ευχαριστώ, κύριε Πρόεδρε.
      ΕΛΠΙΔΑ ΠΑΝΤΕΛΑΚΗ: Πάντως, κύριε Υπουργέ, αυτό το πλοίο κάθεται από τις δέκα το πρωί ως τις τρεις στα Κύθηρα. 
      ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, τα υπόλοιπα θα τα πείτε με τον Υπουργό σε προσωπική σας συνάντηση, αν χρειαστεί.
      Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: Οι Έλληνες στη Διασπορά 15ος – 21ος αι.»» και στους λοιπούς χώρους του Μεγάρου της Βουλής των Ελλήνων, σαράντα τρεις μαθητές και μαθήτριες και δύο συνοδοί καθηγητές του 1ου Γυμνασίου Δραπετσώνας. 
      Η Βουλή τους καλωσορίζει, τους εύχεται «Καλές Σπουδές» και τους ενημερώνουμε ότι παρακολουθούν συνεδρίαση κοινοβουλευτικού έργου, όπου παρίστανται οι Βουλευτές που ερωτούν, ελέγχουν την Κυβέρνηση –πέντε ή έξι ή εφτά ή δέκα- και οι ερωτώμενοι Υπουργοί, που στην προκειμένη περίπτωση ήταν ο κ. Κεφαλογιάννης, ο κ. Καλός και ο κ. Σιούφας.
      (Χειροκροτήματα από όλες τις πτέρυγες της Βουλής)
      Επίκαιρες ερωτήσεις δεύτερου κύκλου:
      Πρώτη είναι η με αριθμό 391/6-3-2007 επίκαιρη ερώτηση του Βουλευτή του Πανελλήνιου  Σοσιαλιστικού Κινήματος κ. Ιωάννη Μαγκριώτη προς τον Υπουργό Ανάπτυξης σχετικά με τον πετρελαιαγωγό Μπουργκάς-Αλεξανδρούπολης κ.λπ..
      Η επίκαιρη ερώτηση του κ. Μαγκριώτη έχει ως εξής:
      «Σύμφωνα και με τον Πρόεδρο του Ομίλου «ΕΛ.Π.Ε. Α.Ε.», δεν υπάρχει ακόμη καμία ενημέρωση από πλευράς Κυβέρνησης, σχετικά με το περιεχόμενο της διακρατικής συμφωνίας για την κατασκευή του πετρελαιαγωγού Μπουργκάς-Αλεξανδρούπολης.
      Οι συνεχεία παραχωρήσεις της Κυβέρνησης έναντι των ρωσικών απαιτήσεων δημιουργούν εύλογα ερωτηματικά.
      Δεδομένου ότι η ελληνική Κυβέρνηση παραχώρησε την πλειοψηφία της εταιρίας διαχείρισης του αγωγού στη Ρωσική πλευρά, μαζί με τη διοίκηση του αγωγού και των εγκαταστάσεων στην Αλεξανδρούπολη, όπως επανειλημμένα έχει γραφτεί στον Τύπο, χωρίς καμιά κυβερνητική διάψευση.
      Ερωτάται ο κύριος Υπουργός:
      Εάν προτίθεσθε να προχωρήσετε στη γνωστοποίηση της συμφωνίας πριν την τελική υπογραφή της;».
      Θα απαντήσει ο Υπουργός Ανάπτυξης κ. Δημήτριος Σιούφας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, βρίσκομαι σήμερα στην Εθνική Αντιπροσωπεία με αίσθημα ευθύνης, για να απαντήσω στην ουσία του περιεχομένου της επίκαιρης ερώτησης του συναδέλφου πρώην Υπουργού, του κ. Μαγκριώτη και θα αντιπαρέλθω τα σημεία εκείνα της ερώτησης, τα οποία δεν ταιριάζουν για να συζητηθούν σήμερα εδώ στην Εθνική Αντιπροσωπεία και εν όψει της οριστικής υπογραφής του κειμένου της διακρατικής συμφωνίας. Επιθυμώ όμως, όπως έχω κάνει με όλες τις ευκαιρίες και με βαρύ αίσθημα ευθύνης, ευρισκόμενος στην Εθνική Αντιπροσωπεία, να σας γνωρίσω τα πιο κάτω.
      Είναι γνωστό ότι η κατασκευή και η λειτουργία πετρελαιαγωγού από το Μπουργκάς της Βουλγαρίας προς την Αλεξανδρούπολη της Ελλάδος, που ξεκίνησε το 1993 ως ιδέα του αείμνηστου Νίκου Γρηγοριάδη, με κυβέρνηση Κωνσταντίνου Μητσοτάκη, αποτέλεσε μέχρι σήμερα έργο απόλυτης προτεραιότητας από όλες τις ελληνικές κυβερνήσεις με προφανή οφέλη για την αναβάθμιση του ρόλου της χώρας στον παγκόσμιο ενεργειακό χάρτη. 
      Η πρώτη ώθηση, όπως σας είπα, δόθηκε το 1993 αλλά τη σφραγίδα της εκκίνησης την έδωσε το 1994 ο τότε Υπουργός Εξωτερικών και σημερινός Πρόεδρος της Δημοκρατίας, ο κ. Κάρολος Παπούλιας.
      Η νέα διακυβέρνηση, ο Πρωθυπουργός της χώρας Κώστας Καραμανλής και η πολιτική ηγεσία του Υπουργείου Ανάπτυξης, με στρατηγική, σχεδιασμό και υπευθυνότητα, σε συνεργασία με την πολιτική ηγεσία του Υπουργείου Εξωτερικών και με τον τότε Υπουργό Εξωτερικών, τον Πέτρο το Μολυβιάτη αμέσως τους πρώτους μήνες του 2004 διασφαλίσαμε την επανέναρξη των  τριμερών συναντήσεων με τις κυβερνήσεις της Ρωσίας και της Βουλγαρίας και καταλήξαμε στις 12 Απριλίου του 2005 να υπογράψουμε μνημόνιο συνεργασίας μεταξύ των τριών χωρών στη Σόφια της Βουλγαρίας. 
      Η υπογραφή έγινε από τον απευθυνόμενο προς εσάς, κύριε συνάδελφε, τον Υπουργό Ενέργειας και Βιομηχανίας της Ρωσικής Ομοσπονδίας, τον κ. Βίκτωρα Χριστένγκο και τον Υπουργό Περιφερειακής Ανάπτυξης και Δημοσίων Έργων της Βουλγαρίας, τον κ. Τσερόφσκι. Και αυτό αποτέλεσε το σημαντικότερο από τα βήματα όλων των προηγούμενων χρόνων. Αποτέλεσμα της σταθερής βούλησης και των συντονισμένων ενεργειών της ελληνικής Κυβέρνησης, όσο και των κυβερνήσεων της Βουλγαρίας και της Ρωσίας, ήταν η οριστικοποίηση του περιεχομένου της διακρατικής συμφωνίας και η μονογραφή της από τους επικεφαλής των αντιπροσωπειών των τριών χωρών τον Υφυπουργό Περιφερειακής Ανάπτυξης και Δημοσίων Έργων της Βουλγαρίας, τον κ. Ρογκάτσεφ, τον Υφυπουργό Βιομηχανίας και Ενέργειας της Ρωσίας, τον κ. Ντεμέντιεφ και το Γενικό Γραμματέα του Υπουργείου Ανάπτυξης, τον κ. Στεφάνου, στο Μπουργκάς της Βουλγαρίας στις 7.2.2007.
      Κύριε συνάδελφε, η μονογραφή της συμφωνίας και η προώθηση του έργου αποτελεί μεγάλη εθνική επιτυχία, με σημαντικά ενεργειακά, οικονομικά, αλλά και αναπτυξιακά οφέλη για τη χώρα μας, καθότι το έργο θα συντελέσει στην αναβάθμιση του ρόλου της Ελλάδας και στην ένταξή της στον παγκόσμιο ενεργειακό χάρτη, ενώ παράλληλα, κατά τη διάρκεια της κατασκευαστικής περιόδου όσο και στη συνέχεια, στην περίοδο της λειτουργίας και εκμετάλλευσης του αγωγού στην  Ελλάδα και στη Βουλγαρία, αναμένεται να γίνουν επενδύσεις εκατοντάδων εκατομμυρίων ευρώ και να δημιουργήσουν συνολικά στις δύο χώρες χίλιες πεντακόσιες θέσεις εργασίας, ενώ θα διασφαλιστούν ετήσια έσοδα διέλευσης ύψους 35.000.000 δολαρίων και αργότερα, με τη διεύρυνση του όγκου διέλευσης πετρελαίου, ακόμη περισσότερα.
      Ο πετρελαιαγωγός αυτός, κύριοι συνάδελφοι, είναι μήκους διακοσίων εβδομήντα εννέα χιλιόμετρων. Ο αρχικός προγραμματισμός προβλέπει τη διέλευση τριάντα πέντε εκατομμυρίων τόνων αργού πετρελαίου, με πρόβλεψη να εγγίσει τα επόμενα χρόνια τα πενήντα εκατομμύρια τόνους. Ο αγωγός αυτός θα λειτουργεί συμπληρωματικά, στη μόνη υπάρχουσα μέχρι στιγμής δίοδο διέλευσης των πετρελαίων της Μαύρης Θάλασσας και της Κασπίας από τα στενά του Βοσπόρου, διασφαλίζοντας τη μεταφορά ρωσικών πετρελαίων και πετρελαίων από την Κασπία σε συνθήκες ασφάλειας και οικονομικής αποδοτικότητας προς τις μεγάλες αγορές της Μεσογείου, της Ευρώπης και της Βόρειας Αμερικής. 
      Το κείμενο που μονογράφτηκε στις 7 Φεβρουαρίου του 2007, διαλαμβάνει, πρώτον, τη σύσταση διεθνούς εταιρείας, στην οποία τα ποσοστά που έχουν κατανεμηθεί, είναι 51% στη ρωσική πλευρά, που έχει τα πετρέλαια, 24,5% στη βουλγαρική πλευρά και 24,5% στην ελληνική πλευρά, εκ των οποίων το 1% έχει το ελληνικό δημόσιο, το 23,5% η ελληνική κοινοπραξία «ΕΛ.Π.Ε. Α.Ε.-ΘΡΑΚΗ Α.Ε.», η οποία και στηρίζει το έργο αυτό από την αρχική ιδέα. Η έδρα της διεθνούς εταιρείας θα είναι χώρα της Ευρωπαϊκής Ένωσης και, επίσης, ο τρόπος κατασκευής αυτού του έργου και της χρηματοδότησής του θα είναι με project finance. 
      Επιπλέον, κύριε συνάδελφε, διασφαλίζεται μέσω αυτής της συμφωνίας η οικονομική αποτελεσματικότητα του έργου, βάσει των αναγκαίων ποσοτήτων, των μεταφερομένων μέσω του αγωγού πετρελαίου, το προτιμησιακό δικαίωμα σε ανταγωνιστική βάση στη θαλάσσια μεταφορά του πετρελαίου και στην προμήθεια υλικών, αλλά και η κατασκευή του έργου από εταιρείες που προέρχονται από τις τρεις χώρες. Η διαχείριση του αγωγού γίνεται από τη ρωσική εταιρεία «TRANS NEFT» σε συνεργασία με ελληνικές και βουλγαρικές εταιρείες, σε ελληνικό και βουλγαρικό έδαφος αντίστοιχα. Επιπρόσθετα, προβλέπεται η σύσταση της διεθνούς εταιρείας στο αμέσως επόμενο, μετά την υπογραφή, διάστημα, η οποία εταιρεία θα υπογράψει τις συμφωνίες διέλευσης με τη Βουλγαρία και την Ελλάδα. 
      Αυτά, για το περιεχόμενο της συμφωνίας που αποτελεί εθνική επιτυχία, διαχρονική επιδίωξη όλων των κυβερνήσεων, όλων των Πρωθυπουργών, για να φτάσουμε στην ημερομηνία της υπογραφής που, όπως γνωρίζετε, θα γίνει την επόμενη Πέμπτη στις 15 του μηνός, με την παρουσία εδώ του  Προέδρου της Ρωσικής Ομοσπονδίας, του κ. Βλαντιμίρ Πούτιν και μέχρι στιγμής, με την ενημέρωση που έχουμε, του Πρωθυπουργού της Βουλγαρίας, του κ. Στάνισεφ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Λόγω της επικαιρότητας και της σοβαρότητας του θέματος, δόθηκε παραπάνω χρόνος στον κύριο Υπουργό.
      Και εσείς, κύριε Μαγκριώτη, θα έχετε αρκετό χρόνο στη διάθεσή σας για να μιλήσετε. 
      Ορίστε, κύριε Μαγκριώτη, έχετε το λόγο. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Πρώτα-πρώτα, να τονίσω ότι δεν αμφισβητώ τις προθέσεις ούτε τις προσπάθειες του κυρίου Υπουργού και της Κυβέρνησης γενικότερα. Με ενοχλεί, όμως, όταν λέει ο κύριος Υπουργός ότι το 1993 ο κ. Γρηγοριάδης ανέπτυξε την ιδέα –την ιδέα αυτήν την έχουν αναπτύξει και άλλοι σε προγενέστερο χρόνο- και ότι την ξεκίνησε σε διπλωματικό επίπεδο ο τότε Υπουργός Εξωτερικών της Ελλάδας Κάρολος Παπούλιας. Αυτός, δεν είχε Πρωθυπουργό εκείνη την εποχή;
      Είναι διαχρονικό το έργο, είναι μεγάλη η σημασία του και όλοι έχουν προσφέρει. Άλλωστε, το ΠΑ.ΣΟ.Κ. άνοιξε το δρόμο, κύριε Υπουργέ, όπως ξέρετε και αναφερθήκατε στον κ. Παπούλια. Θα προσθέσω την απόφαση της Ευρωπαϊκής Ένωσης στη Σύνοδο για την Ενεργειακή Συνεργασία Ευρωπαϊκής Ένωσης και Ρωσίας το 1996 στο Βουκουρέστι, όπου υιοθετήθηκε η στρατηγική αυτού του αγωγού από την Ευρωπαϊκή Ένωση ως χρήσιμου γι’ αυτήν. 
      Θα προσθέσω την απόφαση της Ευρωπαϊκής Ένωσης στη Σύνοδο για την Ενεργειακή Συνεργασία Ευρωπαϊκής Ένωσης και Ρωσίας το 1996 στο Βουκουρέστι, όπου υιοθετήθηκε η στρατηγική αυτού του αγωγού από την Ευρωπαϊκή Ένωση ως χρήσιμου γι’ αυτήν, η υπογραφή του Μνημονίου Συνεργασίας των τριών χωρών Ελλάδας-Βουλγαρίας-Ρωσίας, στην οποία συμμετείχε, βεβαίως, και πρωταγωνίστησε η Ελλάδα με ισότιμη συμμετοχή –δηλαδή 1/3, 1/3, 1/3- και, βεβαίως, η ισότιμη συμμετοχή στη διαχείριση και στα οφέλη και η συγκρότηση της Ελληνικής Κοινοπραξίας έγκαιρα, πριν από τις τρεις χώρες. 
      Αυτό το γνωρίζει πολύ καλά ο κύριος Υπουργός και απ’ ό,τι γνωρίζω παραμένει το ίδιο σταθερό σχήμα. Όπως είπε, τα χρήματα θα τα βάλουν οι εταιρείες και οι κοινοπραξίες και το ελληνικό δημόσιο θα έχει το 1%. 
      Τα ερωτήματά μου τώρα –και τα λέω με καλή πρόθεση- είναι τα εξής: Για ποιο λόγο η ελληνική πλευρά παραχώρησε το 51% στη ρωσική πλευρά και τον απόλυτο έλεγχο του αγωγού; Δεν νομίζουμε να είναι εθνικό μυστικό. Την επομένη της υπογραφής ή και την ίδια μέρα θα γνωστοποιηθεί η σύμβαση. Δεν ξέρω τι επιφυλάσσει η Κυβέρνηση μέσα από τη σύμβαση και τα βασικά της σημεία δεν πρέπει να τα γνωρίζουμε σήμερα, καθώς και τους λόγους. Υπάρχει κάποια σκοπιμότητα και θα ήθελα να την ακούσω. 
      Γιατί παραχωρήσατε τον έλεγχο των εγκαταστάσεων αποθήκευσης, όπως και το terminal στην Αλεξανδρούπολη, πάλι στη ρώσικη πλευρά; Ποιο είναι το καθεστώς του ελληνικού εδάφους, όπου θα κατασκευαστεί ο αγωγός; Θα είναι ρώσικη η κυριαρχία του ή ελληνική ή θα υπάρχει κάποιο τρίτο καθεστώς; Είναι σημαντικό για τη μελλοντική χρήση του αγωγού και τη γεωπολιτική του σημασία ή και για την ανάγκη που μπορεί να προκύψει κατασκευής και άλλου αγωγού ή οτιδήποτε άλλου στην περιοχή αυτή. 
      Ποια τα οικονομικά οφέλη της ελληνικής πλευράς και πού θα δοθούν αυτά; Θα δοθούν για την ανάπτυξη της περιοχής της Θράκης, της Αλεξανδρούπολης ή θα πέσουν στη «μαύρη τρύπα» της οικονομίας; Αν υπάρχουν, βέβαια, τέτοια οφέλη, γιατί το κύριο όφελος το έχει η Κοινοπραξία, η οποία θα πάρει και τα  λεφτά για να κατασκευαστεί ο αγωγός. 
      Ποια η περιβαλλοντική προστασία του Έβρου και ειδικά του Δέλτα και του βόρειου Αιγαίου; Αυτό το λέω, διότι θα υπάρχει φοβερή επιβάρυνση –το ξέρουμε αυτό, το ξέραμε, δεν είναι τωρινό θέμα- και ανησυχούν οι κάτοικοι της περιοχής και των νήσων του βορείου Αιγαίου, αλλά ειδικότερα του Έβρου σε μία πολύ ευαίσθητη περιοχή και οικολογικά, αλλά και τουριστικά, γιατί εκεί θα καταφθάνουν και θα καταπλέουν τα πιο μεγάλα τάνκερ, όπως γνωρίζει ο κύριος Υπουργός, διαφορετικά δεν θα είχε λόγο να κατασκευαστεί  ο αγωγός. 
      Επειδή υπήρξε μια μικρή αμφιβολία, θα ήθελα να ρωτήσω το εξής: Αυτά τα κοινοπρακτικά σχήματα και από τις τρεις πλευρές είναι τα οριστικά ή από αυτά που διαβάζουμε στον Τύπο θα υπάρξουν και νέες συμμετοχές, νέες διατάξεις με βάση το γενικότερο –ας το πω έτσι- γεωπολιτικό παιχνίδι στην ευρύτερη περιοχή και άλλων δυνάμεων; 
      Τέλος, θα μπορεί στον αγωγό αυτό να διοχετευθεί και πετρέλαιο άλλης χώρας πλην της Ρωσίας που πιθανά να χρειαστεί στο μέλλον για τη βιωσιμότητα του αγωγού, αλλά και για την –αν θέλετε- πολλαπλή τροφοδότηση του αγωγού από πολλές πηγές; Νομίζω ότι σ’ αυτό δεν θα διαφωνήσει ο κύριος Υπουργός. 
      Θα ήθελα να ρωτήσω επίσης και αν το terminal και οι εγκαταστάσεις της Αλεξανδρούπολης θα  μπορούν να χρησιμοποιηθούν και για την αποθήκευση πετρελαίου προερχόμενου από άλλες πηγές και από άλλους δρόμους, το οποίο φυσικά θα το διαχειρίζεται η ελληνική πλευρά. 
      Κύριε Υπουργέ, είναι πολύ συγκεκριμένα τα ερωτήματα. Εμείς θέλουμε να βοηθήσουμε την προσπάθεια της Κυβέρνησης. Άλλωστε, εμείς την ξεκινήσαμε. Απλώς έχουμε επιφυλάξεις για μια πορεία διολίσθησης σε βασικές συμφωνημένες αρχές –την αρχή για την κατασκευή, τη λειτουργία, τον έλεγχο και τη διαχείριση του αγωγού- που υπήρξαν στη συνέχεια. 
      Άλλωστε, σχετική διαμαρτυρία διαβάσαμε στον Τύπο από δηλώσεις και του επικεφαλής των «Ελληνικών Πετρελαίων» –που εσείς τοποθετήσατε, στελέχους δικού σας- του κ. Χριστοδούλου, που συμμετέχει και χρηματοδοτεί την κατασκευή αυτού του αγωγού πως δεν γνωρίζει τίποτα γύρω από τα θέματα αυτά και κάποια στιγμή θα κληθεί να πληρώσει. 
      Όμως τα «Ελληνικά Πετρέλαια» είναι και στο Χρηματιστήριο και δεν είναι, αν θέλετε, μια υπόθεση που μπορεί από  μόνη της η Κυβέρνηση να χειρίζεται εν λευκώ. Δεύτερον, είδαμε και τα γεγονότα χθες με την επιστολή του επικεφαλής της Δ.Ε.Η., του κ. Αθανασόπουλου και μας προξενεί εντυπώσεις, ανησυχητικές θα έλεγα, κύριε Υπουργέ, για τον τρόπο διοίκησης και διαχείρισης αυτών των μεγάλων επιχειρήσεων. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε. Μαγκριώτη. 
      Κύριε Υπουργέ, έχετε το λόγο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, παρότι προκαλούμαι, δεν θα απαντήσω γιατί συζητούμε σήμερα για εθνικής σημασίας έργο που δεν αφορά μόνο την ελληνική Κυβέρνηση ή τον απευθυνόμενο προς το Σώμα. Και οι απαντήσεις μου, όπως είπα στην αρχή, γίνονται με υψηλό αίσθημα ευθύνης. 
      Και δεν θα μείνω στα, ιδιαίτερα, μίζερα θέματα τα οποία ανακάτεψαν στο τέλος, ακόμα, και τη Δ.Ε.Η.. 
      Διατελέσατε Υφυπουργός Εξωτερικών,  κύριε Μαγκριώτη, και γνωρίζετε πάρα πολύ καλά πόση λεπτότητα και ευαισθησία χρειάζονται οι χειρισμοί τέτοιων θεμάτων. Και ειλικρινά εκπλήττομαι για όσα είπατε, αλλά δεν θα δώσω συνέχεια. Θα σταθώ όμως και θα πω  μόνο τρία πράγματα, κύριε Πρόεδρε. 
      Η ελληνική Κυβέρνηση, ο απευθυνόμενος προς εσάς και η Υπουργός Ντόρα Μπακογιάννη, που συνέχισε στην ίδια γραμμή πλεύσης με τον Πέτρο Μολυβιάτη, από το Φεβρουάριο του 2006, για να μπορέσουμε να φτάσουμε στην ημερομηνία και στην υπογραφή της μονογραφείσης διακρατικής συμφωνίας, νομίζω ότι τα λέει όλα. 
      Επίσης, κύριε Μαγκριώτη, δεν ξέρω πού ήταν στραμμένη η προσοχή σας, αναφέρθηκα σε όλες τις κυβερνήσεις και σε όλους τους Πρωθυπουργούς. Δεν ξέρω γιατί σας ενόχλησε η αναφορά στο σημερινό Πρόεδρο της Δημοκρατίας. Αλλά εάν δείτε τα Πρακτικά και θέλω να το κάνετε μετά, θα διαπιστώσετε ότι αναφέρθηκα σε όλους τους Πρωθυπουργούς από το 1993 και μετά. 
      Παρακαλώ πολύ, κύριε Πρόεδρε, να θέσετε στη διάθεση του κυρίου συναδέλφου, εάν περιλαμβανόταν στην πρωτολογία μου αυτή η αναφορά ή όχι. 
      ΠΡΟΕΔΡΕΥΩΝ (Γεώργιος Σούρλας): Είναι εύκολο να το διευκρινίσουμε αυτό. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θέλω ακόμα, κύριε Πρόεδρε, να πω ότι ενημέρωσα  λεπτομερώς τους συναδέλφους Βουλευτές, τον κ. Κελέτση και τον κ. Δερμεντζόπουλο και από το ΠΑ.ΣΟ.Κ τον κ. Ντόλιο για όλα αυτά τα θέματα τα οποία κουβεντιάζουμε εδώ. 
      Αναρωτηθείτε τι κάνατε εσείς στις υπογραφές διακρατικών συμφωνιών και πότε δίνατε ενημέρωση στην Εθνική Αντιπροσωπεία για να πείτε αυτά τα οποία είπατε. 
      Θέλω να κλείσω,  κύριε Πρόεδρε, με μία αποστροφή. Αυτού του είδους τα ζητήματα είναι ζητήματα που πρέπει να μας ενώνουν και όχι να μας χωρίζουν και μάλιστα με αναφορές του είδους που κάνατε, κύριε Μαγκριώτη, που ειλικρινά από εσάς δεν τις περίμενα. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Η τέταρτη με αριθμό 389/6-3-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημήτριου Τσιόγκα προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με την παραγωγή βιοκαυσίμων από τις ενεργειακές καλλιέργειες, διαγράφεται μετά από συνεννόηση μεταξύ του Υπουργού και του ερωτώντος Βουλευτή. 
      Ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Γεώργιος Σούρλας): Εισερχόμεθα στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 46/15-2-2007 επερώτηση των Βουλευτών του ΠΑ.ΣΟ.Κ  κυρίων Μιχαήλ Χρυσοχοΐδη, Μιχαήλ Παντούλα, Θεοδώρας Τζάκρη, Χρήστου Αηδόνη, Αθανασίου (Νάσου) Αλευρά, Δημητρίου (Μίμη) Ανδρουλάκη, Μαρίας-Ελένης (Μιλένας) Αποστολάκη, Δημητρίου Βαρβαρίγου, Μιλτιάδη Βέρρα, Αγάθης-Ρόζας Βρεττού,  Αγγελικής (΄Αντζελας Γκερέκου), Ιωάννη Δημαρά, Ιωάννη Διαμαντίδη, Σάββα Εμινίδη, Βασιλείου Εξαρχου, Πέτρου Κατσιλιέρη, Βασιλείου Κεγκέρογλου, Ελένης Κούρκουλα, Γεωργίου Λιάνη, Δημητρίου Λιντζέρη, Ανδρέα Λοβέρδου, Χρύσας Μανωλιά, Αθανασίας Μερεντίτη, Αριστείδου Μουσιώνη, Μάρκου Μπόλαρη, Βασιλείου Οικονόμου, Ευάγγελου Παπαχρήστου, Φίλιππου Πετσάλνικου, Αναστασίας-Συλβάνας Ράπτη, Ιωάννη Σκουλά, Βασιλείου Τόγια, Παρασκευής (Εύης) Χριστοφιλοπούλου, Τηλέμαχου Χυτήρη, Μιλτιάδη Παπαϊωάννου και Αθανασίου Παπαγεωργίου, προς την Υπουργό Εθνικής Παιδείας και Θρησκευμάτων, σχετικά με τη λειτουργία των Μουσικών Σχολείων. 
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει ως Κοινοβουλευτικό Εκπρόσωπο για την σημερινή συνεδρίαση τον κ. Τασούλα. 
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ κ. Ρέππας ορίζει ως Κοινοβουλευτικό Εκπρόσωπο για τη σημερινή συνεδρίαση τον κ. Χρυσοχοϊδη.
      Το λόγο έχει ο κ. Παντούλας. 
     ΜΙΧΑΗΛ ΠΑΝΤΟΥΛΑΣ: Σας ευχαριστώ.
     Κυρίες και κύριοι Βουλευτές, θεωρώ σκόπιμο πριν από οτιδήποτε άλλο να επαναλάβω στο Σώμα τη χθεσινοβραδινή δήλωση του Προέδρου του ΠΑ.ΣΟ.Κ. κ. Παπανδρέου, συμφωνώντας απολύτως με το περιεχόμενό της, μέσω της οποίας εξέφρασε την οργή του για την πρωτοφανή βεβήλωση του μνημείου του Αγνώστου Στρατιώτη από τους κουκουλοφόρους, αλλά και την απαίτησή του ο Πρωθυπουργός να αναλάβει, επιτέλους, τις ευθύνες του και να αποπέμψει τη φυσική και πολιτική ηγεσία του Υπουργείου Δημόσιας Τάξης ως ανεπαρκή και ανίκανη. Η δήλωση αυτή του κ. Παπανδρέου δεν εκφράζει μόνο το ΠΑ.ΣΟ.Κ.. Ικανοποιεί πιστεύω την παμψηφία του ελληνικού λαού. 
     Και τώρα επί της ουσίας της επερώτησης. Είναι άκρως ενδιαφέρον να θυμίσω στο Σώμα δύο κείμενα. Το πρώτο το αντιγράφω από το κυβερνητικό πρόγραμμα της Νέας Δημοκρατίας για την παιδεία: «Η Νέα Δημοκρατία δεσμεύεται οι δημόσιες δαπάνες για την παιδεία από  3,5% σταδιακά να φθάσουν στο 5% του Α.Ε.Π., δίνοντας προτεραιότητα στη σημαντικότερη εθνική και κοινωνική απαίτηση. Έτσι θα συγκλίνουμε στο μέσο όρο της Ευρωπαϊκής Ένωσης». Το δεύτερο κείμενο αποτελεί τμήμα της αρχής του διαγγέλματος του κ. Καραμανλή προς τον ελληνικό λαό το βράδυ των εκλογών στις 7 Μαρτίου 2004 στο Ζάππειο Μέγαρο. Έχει ενδιαφέρον, κυρίες και κύριοι Βουλευτές, να το ακούσετε: «Προτεραιότητά μας είναι η παιδεία και ο πολιτισμός, η επένδυση στη γνώση, στο ανθρώπινο κεφάλαιο, στη νέα γενιά της πατρίδας μας». 
     Σήμερα, τρία χρόνια από τότε, το σύνολο της σχολικής και ακαδημαϊκής κοινότητας και όχι μόνο, βιώνει την πλήρη ανακολουθία μεταξύ λόγων και έργων. Και στους τρεις προϋπολογισμούς που συνέταξε και ψήφισε η Νέα Δημοκρατία, οι δαπάνες για την εκπαίδευση αντί να αυξηθούν, ακολούθησαν φθίνουσα γεωμετρική πρόοδο, ενώ τα κονδύλια για την έρευνα είναι σχεδόν ανύπαρκτα.
     Η Κυβέρνηση της Νέας Δημοκρατίας είναι προφανές ότι δεν μπορεί να σχεδιάσει στο χώρο της εκπαίδευσης, αδυνατεί να νομοθετήσει με σοβαρότητα και ευθύνη, αποδεικνύεται καθημερινά ανίκανη να προωθήσει τις αλλαγές που απαιτεί ο χώρος της εκπαίδευσης στο σύνολό του.
     Ο κύριος Πρωθυπουργός και η Κυβέρνησή του φαίνεται να μην έχουν συναίσθηση του τι πραγματικά συμβαίνει σ’ αυτήν τη χώρα. Απτό παράδειγμα το νομοσχέδιο για την ανώτατη εκπαίδευση, που ψηφίστηκε χθες από την κυβερνητική Πλειοψηφία. Αντί για τις ρηξικέλευθες αλλαγές που έχει ανάγκη ο χώρος, επιβεβαίωσε, δυστυχώς, το αξίωμα ότι ο χειρότερος εχθρός μιας αναγκαίας μεταρρύθμισης είναι μια κακή απόπειρα μεταρρύθμισης που οξύνει τις αντιθέσεις, σκληραίνει τις αποστάσεις και αποθαρρύνει τις συναινέσεις. Γι’ αυτό και έμεινε απελπιστικά μόνη, αντικρίζοντας τα επίχειρα των ακατανόητων συμπεριφορών της.
     Στα τρία χρόνια της πρωθυπουργικής του θητείας ο κ. Καραμανλής δεν βρήκε χρόνο να συγκαλέσει ούτε μια φορά το Υπουργικό Συμβούλιο για να συζητήσει θέματα παιδείας. Είναι απίστευτο, συμβαίνει για πρώτη φορά παγκοσμίως και προκαλεί σε όλους μας μια απέραντη θλίψη. Το μήνυμα που εκπέμπει αυτή η συμπεριφορά δεν μπορεί να είναι άλλο από την πλήρη απαξίωση του δημόσιου συστήματος εκπαίδευσης. Το περιέχει φαίνεται η κρυφή ατζέντα της Νέας Δημοκρατίας και το υπηρετεί με συνέπεια ο ίδιος ο Πρωθυπουργός, ο οποίος αντιλαμβάνεται την εκπαίδευση με όρους οικονομικού και όχι κοινωνικού αγαθού. Το ζητούμενο για τη Νέα Δημοκρατία δεν είναι άλλο από την ελευθερία της εκπαιδευτικής αγοράς.
     Κυρίες και κύριοι Βουλευτές, η υπεράσπιση της επερώτησης είναι πολύ εύκολη υπόθεση. Φθάνει να αναφέρει κανείς το γεγονός ότι και κυβερνητικοί βουλευτές, όπως για παράδειγμα ο Αντιπρόεδρος της Βουλής κ. Τραγάκης και ο βουλευτής Αχαΐας κ. Νικολόπουλος, με αναφορές τους και άλλες κοινοβουλευτικές παρεμβάσεις, εγκαλούν το Υπουργείο Παιδείας για απαράδεκτες ελλείψεις στη λειτουργία των μουσικών σχολείων κατά τη φετινή σχολική περίοδο. Τη θέση αυτή έρχεται να επιβεβαιώσει το τελευταίο κοινό έγγραφο των πλέων αρμόδιων για το θέμα: του Συντονιστικού Οργάνου των Ενώσεων Εκπαιδευτικών Μουσικής και της Πανελλήνιας Ένωσης Γονέων Μουσικών Σχολείων προς το Υπουργείο Παιδείας, τα πολιτικά κόμματα και άλλους φορείς.
      Το έγγραφο αυτό που φέρει ημερομηνία 7.3.2007 καταλήγει ως εξής: 
      «Δυστυχώς το Υπουργείο Παιδείας δεν δείχνει καν να αντιλαμβάνεται τη σημασία της μουσικής για την παιδεία και δεν έχει ξεκαθαρίσει ακόμη το ρόλο των μουσικών σχολείων, με αποτέλεσμα να μεταθέτει τις συνέπειες της ολιγωρίας του στις πλάτες των εκπαιδευτικών, των γονιών και των μαθητών. Το φετινό οργανωτικό χάλι δεν έχει προηγούμενο και είμαστε πλέον πεπεισμένοι ότι δεν είναι αποτέλεσμα λαθών, αλλά οργανωμένου σχεδίου διάλυσης και απαξίωσης. Τέτοια είναι τα κίνητρα και οι προθέσεις για τα μουσικά σχολεία των στελεχών του Υπουργείου που χειρίζονται θέματα μουσικής, ενώ δεν έχουν καμία σχέση μαζί της.»
      Στο Μουσικό Σχολείο Σερρών, την ιδιαίτερη πατρίδα του κυρίου Πρωθυπουργού, το Σχολικό Συμβούλιο συγκαλείται, εκτάκτως μετά από πρόταση του Διοικητικού Συμβουλίου του Συλλόγου Γονέων και Κηδεμόνων και των Εκπροσώπων των Μαθητών. Θέμα ημερήσιας διάταξης είναι το εξής: «Η αργοπορία στην πρόσληψη αναπληρωτών και ωρομισθίων καθηγητών μουσικών ειδικοτήτων και οι συνέπειες στη λειτουργία του σχολείου.» 
      Η συνεδρίαση αυτή πραγματοποιείται στις 15 Νοεμβρίου 2006. Από την ανάγνωση των πρακτικών διαπιστώνει κανείς την τραγικότητα της κατάστασης και το μέγεθος του προβλήματος. Συγκεκριμένα καταγγέλλεται ότι: 
      Πρώτον, δεν γίνονται ατομικά μαθήματα στα όργανα επιλογής. 
      Δεύτερον, γίνονται περικοπές στη διδασκαλία των θεωρητικών μουσικών μαθημάτων. 
      Τρίτον, υποβαθμίζεται η παραδοσιακή μουσική. 
      Τέταρτον, επιχειρείται η αλλοίωση του χαρακτήρα του μουσικού σχολείου, καθώς επίσης και η απαξίωση του θεσμού. 
      Πέμπτον, διαπιστώνονται αδιαφανείς διαδικασίες στις προσλήψεις των μουσικών. 
      Και ενώ όλα αυτά καταγγέλλονται στα μέσα του Νοεμβρίου του 2006 και η απόφαση αυτή αποστέλλεται στην Υπουργό Παιδείας, στις 17 Ιανουαρίου 2007 το συγκεκριμένο μουσικό σχολείο, όπως και όλα τα άλλα μουσικά σχολεία, παρουσίαζε ελλείψεις μουσικών, με αποτέλεσμα οκτακόσιες περίπου ώρες εβδομαδιαίως να μην πραγματοποιούνται. 
      Την ίδια περίοδο, δηλαδή, στα μέσα Ιανουαρίου 2007, τα συνολικά κενά ωρών εβδομαδιαίας διδασκαλίας στο σύνολο των μουσικών σχολείων της χώρας πλησίαζαν τις έντεκα χιλιάδες περίπου. Δηλαδή απουσίαζαν από τα μουσικά σχολεία πεντακόσιοι και πλέον μουσικοί. 
      Την τραγικότητα αυτής της κατάστασης η Πανελλήνια Ένωση Γονέων Μουσικών Σχολείων αναγκάζεται να τη γνωστοποιήσει στον ίδιο τον Πρωθυπουργό με επιστολή της. Στη συγκεκριμένη επιστολή, που αποτελεί κραυγή αγωνίας, τίθεται το σύνολο των θεμάτων, στα οποία κατά σύμπτωση αναφέρεται και το κείμενο της επερώτησής μας. 
      Κωδικοποιούνται τα θέματα που πρέπει να επιλυθούν. Κατατίθεται η υποψία ότι οι «αυτουργοί» της δυσλειτουργίας των μουσικών σχολείων, τους οποίους αναγνωρίζουν οι γονείς σε πρόσωπα της πολιτικής ηγεσίας του Υπουργείου Παιδείας, θα είναι οι ίδιοι που θα επικαλεστούν, για να πείσουν την κοινωνία ότι ο πολύτιμος αυτός θεσμός απέτυχε και ζητούν συνάντηση με τον ίδιο τον Πρωθυπουργό. 
      Είναι ενδιαφέρον να ακούσετε το σκεπτικό γι’ αυτήν τη συνάντηση: 
      «Γνωρίζουμε από την προσωπική μας εμπειρία και από τη φοίτηση των παιδιών μας ότι η καλύτερη ποιοτικά μουσική παιδεία που έχει ποτέ προσφερθεί στην Ελλάδα έχει προέλθει από τα μουσικά σχολεία. Παρακαλούμε να φροντίσετε για τον ορισμό μιας συνάντησης μαζί σας. 
      Δυστυχώς κάθε προσπάθειά μας για επικοινωνία με την Υπουργό Παιδείας ή τον αρμόδιο Υφυπουργό καταλήγει σε συνάντηση με τον Ειδικό Γραμματέα.
      Είναι δυνατόν η λειτουργία των μουσικών σχολείων να ανατίθεται σε ανθρώπους που δεν κατανοούν τι είναι «μουσική», που παρακάμπτουν θεσμοθετημένα από την πολιτεία όργανα και τελικά έχουν ως μόνο στόχο την ικανοποίηση προσωπικών δεσμεύσεων απέναντι σε φορείς και ανθρώπους άσχετους με τη μουσική και τον πολιτισμό; 
      Με βαθύ σεβασμό 
      Ο Πρόεδρος Ζ. Φωτιάδης
      Ο Γενικός Γραμματέας Α. Καρκάνης»
      Αυτήν την κραυγή αγωνίας οι γονείς την επανέλαβαν και προχθές, στις 7 Μαρτίου 2007. Γράφουν στο ενημερωτικό δελτίο που απέστειλαν στην πολιτική ηγεσία του Υπουργείου Παιδείας, στη Βουλή και στα πολιτικά κόμματα:
      «Φέτος είναι ίσως η χειρότερη χρονιά για τα μουσικά σχολεία, αφού ακόμη και σήμερα, μήνα Μάρτιο, υπάρχουν κενά και καθημερινά χαμένες διδακτικές ώρες, τις οποίες καλούνται να εξασφαλίσουν οι διευθυντές με συνδιδασκαλίες και περικοπή ωρών διδασκαλίας στα όργανα επιλογής.»
      Και πιο κάτω αναφέρεται:
      «Με βάση τις διαπιστώσεις για τα προβλήματα που υπάρχουν, διαφαίνεται ως πιθανή προοπτική η αποδυνάμωση, η φθίνουσα πορεία, το μαράζωμα και η διάλυσή τους. 
      Χρειάζεται αποφασιστικότητα και τόλμη από την πολιτεία, για να βαδίσουμε μπροστά, να σκύψουμε στα προβλήματα, να τα συζητήσουμε, να βρούμε τους στόχους –μεσοπρόθεσμους και μακροπρόθεσμους- και να τους υλοποιήσουμε.»
      Η κατάθεση της επερώτησης από τη μεριά του ΠΑ.ΣΟ.Κ. και η σημερινή συζήτησή της στοχεύει στην ενίσχυση των πρωτοβουλιών που αναλαμβάνουν καθημερινά οι εκπαιδευτικοί των μουσικών σχολείων, οι γονείς και οι μαθητές για την ποιοτική τους αναβάθμιση. 
      Κυρίες και κύριοι Βουλευτές, σχεδόν για το σύνολο των θεμάτων που τίθενται στο κείμενο της επερώτησης υπάρχουν γραπτά κείμενα ή δεσμεύσεις και δηλώσεις μέσα σ’ αυτήν εδώ την Αίθουσα στελεχών της πολιτικής ηγεσίας του Υπουργείου Παιδείας. Γι’ αυτό και μπορούμε σήμερα να τις επικαλεστούμε και ταυτοχρόνως να αποδείξουμε τη «Μαύρη Βίβλο» της κυβερνητικής αναξιοπιστίας. 
      Στις 21.10.2005 και στις 14.11.2005 απευθυνόμενοι σε επερωτώντες Βουλευτές του ΠΑ.ΣΟ.Κ., ιδού τι υποστήριζαν η κυρία Υπουργός Παιδείας και ο Υφυπουργός κ. Καλός για τη σύνταξη των αξιολογικών πινάκων των μουσικών των μουσικών σχολείων και κατ’ επέκταση την αντικειμενικότητα των προσλήψεων. 
      1) «Μακάρι να μπορούσατε και εσείς να είσαστε -και πώς φαίνονται οι διαφορές των ημερών μας- εκείνοι που θα μπορούσατε εδώ μέσα να υπερηφανευτείτε ότι κατά τρόπο άψογο γίνονταν οι πίνακες και τα πρακτικά των επιτροπών σας». (Υφυπουργός Γεώργιος Καλός). «Σας δίνω το λόγο μου μέσα σ’ αυτήν τη Βουλή ότι και η τελευταία ένσταση θα παράξει αποτέλεσμα και θα δικαιώσει εκείνον που ενίσταται». (Υφυπουργός Γεώργιος Καλός). «Η ωρομισθία χρησιμοποιείται μόνο όπου είναι πραγματική ανάγκη». (Υπουργός Μαριέττα Γιαννάκου). «Εμείς διορίσαμε πολύ λιγότερους ωρομίσθιους φέτος και πέρυσι και είμαστε περήφανοι γι’ αυτό». (Υφυπουργός Γεώργιος Καλός). 
      Καλούμε σήμερα την πολιτική ηγεσία του Υπουργείου Παιδείας, να καταθέσει στη Βουλή: α) τους φετινούς αξιολογικούς πίνακες και τα αντίστοιχα πρακτικά της από το νόμο καλλιτεχνικής επιτροπής, υπεύθυνης γι’ αυτό το έργο, με τις εισηγήσεις της στα συγκεκριμένα θέματα. Β) Τις ενστάσεις των εκπαιδευτικών και τις αποφάσεις των από το νόμο αρμοδίων οργάνων και, γ) τον ακριβή αριθμό των ωρομισθίων μουσικών ανά μουσικό σχολείο που προσελήφθη φέτος.
      Θα διαπιστωθεί έτσι η παράνομη παράκαμψη της καλλιτεχνικής επιτροπής, η δράση παραεκπαιδευτικού κυκλώματος στο Υπουργείο Παιδείας και το όργιο των ρουσφετολογικών προσλήψεων, στο οποίο επιδόθηκαν τα διορισμένα στελέχη της εκπαίδευσης στην περιφέρεια, εν΄όψει εκλογών στην Αυτοδιοίκηση, καθώς επίσης και το γεγονός ότι κατά παράβαση της σχετικής υπουργικής απόφασης μέχρι και σήμερα δεν έχουν κυρωθεί ούτε δημοσιευθεί οι πίνακες των ωρομισθίων εκπαιδευτικών μουσικών.
      2) Από δελτίο Τύπου της Ένωσης Μουσικών στις 20.11.2006 διαβάζουμε ότι έγινε ο εξής διάλογος μεταξύ εκπροσώπου παραδοσιακών μουσικών με στέλεχος της πολιτικής ηγεσίας του Υπουργείου Παιδείας, το οποίο τους απευθύνθηκε με τα εξής λόγια: «Δεν μπορώ να ασχολούμαι συνέχεια μαζί σας. Επιτέλους, είσαστε εμπειροτέχνες, δεν είσαστε εκπαιδευτικοί. Δεν έχουμε υποχρέωση να βγάλουμε πίνακες για εσάς. Θα τους βγάλουμε όμως, όταν είναι έτοιμοι. Εν τω μεταξύ οι προσλήψεις θα γίνουν κανονικά, έστω και με λάθος μόρια. Κάντε ένσταση μετά. Πηγαίνετε στα δικαστήρια, αν θέλετε».
      Κατ΄αρχάς ερωτάται ο παριστάμενος κύριος Υφυπουργός αν συμφωνεί μ΄ αυτήν τη συμπεριφορά και ύστερα γιατί οι εναπομείναντες εξήντα περίπου μουσικοί παραδοσιακών οργάνων, που πάνω από τριάντα μήνες στήριξαν την τοπική μουσική παράδοση στα μουσικά σχολεία της πατρίδας μας, εξαιρέθηκαν της ρύθμισης των τριανταμηνιτών, για να προσληφθούν εκ των υστέρων και φέτος να διδάσκουν στα μουσικά σχολεία. Η δέσμευση του κ. Καραμανλή γιατί τους αγνόησε; 
      Τέλος, είναι δυνατόν να τιμωρούνται από την πολιτεία, ακόμα και όταν αποκτούν κάποιοι απ’ αυτούς πτυχίο, με το να τοποθετούνται στους πίνακες σε υποδεέστερη σειρά από αυτή των συναδέλφων τους, που δεν έχουν κάνει σπουδές; Και μόνοι αυτοί να μην προσλαμβάνονται ωρομίσθιοι στα μουσικά σχολεία, επειδή ενδεχομένως να είναι ωρομίσθιοι σε δημοτικά ωδεία, παρά τη σαφή αντίθετη άποψη της αρμόδιας διεύθυνσης του Υπουργείου Παιδείας;
      3): «Η κατάρτιση των προγραμμάτων σπουδών για τη διδασκαλία των μουσικών οργάνων και το ωρολόγιο πρόγραμμα βρίσκονται στην τελική φάση ολοκλήρωσης από την αρμόδια επιτροπή, που συγκρότησε το Παιδαγωγικό Ινστιτούτο και η συγγραφή διδακτικών εγχειρίδιων είναι δυνατή μετά την έγκριση των παραπάνω», απάντησε σε αναφορές και ερωτήσεις Βουλευτών ο Υφυπουργός κ. Καλός στις 18.12.2006.
      Θα ήταν ενδιαφέρον να μας πληροφορήσει σήμερα, ποιοι αποτελούν την επιτροπή αυτή, ποια τα ουσιαστικά και τυπικά τους προσόντα, ποια η εμπλοκή της από το νόμο αρμόδιας Καλλιτεχνικής Επιτροπής, ποιο το επίπεδο συνεργασίας της επιτροπής με τις επιστημονικές ενώσεις του χώρου και τα μουσικά σχολεία της πατρίδας μας και αν υπάρχει σχετικό χρονοδιάγραμμα ολοκλήρωσης του έργου της.
      Να κατατεθούν επίσης εδώ στη Βουλή όλα τα πρακτικά συνεδριάσεων του Τμήματος Δευτεροβάθμιας Εκπαίδευσης και του Συντονιστικού Συμβουλίου του Παιδαγωγικού Ινστιτούτου για το ανωτέρω θέμα. 
      Συμφωνεί τέλος, η σημερινή πολιτική ηγεσία του Υπουργείου Παιδείας με τα διαλαμβανόμενα στην ανακοίνωση του Παιδαγωγικού Ινστιτούτου, σχετικά με τη μείωση των ωρών διδασκαλίας της ελληνικής παραδοσιακής μουσικής, την ομαδική διδασκαλία των παραδοσιακών μουσικών οργάνων και την ενοποίηση των οργάνων αναφοράς παραδοσιακής και κλασικής μουσικής, σε μια κατηγορία με τον τίτλο «Υποχρεωτικά όργανα επιλογής», δηλαδή στην απαξίωση της παραδοσιακής μας μουσικής; 
      4) Στις 14.11.2005 ο Υφυπουργός κ. Καλός δήλωσε τα εξής μέσα στην Αίθουσα της Βουλής για τα προπαρασκευαστικά μουσικά τμήματα στα δημοτικά σχολεία:
      «Είμαστε έτοιμοι να θεσμοθετήσουμε την εισήγηση της καλλιτεχνικής επιτροπής, για να κάνουμε πραγματικότητα το νέο, απλούστερο, διαφανέστερο, ποιοτικότερο και αποτελεσματικότερο σύστημα μουσικής προπαιδείας των παιδιών μας. Αυτό θα το υλοποιήσουμε».  Και στη δευτερολογία του: «Όχι μόνο δεν πρόκειται να καταργήσουμε, αλλά θα ενισχύσουμε και θα εξορθολογήσουμε αυτόν το θεσμό. Στα τρίωρα εκείνα θα γίνεται, όπως το λέει η καλλιτεχνική επιτροπή, ακόμη και Σάββατο πιθανώς σε πάρα πολλά σχολεία, όταν το θέλουν τα ίδια». Πέρασαν από τότε δεκαοκτώ ολόκληροι μήνες και δεν φαίνεται στο φως του τούνελ η πρόθεση του Υπουργείου Παιδείας να υλοποιηθεί αυτή η υπόσχεση. Τα προπαρασκευαστικά μουσικά τμήματα, ο εξαίρετος αυτός θεσμός και τροφοδότης των μουσικών σχολείων έχει καταργηθεί. Τον ίδιο δρόμο, της κατάργησης, ακολουθούν, δυστυχώς, και τα ολοήμερα δημοτικά σχολεία και νηπιαγωγεία.
      Κυρίες και κύριοι Βουλευτές,  θα μπορούσε ακόμη να καταγγείλει κάποιος την απουσία σχεδιασμού, για την ανάπτυξη κατάλληλων υποδομών για τα μουσικά σχολεία, την επί τρία χρόνια καθυστέρηση αγοράς των μουσικών οργάνων, τη μη προκήρυξη διαγωνισμού μέσω  του Α.Σ.Ε.Π. για την πρόσληψη των μουσικών -το 2001 έγινε ο τελευταίος διαγωνισμός- τη μη εφαρμογή του νόμου για λήψη πτυχίων μουσικών μέσω του Υπουργείου Παιδείας και τόσα άλλα. Ένα πάντως είναι απολύτως ορατό: η απαράδεκτη συμπεριφορά της Κυβέρνησης και η περιφρόνηση ενός από τους πιο σημαντικούς και καινοτόμους θεσμούς του εκπαιδευτικού μας συστήματος, η συστηματική κακοποίηση και υποβάθμισή του, η επιβολή της αδιαφάνειας και αναξιοκρατίας, η φαλκίδευση των εργασιακών δικαιωμάτων των μουσικών και τέλος, ο εμπαιγμός των μαθητών και των γονέων τους, οι οποίοι με συνεχή υπομνήματα προς την πολιτική ηγεσία του Υπουργείου Παιδείας και τον ίδιο τον Πρωθυπουργό καταθέτουν την αγωνία τους να διασωθεί ένας θεσμός, που κατ΄εξοχήν εκφράζει το συνδυασμό παιδείας και πολιτισμού. Δυστυχώς, απευθύνονται σε «ώττα μη ακουόντων».
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ ( Γεώργιος Σούρλας):  Ευχαριστούμε τον κ. Παντούλα.
      Κυρίες και κύριοι συνάδελφοι, έχω την τιμή  να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίαση, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων, σαράντα έξι μαθητές και μαθήτριες και τρεις συνοδοί-καθηγητές από το 4ο Γυμνάσιο Πτολεμαϊδας του Νομού Κοζάνης.
      Η Βουλή τους Καλωσορίζει. Τους εύχεται καλές σπουδές και καλή επιστροφή στην ωραία Πτολεμαϊδα.
      (Χειροκροτήματα απ΄όλες τις πτέρυγες της Βουλής)
      Ο κ. Αλευράς έχει το λόγο.
      ΑΘΑΝΑΣΙΟΣ ΑΛΕΥΡΑΣ:  Σήμερα, κύριε Πρόεδρε, η Κυβέρνηση είναι τριπλά υπόλογη. Είναι υπόλογη, γιατί αφήνει ελάχιστους μασκοφόρους να τυλίγουν στις φλόγες τα εθνικά μας μνημεία.
      ΠΡΟΕΔΡΕΥΩΝ ( Γεώργιος Σούρλας):  Τώρα, κύριε Αλευρά, μιλάμε για τα μουσικά σχολεία.
      ΑΘΑΝΑΣΙΟΣ ΑΛΕΥΡΑΣ: Βεβαίως κι έχει απόλυτα σχέση.
      ΠΡΟΕΔΡΕΥΩΝ ( Γεώργιος Σούρλας):  Τι να κάνει; Να φυλάξει τα νεκροταφεία των πεσόντων;
      ΑΘΑΝΑΣΙΟΣ ΑΛΕΥΡΑΣ: Είναι υπόλογη, γιατί με την πρακτική της τυλίγει στις φλόγες την εκπαιδευτική κοινότητα και εμποδίζει το διάλογο να δώσει λύσεις. Και είναι υπόλογη, γιατί με τις επιλογές της να προβοκάρει μία μαζική κινητοποίηση των νέων, στην ουσία θέτει σε κίνδυνο την ομαλότητα στη χώρα. Αυτό που είναι μετά βεβαιότητας σίγουρο και θα κοσμεί σε λίγο το κέντρο  της πόλης μας είναι το μνημείο του «άγνωστου πρωθυπουργού», ο οποίος παρακολουθεί αμέριμνος και δεν παρεμβαίνει.
      ΠΡΟΕΔΡΕΥΩΝ ( Γεώργιος Σούρλας): Κύριε Αλευρά, σας παρακαλώ, πολύ αφήστε τους χαρακτηρισμούς και τα υπονοούμενα για τον Πρωθυπουργό ή για τον  Αρχηγό του ΠΑ.ΣΟ.Κ.…
      ΑΘΑΝΑΣΙΟΣ ΑΛΕΥΡΑΣ:  Κύριε Πρόεδρε, δεν καταλαβαίνω αν ενοχλείστε περισσότερο από την Κυβέρνηση, καταλαβαίνω, όμως,….
      ΠΡΟΕΔΡΕΥΩΝ ( Γεώργιος Σούρλας):  Ενοχλούμαι περισσότερο και από την Κυβέρνηση  και από το ΠΑ.ΣΟ.Κ.…
      ΚΩΝΣΤΑΝΤΙΝΟΣ  ΤΑΣΟΥΛΑΣ: Έχει μελωδική φωνή και πάει με τα μουσικά σχολεία! 
      ΑΘΑΝΑΣΙΟΣ ΑΛΕΥΡΑΣ: …ότι υπάρχει ένα μείζον πολιτικό θέμα στη χώρα από τη συμπεριφορά και την πρακτική της Κυβέρνησης. Και αυτό πρέπει να αναδεικνύεται στον κοινοβουλευτικό έλεγχο.
      ΠΡΟΕΔΡΕΥΩΝ ( Γεώργιος Σούρλας):  Κύριε Αλευρά, αν θα συνεχίσετε, θα σας αφαιρέσω το λόγο.
      ΑΘΑΝΑΣΙΟΣ ΑΛΕΥΡΑΣ:  Αν μου επιτρέψετε, κύριε Πρόεδρε, να μιλήσω….
      ΠΡΟΕΔΡΕΥΩΝ ( Γεώργιος Σούρλας):  Δεν ενοχλούμαι για τίποτα. Ενοχλούμαι γιατί ως Προεδρεύων έχω υποχρέωση  να τηρήσω με θρησκευτική ευλάβεια τον Κανονισμό. Βρήκατε ευκαιρία, για να βγάλετε είδηση από την Αίθουσα της Βουλής;
      ΑΘΑΝΑΣΙΟΣ ΑΛΕΥΡΑΣ:  Κύριε Πρόεδρε, αν μου επιτρέψετε να μιλήσω…
      ΠΡΟΕΔΡΕΥΩΝ ( Γεώργιος Σούρλας):  Εγώ σας επιτρέπω. Εσείς είστε εκτός Κανονισμού και διαδικασίας.
      ΑΘΑΝΑΣΙΟΣ ΑΛΕΥΡΑΣ: …θα μπορέσω, φαντάζομαι, να πείσω και τους πλέον κακόπιστους ότι όλα αυτά που παρακολουθούμε τους τελευταίους μήνες στη χώρα, έχουν απόλυτη συνάφεια το ένα με το άλλο, είναι απόλυτα συνδεμένα, γιατί αποδεικνύουν ότι η αδιαφορία της Κυβέρνησης απέναντι στα προβλήματα που αντιμετωπίζει η ελληνική κοινωνία είναι πρωτοφανής. 
      Προ ολίγου ο συνάδελφος κ. Παντούλας παρουσίασε την κατάσταση που επικρατεί στα μουσικά σχολεία. Είναι, πραγματικά, εντυπωσιακό το γεγονός ότι από την αρχή της χρονιάς, σ΄ ένα πολύ ευαίσθητο κομμάτι για την εκπαίδευση των νέων παιδιών, όπως είναι η μουσική παιδεία, έχουν χαθεί εξαιτίας  των κενών σε διδακτικό προσωπικό περίπου το ήμισυ των ωρών διδασκαλίας. Η Κυβέρνηση καθυστερημένα προχώρησε τις διαδικασίες για πλήρωση των θέσεων στα μουσικά σχολεία.
     Προχώρησε αυτές τις διαδικασίες, έχοντας επίγνωση ότι οι θέσεις τις οποίες σχεδιάζει να καλύψει δεν επαρκούν διότι δεν ανταποκρίνονται στα υπαρκτά οργανικά κενά τα οποία υπάρχουν στα σχολεία. 
     Οι διαδικασίες οι οποίες ξεκίνησαν, έπασχαν από όλες τις πλευρές και το κυριότερο είχαν σοβαρό έλλειμμα νομιμότητας, ένα έλλειμμα νομιμότητας το οποίο στηλιτεύτηκε από την Πανελλήνια ‘Ένωση των Καθηγητών Μουσικής. Πίνακες έμπαιναν στο διαδίκτυο και κατέβαιναν. Αποφάσεις με τα ονόματα των προσληφθέντων ανέβαιναν και κατέβαιναν. Τα κριτήρια ήταν αδιαφανή. Η καλλιτεχνική επιτροπή, η οποία από το νόμο είναι γνωμοδοτικό όργανο, αγνοείται παντελώς. Τα προβλήματα τα οποία  παρατηρούνται στα σχολεία από την άποψη της υλικοτεχνικής υποδομής είναι τεράστια. 
     Αναρωτιέται κάποιος, όλα αυτά τα οποία υποσχόταν προεκλογικά η Κυβέρνηση δεν είχαν κανένα αντίκρισμα για τα παιδιά και τα μουσικά σχολεία; Δεν έχουν κανένα αντίκρισμα οι υποσχέσεις για μία αύξηση των δαπανών, για μία βελτίωση των συνθηκών στις υλικοτεχνικές υποδομές των σχολείων και παρακολουθεί έτσι η Κυβέρνηση το θέμα; Τι έχει γίνει με τα προγράμματα σπουδών για τα μουσικά σχολεία;
     Η κυρία Υπουργός είχε ανακοινώσει ότι ξεκινά η διαμόρφωση των αναλυτικών προγραμμάτων, η συγγραφή διδακτικών πακέτων πριν από ενάμιση χρόνο περίπου και έκτοτε αγνοείται. Αγνοείται το αποτέλεσμα αυτής της δραστηριότητας και αυτό όχι προφανώς γιατί η κυρία Υπουργός δεν έχει την καλή διάθεση, αλλά διότι η Κυβέρνηση αδιαφορεί να ενισχύσει οικονομικά αυτές τις διαδικασίες και αυτές τις προσπάθειες και, βεβαίως, είναι υποχρεωμένη με ελάχιστα μέσα να κάνει πολιτική. Αλλά αυτή είναι και η μεγάλη ευθύνη που έχει η Κυβέρνηση. Διότι τα προβλήματα τα οποία αντιμετωπίζονται στη μουσική εκπαίδευση, αντανακλούν τα προβλήματα ολόκληρης της εκπαιδευτικής κοινότητας.
      Πριν από λίγες ημέρες μάλιστα στην εφημερίδα «ΕΠΕΝΔΥΤΗΣ» παρουσιάστηκαν καταγγελίες για τον τρόπο με τον οποίο χειρίζεται η Κυβέρνηση τις λίστες των ωρομισθίων και των αναπληρωτών, τον προσδιορισμό των καθηγητών οι οποίοι θα διοριστούν. Και οι καταγγελίες αυτές, οι οποίες μιλούν για ρουσφετολογικές παρεμβάσεις της Κυβέρνησης στις λίστες των υποψηφίων για διορισμό καθηγητών, είναι πολύ σημαντικές, γιατί αλίμονο αν επιστρέψουμε σε μία εποχή στην οποία η Κυβέρνηση θα αποφασίζει τον διορισμό των δικών της παιδιών στα σχολεία!
     Πιστεύω ότι ο  παριστάμενος κύριος Υπουργός έχει την ευαισθησία –το γνωρίζω- να δώσει κάποιες απαντήσεις και σε εμάς με την ευκαιρία αυτής της επερώτησης για το θέμα αυτό, για το οποίο εγκλίθηκε το Υπουργείο Παιδείας από την εφημερίδα. 
     Μ΄ αυτές τις σκέψεις πιστεύω ότι η δραματική κατάσταση που επικρατεί στο θέμα της μουσικής εκπαίδευσης είναι αποτέλεσμα μιας ανύπαρκτης κυβερνητικής πολιτικής. Και νομίζω ότι ο στόχος της επερώτησης μας είναι αυτός ακριβώς, όχι μόνο να δείξει τις ευθύνες αλλά να πιέσει προς την κατεύθυνση της αντιμετώπισης των προβλημάτων. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ο κ. Κεγκέρογλου έχει το λόγο. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, είναι πλέον πεποίθηση όλων ότι η κυβερνητική θητεία της Νέας Δημοκρατίας χαρακτηρίζεται από την πλήρη αναντιστοιχία προεκλογικών λόγων και έργων. Πόσο πειστικά  άραγε μπορεί ο κ. Καραμανλής, να μας μιλήσει για την παιδεία, όταν στις 20/3/2004 έλεγε ότι: «Η επένδυση στην παιδεία είναι η πρώτη μας επιλογή και το προσωπικό μου όραμα είναι αυτό. Βασική μας αρχή είναι ο διάλογος, η συνεννόηση, η σύνθεση». 
	Τόσο πολύ, κυρίες και κύριοι συνάδελφοι, τα πίστευε όλα αυτά ο κ. Καραμανλής, που έχει εξουσιοδοτήσει για το διάλογο για θέματα παιδείας τον κ. Πολύδωρα ενώ για τη σύλληψη των κουκουλοφόρων που συνεχώς μας αναφέρει, δεν έχει εξουσιοδοτηθεί κανένας άλλος. Όλοι σηκώνουν τα χέρια. Ο λεγόμενος εθνικός διάλογος αποδείχτηκε πολύ γρήγορα ότι αποτελούσε πρόσχημα για τις κυβερνητικές επιλογές. Υποβάθμιζε τους θεσμούς, υποτιμούσε τη νοημοσύνη των εκπαιδευτικών, των φοιτητών και των μαθητών. 
      Από την άλλη πλευρά, την ώρα του διαλόγου νομοθετούσε η Κυβέρνηση. Πόσο πειστικός μπορεί να είναι ο κ. Καραμανλής, όταν προεκλογικά έλεγε ότι «βασική μας δέσμευση είναι ότι η αύξηση των κρατικών δαπανών για την παιδεία θα φτάσει το 5% του Α.Ε.Π.»; Μετεκλογικά είδαμε ότι μείωσε ακόμα και εκείνο το ποσοστό που έδινε η κυβέρνηση του ΠΑ.ΣΟ.Κ.. Η Νέα Δημοκρατία αντί να αξιοποιήσει το τεράστιο έργο που παρέλαβε από το ΠΑ.ΣΟ.Κ., αντί να ενισχύσει και να διευρύνει τους θεσμούς που λειτούργησαν, αντί να επεκτείνει τα προγράμματα όπως το ολοήμερο σχολείο, όπως τα προγράμματα ενισχυτικής διδασκαλίας και πρόσθετης διδακτικής στήριξης, όπως τα καινοτόμα προγράμματα πολιτισμού, το «Μελίνα», το «Πάμε σινεμά», τα μαθήματα ολυμπιακής παιδείας, προχώρησε είτε στην υποβάθμιση είτε στην κατάργησή τους. 
	Κυρίες και κύριοι συνάδελφοι, είναι γεγονός ότι η ίδρυση των μουσικών αλλά και των καλλιτεχνικών σχολείων στη χώρα μας, έδωσε ένα άλλο «χρώμα» στην παιδεία. Πρόσθεσε μία νέα διάσταση, μία νέα «νότα»στην εκπαίδευση. Ο θεσμός των μουσικών σχολείων, μέσα από τα οποία συνδέεται η γνώση με τον πολιτισμό και την παράδοση τρία χρόνια τώρα, έχει απαξιωθεί και έχει ουσιαστικά εγκαταλειφθεί. Χαρακτηριστικό είναι ότι στα περισσότερα σχολεία της χώρας δεν είχε δοθεί ωρολόγιο πρόγραμμα μέχρι πρόσφατα. Πώς άλλωστε να δοθεί, όταν δεν έχει ολοκληρωθεί η πρόσληψη των καθηγητών και δεν έχουν καλυφθεί όλα τα εκπαιδευτικά κενά; Παρά τις υποσχέσεις για έγκαιρη στελέχωση και λειτουργία, που δόθηκαν επανειλημμένως από τους αρμόδιους τόσο στους ενδιαφερόμενους γονείς όσο και στους διδάσκοντες, αλλά και μέσα σ’ αυτήν την Αίθουσα, η απαξιωτική αυτή αντιμετώπιση συνεχίστηκε και οδηγεί σε αδιέξοδο το θεσμό. 
	Ειδικότερα, ακόμη και τώρα που μιλάμε, υπάρχουν σημαντικά κενά. Οι πιστώσεις για αναπληρωτές είναι λιγοστές. Στην ουσία προσλαμβάνονται μόνο ωρομίσθιοι. Οι δε καταγγελίες για επιλεκτικές προσλήψεις συνεχώς πληθαίνουν. Καταργήθηκαν τα προπαρασκευαστικά μαθήματα μουσικής παιδείας. Η καλλιτεχνική επιτροπή έχει ουσιαστικά καταργηθεί. Οι αξιολογικοί πίνακες των ωρομισθίων, όπως ανέφερε ο εισηγητής μας, αργούν χαρακτηριστικά να κυρωθούν από την Υπουργό, αλλά το κυριότερο είναι ότι δεν υπάρχει διαφάνεια γιατί δεν δημοσιεύονται, όπως έχει υποχρέωση να κάνει η Υπουργός. 
	Επιπλέον με την πολιτική σας δημιουργήσατε αντιμαχόμενες ομάδες εκπαιδευτικών, πιστοί στο δόγμα «διαίρει και βασίλευε». Το χάος που επικρατεί έχει οδηγήσει στη διαπίστωση ότι πρόκειται για τη χειρότερη χρονιά από την ίδρυση των μουσικών σχολείων στη χώρα μας. Η αδιαφορία για τις αδικαιολόγητα χαμένες ώρες, κύριε Υπουργέ, είναι χαρακτηριστική. Οφείλετε να αναλάβετε τις ευθύνες σας. 
	Κυρίες και κύριοι συνάδελφοι, στο σημείο αυτό οφείλω να υπενθυμίσω και να τονίσω τη δραστική μείωση του προγράμματος σχολικής στέγης για την περιφέρεια και ιδιαίτερα για το Νομό Ηρακλείου. Από 5.000.000-6.000.000 ευρώ που ήταν η χρηματοδότηση για το Νομό Ηρακλείου κάθε χρόνο, τα τρία τελευταία χρόνια έπεσε και ορισμένες φορές και κάτω από 1.000.000 ευρώ. Τα σχολεία μένουν ημιτελή, το πρόγραμμα «βάλτωσε», καινούργια σχολεία δεν αρχίζουν. 
	Κύριε Υπουργέ, αν δεν μπορείτε να προσθέσετε κάτι στο μεγάλο έργο που παραλάβατε, τουλάχιστον μην ακυρώνετε ούτε τα προγράμματα ούτε τους θεσμούς, που είναι καταξιωμένοι στη συνείδηση της κοινωνίας. Μην οπισθοδρομείτε την εκπαίδευση γιατί έτσι οπισθοδρομείτε τον τόπο, υποθηκεύετε το μέλλον και δημιουργείτε προβλήματα για τις επόμενες γενιές. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Θα πάρω και τη δευτερολογία μου, κύριε Πρόεδρε.
	Ας πούμε όμως συγκεκριμένα για το μουσικό σχολείο Ηρακλείου, κατ΄αρχάς για το κτηριακό. Δόθηκαν μετά από πολλές παρεμβάσεις και των φορέων, αλλά και όλων των συναδέλφων Βουλευτών και της Συμπολίτευσης και της Αντιπολίτευσης με μεγάλη καθυστέρηση 300.000 ευρώ, όταν έχουμε ένα συνολικό προϋπολογισμό 1.100.000 ευρώ για την ανακατασκευή δύο κτηρίων, που είναι απαραίτητα, του 302 και του 308 στην πρώην αμερικανική βάση Γουρνών όπου λειτουργεί το μουσικό σχολείο, κύριε Υπουργέ.
      Δεν είναι δυνατόν με 300.000 ευρώ να θεωρείται ότι η πολιτεία έκανε το καθήκον της, ή ότι έχει μια ομαλή ροή χρηματοδότησης να τελειώσουν τα κτήρια. Έχει βαλτώσει το πρόγραμμα. Επόμενο είναι, οι εργασίες να σταματήσουν. 
      Όσον αφορά στο προσωπικό στο μουσικό σχολείο. Το μόνιμο εκπαιδευτικό προσωπικό είναι ελάχιστο. Κάθε χρόνο καθυστερεί η πρόσληψη των ωρομισθίων και των αναπληρωτών. Φέτος προσλήφθηκαν τέλος Νοεμβρίου, αρχές Δεκεμβρίου λίγο πριν δηλαδή τις διακοπές των Χριστουγέννων. Δεν υπάρχει ούτε καν γραμματειακή υποστήριξη, ούτε βοηθητικό προσωπικό. Και καθώς έχετε επιλέξει τη μέθοδο των ωρομισθίων, δεν μπορεί να γίνει αυτό ούτε από τους εκπαιδευτικούς. 
      Να πω δε για το συσσίτιο; Φέτος ξεκίνησε το Φεβρουάριο του 2007, με τη νέα νομαρχιακή αρχή μετά από καθυστέρηση πέντε μηνών. Και μην πείτε στην απάντησή σας ότι την ευθύνη την έχει η Νομαρχιακή Αυτοδιοίκηση, γιατί το Υπουργείο δεν είναι ανεύθυνο. Υποτίθεται ότι εποπτεύει τη λειτουργία των σχολείων εποπτεύει την ορθή εφαρμογή αυτών που πρέπει και τη σωστή λειτουργία όλων των εκπαιδευτικών μονάδων. 
      Να πούμε όμως και για το καλλιτεχνικό σχολείο δυο πράγματα, γιατί ουσιαστικά τα προβλήματα αυτών των δυο σχολείων στο Ηράκλειο πάνε μαζί, μια και στεγάζονται σε παραπλήσιους χώρους. Χρειάζεται άμεση χρηματοδότηση για την ανακατασκευή του 304 κτηρίου το οποίο θα λύσει οριστικά το πρόβλημα. Μέχρι τότε όμως πρέπει να δώσετε τις λυόμενες αίθουσες από τον Ο.Σ.Κ., ούτως ώστε να λειτουργήσει το σχολείο αξιοπρεπώς. Ο Ο.Σ.Κ. επίσης οφείλει να δώσει στο καλλιτεχνικό σχολείο Ηρακλείου όλη την υλικοτεχνική υποδομή που έχει δώσει στο καλλιτεχνικό σχολείο του Γέρακα. Όχι άλλη υποβάθμιση  στην περιφέρεια. Όλη η υποδομή στο Γέρακα, καμμία υποδομή στο Ηράκλειο. 
      Κύριε Υπουργέ, πρέπει να αλλάξετε την τακτική σας σε σχέση με το διορισμό εκπαιδευτικού προσωπικού, να ανακηρύξετε οργανικές θέσεις στα σχολεία άμεσα, ούτως ώστε να μπορούν να καλυφθούν από τις μεταθέσεις, από τις αποσπάσεις και να μην είναι μόνο ωρομίσθιοι ή και λίγοι αναπληρωτές. Από τη μέχρι τώρα τακτική σας φαίνεται ότι η Κυβέρνηση, είτε δεν θέλει σε ορισμένες περιπτώσεις, είτε δεν μπορεί σε άλλες, να οδηγήσει την εκπαίδευση μπροστά. 
      Το ΠΑ.ΣΟ.Κ. με αίσθημα ευθύνης επεξεργάστηκε συγκεκριμένες θέσεις μετά από πραγματικό διάλογο με τους φορείς και έχει στα χέρια του ένα ολοκληρωμένο πρόγραμμα για την παιδεία και την εκπαίδευση. Πρώτη προτεραιότητά μας πραγματικά η επένδυση στη γνώση και τις αξίες. Οι πολίτες έχουν πλέον στη διάθεσή τους ένα πραγματικό μεταρρυθμιστικό σχέδιο που έχει ανάγκη ο τόπος και η παιδεία μας. Οι δεσμεύσεις μας -και για το 5% και για το 1.000.000.000 χρηματοδότηση από τον πρώτο χρόνο, μέσα από τον προϋπολογισμό και το 40% στους ανθρώπινους  πόρους, οι δεσμεύσεις του Προέδρου μας- είναι σημαντικές για να μπορέσει ξανά ο κόσμος να έχει ελπίδα ότι η παιδεία να είναι πράγματι σε πρώτη προτεραιότητα για την πολιτεία και όχι σε δεύτερη και σε τρίτη μοίρα, όπως εσείς την έχετε οδηγήσει. 
      Ευχαριστώ
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κεγκέρογλου.
      Η κ. Μανωλιά έχει το λόγο. 
      ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε. Οφείλω, κύριε Υπουργέ, να ενώσω και εγώ τη φωνή μου όχι μόνο με τη φωνή των συναδέλφων μου σήμερα που κάνουμε αυτή την επερώτηση, αλλά και με τη φωνή όλων όσοι εμπλέκονται στη λειτουργία των μουσικών σχολείων, μαθητών, γονέων των μαθητών αυτών, εκπαιδευτικών, αλλά και πολιτών οι οποίοι νιώθουν τη μεγάλη σημασία της δημιουργίας και της λειτουργίας των μουσικών σχολείων. Και είναι αδιανόητη αυτή η κατάσταση που επικρατεί στα μουσικά σχολεία. 
      Και όμως, μέσα στο πρόγραμμά σας, κύριε Υπουργέ, είχατε πει «επανασχεδιάζουμε τη λειτουργία των μουσικών σχολείων σε μια καλύτερη λειτουργία, βελτιώνοντας τη λειτουργία των μουσικών αυτών σχολείων». Πριν από ενάμιση χρόνο εσείς ο ίδιος μας είπατε στην Ελληνική Βουλή ότι είμαστε πανέτοιμοι για να προχωρήσουμε στη βελτίωση της λειτουργίας των μουσικών σχολείων. 
      Και τρία χρόνια μετά βλέπουμε ότι υπάρχει μια φωνή αγωνίας από όλους, βλέπουμε τις ενώσεις γονέων και κηδεμόνων να απευθύνονται ακόμα και στον ίδιο τον κ. Πρωθυπουργό για τα προβλήματα που υπάρχουν στα μουσικά σχολεία. Εμείς ερχόμαστε και επανερχόμαστε μέσω του κοινοβουλευτικού ελέγχου προς εσάς, αναδεικνύοντας τα προβλήματα αυτά και παίρνουμε κάποιες απαντήσεις του στυλ «μεριμνούμε» ή μας παραθέτετε νούμερα, προσπαθώντας τέλος πάντων να δικαιολογήσετε τα αδικαιολόγητα. Νούμερα που δεν είναι πειστικά, κύριε Υπουργέ. 
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Έχετε να μας πείτε κάποιο νούμερο;
    ΧΡΥΣΑ ΜΑΝΩΛΙΑ: Κύριε Υπουργέ, αν ήταν πειστικά, δεν θα υπήρχε όλος αυτός ο ξεσηκωμός και δεν θα ήμασταν κι εμείς σήμερα εδώ με την επερώτησή μας.
    Δεν μπορώ να μην επισημάνω κι εγώ, κύριε Υπουργέ, το μεγάλο πρόβλημα με το εκπαιδευτικό προσωπικό. Δεν ξέρω τι θα μας απαντήσετε και πώς θα δικαιολογήσετε αυτό το οποίο συμβαίνει. Αυτή τη στιγμή υπάρχουν ακόμα μουσικά σχολεία στην Ελλάδα, τα οποία προσλαμβάνουν. Το δικό μου, που είναι από τις καλύτερες περιπτώσεις, στην Κομοτηνή, τέλος Δεκεμβρίου κατάφερε να λειτουργήσει, όπως έπρεπε να λειτουργήσει. 
    Θα σας αναφέρω όμως και για τα προπαρασκευαστικά τμήματα και για το Διαπολιτισμικό Σχολείο, που ακόμα έχουμε τεράστια προβλήματα. 
    Με αυτόν, όμως, το τρόπο μιλάμε για άπειρες χαμένες ώρες. Τουλάχιστον γι’ αυτό δεν θα απολογηθείτε; Είναι άπειρες οι χαμένες ώρες στα μουσικά σχολεία. 
    Για τους πίνακες αναπληρωτών και ωρομισθίων. Εδώ γίνεται κάτι το οποίο ξεφεύγει από τη λογική. 
    Εγώ, τουλάχιστον, κύριε Υπουργέ, θα ήθελα να πάρω μία απάντηση για το ποια τελικά, με βάση το νόμο, είναι η υπεύθυνη Υπηρεσία να συντάσσει αυτούς τους πίνακες. Έχουμε ένα συγκεκριμένο νόμο, τον 1824/1988, που λέει ότι είναι η Καλλιτεχνική Επιτροπή.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Λάθος. Θα σας απαντήσω.
    ΧΡΥΣΑ ΜΑΝΩΛΙΑ: Θα μας τα πείτε.
    Βλέπουμε μία Καλλιτεχνική Επιτροπή να είναι στην άκρη. Βλέπουμε τη διεύθυνση προσωπικού να παίρνει πάνω της το θέμα. Βλέπουμε ότι υπάρχει μία φοβερή αδιαφάνεια στο τρόπο με τον οποίο καταρτίζονται οι πίνακες. Βλέπουμε ότι δεν γίνονται ενστάσεις. Υπάρχει φοβερή καθυστέρηση στην εκδίκαση των ενστάσεων. Δεν αναρτώνται οι πίνακες αυτοί στο internet, για να μπορέσει να καταλάβει κάποιος περί τίνος πρόκειται. Όταν έρχεται αυτή η ώρα, διαπιστώνουν πράγματα τα οποία δεν δικαιολογούνται και οδηγούν αυτούς τους εκπαιδευτικούς στα δικαστήρια, για να κάνουν αγωγές ή ασφαλιστικά μέτρα. 
    Καταλαβαίνετε, λοιπόν, ότι εδώ υπάρχει κάτι, το οποίο δεν πάει καλά.
    Θα πάω σε ένα τρίτο θέμα, στους μουσικούς των ειδικεύσεων. Πάρα πολύ μεγάλο πλήγμα ο τρόπος, με τον οποίο αντιμετωπίζεται το θέμα αυτό, κύριε Υπουργέ. 
    Στο δικό μας το σχολείο, όπως το βιώνουμε, ήταν πραγματικά καρδιάς και ψυχής η προσφορά στο θέμα «μουσική εκπαίδευση» και «μουσικό σχολείο» των οργανοπαικτών, των πτυχιούχων βυζαντινής μουσικής. Κι έρχεστε εσείς με το δικό σας το νόμο, βαφτίζετε όλους αυτούς ιδιώτες, τους αποκλείετε από την προοπτική να ενταχθούν στη δημόσια εκπαίδευση, υποβαθμίζετε τις εργασιακές σχέσεις τους, τους προσλαμβάνετε σαν ωρομίσθιους, αναγκάζετε –με καλή θέληση, αν θέλετε και των αρμοδίων, του διευθυντή δευτεροβάθμιας εκπαίδευσης- να προσπαθούν αυτά τα μαθήματα να πετύχουν, με άλλους τρόπους, να γίνονται στο μουσικό σχολείο. Είναι κατάσταση αυτή;
    Και κοντά σε αυτό, βλέπουμε το ενδιαφέρον σας όταν παραδείγματος χάριν περικόπτετε ώρες μουσικής από την πρωτοβάθμια και δευτεροβάθμια εκπαίδευση, ή αποκλείετε τους συμβασιούχους μουσικούς από όλες τις ρυθμίσεις περί συμβασιούχων του δημόσιου τομέα. Δεν υπάρχει γι’ αυτούς καμία πρόβλεψη.
    Θα κάνω δύο αναφορές, με τις οποίες θα κλείσω.
    Η μία αφορά, όπως είπα προηγουμένως, το θέμα των τμημάτων μουσικής παιδείας προαιρετικής παρακολούθησης ειδικά στο Διαπολιτισμικό Σχολείο Σαπών. Το θέσαμε και πέρυσι αυτό το θέμα. Δεν βλέπουμε να βελτιώνεται η κατάσταση. Διευθυντής υπάρχει. Δεν υπάρχουν αυτοί οι οποίοι είναι απαραίτητοι για να διδάξουν. 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Σε ένα λεπτό, κύριε Πρόεδρε. Σας ευχαριστώ.
    Καλή τη θελήσει υπάρχουν αυτή τη στιγμή είκοσι ένας εκπαιδευτικοί, ενώ χρειάζονται, μόνο εννέα. Ξέρετε πολύ καλά ότι το Διαπολιτισμικό Σχολείο Σαπών παρά τις πολύ μεγάλες ανάγκες της ιδιαίτερης σύνθεσης του πληθυσμού εκείνης της περιοχής τις καλύπτει, με ιδιαίτερη έμφαση στη μουσική. Και δεν δίνετε τη δυνατότητα να υπάρξει αυτό το φοβερό φυτώριο, για να μπορέσει να τονωθεί και το μουσικό σχολείο της Κομοτηνής μέσα από τη λειτουργία αυτών των τμημάτων. 
    Επίσης, δεν λειτουργούν καλά και τα προπαρασκευαστικά τμήματα στα δημοτικά σχολεία, τα οποία θα έπρεπε να είναι στην πρώτη θέση του ενδιαφέροντός σας.
    Κλείνω, λέγοντας το εξής: Κύριε Υπουργέ, θέλω μία απάντηση. Και θα επανέλθω στη δευτερολογία μου, ανάλογα με την απάντησή σας. Τι γίνεται με το θέμα των τίτλων μουσικής ειδικότητας; Υπάρχει ένας νόμος, κύριε Υπουργέ, ο ν.2158/1993. Είχε εφαρμοστεί κάποια στιγμή επί της δικής μας Κυβέρνησης. Από τότε που ήρθατε, δεν βλέπουμε την εφαρμογή των διατάξεων του νόμου αυτού. Και το ενδιαφέρον πάρα πολλών παιδιών είναι προς αυτή την κατεύθυνση.
Αντιλαμβάνεστε τι γίνεται με το γεγονός ότι δεν συστήνονται οι εξεταστικές επιτροπές για να μπορέσουμε να δούμε αυτού του νόμου την εφαρμογή.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Μανωλιά. Θα έχετε χρόνο και στη δευτερολογία σας. 
      Το λόγο έχει ο κ. Σκουλάς.
      ΙΩΑΝΝΗΣ ΣΚΟΥΛΑΣ: Κυρίες και κύριοι συνάδελφοι, το ενδιαφέρον της Νέας Δημοκρατίας για την παιδεία φάνηκε και τις τελευταίες μέρες στη ψήφιση του νόμου-πλαισίου, φαίνεται και στο ποσοστό του Α.Ε.Π. που δίνει κάθε χρόνο για την παιδεία, το περίφημο 5%, που τώρα είναι λιγότερο από 3,5%. Η παιδεία στη σημερινή εποχή πρέπει να γεφυρώνει αρμονικά την παράδοση με το νέο, το ελληνικό με το διεθνές, το εθνικό με το παγκόσμιο. Τα τελευταία χρόνια και με εκπληκτική ταχύτητα οι μεταβαλλόμενες συνθήκες και ο τρόπος ζωής των Ελλήνων άλλαξαν και επέβαλαν νέες εκπαιδευτικές πολιτικές. Το γεγονός αυτό φανερώνει την ανάγκη για επαναπροσδιορισμό του ρόλου του σχολείου. Το σχολείο τα τελευταία χρόνια άνοιξε, ενσωμάτωσε νέα διδακτικά αντικείμενα και συνεχώς μπολιάζεται με όσα η κοινωνία μας επιβάλλει. 
      Πρέπει να λάβουμε υπ’ όψιν μας ότι η καλλιτεχνική εκπαίδευση και ειδικότερα η μουσική, είναι εκπαίδευση βιωματικού χαρακτήρα και ως εκ τούτου δεν πρέπει να συγκρίνεται με άλλα γνωστικά αντικείμενα, τα οποία στηρίζονται κυρίως στην απόκτηση γνώσεων στα πλαίσια μιας παραδοσιακής εκπαιδευτικής διαδικασίας. 
      Ο ρόλος των μουσικών σχολείων στην Ελλάδα είναι σημαντικός. Κινείται σε δύο επίπεδα, στο εκπαιδευτικό και στο πλαίσιο μιας πρότασης έξω από τις υπάρχουσες σχολικές σταθερές. Οι εκπαιδευτικοί λειτουργούν ως κοινωνικά πρότυπα, αλλά και ως πρότυπα δημιουργού, αφού οι περισσότεροι από αυτούς είναι ενεργοί δημιουργοί. Γι’ αυτούς τους λόγους οι εκπαιδευτικοί του μουσικού σχολείου αντιμετωπίζονται ως καλλιτέχνες. Η έννοια του παιδαγωγού μουσικού αφορά στην παράλληλη πράξη αυτής της διπλής προσωπικότητας του εκπαιδευτικού και δημιουργού και δεν υπάρχει προηγούμενο μοντέλο στην ελληνική εκπαίδευσηΜ, η όποια παιδαγωγική αντιμετώπιση με διδακτικά αντικείμενα μονογνωστικού περιεχομένου.
      Κυρίες και κύριοι συνάδελφοι, με βάση τα παραπάνω είναι λογικό ότι οι εκπαιδευτικοί των μουσικών σχολείων θα έπρεπε να είναι μόνιμοι και όχι ωρομίσθιοι, που κάθε χρόνο θα διορίζονται στο μέσο της σχολικής χρονιάς. Όμως, σε δραματικό αδιέξοδο έχουν περιέλθει όλα τα μουσικά σχολεία της χώρας. Παρά τις υποσχέσεις περί έγκαιρης στελέχωσης και λειτουργίας που δόθηκαν επανειλημμένα από αρμόδιους υπηρεσιακούς παράγοντες και τον ίδιο τον Υπουργό τόσο στους ενδιαφερόμενους γονείς και στους διδάσκοντες, όσο και σε επανειλημμένες ερωτήσεις και επερωτήσεις Βουλευτών, τα μουσικά σχολεία αντιμετωπίζουν αυτή τη στιγμή πρόβλημα επιβίωσης.
      Σας θυμίζω τι λέγατε στο πρόγραμμά σας των εκλογών του 2004. «Επανασχεδιάζουμε τα λύκεια μουσικών και θεατρικών σπουδών, αθλητικών δεξιοτήτων και εκκλησιαστικής αγωγής, ενώ θα λειτουργήσουν και λίγα λύκεια κλασικών σπουδών. Στόχος μας οι μαθητές που θέλουν να έχουν διέξοδο προς την τριτοβάθμια εκπαίδευση, αλλά και να μπορούν να καλλιεργούν κλίσεις και δεξιότητες». Ωραία έκθεση ιδεών αυτή, αλλά απλώς έμεινε μια έκθεση ιδεών.
      Κυρίες και κύριοι συνάδελφοι, η γνώση δίνει στον άνθρωπο τη δυνατότητα να καθορίσει τη ζωή του, να αντεπεξέλθει με τον καλύτερο τρόπο στις νέες εξελίξεις. Πρέπει να πειστείτε ότι η μοναδική περιουσία που δεν χάνεται, είναι η γνώση. Στην περίπτωση των μουσικών σχολείων έχουμε έναν θεσμό, που πρώτον, παράγει γνώση, διαπαιδαγωγεί μαθητές σε ένα διαφορετικό εκπαιδευτικό περιβάλλον και με προοπτικές επαγγελματικής αποκατάστασης. Δεύτερον, συμβάλλει τα μέγιστα στη διατήρηση της ελληνικής παράδοσης και κουλτούρας με τη διδασκαλία παραδοσιακών οργάνων και βυζαντινής μουσικής. 
      Η Κυβέρνηση έχει διαλέξει ένα ολισθηρό δρόμο χωρίς διάλογο, χωρίς συναίνεση, με μία μεταρρύθμιση ψευδεπίγραφη, που δεν οδηγεί πουθενά. Τα μουσικά σχολεία ξεκίνησαν πριν δεκαοκτώ περίπου χρόνια και είναι τα μοναδικά σχολεία, δημόσια ή ιδιωτικά, στα οποία διδάσκεται η παραδοσιακή, αλλά και η βυζαντινή μουσική ταυτόχρονα με την ευρωπαϊκή κλασσική παιδεία. Ταυτόχρονα, είναι μία κυψέλη παραγωγής νέων μουσικών. 
      Σε αυτά, λοιπόν, τα σχολεία που με κόπο έχει φτιάξει το ελληνικό δημόσιο, βλέπουμε ότι τον τελευταίο καιρό δεν γίνεται απολύτως τίποτε. Στο Νομό Ηρακλείου σε ένα σχολείο με ακατάλληλη υλικοτεχνική υποδομή –τα σχολεία στεγάζονται στην παλιά Αμερικανική Βάση και στην ουσία είναι στρατώνες, χωρίς αίθουσες ακουστικής- φοιτούν περίπου διακόσιοι εξήντα μαθητές. Εάν υπήρχε η δυνατότητα, όπως μου λένε οι διευθύνοντες, για σύγχρονες αίθουσες, θα μπορούσαν να ικανοποιηθούν όλες οι αιτήσεις, οι οποίες είναι πάρα πολλές. Δεν υπάρχει μόνιμο προσωπικό. Υπάρχουν σαράντα έξι ωρομίσθιοι, δέκα αναπληρωτές και μόνο δεκαπέντε μόνιμοι, ενώ στα σχολεία γενικής παιδείας υπάρχουν δεκαπέντε μόνιμοι σε τριάντα οργανικές θέσεις.
      Οι προσλήψεις των παραπάνω ωρομισθίων γίνονται κάθε χρόνο καθυστερημένα, με συνέπεια να χάνονται χιλιάδες ώρες μαθημάτων. 
      Ενώ είναι απαραίτητη η αγορά και άλλων μουσικών οργάνων, ποτέ το ελληνικό κράτος δεν έχει αγοράσει μουσικά όργανα σε αυτά τα σχολεία. Ενώ ο κ. Καραμανλής έλεγε για 9.000.000 ευρώ για την αγορά μουσικών οργάνων, δεν προκύπτει από πουθενά ότι αυτά τα χρήματα έχουν δοθεί. 
      Τέλος, δεν υπάρχουν προγράμματα σπουδών για τη διδασκαλία μουσικών οργάνων.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκουλά. 
      Το λόγο έχει ο Υφυπουργός Εθνικής Παιδείας και Θρησκευμάτων κ. Καλός.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, τα μουσικά σχολεία είναι μια πολύ σημαντική υπόθεση, κατά τη δική μας, την κυβερνητική άποψη, για να αποτελούν αντικείμενο πολιτικής εκμετάλλευσης και μάλιστα πολιτικού παιγνίου. Έχουμε την αίσθηση από όσα ακούστηκαν, από όσα γράφτηκαν, ότι ήρθατε εδώ, κυρίες και κύριοι συνάδελφοι, για να παίξετε με τα μουσικά σχολεία. 
      Και το λέω, πρώτα από όλα, διότι οι κραυγές δεν οδηγούν σε ουσιαστικό διάλογο ή μάλλον αντίλογο, καθώς έχετε θεσμικό χρέος να κάνετε απέναντι στην Κυβέρνηση. Είδαμε –και εγώ χρονομέτρησα με απόλυτη προσοχή, καταγράφοντας τα επιχειρήματα του καθενός σας εκ των επερωτώντων- να μην καταθέτετε κανένα συγκεκριμένο στοιχείο. Έγινε επερώτηση, επειδή έτσι είδαμε, επειδή έτσι μας είπαν, έτσι ακούσαμε. 
      Κύριε Παντούλα, εμείς δεν αμφισβητούμε το σύλλογο γονέων και κηδεμόνων. Ξέρει όμως το πανελλήνιο, πως ένας τέτοιος φορέας μπορεί να γράψει οτιδήποτε, μέχρι και υπερβολή και ξέρουμε ότι υπάρχουν επηρεασμοί στα διοικητικά συμβούλια αυτών των συλλόγων. Ελάτε, λοιπόν, να συζητήσουμε ρίχνοντας τις κραυγές στο περιθώριο. Ελάτε με στοιχεία, γιατί εγώ θα σας απαντήσω με στοιχεία στα όσα μας εγκαλείτε ότι έχουμε κάνει στα μουσικά σχολεία. 
      Εγώ για ένα σας εγκαλώ, για το ότι προσποιείστε ότι δεν βλέπετε τις ευθύνες που είχατε, για το τι μας παραδώσατε, λέγοντας σε αυτήν την Αίθουσα χωρίς πολιτική αιδώ –πολιτική αιδώ και όχι ανθρώπινη- ότι τάχα μας παραδώσατε μια τόσο όμορφη κατάσταση στη μουσική παιδεία και εμείς ήρθαμε και δεν κάνουμε τίποτα. Μιλήσατε, εξάλλου, για οργανωμένο σχέδιο διάλυσης των μουσικών σχολείων, κύριε Παντούλα και αφήνω τα άλλα περί προσπάθειας να μιλήσουμε για το σχέδιο νόμου που ψηφίστηκε χθες, περί της δημόσιας τάξης και περί ενός Πρωθυπουργού ο οποίος έχει ανάγκη περί ενός μνημείου για τον άγνωστο Πρωθυπουργό. 
      Εγώ σας εκτιμώ πάρα πολύ, κύριε Αλευρά, και το ξέρετε αυτό, αλλά νομίζω ότι απάντηση σε αυτόν τον σχολιασμό δίνουν οι διαρκείς μετρήσεις, που και εσείς πιστεύω ότι με σοβαρότητα τις παρατηρείτε κάθε τόσο και δείχνουν τη θέληση του ελληνικού λαού -καθημερινά την καταγράφουν- να έχει Πρωθυπουργό έναν τόσο σοβαρό άνθρωπο, ο οποίος αγωνίζεται να υλοποιήσει τα υπεσχημένα και ο οποίος βρίσκεται αρκετές δεκάδες μονάδων μπροστά στην προτίμησή του για την Πρωθυπουργία, από ό,τι ο δικός σας Αρχηγός. 
      Ας τα αφήσουμε όλα αυτά και ας περάσουμε στα συγκεκριμένα, γιατί επί των συγκεκριμένων μπορεί να δοθούν και απαντήσεις. 
      Πρώτα απ’ όλα, κυρίες και κύριοι συνάδελφοι, τα μουσικά σχολεία λειτούργησαν για πρώτη φορά το 1988. Ιδρύθηκαν και λειτούργησαν –το γνωρίζει καλά το ΠΑ.ΣΟ.Κ.- με μια απλή υπουργική απόφαση, η οποία κατόπιν κυρώθηκε με νόμο. Η απόφαση αυτή, προϊόν της ανάγκης για τη δημιουργία των μουσικών σχολείων, ήταν πρόχειρα γραμμένη -το ξέρετε πολύ καλά, το έχουμε αποδείξει εδώ σε άλλες αναφορές και ερωτήσεις σας- με ασάφειες και κενά, τα οποία κληροδότησαν ένα χάος και στους διορισμούς, δηλαδή στη στελέχωση, και στο λειτουργικό πρόγραμμα, δηλαδή στα ωρολόγια προγράμματα. 
      Σε μείζον πρόβλημα στη λειτουργία των μουσικών σχολείων είχε αναγορευθεί –το γνωρίζετε- η διαδικασία και τα κριτήρια πρόσληψης των αναπληρωτών και των ωρομισθίων εκπαιδευτικών. Η εμφανής ασάφεια του νόμου έδινε τη δυνατότητα ρύθμισης αυτού του θέματος με απλές υπουργικές αποφάσεις. Η Καλλιτεχνική Επιτροπή ασχολείτο τότε –το θυμάστε όλοι οι επερωτώντες- κυρίως με την πρόσληψη του προσωπικού των μουσικών σχολείων.
      Και να σας θυμίσω, για να δείτε πόσο ειδυλλιακό ήταν εκείνο το τοπίο, ότι το Διοικητικό Συμβούλιο της Ο.Λ.Μ.Ε., με πλήθος εγγράφων, είχε καταγγείλει τις διαδικασίες πρόσληψης, όλης εκείνης της περιόδου, ως αδιαφανείς και ρουσφετολογικές.
      Επίσης, με συγκεκριμένα στοιχεία, επανειλημμένα είχε ζητήσει την κατάργηση της καλλιτεχνικής επιτροπής –εκείνης της καλλιτεχνικής επιτροπής- λόγω της εμπλοκής της στις διαδικασίες πρόσληψης με αδιαφάνεια των εκπαιδευτικών. Αποκορύφωμα όλων αυτών των καταγγελιών, ως προς τη λειτουργία εκείνης της επιτροπής και ειδικότερα για τις πράξεις ενός από τα μέλη της –δεν χρειάζεται να αναφέρω το όνομά του- ήταν να οδηγηθεί η υπόθεση στα δικαστήρια, με κατάληξη –το γνωρίζετε, πρόσφατη- την αθώωση των μελών του τότε Διοικητικού Συμβουλίου της Ο.Λ.Μ.Ε. που κατήγγειλε όλα αυτά.
      Σήμερα, πλέον, με την επερώτησή σας εγκαλείτε την πολιτική ηγεσία –εμάς δηλαδή- του Υπουργείου Παιδείας για την οργάνωση και τη λειτουργία των μουσικών σχολείων. Για να δούμε, λοιπόν, ένα προς ένα σε τι ακριβώς ασκείτε κριτική.
      Πρώτον, λειτουργία καλλιτεχνικής επιτροπής. Εγκαλούμεθα, τάχα, ότι έχουμε καταργήσει την καλλιτεχνική, τις εισηγήσεις, τις οποίες, μάλιστα, ελάχιστα λαμβάνουμε υπόψη. Σύμφωνα με το νόμο, κυρίες και κύριοι συνάδελφοι, έργο της επιτροπής είναι η διατύπωση γνώμης για τα γενικότερα θέματα λειτουργίας των μουσικών σχολείων, εξοπλισμούς, στελέχωσης, τρόπου αξιολόγησης, επίδοσης μαθητών, καθώς και τη γενικότερη εποπτεία και αξιολόγηση της λειτουργίας των σχολείων αυτών. Αυτά αναφέρονται στον ιδρυτικό νόμο. Σας ενημερώνω, ότι δεν υπάρχει ενέργεια του Υπουργείου Παιδείας –αυτή είναι η καθαρή μου απάντηση για να σταματήσετε να πιπιλάτε αυτήν την καραμέλα, επιτρέψτε μου να το πω, αν στέκει η έκφραση δηλαδή να μην επαναλαμβάνετε αυτό το επιχείρημα που να αφορά στα μουσικά σχολεία και να μην έχει ζητηθεί η γνώμη της καλλιτεχνικής επιτροπής. Αυτό αποδεικνύεται με πλείστα όσα έγγραφα. Τα έχω στο γραφείο μου και αν θέλετε ευχαρίστως να σας ενημερώσω και να τα καταθέσω.
      Πρώτο μέλημα της πολιτικής ηγεσίας του Υπουργείου ήταν να ρυθμίσει κατά τρόπο δίκαιο και διαφανή, τη διαδικασία πρόσληψης των αναπληρωτών και των ωρομισθίων εκπαιδευτικών, τόσο στη πρωτοβάθμια, όσο και στη δευτεροβάθμια μουσική εκπαίδευση.
      Για το σκοπό αυτό, μάλλον, ψήφισε το ν. 3255/2004, το θυμάστε. Επειδή, όμως, η πρόσληψη ωρομισθίων και αναπληρωτών στα μουσικά σχολεία είχε καθιερωθεί επί ΠΑ.ΣΟ.Κ., επί μία ολόκληρη δεκαετία και ρυθμιζόταν με υπουργικές αποφάσεις, παρεκκλίνοντας από τις ισχύουσες διατάξεις για την πρόσληψη αναπληρωτών και ωρομισθίων, όλων των άλλων ειδικοτήτων, δεν ρυθμίστηκε με το ν. 3255/2004. Σας είπαμε και στον κοινοβουλευτικό έλεγχο και εδώ ότι ήταν απαραίτητη η σοβαρή μελέτη του θέματος και έτσι φέραμε το 2006 και ψηφίσαμε το ν. 3475 που έβαλε τέλος –και παρακαλώ να σημειωθεί αυτό- σ’ ένα καθεστώς αδιαφάνειας και ρουσφετολογίας. Εμείς μπορούμε να μιλήσουμε για εκείνο το καθεστώς αδιαφάνειας και ρουσφετολογίας, εσείς δεν έχετε να καταθέσετε κανένα τέτοιο παράδειγμα συγκεκριμένο και απόδειξη ότι στις πρωτολογίες σας –αν έχετε, να το φέρετε στις δευτερολογίες- δεν κάνατε χρήση εγγράφων. Μέχρι, όμως, να δοθεί οριστική λύση εκδώσαμε δύο υπουργικές αποφάσεις, για να μπορέσουμε να βάλουμε φραγμό στις αναξιοκρατικές μοριοδοτήσεις και να θεσπίσουμε, όπως θεσπίσαμε, αξιοκρατικά κριτήρια.
      Σχετικό αίτημα είχε διατυπώσει η Ο.Λ.Μ.Ε., με το οποίο μας ζητούσε από την Υπουργό Παιδείας και όλη την πολιτική ηγεσία, κατάργηση της υπουργικής απόφασης που ρύθμιζε αυτά τα θέματα.
      Καταθέτω, κυρίες και κύριοι συνάδελφοι, στα Πρακτικά αυτό το αίτημα της ΟΛΜΕ στο οποίο εμείς ανταποκριθήκαμε.
      (Στο σημείο αυτό ο Υφυπουργός κ. Καλός καταθέτει για τα Πρακτικά τα προαναφερθέντα έγγραφα, τα οποία έχουν ως εξής:  
      ( Να φωτογραφηθούν οι σελ. 85-87)
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Να ληφθεί, λοιπόν, υπόψη ότι τότε για την έκδοση και των δύο αυτών υπουργικών αποφάσεων ζητήθηκε η γνώμη της καλλιτεχνικής επιτροπής, επειδή αγωνιάτε, απ’ ό,τι βλέπω, για το αν εμείς συνεργαζόμαστε μαζί τους.
      Για πρώτη φορά δημιουργήθηκε ηλεκτρονικό σύστημα καταγραφής -ας το προσέξουμε αυτό- των μορίων κάθε υποψηφίου και οι πίνακες αυτοί, οι πίνακες δηλαδή που έγιναν με την μοριοδότηση, αναρτήθηκαν στο διαδίκτυο, καθιερώνοντας πλήρη διαφάνεια. Είναι φυσιολογικό μία υπηρεσία να κάνει λάθη, όταν βασικό κριτήριο είναι η προϋπηρεσία και όταν έρχεται ο καθένας να συμπληρώνει ή να κρίνεται για να του αφαιρεθεί, βάσει νόμου, ένα τμήμα της προϋπηρεσίας του, αν αυτό γίνει με ένσταση κάποιου άλλου. Γιατί σας πειράζει η διόρθωση των πινάκων; Η αδιαφάνεια να σας πειράζει. Εμείς, λοιπόν, καταστήσαμε διαφανείς τους πίνακες από την ώρα που τους κρεμάσαμε στο διαδίκτυο. Σημειώνω ότι όλες οι ενστάσεις των υποψηφίων εξετάστηκαν από την καλλιτεχνική επιτροπή. Δεν υπάρχει ένσταση εναντίον των πινάκων που να μην έγινε γνωστή και να μην κρίθηκε από την καλλιτεχνική επιτροπή.
     Με τις διατάξεις, λοιπόν, του ν. 3475/2006, αφού λάβαμε υπόψη όλα τα νέα δεδομένα, δηλαδή τη λειτουργία των τεσσάρων ανωτάτων ιδρυμάτων που έχουν μουσικά τμήματα και του Τ.Ε.Ι. Ηπείρου, καθορίστηκαν οι κλάδοι, καθώς και τα προσόντα που πρέπει να έχουν οι εκπαιδευτικοί της μουσικής. 
     Ορίστηκε, επίσης, ότι για τη σύνταξη των πινάκων αναπληρωτών και ωρομισθίων στα μουσικά σχολεία ακολουθείται η ίδια διαδικασία που ισχύει για όλους τους άλλους κλάδους των εκπαιδευτικών. Έτσι, την αρμοδιότητα αυτή, την έχει πλέον το Τμήμα Α’ Διορισμών του προσωπικού δευτεροβάθμιας εκπαίδευσης, το οποίο είναι αρμόδιο για την εξέταση ενστάσεων, καθώς και για την πρόσληψη εκπαιδευτικών στα μουσικά σχολεία. 
     Αυτό είναι απάντηση στην ερώτησή σας, σε αυτό που με ρωτήσατε κυρία Μανωλιά, για να ξέρετε τι θα μου πείτε στη δευτερολογία σας. 
     Πλέον, καταλάβετέ το, παρασυρθήκατε από την πρωτολογία του κ. Παντούλα. Δεν είναι η καλλιτεχνική επιτροπή εκείνη η οποία, σύμφωνα με το ισχύον θεσμικό πλαίσιο, που εμείς ψηφίσαμε σε αυτήν τη Βουλή, αποφασίζει για τους πίνακες. Ενημερώνεται, ελέγχει τις ενστάσεις, αλλά πλέον έχουμε ομαλοποιημένο, γενικευμένο τρόπο. Όπως δηλαδή προσλαμβάνονται όλοι οι καθηγητές, όλων των ειδικοτήτων, έτσι προσλαμβάνονται από το Τμήμα Α’ Διορισμών του Υπουργείου Παιδείας –και εκεί γίνονται και οι ενστάσεις- οι καθηγητές μουσικών σπουδών, οι ωρομίσθιοι και οι αναπληρωτές. 
     Εκείνο, λοιπόν, που θα ήθελα να σας πω είναι ότι μπορούμε να περάσουμε στην τρίτη κριτική που κάνατε για τους αξιολογικούς πίνακες. Εγκαλούμεθα, τάχα –έτσι γράφετε στο κείμενό σας- ότι δεν κυρώσαμε τους πίνακες των ωρομισθίων και των αναπληρωτών. 
     Πρώτα απ’ όλα, πριν σας πω τι κάναμε εμείς, γιατί -γι’ αυτό απολογούμεθα- είμαι υποχρεωμένος να σας ρωτήσω το εξής: Μπορείτε να μου αναφέρετε, οποιοσδήποτε εκ των επερωτώντων, έστω και μια περίπτωση δικών σας πινάκων, που τους επικύρωσε η τότε, επί δέκα χρόνια, πολιτική ηγεσία του Υπουργείου Παιδείας; Δηλαδή επικυρώσατε κανέναν από τους πίνακες αναπληρωτών, ωρομισθίων; Φέρτε μου ένα παράδειγμα σ’ αυτήν την Αίθουσα για να φανεί, τάχα, η διαφορά μας στη διαφάνεια και στη νομιμότητα.
     Για πρώτη φορά εμείς καθιερώσαμε την υποχρέωση κύρωσης των πινάκων από τον Υπουργό Παιδείας, για να υπάρχει πλήρης έλεγχος, αφού για να υπογράψει ο Υπουργός, απαιτείται προηγουμένως να έχει ελεγχθεί η διαδικασία σύνταξης των πινάκων από όλη τη διοικητική, αλλά και την πολιτική ιεραρχία. Οι πίνακες των αναπληρωτών –δήλωση, καταγράφεται- κυρώθηκαν με την υπ’ αριθμόν  119408/Δ2/10.11.2006 –αν δεν το γνωρίζετε- υπουργική απόφαση. 
     Ανεξάρτητα όμως απ’ όλα αυτά, καθιερώσαμε πλήρη διαφάνεια στη σύνταξη και στην ανάρτηση στο διαδίκτυο, με πλήρη στοιχεία. 
     Εγώ, λοιπόν, σας καλώ, αν αμφισβητείτε αυτό που λέω και για τη σύνταξη των πινάκων και για τη δυνατότητα ελεύθερης πρόσβασης και για τη δυνατότητα με ένσταση, καθ’ ένας εκ των συμπεριλαμβανομένων να στηρίξει τα μόριά του και τη σειρά του. Αν νομίζετε ότι έχετε να καταθέσετε κάτι το  οποίο δεν έγινε δεκτό ή παρέπεσε, να μου το πείτε.
     Κενά εκπαιδευτικών στα μουσικά σχολεία, δηλαδή στελέχωση των μουσικών σχολείων. 
     ΜΙΧΑΗΛ ΠΑΝΤΟΥΛΑΣ: Το ερώτημα ήταν για τους ωρομίσθιους, αν κυρώθηκαν οι πίνακες. 
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Θα σας απαντήσω για τους  ωρομίσθιους παρακάτω. Ξέρετε ότι οι ωρομίσθιοι προσλαμβάνονται από τις περιφερειακές διοικήσεις. Τα ξέρετε, κύριε Παντούλα, γιατί έχετε χρηματίσει σε σχολείο. Επομένως, μην σας πιάνουμε αδιάβαστο. Εκείνο που ενδιαφέρει και κυρώνονται είναι οι πίνακες των αναπληρωτών.
     ΜΙΧΑΗΛ ΠΑΝΤΟΥΛΑΣ: Εκείνο που με βάση την απόφαση…
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Σας παρακαλώ, μη με διακόπτετε. Θα σας πω και για τους ωρομισθίους. 
     ΜΙΧΑΗΛ ΠΑΝΤΟΥΛΑΣ: Με συγχωρείτε, συνεχίστε.
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Σας ευχαριστώ που μου δίνετε την άδεια.
     Να σας ενημερώσω ότι τα δύο προηγούμενα σχολικά έτη απασχολήθηκαν στα μουσικά σχολεία περίπου πεντακόσιοι αναπληρωτές και επτακόσιοι ωρομίσθιοι. Με την έναρξη της φετινής χρονιάς, στις 22 Σεπτεμβρίου του 2006, διορίσαμε επιπλέον διακόσιους τριάντα οκτώ μόνιμους καθηγητές, οι οποίοι είχαν το προνόμιο των τριάντα μηνών προϋπηρεσίας και επιπλέον σαράντα πολυτέκνους, σύμφωνα με τη δική μας δέσμευση, σύμφωνα με το δικό μας θεσμικό πλαίσιο. Με τον τρόπο αυτό επιλύσαμε το πρόβλημα πολλών εκπαιδευτικών μουσικών ειδικοτήτων, οι οποίοι επί πολλά χρόνια, δηλαδή επί δικών σας κυβερνήσεων –το ξέρετε, να μη λέω τώρα ονόματα, να μην καταθέτω πίνακες- ζούσαν σε καθεστώς ανασφάλειας –δεν θέλω να πω ομηρίας- ζητώντας την τακτοποίησή τους με υπομνήματα. Έχουμε τα υπομνήματα και δεν είχατε απαντήσει τίποτα τότε. 
     Σημειώνω δε ότι φροντίσαμε, στη συντριπτική τους πλειοψηφία, να διοριστούν στις θέσεις πρώτης επιλογής τους, ώστε και η εύρυθμη λειτουργία των σχολείων να διασφαλίζεται, αλλά να είναι ικανοποιημένος και ο εκπαιδευτικός.
      Έτσι με την έναρξη του νέου σχολικού έτους και για πρώτη φορά υπήρχαν στα μουσικά σχολεία περίπου τριακόσιοι εκπαιδευτικοί μουσικών ειδικοτήτων και αμέσως μετά διορίσαμε άλλους εκατόν πενήντα αναπληρωτές και διαθέσαμε στις κατά τόπους διευθύνσεις επτά χιλιάδες ώρες εβδομαδιαίως για την πρόσληψη ωρομισθίων, όπου δεν δικαιολογείται η πρόσληψη αναπληρωτή, συνεπείς προς αυτό που είχαμε δηλώσει, λόγω των ολίγων ωρών απασχόλησης που απαιτούν ορισμένα όργανα στη διδασκαλία τους. 
      Και για να θυμηθώ αυτά που είπατε προηγουμένως, ότι υπάρχουν κενά που δεν έχουν συμπληρωθεί, ότι άργησαν να συμπληρωθούν τα κενά, να πω ότι για το σχολείο των Σερρών είχα -δόξα τω Θεώ- μπροστά μου τα δεδομένα και φαίνεται ότι μέχρι και καθηγητή άρπας, κύριε Πρόεδρε, για ένα μόνο μαθητή διορίσαμε από την αρχή του σχολικού έτους. Το δε συγκεκριμένο σχολείο -για το οποίο έγινε κριτική τάχα σε αναφορά προς τον Πρωθυπουργό, που είναι πατρίδα του οι Σέρρες- σας λέω ότι όχι μόνο έχει επάρκεια στη διδασκαλία και είναι πρότυπο, αλλά λειτουργεί εκεί ειδική σχολική ορχήστρα, για την οποία το Υπουργείο Παιδείας έχει λάβει ειδική μέριμνα.
      Πάμε στους εμπειροτέχνες. Πολύς λόγος έγινε και γίνεται και δικαίως έγινε λόγος για τους εμπειροτέχνες εκπαιδευτικούς της μουσικής. Εγκαλούμεθα τάχα ότι δεν συμπεριλάβαμε στην ευνοϊκή ρύθμιση του τριαντάμηνου τους εμπειροτέχνες παραδοσιακούς μουσικούς και άλλους μη αναγνωρισμένων οργάνων, παρά το γεγονός ότι η έλλειψη αναγνωρισμένων τίτλων αποτελεί παράλειψη της πολιτείας. Εδώ νομίζω, κυρίες και κύριοι συνάδελφοι, -και θα το πω με χαμηλή φωνή- ότι για να το καταγγείλει κανείς πρέπει να έχει όχι θάρρος, αλλά θράσος. Μας κατηγορείτε ότι δεν επιλύσαμε προβλήματα, που εσείς επί δώδεκα συναπτά έτη γι’ αυτήν την κατηγορία δεν τα φτιάξατε, όταν είχατε φυσικό δικαίωμα και δίκιο να φτιάξετε και να τα ρυθμίσετε. 
      Θα σας πω γιατί είχατε δίκιο τότε. Γιατί δεν φροντίσατε υπέρ των εμπειροτεχνών να δώσετε τίτλους σπουδών; Σύμφωνα με το ν.1566, τον οποίο εσείς είχατε ψηφίσει, στα σχολεία διορίζονταν για τη διδασκαλία της μουσικής είτε εκπαιδευτικοί, που έχουν πτυχίο πανεπιστημιακού ιδρύματος είτε ελλείψει τούτων, κάτοχοι πτυχίου, που δεν είναι αναγνωρισμένου εκπαιδευτικού ιδρύματος, δηλαδή «ωδειακοί», κ.λπ.. 
      Πουθενά δεν προβλέπεται η πρόσληψη εκπαιδευτικού με μοναδικό προσόν μία υπεύθυνη δήλωση, κύριε Παντούλα. Τα ξέρετε πολύ καλύτερα από διάφορους. Ξέρετε ότι γνωρίζουν ένα μουσικό όργανο, όσο άξιοι και τιμημένοι καλλιτέχνες και αν είναι και τους δεχόμαστε έτσι στην εκπαίδευση. 
      Ενώ, λοιπόν, επί τόσα χρόνια είχατε τη δυνατότητα να ρυθμίσετε νομοθετικά το θέμα, επικαλούμενοι τις ανάγκες λειτουργίας των μουσικών σχολείων, που και τότε ήταν αυξημένες και το γεγονός ότι δεν υπήρχαν πτυχιούχοι σε αυτές τις μουσικές ειδικεύσεις, ζητάτε από εμάς να το επιλύσουμε. Ζητάτε να το επιλύσουμε εμείς τώρα, που ήδη υπάρχουν πτυχιούχοι από τα ΤΕΙ Ηπείρου γι’ αυτήν την παραδοσιακή μουσική και τα παραδοσιακά όργανα.
      Κυρίες και κύριοι συνάδελφοι, θέματα που μπορούσατε τότε και είχατε κάθε λόγο να τα λύσετε, γιατί δεν είχαν βγει από τα ανώτατα εκπαιδευτικά ιδρύματα –ένα Τ.Ε.Ι. είναι ανώτατο εκπαιδευτικό ίδρυμα και έτσι το αναγνωρίζουμε και εμείς- προσοντούχοι στην παραδοσιακή μουσική και στη χρήση των οργάνων, δεν το κάνατε. Τότε είχατε δίκιο. Τότε θα σας χειροκροτούσαμε, αν το είχατε κάνει. 
      Τώρα εμείς τι θα πούμε σε αυτούς που βγαίνουν από τα ανώτατα εκπαιδευτικά ιδρύματα; Ότι κακώς πήγατε σε αυτά; Ότι κακώς αγωνιστήκατε να πάρετε ανώτατες σπουδές σε αυτά τα όργανα, για να έλθετε να σπουδάσετε τα παιδιά μας; Ότι εμείς προτιμούμε να κλείσουμε όλες τις θέσεις με αυτούς που ούτως ή άλλως έχουν προϋπηρεσία και τους οποίους τιμούμε και τους χρησιμοποιήσαμε και πράγματι τους αξιοποιήσαμε στην εκπαίδευση; 
      Δεν θέλω να αναφερθώ πέραν τούτου. Δεν πρόκειται να σας ακολουθήσουμε σε διαδικασίες που τότε τις είχατε ακολουθήσει και που τότε δεν απέδωσαν. 
      Και για να γίνω σαφής, το 1994 με κυβέρνηση του ΠΑΣΟΚ ψηφίστηκε ο ν.2266, με τον οποίο μετατρέπατε σε συμβάσεις αορίστου χρόνου τις συμβάσεις εκείνων που είχαν συνολική υπηρεσία τουλάχιστον τριάντα μηνών. Στο νόμο αναφερόταν τότε ότι η προϋπηρεσία των ωρομισθίων δεν λαμβάνεται υπ’ όψιν σε καμία περίπτωση. Έτσι έλεγε ο νόμος σας. Παράλληλα, εξαιρούσατε από τη συγκεκριμένη διάταξη το κάθε κατηγορίας εκπαιδευτικό ή διδακτικό και βοηθητικό προσωπικό, που ήταν αρμοδιότητας του Υπουργείου Παιδείας. Είναι έτσι ή δεν είναι; Το θυμάστε, πιστεύω. Με άλλα λόγια, εξαιρούσατε όλους τους εκπαιδευτικούς. Φροντίσατε, όμως, να βάλετε και μία διάταξη –ακούστε τώρα θεσμική πονηριά - με την οποία δίνατε τη δυνατότητα με προεδρικό διάταγμα να εντάσσετε στη ρύθμιση αυτή όποιους εκπαιδευτικούς εσείς θέλατε, όποιας ειδικότητας.
      Έτσι, εκδώσατε κρυφά τότε -και σας το είχαμε καταγγείλει- το π.δ. 19, για να μην μάθουν οι μαθηματικοί, οι φιλόλογοι, οι τεχνολόγοι, ένα διάταγμα με το οποίο επεκτείνατε τη διάταξη αυτή που προείπα και στο εκπαιδευτικό προσωπικό της ελληνικής παραδοσιακής μουσικής και του πιάνου, που υπηρετούσε τότε στα μουσικά σχολεία. Και τι πετύχατε μ’ αυτό;  Κατά τρόπο έτσι όπως σας τον περιέγραψα, δέκα μόνο όλους και όλους παραδοσιακούς μουσικούς διορίσατε.
      Διορίσατε και έναν εμπειροτέχνη στο κλαρίνο, να το πω και αυτό, παραβιάζοντας κάθε έννοια νομιμότητος, διότι σύμφωνα με τον ν. 1566 για το μόνιμο διορισμό απαιτείται πτυχίο πανεπιστημίου ή -ελλείψει αυτού- πτυχίο μη αναγνωρισμένου ιδρύματος. Απαιτείται, δεύτερον, όλη η προϋπηρεσία του να ήταν ως ωρομισθίου και η προϋπηρεσία αυτή ρητά εξαιρείται από το νόμο. Έτσι υπήρχε στα δεδομένα του διορισμού του. Τον διορίσατε αυτόν -παραδειγματικά το αναφέρω, δεν θέλω να πω όνομα, αν θέλετε να σας δώσω τα στοιχεία- στον κλάδο ΠΕ16, δηλαδή της πανεπιστημιακής εκπαίδευσης, ενώ τα μόνα του δικαιολογητικά ήταν υπεύθυνη δήλωση ότι γνωρίζει να παίζει το παραδοσιακό του όργανο δηλαδή του κλαρίνου -και ορθώς- και μία βεβαίωση σπουδών ότι έχει τελειώσει μόνο τη Β΄ γυμνασίου. Δηλαδή, διορίσατε στον κλάδο πανεπιστημιακής εκπαίδευσης, με αυτά τα νομικά τερτίπια, έναν εκπαιδευτικό –εγώ τον λέω εκαπδιευτικό- ο οποίος δεν έπρεπε να διοριστεί ούτε στον κλάδο ΥΕ της υποχρεωτικής εκπαίδευσης, αφού δεν είχε απολυτήριο γυμνασίου, παρά μόνο απολυτήριο δημοτικού. Αυτά θέλετε να κάνουμε και εμείς. Όταν κόπτεσθε υπέρ των παραδοσιακών μουσικών, θέλετε να κάνουμε αυτά; Πιστεύω όχι. 
      Πρέπει να συμφωνήσουμε εδώ ότι θα μπει μια τάξη. Έχουμε τώρα πτυχιούχους και δεν χρειάζεται να χρησιμοποιούμε νομικά τερτίπια για να αποκλείουμε κανέναν και κυρίως τα παιδιά του ελληνικού λαού, που διάλεξαν ένα Τ.Ε.Ι., όπως το Τ.Ε.Ι. της Ηπείρου, για να βγαίνουν από αυτόν τον ιστορικό χώρο με τα απαράγραπτα δικαιώματα στην παραδοσιακή μας μουσική με τη μεγάλη κληρονομιά, να βγαίνουν πτυχιούχοι και γνώστες παραδοσιακών οργάνων για να διδάξουν στα σχολεία μας.
      Πάμε στους αξιολογικούς πίνακες. Εδώ νομίζω ότι εκείνο που θα έπρεπε να σας πω είναι ότι, αφού μας κατηγορείτε ότι βρίθουν αδικιών και αυθαιρεσιών και χαρακτηρίζονται ως μνημείο ασυναρτησίας όλα αυτά που λέτε στο κείμενο, εγώ το κείμενο κοίταξα, σας ερωτώ: Εσείς είχατε αξιολογικούς πίνακες; Και δεύτερον, ξέρετε ότι, όταν βγάζουμε αξιολογικούς πίνακες, εμείς τουλάχιστον τους φτιάξαμε, όπως είχαμε υποχρέωση, όπως εμείς υποσχεθήκαμε. Την υπόσχεσή μας την κάναμε πράξη και τους αναρτήσαμε διαφανέστατα. Αν για τον άλφα ή βήτα λόγο γίνονται λάθη από τις υπηρεσίες τις περιφερειακές που δηλώνουν προϋπηρεσίες από διαφορετικά βιβλία, από διαφορετικές κατηγορίες, τις στέλνουν στην κεντρική υπηρεσία, έρχονται οι ενστάσεις των ενδιαφερομένων, εάν υπάρχουν και λάθη, αυτό το αίτημα της διαφάνειας καλύπτει η προσπάθεια να δημοσιοποιούμε μέσω του διαδικτύου. Άρα, λοιπόν, το πήγαινε-έλα των πινάκων είναι ακριβώς η καταξίωση της διαφάνειας κάτω από το μεγεθυντικό φακό και της υπηρεσίας και της πολιτικής ηγεσίας του Υπουργείου Παιδείας και της Καλλιτεχνικής Επιτροπής που σας προείπα ότι γίνεται.
      Πάμε στο διαγωνισμό του Α.Σ.Ε.Π. για τους μουσικούς. Σας ενημερώνω ότι αυτήν την εβδομάδα ολοκληρώθηκαν στις υπηρεσίες του Υπουργείου οι διαδικασίες με τις οποίες καθορίστηκαν οι θέσεις για την επόμενη διετία.  Και επειδή άκουσα κάτι περί μη ικανοποιητικού αριθμού, εγώ θα σας έλεγα, σήμερα εδώ στην Εθνική Αντιπροσωπεία το ανακοινώνω, ότι εκατόν είκοσι θέσεις θα προταθούν στον Α.Σ.Ε.Π. και ογδόντα με προϋπηρεσία. Δηλαδή, βάσει των καταγεγραμμένων κενών των οργανικών θέσεων για τις συγκεκριμένες διδασκαλίες στα συγκεκριμένα μουσικά σχολεία, είναι κατά τη γνώμη μας ικανοποιητικός ο αριθμός των διακοσίων για να γίνει η προκήρυξη. Το Παιδαγωγικό Ινστιτούτο όρισε την ύλη και τα εξεταζόμενα μαθήματα και πιστεύω ότι εντός των ημερών, κυρίες και κύριοι συνάδελφοι, η αρμόδια υπηρεσία του Υπουργείου σε συνεργασία με τον Α.Σ.Ε.Π. θα εκδώσει και τη σχετική εγκύκλιο.
      Πάμε στα προγράμματα σπουδών. Μας εγκαλέσατε ότι τάχα μου δεν κάναμε προγράμματα σπουδών, ενώ το είχαμε υποσχεθεί. Έχουν περάσει δώδεκα –λέει- δεκατέσσερις μήνες, δεκαοκτώ είπε ο τρίτος συνάδελφος από τους επερωτώντες. Εγώ θα σας έλεγα, συνεπής στη δέσμευσή μας για την κατάρτιση ωρολογίων και αναλυτικών προγραμμάτων, να ενημερωθείτε ότι από τον Οκτώβριο του 2005, ζητήσαμε από την Καλλιτεχνική Επιτροπή να συντάξει τα σχετικά προγράμματα, γιατί έχει την αρμοδιότητα. Η Καλλιτεχνική Επιτροπή, όμως, δεν έστειλε εγκαίρως τη σχετική πρόταση. Ο Ειδικός Γραμματέας του Υπουργείου Παιδείας, στον οποίο αναφερθήκατε, έκανε το καθήκον του, δηλαδή απέστειλε στην Καλλιτεχνική Επιτροπή πρόταση ωρολογίου και αναλυτικού προγράμματος από την επιτροπή του Παιδαγωγικού Ινστιτούτου, που είναι επίσης συνυπεύθυνο γι’ αυτά, με την οποία ζητείται η γνώμη της, προκειμένου να εκδοθεί η σχετική Υπουργική Απόφαση.
    Πιστεύουμε ότι στη νέα σχολική χρονιά θα εφαρμοστεί αυτή η απόφαση η οποία και θα εκδοθεί συντομότατα. Πού είναι λοιπόν όλα αυτά που ελέχθησαν χωρίς να υπάρχουν στοιχεία; 
    Στη δευτερολογία μου θα σας απαντήσω και στα δύο άλλα ερωτήματά σας και θα σας δώσω σχετικές πληροφορίες για το πώς πηγαίνει η προμήθεια των μουσικών οργάνων για την οποία και πάλι ενδιαφέρεστε και δικαίως. Και θα σας απαντήσω, εν κατακλείδι, γιατί ο χρόνος της πρωτολογίας μου τελείωσε ότι εκείνο που θα έπρεπε να κάνουμε  όλοι για να προχωρήσουν αυτά τα πολύ σημαντικά σχολεία είναι να μην εκμεταλλευόμαστε ούτε τις ελλείψεις τους για τις οποίες εσείς που επερωτάτε είστε πλήρως υπεύθυνοι στη διάρκεια του χρόνου, ούτε τη λογική θεμιτή και δίκαιη αγωνία αυτών των παιδιών να έχουν ένα μέλλον αφού πάρουν σωστές, όπως εμείς αγωνιζόμαστε να τους δώσουμε, μουσικές γνώσεις και τίτλους σπουδών οι οποίοι να καλύπτουν τις ανάγκες και των τριτοβάθμιων σπουδών και της αγοράς εργασίας. 
      Θα σας απαντήσω με στοιχεία για το τι έχουμε κάνει για τα μουσικά όργανα και για τις υποδομές στη δευτερολογία μου γιατί ήδη έχω εξαντλήσει το χρόνο της πρωτολογίας μου. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ο Βουλευτής κ. Νικόλαος Χριστοδουλάκης ζητά ολιγοήμερη άδεια απουσίας στο εξωτερικό. 
      Εγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χρυσοχοΐδης. 
      ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, τα χθεσινά, θλιβερά γεγονότα, τα οποία όλοι καταδικάσαμε, κατά κοινή παραδοχή είναι αποτέλεσμα μιας εφαρμοζόμενης πολιτικής και μιας πολιτικής συμπεριφοράς. Και τα δύο αυτά ανήκουν στο κυβερνόν κόμμα, στην κυβέρνηση της Νέας Δημοκρατίας. Επί εβδομάδες τώρα σας προσκαλούμε να ασχοληθείτε με τα θέματα της παιδείας, της εκπαίδευσης, με τα θέματα του δημόσιου πανεπιστημίου και να σταματήσετε να καλλιεργείτε την ένταση και την πόλωση. Σας καλούμε να μην μεταφέρετε τα θέματα παιδείας και να τα μετατρέπετε σε θέματα τάξης και ασφάλειας. 
      Δυστυχώς, όμως, σήμερα πληρώνετε αυτήν την ένταση, αυτήν την πολιτική συμπεριφορά και την προσπάθεια που κάνετε να λειτουργείτε πάντα με βάση τις εντυπώσεις, την επικοινωνία και τις δημοσκοπήσεις. Δυστυχώς, η παρούσα Κυβέρνηση δεν μπορεί να υπηρετήσει ούτε τα θέματα ασφάλειας και τάξης με αποτέλεσμα να καταστρέφεται η δημόσια περιουσία, να λεηλατούνται οι ιδιωτικές περιουσίες και να ανθεί η βία η αστυνομική και όχι μόνο, και να έχουμε φαινόμενα τα οποία θυμίζουν πολλές φορές άλλες εποχές. 
      Κύριε Πρόεδρε, πριν μια βδομάδα περίπου είχε δημιουργηθεί η εντύπωση ότι η Κυβέρνηση απείχε από την αντιμετώπιση των καταστροφών στη δημόσια και στις ιδιωτικές περιουσίες φοβούμενη τα χειρότερα. Έτσι, λοιπόν, το μήνυμα που έστειλε στις αστυνομικές δυνάμεις ήταν «ψυχραιμία, χαλαρά, ψυχραιμία παιδιά». Όταν τα επεισόδια έφθασαν έξω από τη Βουλή, τότε αποδείχτηκε ότι δεν υπήρχε σχέδιο. Και όταν έγιναν αυτά τα φοβερά πράγματα χθες, μετά η εντολή ήταν «ασκήστε τυφλή βία». Πράγματι χθες επί δικαίων και αδίκων ασκήθηκε «τυφλή βία» και φθάσαμε στο σημείο να γίνονται συλλήψεις για διατάραξη της ειρήνης. Αυτά τα ακούγαμε πολύ παλιά, σε χρόνια χαλεπά για τη δημοκρατία και τον τόπο. 
      Όλο αυτό το περιγράφω γιατί υπάρχει πλήρης σύγχυση πια, η οποία σύγχυση της κυβέρνησης μεταφέρεται στις αστυνομικές δυνάμεις με αποτέλεσμα αυτές οι αντιφατικές εντολές να οδηγήσουν στα χθεσινά αποτελέσματα.
      Όμως, κυρίες και κύριοι συνάδελφοι, το πρόβλημα, όπως είναι γνωστό, δεν είναι αστυνομικό. Το πρόβλημα είναι πολιτικό και μάλιστα είναι βαθιά πολιτικό. Είναι βαθιά πολιτικό γιατί έχει να κάνει με το πιο ευαίσθητο κομμάτι της ελληνικής κοινωνίας, τους νέους μας. 
      Αναρωτηθήκατε, κυρίες και κύριοι της Κυβέρνησης, γιατί συνεχίζονται οι κινητοποιήσεις; Αναρωτηθήκατε γιατί μένουν κλειστά τα πανεπιστήμια και δεν ανοίγουν; Μειοψηφίες κρατούν τα πανεπιστήμια κλειστά; 
      Σας είδα εχθές, όπως και όλοι εδώ στην Αίθουσα –και νομίζω σας είδε και ο ελληνικός λαός από τα Μέσα Ενημέρωσης- με πλήρη αυταρέσκεια να ψηφίζετε μόνοι σας το νόμο, πλέον, για τα Ανώτατα Εκπαιδευτικά Ιδρύματα. Νομίζω ότι θα το πληρώσετε ακριβά αυτό. 
      Το πολιτικό τίμημα θα είναι πανάκριβο, γιατί αυτή η αυταρχική, αλαζονική στάση, η στάση του «εγώ δεν συζητώ με κανέναν, στηρίζομαι και κάνω πολιτική με βάση τις δημοσκοπήσεις, γιατί κάνω μια συγκεκριμένη ερώτηση με βάση τη συγκεκριμένη συγκυρία και απαντώ ότι ο λαός είναι μαζί μου» δεν είναι πολιτική και μάλιστα δεν μπορεί να είναι πολιτική για τη νέα γενιά. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ) 
      Κυρίες και κύριοι συνάδελφοι, θα πρέπει να μας απασχολήσει όλους αυτό το φαινόμενο. Αφού δεν απασχολεί την Κυβέρνηση, να απασχολήσει εμάς τουλάχιστον. Υπάρχει απελπισία στη νέα γενιά. Δεν υπάρχει ελπίδα για το μέλλον. Οι νέοι μας δε βλέπουν καμιά, απολύτως, προοπτική. Δε βλέπουν από τη Νέα Δημοκρατία ούτε προοπτική ούτε ένα θεωρητικό μέλλον. 
      Θέλω να τονίσω εδώ κάτι ακόμη, ότι τα χθεσινά γεγονότα πρέπει να δώσουν στην Κυβέρνηση ένα μάθημα πως με τη βία δεν αντιμετωπίζονται τα κοινωνικά φαινόμενα, γιατί τελευταία όλο και περισσότερο ορισμένοι ζητούν βία, αστυνομική βία. Όμως η αστυνομική βία και η βία γενικότερα δεν έλυσε ποτέ τα κοινωνικά προβλήματα. 
      Να σταματήσετε να συμπεριφέρεστε στον χώρο της παιδείας σαν ξένοι, σαν κάποιοι ουδέτεροι, σαν κάποιοι τρίτοι. Να σταματήσετε επίσης να συμπεριφέρεστε πολιτικά και να λειτουργείτε με βάση τις δημοσκοπήσεις.
      Κυρίες και κύριοι συνάδελφοι της Νέας Δημοκρατίας, σας καλούμε να πιάσετε το νήμα των προβλημάτων με τη νέα γενιά. Οι νέοι θέλουν σήμερα να πιάσουμε το σφυγμό, να κουβεντιάσουμε μαζί τους, να τους δώσουμε ελπίδα στον  πάρα πολύ δύσκολο κόσμο που ζουν. Θα μπορούσαν αντί για βία, αντί για αντιδράσεις, αντί για κλειστά πανεπιστήμια, να μας παρέχουν χαμόγελο και ενθουσιασμό. Η πολιτική σας οδηγεί σήμερα σ’ αυτά τα φαινόμενα.
      Σας καλούμε λοιπόν να αναμετρηθείτε με τις ευθύνες σας, να ανταποκριθείτε στην εντολή του ελληνικού λαού να κυβερνήσετε και να ξεκινήσετε έναν ουσιαστικό διάλογο με τη νέα γενιά και τα προβλήματά της.
      Πολύ φοβάμαι, κύριε Υφυπουργέ, ότι με αυτό που έκλεισε χθες μετά από πάρα πολλές συζητήσεις, το νόμο δηλαδή για τα Ανώτατα Εκπαιδευτικά Ιδρύματα, σε μια εποχή που έπρεπε να φυσούν τα πανιά της παιδείας μας, να τρέχει με μεγάλη ταχύτητες, να κάνει μεγάλες αλλαγές, να κάνει επανάσταση στο χώρο του δημόσιου πανεπιστημίου, προορίζετε και τη νέα γενιά -και αυτή τη γενιά- για γκαρσόνια, όχι πλέον των Ευρωπαίων όπως λέγαμε παλιά, αλλά των Βαλκανικών λαών που θα έρχονται εδώ ως τουρίστες, όπως και των Τούρκων. Εκεί οδηγείτε με την πολιτική σας συμπεριφορά τους νέους της πατρίδας μας, που είναι πολύ φιλόδοξοι, πολύ φιλομαθείς και ζουν σε ένα κόσμο εξαιρετικά δυσκολότερο απ’ ό,τι εμείς.
      Κυρίες και κύριοι συνάδελφοι, είναι πρωτοφανής και η πολιτική συμπεριφορά του παριστάμενου κυρίου Υφυπουργού, προηγουμένως. Προσωπικά τη χαρακτηρίζω απαράδεκτη. Ήρθαμε –λέει- να παίξουμε εδώ με τα μουσικά σχολεία, εμείς, οι επερωτώντες Βουλευτές του ΠΑ.ΣΟ.Κ.. 
      Και το ερώτημα είναι, ποιος παίζει με τα μουσικά σχολεία; Εσείς παίζετε κύριε Υφυπουργέ και η Κυβέρνησή σας. Ξέρετε γιατί; Διότι ενώ πριν από τρία χρόνια, μετά από μεγαλόστομες διακηρύξεις, μετά από επανειλημμένες υποσχέσεις που δώσατε στους γονείς και στους νέους, σήμερα παίζετε μαζί τους γιατί δεν έχετε ούτε συνέπεια ούτε ευαισθησία.
      Για να στείλει ένας γονιός το παιδί του, κυρίες και κύριοι συνάδελφοι, σε μουσικό σχολείο κάνει μια επιλογή. Και θεωρώ ότι αυτή η επιλογή είναι πολύ σημαντική, διότι είναι αντισυμβατική επιλογή, είναι δύσκολη επιλογή. Και αντί να στηρίξουμε το γονιό σ’ αυτήν την επιλογή, εμείς παίζουμε μαζί του, χωρίς συνέπεια –επαναλαμβάνω- και χωρίς ευαισθησία. 
      Και πρέπει να πούμε το εξής: Ο πολίτης, κυρίες και κύριοι συνάδελφοι, ξέρει ένα κράτος και τη συνέχειά του, τις υπηρεσίες του και τη συνέχειά τους. Και εδώ δεν τη βλέπει αυτήν τη συνέχεια. Και το μέλλον ενός παιδιού πρέπει να συγκινεί οποιονδήποτε από μας και να μας ευαισθητοποιεί ως πολιτικούς, αλλά και να μας ευαισθητοποιεί και στη λογική ότι έχουμε δεσμεύσεις και ευθύνη απέναντι στον λαό. 
	Ήρθαμε, λοιπόν, «να παίξουμε» εμείς. Για να δούμε λοιπόν ποιος παίζει. Είπε ο κύριος Υπουργός ότι ήρθαμε εδώ χωρίς στοιχεία, λες κι εδώ κάνουμε ανάκριση, ποινική ανάκριση. Πολιτικό, κοινοβουλευτικό έλεγχο κάνουμε. Και οφείλουμε να τον κάνουμε γιατί είναι η αποστολή μας αυτή. 
      Επίσης ο κύριος Υπουργός ήρθε εδώ ως επερωτών Βουλευτής στο ΠΑ.ΣΟ.Κ. και όχι ως απολογούμενος Υπουργός απέναντι σε επερωτώντες Βουλευτές και απέφυγε να απαντήσει στα συγκεκριμένα ερωτήματα που τέθηκαν. Αποκάλεσε μάλιστα τους γονείς και τους κηδεμόνες αναξιόπιστους. Εγώ θέλω να τοποθετηθείτε με πολύ καθαρό τρόπο, σας παρακαλώ πάρα πολύ, και να μου πείτε αν το από 7/3/2007 -χθεσινό δηλαδή- έγγραφο της Πανελλήνιας Ένωσης Γονέων Μουσικών Σχολείων είναι ψευδές και αναξιόπιστο. 
      Τι λένε λοιπόν οι γονείς; Θα το καταθέσω κιόλας.
      «Μετά από δεκαοχτώ χρόνια λειτουργίας ακόμα δεν κατάφεραν να βρουν τον τρόπο κάλυψης όλων των λειτουργικών αναγκών σε καθηγητές μουσικής και γενικής παιδείας, με αποτέλεσμα κάθε χρόνο τα σχολειά να υπολειτουργούν στο ξεκίνημα της σχολικής χρονιάς. Φέτος ίσως είναι η χειρότερη χρονιά τους αφού ακόμα και σήμερα –μήνα Μάρτιο- υπάρχουν κενά και καθημερινά χαμένες διδακτικές ώρες, τις οποίες καλούνται να εξασφαλίσουν οι διευθυντές με συνδιδασκαλίες και περικοπή των ωρών διδασκαλίας στο όργανο επιλογής. Η μεγάλη πλειονότητα των ειδικών καθηγητών τους είναι αναπληρωτές και ωρομίσθιοι και κάθε χρόνο γίνεται μεγάλος αγώνας για να προσληφθούν το συντομότερο δυνατόν. Στο σημείο αυτό θα σας αναφέρουμε ένα παράδειγμα». Συνεχίζω και διαβάζω την επιστολή της Πανελλήνιας Ένωσης Γονέων: «Στο Μουσικό Σχολείο Ιλίου ο Σύλλογος έχει υπολογίσει ότι φέτος, μέχρι τέλος Ιανουαρίου, υπήρξε απώλεια 920 διδακτικών ωρών στα μαθήματα γενικής παιδείας και 6.300 ωρών στα ατομικά μουσικά μαθήματα, που αντιστοιχούν ανά μαθητή σε 55 και 25 ώρες αντίστοιχα». 
      Αυτά είναι ψέματα, κύριε Υφυπουργέ; Αν είναι ψέματα, να τα καταγγείλετε εδώ μέσα και να καταγγείλετε και την Πανελλήνια Ένωση Γονέων Μουσικών Σχολείων. Εάν δεν είναι ψέματα, να αναγνωρίσετε εσείς τα δικά σας ψέματα, σας παρακαλώ. 
      Συνεχίζω να διαβάζω ορισμένα αποσπάσματα από την επιστολή. «Η Καλλιτεχνική Επιτροπή, θεσμοθετημένο γνωμοδοτικό όργανο του Υπουργείου για τα σχετικά θέματα, είναι γνωστό ότι έχει, ατύπως και κατά παράβαση του νόμου για τα μουσικά σχολεία, καταργηθεί και δεν έλαβε μέρος σε καμιά σχετική διαδικασία». 
      Και συνεχίζει η Πανελλήνια Ένωση Γονέων: «Η αγορά μουσικών οργάνων. Από την ανάληψη της κυβέρνησης από τη Νέα Δημοκρατία υπήρξε υπόσχεση ότι θα διατεθούν γύρω στα 9.000.000 ευρώ για την αγορά μουσικών οργάνων, μέσα από αδιάβλητο διεθνή διαγωνισμό για όλα τα μουσικά σχολεία. Από τότε και μέχρι σήμερα έχουν περάσει τρία χρόνια. Τίποτα δεν φαίνεται στον ορίζοντα για ολοκλήρωση των διαδικασιών. Πολλά σχολεία σήμερα λειτουργούν με όργανα που αγοράζονται με τη συνδρομή των γονέων».
      Άλλο θέμα, άλλο «ψέμα» της Ένωσης Γονέων. «Τα προκαταρκτικά μαθήματα μουσικής στα δημοτικά σχολεία: Από την περσινή χρονιά υπήρξε υπόσχεση μέσα στη Βουλή, σε απάντηση σχετικής επερώτησης, ότι θα ξεκινήσουν να γίνονται με ανανεωμένο τρίωρο εβδομαδιαίο πρόγραμμα και θα άρχιζαν από τα μέσα της περσινής χρονιάς. Τώρα υπόσχονται ότι σκέφτονται να πραγματοποιήσουν αυτά τα μαθήματα στα ολοήμερα δημοτικά σχολεία».
      Άλλο ζήτημα. «Κατάλληλη υποδομή για τα μουσικά σχολεία. Τα περισσότερα μουσικά σχολεία στεγάζονται σε ακατάλληλα κτήρια και ανεπαρκή, με πρόχειρες αίθουσες διδασκαλίας οργάνων, χωρίς αίθουσα εκδηλώσεων και βιβλιοθήκες και χωρίς αίθουσα εστιατορίου». 
        Εγώ δεν ζήτησα ούτε νομίζω ότι έχει κανείς απαίτηση σε τρία χρόνια εσείς να φτιάξετε όλα τα κτήρια των Μουσικών Σχολείων, αλλά δεν μπορείτε να λέτε ότι λένε ψέματα οι γονείς. 
        Κυρίες και κύριοι συνάδελφοι, η στάση και η συμπεριφορά της Κυβέρνησης στα ζητήματα αυτά αποδεικνύει ένα και μοναδικό πράγμα, ότι η Κυβέρνηση δεν διαθέτει δύο στοιχεία. Δεν διαθέτει στοιχειώδη συνέπεια απέναντι σ’ αυτά τα οποία εξήγγειλε, αλλά δεν είναι μόνο αυτό. Δεν διαθέτει και πολιτική, μια ολοκληρωμένη πολιτική για την παιδεία, για την εκπαίδευση στον τόπο μας, αλλά κυρίως για τη μουσική παιδεία, μια υπόθεση ιδιαίτερα ευαίσθητη που απασχολεί αυτήν τη στιγμή χιλιάδες οικογένειες, οι οποίες –επαναλαμβάνω- έκαναν μια προφανώς δύσκολη επιλογή, να στείλουν τα παιδιά τους σε ένα σχολείο, το οποίο είναι πολύ ιδιαίτερο. 
        Και αντί να τιμήσουμε αυτούς τους γονείς, αντί να τους υπηρετήσουμε με πολιτικές που θα ανταποκρίνονται στις προσδοκίες τις δικές τους και των παιδιών τους, αντί να ανταποκριθούμε στα όνειρά τους και στη διάθεση που έχουν τα παιδιά τους να μάθουν παραδοσιακή μουσική, να μπορέσουν να γίνουν καλοί επαγγελματίες αύριο και να διδάξουν και τις επόμενες γενιές, αφήνουμε αυτές τις οικογένειες και αυτά τα παιδιά στο έλεος της τύχης τους.
        Αυτό, λοιπόν, δεν είναι πολιτική και είναι μια γενικότερη συμπεριφορά που χαρακτηρίζει την πολιτική της Νέας Δημοκρατίας.
        Σας ευχαριστώ, κύριε Πρόεδρε.
        (Στο σημείο αυτό ο Βουλευτής κ. Μιχαήλ Χρυσοχοΐδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε.
        Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Ελληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων σαράντα δύο μαθήτριες και μαθητές και τρεις συνοδοί καθηγητές από το 4ο Γυμνάσιο Πτολεμαΐδας–2ο Τμήμα. 
        Η Βουλή τους καλωσορίζει.
        (Χειροκροτήματα από όλες τις πτέρυγες της Βουλής)
        Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο για οκτώ λεπτά.
        ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, ήθελα να πω ότι η αξιοποίηση επερωτήσεων στοχευμένων σε ειδικά θέματα για λόγους τρέχουσας επικαιρότητας που γίνεται κατά κόρον από τους συναδέλφους του ΠΑ.ΣΟ.Κ., πρώτον, υπονομεύει την υπόσταση των ίδιων των επερωτήσεων. Δείχνει σαν να μην αναδεικνύουν οι ίδιοι τη σοβαρότητα των ιδίων των επερωτήσεων, διότι ο περισσότερος χρόνος και η μεγαλύτερη πολιτική βαρύτητα των επερωτώντων σήμερα εδώ δεν αναλώθηκε στα μουσικά σχολεία και στα προβλήματά τους, αλλά στα χθεσινά ή στα προχθεσινά γεγονότα ή στο θέμα γενικότερα της ανωτάτης εκπαιδεύσεως ή στο θέμα του Υπουργείου Δημοσίας Τάξεως.
        Φαντάζει ενίοτε το ΠΑ.ΣΟ.Κ. ότι καταθέτει επερωτήσεις, προκειμένου –όπως λέγαμε- να εξασφαλίσει αριθμό πρωτοκόλλου στην ημερομηνία διεξαγωγής συζητήσεων και να αξιοποιήσει αυτόν τον αριθμό πρωτοκόλλου για άλλους τίτλους, για άλλα θέματα.
        Είμαι πολιτικά αναγκασμένος να σταθώ στην απαράδεκτη, κατά τη γνώμη μου, επίθεση, η οποία έγινε κατά της Αστυνομίας και κατά του Υπουργού Δημοσίας Τάξεως, διότι για μια ακόμη φορά το ΠΑ.ΣΟ.Κ. αποδεικνύει ότι δεν καταλαβαίνει τη μεγάλη διαφορά που έχουν τα γεγονότα που συμβαίνουν τελευταία από τα γεγονότα που συνέβαιναν εδώ και πολλά χρόνια, εδώ και πολλές δεκαετίες.
        Κανείς δεν παριστάνει ότι τα γεγονότα που είδαμε χθες είναι πρωτοφανή. Όλοι ξέρουμε ότι αυτό είναι ένα χρονίζον πρόβλημα. Η διαφορά, όμως, είναι ότι εδώ και αρκετό καιρό η ηθική απομόνωση αυτών των αναρχικών, αυτών των ακραίων στοιχείων που καταπιέζουν τα δημοκρατικά δικαιώματα των πολιτών, που τρομοκρατούν και έχουν συγκροτήσει ένοπλες ομάδες πλέον, είναι μία γενικευμένη πραγματικότητα στη χώρα μας. 
        Το ΠΑ.ΣΟ.Κ. αντιμετώπιζε προβλήματα και με κουκουλοφόρους και με διαδηλώσεις και με καταστροφές, αλλά δεν είχε τολμήσει ποτέ να ξεκινήσει μια εκστρατεία ηθικής απομονώσεως αυτών των αναρχικών στοιχείων. 
      Σήμερα βλέπουμε ότι ο Υπουργός Δημοσίας Τάξεως, κ. Πολύδωρας, του οποίου την παραίτηση ζήτησε ο κ. Παπανδρέου, είναι εκείνος ο οποίος κατεξοχήν ξεκίνησε τον αγώνα της ολοκλήρωσης της ηθικής απομόνωσης αυτών των στοιχείων. Και σήμερα δεν υπάρχει τηλεοπτικός σταθμός, δεν υπάρχει δημοσιογράφος, δεν υπάρχει πολιτευτής που να μη συμπλέει με αυτό το κλίμα, το οποίο με μια μοναδική, κατά τη γνώμη μου, αφροντισιά για την πολιτική του υπόσταση, ο κ. Πολύδωρας ξεκίνησε.
      Σήμερα όλοι καταφερόμεθα κατά αυτών των εγκληματικών ενεργειών. Αυτό δεν γινόταν στο παρελθόν, κύριε Πρόεδρε. Στο παρελθόν όποιος τολμούσε να μιλήσει εναντίον αυτών των στοιχείων ήταν αποσυνάγωγος, ήταν αντιδημοκράτης, ήταν ύποπτος για όχι δημοκρατικά φρονήματα. Σήμερα είναι ύποπτος αυτός που δεν τους συλλαμβάνει. Μην ανησυχείτε θα έρθει και αυτή η ώρα. Προηγείται, όμως, η ώρα της ολοκλήρωσης της ηθικής τους απομόνωσης. Και σε αυτό δεν είχατε κάνει τίποτα, αλλά απεναντίας καλλιεργούσατε ένα κλίμα ότι ασκούν δημοκρατικό δικαίωμα. 
      Ασκούν δημοκρατικό δικαίωμα αυτοί οι οποίοι είχαν διαλύσει τα πανεπιστήμια, αυτοί οι οποίοι διέλυαν περιουσίες και αυτοί οι οποίοι χθες τόλμησαν να κάνουν κάτι, το οποίο ποτέ κανείς δεν διενοήθη να κάνει και ομολογουμένως ποτέ κανείς δεν φανταζόταν ότι μπορεί να γίνει, να πλήξουν την καρδιά της ιστορικής μνήμης, την καρδιά των εθνικών συμβόλων, την καρδιά του κάθε σεβασμού που κάθε έθνος και κάθε λαός έχει, εκεί που είναι ο Άγνωστος Στρατιώτης, εκεί που είναι εγχάρακτα γραμμένα τα μέρη όπου ο ελληνικός στρατός βάδισε, σκοτώθηκε και ελευθέρωσε για την πατρίδα. 
      Όλα αυτά, όμως, δεν έγιναν για να σας δοθεί αφορμή να ζητήσετε την παραίτηση του Υπουργού Δημοσίας Τάξεως. Όλα αυτά δεν έγιναν για να σας δώσουν την αφορμή να μιλήσετε και πάλι για αστυνομική βία. Αλλά ακόμη και αν και τώρα δεν τολμάτε να μιλήσετε για τη βία, την απαράδεκτη και αντιδημοκρατική, τη φασιστική βία των κουκουλοφόρων, το κάνει πλέον η κοινωνία, το κάνει η κοινή γνώμη. Απελευθερώθηκε η κοινή γνώμη, απελευθερώθηκαν οι παράγοντες διαμορφώσεως της κοινής γνώμης απ’ αυτήν τη φοβία που υπήρχε ότι δήθεν, εάν κακίσουμε αυτό το αληταριό, είμαστε αντιδημοκράτες. Σήμερα κανείς δεν τολμά να τους υποστηρίξει. Και να είστε βέβαιοι ότι μετά από αυτή τη φάση που ήταν ένα σοβαρό πρόβλημα για τη χώρα, θα λυθούν ακόμη και τα προβλήματα που δήθεν σας ανησυχούν. 
      Ο κ. Πολύδωρας, του οποίου την παραίτηση ζήτησε ο κ. Παπανδρέου, χορήγησε με το πολιτικό του θάρρος αμνηστία σε όσους είχαν καταδικαστεί σε ιδεολογική ποινή, επειδή ήταν αντίθετοι με τους αναρχικούς και τους τρομοκράτες. Και από αυτή την αμνηστία δεν μπορεί κανείς να μας απαλλάξει πλέον. Το ξεκίνησε αυτός ο άνθρωπος και σήμερα ζητάτε την παραίτησή του. 
      Και ζητάτε την παραίτησή του, γιατί ακόμη και σήμερα δεν τολμάτε να ταχθείτε με τον ελληνικό λαό, δεν τολμάτε να ταχθείτε με τη μεγίστη πλειοψηφία των νοικοκυραίων Ελλήνων, οι οποίοι αγανακτούν με αυτά τα φαινόμενα και απαιτούν δραστική αντιμετώπιση. 
      Μιλήσατε για τα παιδιά τα οποία διαδηλώνουν. Υπάρχουν δεκάδες χιλιάδες παιδιά τα οποία δεν διαδηλώνουν και τα οποία θέλουν να σπουδάσουν. Γι’ αυτά τα παιδιά ψηφίστηκε το νομοσχέδιο για την ανώτατη εκπαίδευση. Γι’ αυτά τα παιδιά η Κυβέρνηση θα φροντίσει και όχι για τους ένοπλους αναρχικούς, οι οποίοι δεν θα εξακολουθήσουν να βλάπτουν την ελληνική παιδεία.
      Αυτή ήταν η απάντησή μου στο πολιτικό σκέλος της αξιοποίησης ή της εκμετάλλευσης του ενδιαφέροντός σας δήθεν για τα μουσικά σχολεία. Για τα μουσικά σχολεία σας απάντησε ο Υφυπουργός Παιδείας. Και μάλιστα σας απάντησε, χωρίς να κακίσει τους γονείς. Σας απάντησε, αντιλαμβανόμενος το ενδιαφέρον των γονέων, επισημαίνοντας ενδεχομένως ορισμένες υπερβολές. Και σας απάντησε, δηλώνοντας το ενδιαφέρον της Κυβέρνησης για τα μουσικά σχολεία, για τα οποία και εγώ προσωπικώς ως Βουλευτής Ιωαννίνων δεχόμουν παλιά, επί διακυβερνήσεως σας, πλείστες όσες διαμαρτυρίες γονέων και εκπαιδευτικών για την κατάσταση στην οποία τα είχατε οδηγήσει. 
    Σας απάντησε και θα απαντήσει και πάλι. Και να είστε βέβαιοι ότι το ενδιαφέρον της Κυβέρνησης για τα μουσικά σχολεία, τα οποία χρησιμοποιήσατε για να αναπτύξετε θεωρίες εναντίον του Υπουργείου Δημοσίας Τάξεως, θα συνεχιστεί, θα ολοκληρωθεί και θα αξιοποιηθεί περαιτέρω ένας θεσμός, τον οποίον εσείς μεν δημιουργήσατε, αλλά όπως όλοι οι θεσμοί που δημιούργησε το ΠΑ.ΣΟ.Κ., χρειάζεται να μπουν στη θερμοκοιτίδα για να επιβιώσουν. Όλοι οι θεσμοί που δημιούργησε το ΠΑ.ΣΟ.Κ., από τα μουσικά σχολεία, μέχρι τη Δημοτική Αστυνομία, τη Νομαρχιακή Αυτοδιοίκηση, όλοι ήταν θεσμοί που έπρεπε να μπουν στη θερμοκοιτίδα. 
    Αυτό κάνει η Νέα Δημοκρατία, αυτό απέδειξε ότι κάνει και το Υπουργείο Παιδείας για τα μουσικά σχολεία και είμαι βέβαιος ότι αυτό θα συνεχισθεί και θα ολοκληρωθεί κατά τον καλύτερο τρόπο. 
    Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
    Το λόγο έχει ο συνάδελφος κ. Παντούλας.
    ΜΙΧΑΗΛ ΠΑΝΤΟΥΛΑΣ: Ευχαριστώ, κύριε Πρόεδρε.
    Κατ’ αρχάς, θα ήθελα να καταθέσω την οργή μου, θα έλεγα, για τους χαρακτηρισμούς του Υφυπουργού Παιδείας –τους συγκεκριμένους χαρακτηρισμούς όπως είπε και ο κ. Χρυσοχοϊδης- που εγκάλεσε τους Βουλευτές της Αντιπολίτευσης για την επερώτηση, για την άσκηση δηλαδή του κοινοβουλευτικού τους έργου. 
    Είπε τα εξής: Ήλθατε να παίξετε με τα μουσικά σχολεία. Χωρίς αιδώ, μιλάτε για θέματα που αφορούν τα μουσικά σχολεία. Είπε ακόμα εγκαλώντας και τους γονείς –φτάνοντας σ’ αυτό το απόγειο της υποκρισίας- ότι οι σύλλογοι γονέων και κηδεμόνων γράφουν ό,τι θέλουν και υποκρύπτουν σκοπιμότητες.
    Είναι δυνατόν από χείλη Υφυπουργού Παιδείας να λέγονται τέτοια πράγματα; Εγώ ειλικρινά σας λέω ότι δεν το κατανοώ. 
    Το δεύτερο πράγμα που θέλω να πω έχει να κάνει με διάφορες ανακρίβειες, τις οποίες χρησιμοποίησε ο κύριος Υφυπουργός. Σταχυολογώ μερικές απ’ αυτές, όσες πρόλαβα να σημειώσω.
    Κύριε Υφυπουργέ, σε δική σας απάντηση σε ερωτήσεις Βουλευτών στις 7 Δεκεμβρίου 2006 και στις 18 Δεκεμβρίου 2006, αναφέρεστε στις αρμοδιότητες της Καλλιτεχνικής Επιτροπής και λέτε ότι αυτές ορίζονται από το ν. 1824/1988. Στην απάντησή σας, λοιπόν, λέτε ότι έργο της επιτροπής είναι η μελέτη και εισήγηση των προγραμμάτων διδασκαλίας, εξοπλισμού, στελέχωσης, του τρόπου αξιολόγησης, της επίδοσης των μαθητών στα μουσικά σχολεία και αξιολόγησης της λειτουργίας όλων των μουσικών σχολείων της χώρας.
    Σήμερα, μας είπατε εντελώς διαφορετικά πράγματα και μας εγκαλέσατε ότι δεν ξέρουμε. Εσείς, λοιπόν, το Δεκέμβριο που το γράφατε δεν το ξέρατε αυτό; Σήμερα, μας είπατε, καλύπτοντας κατά κάποιον τρόπο την αδυναμία σας, ότι διατυπώνει γνώμη. 
    ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Βεβαίως.
    ΜΙΧΑΗΛ ΠΑΝΤΟΥΛΑΣ: Στην απάντησή σας λέτε ότι είναι η μελέτη και η εισήγηση, διότι αυτό λέει ο νόμος. 
    ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Η γνώμη δεν είναι εισήγηση; 
    ΜΙΧΑΗΛ ΠΑΝΤΟΥΛΑΣ: Δεν είναι γνώμη. 
    Και παρακάτω, κύριε Υφυπουργέ, μας είπατε –επειδή δεν είναι γνώμη- ότι οι ενστάσεις εξετάστηκαν από την Καλλιτεχνική Επιτροπή.
    ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): «Και από την Καλλιτεχνική Επιτροπή», σας είπα. 
    ΜΙΧΑΗΛ ΠΑΝΤΟΥΛΑΣ: Αφού είναι γνώμη και δεν περιέχεται από την Καλλιτεχνική Επιτροπή.
    Εμείς, λοιπόν, σας εγκαλούμε και σας λέμε να καταθέσετε για τους αξιολογικούς πίνακες –κάτι που δεν τολμήσατε να πείτε- και τους πίνακες και τα πρακτικά της Καλλιτεχνικής Επιτροπής, για να δούμε ποια ήταν η γνώμη ή ποια ήταν η εισήγηση της Καλλιτεχνικής Επιτροπής. 
    Εξακολουθούμε να σας εγκαλούμε –διότι δεν απαντήσατε- γιατί δεν έχουν κυρωθεί οι αξιολογικοί πίνακες που σύμφωνα με τον ν. 82535 στις 6 Αυγούστου 2006 πρέπει να κυρωθούν και να δημοσιευθούν. Και δεν το κάνατε, δεν απαντήσατε ούτε σ’ αυτό.
    Σας εγκαλούμε για το γεγονός ότι ανά δυο μέρες ανεβάζετε και κατεβάζετε στο διαδίκτυο τους αξιολογικούς πίνακες, για να χάσουν όλοι τον μπούσουλά τους, έτσι ώστε κανένας να μη βρίσκει το δίκιο του. 
    Αυτή είναι η διαφάνεια την οποία επαγγέλλεστε.
    Σας εγκαλούμε, κύριε Υπουργέ, για τη συμπεριφορά σας απέναντι στους γονείς και στους κηδεμόνες. Σας κατέθεσε ο κ. Χρυσοχοϊδης το κείμενο της Πανελλήνιας Ένωσης Γονέων. Εγώ σας καταθέτω το πρακτικό της συνεδρίασης του σχολικού συμβουλίου. Είναι πρωτοφανές να συνεδριάζουν σχολικά συμβούλια. Εγώ δεν το έχω συναντήσει. Σε πολύ ελάχιστες περιπτώσεις έχουμε συνεδριάσεις σχολικών συμβουλίων. Εννοώ το σχολικό συμβούλιο του Μουσικού Σχολείου Σερρών που είναι ένα καταπληκτικό σχολείο. Και αυτοί σας λένε ότι παραβιάζετε τα πάντα. Σας λένε ότι δεν λειτουργεί τίποτα και προτείνουν, μετά από απόφαση, τα εξής, ακούστε τι λένε: Να γίνουν καταγγελίες με δελτία τύπου στα Μέσα Μαζικής Ενημέρωσης, να σταλεί υπόμνημα διαμαρτυρίας στο Υπουργείο Παιδείας, να συνεννοηθούν σε πανελλαδικό επίπεδο για κινητοποιήσεις, να συναντηθούν με την Πανελλήνια Ένωση Γονέων, να προχωρήσουν σε εκστρατεία ενημέρωσης σε όλους τους φορείς της περιοχής και έγγραφη ενημέρωση των Βουλευτών του νομού και της Τοπικής Αυτοδιοίκησης πάνω στο συγκεκριμένο θέμα.
      Όλα αυτά, που λένε οι Σερραίοι γονείς είναι ψέματα; Όλα ψέματα είναι αυτά τα οποία καταγγέλλει η Πανελλήνια Ένωση Γονέων και Κηδεμόνων; Πώς απαξιώνετε την προσφορά αυτών των ανθρώπων; Δεν καταθέτουν καθημερινά την αγωνία τους και δεν συμμετέχουν στον αγώνα των εκπαιδευτικών και των παιδιών τους για την αναβάθμιση του επιπέδου των σπουδών; 
      Σταχυολογώ επίσης από τις ανακρίβειές σας, ότι οι προηγούμενοι πίνακες μέχρι το 2003 δεν είχαν κυρωθεί. Σας λέω, λοιπόν, ότι και μέχρι το 2003 οι πίνακες ήταν κυρωμένοι και το ξέρετε πάρα πολύ καλά. Να το καταθέσετε στη Βουλή. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Όχι, εσείς να μου φέρετε έναν πίνακα επικυρωμένο. Αυτό ζήτησα, κύριε Πρόεδρε. 
      ΜΙΧΑΗΛ ΠΑΝΤΟΥΛΑΣ: Εγώ δεν είμαι Υπουργός Παιδείας. Δεν έχω αυτή την αρμοδιότητα, δεν έχω το δικαίωμα. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Μου επιτρέπετε, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. 
      ΜΙΧΑΗΛ ΠΑΝΤΟΥΛΑΣ: Δεν έχω την αρμοδιότητα. Σας καλώ να το καταθέσετε στη Βουλή για να αποδειχθεί ότι είπατε ένα μεγάλο ψέμα. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, με συγχωρείτε ένα λεπτό. Έχω δικαίωμα παρεμβάσεως και σας καλώ να με ακούσετε, όπως σας άκουσα. 
      ΠΡΟΕΔΡΕΥΩΝ (Ιωάννης Τραγάκης): Ναι, κύριε Υπουργέ, θα σας δώσω το λόγο για ένα λεπτό, εάν το επιτρέπει ο κύριος συνάδελφος.
      ΜΙΧΑΗΛ ΠΑΝΤΟΥΛΑΣ: Παρακαλώ, κύριε Πρόεδρε, αλλά να κρατηθεί ο χρόνος μου.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Προσέξτε, κύριε συνάδελφε, η αντιστροφή ενός επιχειρήματος μπορεί ρητορικά να εντυπωσιάζει, αλλά δεν είναι λογική και δεν έχει και την ηθική της. 
      Σας κατηγόρησα εγώ ότι εσείς δεν κυρώσατε κανένα πίνακα, όπως όριζε ο νόμος, μέχρι την ημέρα που μας παραδώσατε τα μουσικά σχολεία με την εξουσία. Και σας παρακάλεσα να μου καταθέσετε έστω και ένα δείγμα από εκείνους τους πίνακες, αν υπήρχαν, επικυρωμένους, για να μου αποδείξετε του λόγου μου το αναληθές. Και εσείς έρχεστε τώρα και μου λέτε, να το φέρω εγώ; Εσείς ισχυρίζεστε ότι ήταν επικυρωμένη, εσείς να το καταθέσετε στη Βουλή! Άλλως, ψεύδεστε. 
      ΜΙΧΑΗΛ ΠΑΝΤΟΥΛΑΣ: Ωραία, κύριε Υπουργέ. Φαίνεται ότι η αδυναμία σας είναι χαρακτηριστική. Αλλά μέσω της αδυναμίας σας, καταθέτετε και τη βεβαιότητά σας, ότι πολύ σύντομα το ΠΑ.ΣΟ.Κ. θα είναι κυβέρνηση και τότε οι Υπουργοί Παιδείας θα καταθέσουν και θα σας αποδεικνύουν κάθε φορά τα ψέματα τα οποία λέτε. Δεν είναι δικαίωμά μου, δεν είναι αρμοδιότητά μου να το κάνω εγώ αυτό. Εγώ σας το λέω, αποδείξτε ότι δεν είναι αληθές. 
      Σας λέω, λοιπόν, συνεχίζοντας την παρέμβασή μου επί των τοποθετήσεών σας ότι είπατε –ακούστε- ότι είναι θράσος να ομιλείτε περί των εμπειροτεχνών, περί των μουσικών των παραδοσιακών.
      Το ΠΑ.ΣΟ.Κ., γνωρίζετε πολύ καλά -και ήμουν οκτώ χρόνια διευθυντής μουσικού σχολείου, όταν εσείς δεν γνωρίζατε πού πέφτουν τα μουσικά σχολεία- τότε, λοιπόν, δέκα άτομα...
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Αφήστε τους χαρακτηρισμούς.
      Κύριε Πρόεδρε, παρακαλώ να το πάρει πίσω αυτό. Είναι προσβολή, κύριε Πρόεδρε, αυτό.
      ΠΡΟΕΔΡΕΥΩΝ (Ιωάννης Τραγάκης): Θα σας δοθεί η ευκαιρία να απαντήσετε. 
      ΜΙΧΑΗΛ ΠΑΝΤΟΥΛΑΣ: Τότε, λοιπόν, δέκα άτομα τα οποία είχαν συμπληρώσει τριαντάμηνο προϋπηρεσίας και ήταν καθηγητές πιάνου, ταμπουρά, κλαρίνου, έγιναν αορίστου χρόνου. 
      Σας καλούμε να κάνετε αορίστου χρόνου με εκείνη τη διαδικασία και τους υπόλοιπους μουσικούς παραδοσιακών οργάνων. Αυτούς τους δέκα τους κάνατε Π.Ε.16 εσείς, της πρώτης κατηγορίας και αρνείστε στους πενήντα-εξήντα, που επί τρία χρόνια, πέντε χρόνια, δέκα χρόνια προσφέρουν υπηρεσίες στα μουσικά σχολεία και σήμερα ακόμα προσφέρουν υπηρεσίες στα μουσικά σχολεία, να τους λύσετε το ζήτημα. Ήταν, όμως, εύκολο για τον κ. Καραμανλή να τους λέει προεκλογικά ότι θα μονιμοποιηθούν.
      Σας λέω, λοιπόν, κύριε Υφυπουργέ ότι άνθρωποι από αυτούς που διδάσκουν στα μουσικά σχολεία τώρα ως εμπειροτέχνες, όπως τους είπατε και δεν έχουν δικαίωμα να γίνουν αναπληρωτές, άτομα από αυτή την κατηγορία είναι οι διδάσκαλοι, οι εκπαιδευτικοί στο Τ.Ε.Ι. Ηπείρου, οι οποίοι βγάζουν ως αποφοίτους, αυτούς τους οποίους επικαλεσθήκατε και είναι έτσι, ως αποφοίτους του Τμήματος Παραδοσιακής Μουσικής του Τ.Ε.Ι. Άρτας. Είναι δηλαδή κατάλληλοι να διδάσκουν στην τριτοβάθμια εκπαίδευση και είναι τόσο απαξιωμένοι, όπως τους απαξιώσατε εσείς, να διδάσκουν στη δευτεροβάθμια εκπαίδευση; Λίγη ντροπή, λίγος σεβασμός στο έργο που έχουν κάνει, στην προστασία της παραδοσιακής μουσικής! 
      Δεν είναι πανηγυρτζήδες, όπως τους ονομάσατε εσείς ή ένα μέλος της πολιτικής ηγεσίας του Υπουργείου Παιδείας, υποτιμητικά. Όποιος προσφέρει στην παράδοση του τόπου του δεν είναι απαξιωμένο πρόσωπο. Πρέπει να τον σέβονται όλοι, όπως και τους θανόντες και τους ζωντανούς σήμερα που προσφέρουν. 
      Θέλω, επίσης, να σας πω για τα ωρολόγια και αναλυτικά προγράμματα. Σας ζητήσαμε να μας καταθέσετε εδώ τα Πρακτικά του Παιδαγωγικού Ινστιτούτου. Σας ζητήσαμε να μας πείτε ποιοι είναι αυτοί, ποια είναι τα τυπικά και ουσιαστικά τους προσόντα. Αορίστως μας είπατε, θα γίνει κάτι. 
      Να σας πούμε τι συνέβη για να υποκλαπεί η υπογραφή της Καλλιτεχνικής Επιτροπής; Το ξέρετε πολύ καλά. Θα το χρησιμοποιήσουμε σε άλλη περίοδο. Ξέρετε τι έχει συμβεί, αλλά, ευτυχώς, δεν πέρασαν τα «τερτίπια» που πήγατε να κάνετε. 
      Θέλω, επίσης, να πω για το γεγονός των προπαρασκευαστικών μουσικών τμημάτων. Εκεί «απορία ψάλτου βηξ». Αυτά που σας αναφέραμε δεν ήταν οι δηλώσεις σας στην προηγούμενη επερώτησή μας στη Βουλή; Εσείς δεν είπατε πως θα λειτουργήσουν και φέρατε και την πρόταση της Καλλιτεχνικής Επιτροπής και τη δεχθήκαμε όλοι; 
      Δεκαοκτώ μήνες μετά, γιατί δεν υπάρχει κανένα προπαρασκευαστικό τμήμα; Δηλαδή, την πηγή από την οποία αντλούνταν οι μαθητές των μουσικών σχολείων –και αν διαβάσετε το κείμενο της Πανελλήνιας Ένωσης Γονέων, κάνει ύμνους γι’ αυτόν το θεσμό- εσείς την καταργήσατε! Στόχος σας είναι να καταργήσετε κάθε καινοτόμο θεσμό στην εκπαίδευση: προπαρασκευαστικά τμήματα, μουσικά σχολεία, ολοήμερα δημοτικά σχολεία. 
      Θα ήθελα να κλείσω, κύριε Πρόεδρε, λέγοντας ότι υπάρχει και αναίρεση εργασιακών δικαιωμάτων από τους εκπαιδευτικούς. Οι απόφοιτοι των Α.Ε.Ι., όταν καταθέτουν δικαιολογητικά, για να διδάξουν μουσικό όργανο, γίνονται Τ.Ε. και όταν μουσικοί παραδοσιακών οργάνων έχουν πάρει το πτυχίο τους –ας πούμε από το ωδείο, δηλαδή πτυχίο διαβαθμισμένο στο επίπεδο του ωδείου- ξέρετε ποια είναι η λογική σας; Χωρίζετε την προϋπηρεσία πριν πάρουν το πτυχίο και την προϋπηρεσία που έκαναν στα μουσικά γυμνάσια μετά τη λήψη του πτυχίου και τους κατατάσσετε στους αξιολογικούς πίνακες, άρα σε σειρά προτεραιότητας με μισό χρόνο και άλλο μισό. Δηλαδή πίσω. Δηλαδή καταδιώκετε και τη γνώση! Είναι δυνατόν να συμβαίνουν αυτά τα πράγματα; Είναι δυνατόν; 
      Σας ευχαριστώ πολύ. 
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, θα ήθελα να γνωστοποιήσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ»  με θέμα: «Οι ΄Ελληνες στη Διασπορά 15ος-21ος αι.» και στους λοιπούς χώρους της Βουλής των Ελλήνων σαράντα οκτώ μαθήτριες και μαθητές και τέσσερις συνοδοί- καθηγητές από το Γυμνάσιο Αστυπάλαιας. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Το λόγο έχει ο συνάδελφος κ. Αλευράς. 
      ΑΘΑΝΑΣΙΟΣ ΑΛΕΥΡΑΣ: Κατ’ αρχάς, κύριε Πρόεδρε, θα ήθελα να επισημάνω τις πρωτοφανείς απόψεις που εξέφρασε ο Κοινοβουλευτικός Εκπρόσωπος της Νέας Δημοκρατίας για το έργο της Αστυνομίας. 
      Σε ένα κράτος δικαίου, κύριε Κοινοβουλευτικέ Εκπρόσωπε, η δουλειά της Αστυνομίας δεν είναι η ηθική απομόνωση κανενός. Σε ένα κράτος δικαίου, η δουλειά της Αστυνομίας είναι να συλλαμβάνει αυτούς οι οποίοι παρανομούν, παραβιάζουν το νόμο και αυτή τη δουλειά χθες η αστυνομία δεν την έκανε. Και δεν την έκανε με έναν τρόπο πρωτοφανή, με ένα αποτέλεσμα το οποίο, δυστυχώς, ήταν σοκαριστικό. Γιατί έθιξε ένα πολύ σημαντικό μνημείο, το σημαντικότερο μνημείο αυτής της χώρας. 
      Έχουμε το δικαίωμα να επισημάνουμε –και αυτό έκανε και ο Αρχηγός της Αξιωματικής Αντιπολίτευσης- τις βαριές πολιτικές ευθύνες για το γεγονός, ότι τίποτα στη χώρα δεν δουλεύει σωστά και δεν δούλεψε και χθες. Ιδιαίτερα επισημαίνουμε ότι χθες σε μια μαζική κινητοποίηση των νέων ενάντια στην εκπαιδευτική πολιτική αυτής της Κυβέρνησης η Αστυνομία δεν έκανε τη δουλειά της, έτσι ώστε τα φώτα της δημοσιότητας αντί να πέσουν στην πολιτική αντίδραση έπεσαν στα θλιβερά και απαράδεκτα φαινόμενα που όλοι είδαμε στις τηλεοράσεις. 
      Αυτή τη δουλειά καλείστε να κάνετε. Αυτήν σας έχει αναθέσει ο ελληνικός λαός, αλλά δυστυχώς δεν την κάνετε. Και αποδεικνύεται ότι δεν την κάνετε, γιατί και ο επερωτώμενος Υπουργός σε ένα θέμα στο οποίο θα έπρεπε να δώσει ορισμένες πειστικές απαντήσεις και ένα συγκεκριμένο και σαφές χρονοδιάγραμμα δεσμευτικό για τις ενέργειές του από εδώ και πέρα, χρησιμοποιεί την επερώτηση κατά το σύνηθες στυλ των απαντήσεων της Κυβέρνησης, όχι για να πει αυτά τα οποία πρέπει να απαντήσει, αλλά για να κάνει μια επερώτηση στις κυβερνήσεις του ΠΑ.ΣΟ.Κ.. 
      Μα,  οι κυβερνήσεις του ΠΑ.ΣΟ.Κ. έφτιαξαν ένα μεγάλο εκπαιδευτικό έργο. Αναμφισβήτητο είναι ότι υπήρξαν προβλήματα. Υπήρχαν προβλήματα, όταν παραλάβατε την κυβέρνηση το 2004, όπως θα υπάρχουν προβλήματα και όταν θα παραδώσετε την Κυβέρνηση το 2008. 
      Αυτό δεν σημαίνει ότι πρέπει να μηδενίσουμε το έργο το δικό σας και της Κυβέρνησής σας σε όλους τους τομείς. Σημαίνει, όμως, ότι πρέπει να δίνετε πειστικές απαντήσεις γι’ αυτά τα οποία έχετε κάνει ή δεν έχετε κάνει. Αυτό είναι το νόημα του κοινοβουλευτικού ελέγχου.
      Κύριε Υπουργέ, πρέπει να μας πείτε όχι με κατηγορίες ότι παίζουμε με τα μουσικά σχολεία, αλλά να δώσετε συγκεκριμένες απαντήσεις, όχι σε μας τους επερωτώντες προσωπικά, αλλά σ’ ένα κομμάτι της κοινωνίας –μικρό ή μεγάλο, δεν έχει σημασία- το οποίο δι ημών αναρωτιέται και αγωνιά, ποιο είναι το αύριο των παιδιών τους σ’ αυτά τα σχολεία. 
      Όταν οι ενώσεις όλων των καθηγητών μουσικής επισημαίνουν τα προβλήματα, αδιαφορείτε. Όταν σας τα λένε οι γονείς, τους χαρακτηρίζετε αναξιόπιστους. Όταν οι διαδικασίες αποδεικνύονται προδήλως προβληματικές, διότι αναρτώνται κάποια ονόματα στο διαδίκτυο, τίθεται μια ασφυκτική προθεσμία τριών ημερών για να γίνουν ενστάσεις, αναρτάται ένας άλλος κατάλογος και χωρίς να ολοκληρωθεί ο έλεγχος των ενστάσεων, ανακοινώνονται αποτελέσματα και τα αποτελέσματα αυτά δεν καλύπτουν τα κενά, αλλά το ένα τρίτο των κενών, πρέπει να δώσετε μια εξήγηση. Δεν μπορείτε να καλύψετε όλα τα κενά; Πείτε ότι δεν μπορώ να τα καλύψω και θα τα καλύψω αυτό το χρονικό διάστημα. Όταν οι γονείς καταγγέλλουν ότι έχουν χαθεί –και σας το είπα και εγώ στην αρχή- σχεδόν οι μισές διδακτικές ώρες στα μουσικά σχολεία, δεν απαντάτε.
      Λοιπόν, οι ευαισθησίες και οι αγωνίες εκφράζονται δια των επερωτήσεων. Και σ’ αυτές τις ευαισθησίες και αγωνίες πρέπει να δίνετε απαντήσεις.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει η συνάδελφος κ. Μανωλιά.
      ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε.
      Κύριε Υπουργέ, άφησα για τη δευτερολογία μου πραγματικά μια από καρδιάς τοποθέτηση. Εγώ είμαι και εκπαιδευτικός και όραμά μας πάντα ήταν το πάντρεμα της παιδείας και του πολιτισμού. Μια έκφραση αυτού του οράματος ήταν και τα μουσικά σχολεία., τα οποία τα δημιουργήσαμε ως ΠΑ.ΣΟ.Κ. Τα πιστέψαμε. Περάσανε μεταβατικά στάδια, αγκαλιάστηκαν από τον κόσμο, φθάσανε εδώ που φθάσανε σήμερα. Αποδείξανε με τη λειτουργία τους, τη μεγάλη σημασία τους και σήμερα βιώνουμε την αντίδραση και την έκφραση αγωνίας όλων αυτών που εμπλέκονται και που αγαπάνε τα μουσικά σχολεία.
      Κύριε Υπουργέ, κράτησα αυτό που είπατε στην τοποθέτησή σας, ότι για σας, για το Υπουργείο Παιδείας, για την Κυβέρνηση, τα μουσικά σχολεία είναι μια σημαντική υπόθεση. Και κρατάω εγώ απ’ αυτό το πώς οριοθετήσατε και το πού εξαντλείται αυτό το σημαντικό. Και ερωτώ: Πως μεταφράζετε το τόσο σημαντικό; Με το ότι αυτήν τη στιγμή να μη λειτουργούν τα προπαρασκευαστικά τμήματα φυτώρια των μουσικών σχολείων; Με το ότι το διαπολιτισμικό σχολείο Σαπών δεν λειτουργεί παρ’ όλες τις επισημάνσεις και τις εκκλήσεις και μόνο μέσα από ευαισθησίες τοπικών αρμοδίων δεν κλείνει; Με το ότι ακόμη δεν έχετε –και εσείς το είπατε- αναλυτικά προγράμματα σπουδών με όλες τις δικαιολογίες που φέρατε και σε λίγο θα έχουμε; Με το ότι ήδη δεσμευτήκατε να υπάρξει αγορά μουσικών οργάνων και δεν έγινε; Με το πόσο ποσοστό κάλυψης οργανικών θέσεων αυτήν τη στιγμή υπάρχει; Σε μας παραδείγματος χάριν πενήντα είναι οργανικής θέσης και οκτώ υπήρχαν για τρία ολόκληρα χρόνια. Αυτό το ποσοστό, που είναι και πανελλαδικό, σας καλύπτει; Με το ότι δεν εφαρμόζετε το ν.2158/1993 για να χορηγείται τίτλος μουσικής ειδικότητας σε αποφοίτους, ενώ προηγουμένως ίσχυε; Με το ότι τόσο πολύ απλά προσπεράσατε ως λάθη των υπηρεσιών αυτούς όλους που προσλήφθηκαν -στο νομό μου, κύριε Υπουργέ, δύο ήταν τέτοιοι- που ανέλαβαν υπηρεσία και ξαφνικά τους είπατε «πάτε στο σπιτάκι σας»; Παράτησε τη δουλειά του ο συνάδελφος, μετακόμισε και του λέτε να φύγει; Αυτή ήταν η απάντηση στην αδιαφάνεια; Το ότι υπάρχουν τόσες πολλές αγωγές εσάς δεν σας ενοχλεί;
      Και κλείνω με το θέμα της παραδοσιακής μουσικής, γιατί πονάει πολύ, κύριε Υπουργέ. Αντιφάσκετε πραγματικά και προσπαθείτε απλά να δικαιολογηθείτε με το θέμα της αντιμετώπισης των εμπειροτεχνών μουσικών. Υπάρχουν πανεπιστημιακής εκπαίδευσης διδάσκοντες βυζαντινής μουσικής; Εμείς γιατί έχουμε ωρομίσθιους αυτούς που μέχρι τώρα δίδασκαν και όχι για παραδοσιακή μουσική, για βυζαντινή μουσική; Όταν θα έλθει η ώρα εκείνη, κύριε Υπουργέ, μπορείτε να κάνετε τις επιλογές σας. Αυτήν, όμως, την ώρα που δεν έχετε να καλύψετε τα κενά και τις ανάγκες πανεπιστημιακής εκπαίδευσης, δεν μπορεί ν’ αντιμετωπίζετε έτσι αυτούς  που έδωσαν τη ζωή τους, που έδωσαν την ικμάδα τους στην υπόθεση «Μουσικό Σχολείο» και να αντιμετωπίζονται ως ωρομίσθιοι.
      ΠΡΟΕΔΡΕΥΩΝ ( Ιωάννης Τραγάκης):  Ευχαριστούμε πολύ, κυρία συνάδελφε.
      ΓΕΩΡΓΙΟΣ  ΚΑΛΟΣ (Υφυπουργός  Εθνικής Παιδείας και Θρησκευμάτων):  Θα σας απαντήσω μόλις τελειώσετε.
      ΧΡΥΣΑ ΜΑΝΩΛΙΑ:  Δεν θέλουμε τη συρρίκνωση και γενικά το κλείσιμο των μουσικών σχολείων. Θέλουμε τη συνέχιση. Αυτό εγγυόμαστε ως ΠΑ.ΣΟ.Κ., αλλά  θέλουμε και από εσάς -γιατί όπως ειπώθηκε η εξουσία έχει συνέχεια- την ίδια αντιμετώπιση.
      ΠΡΟΕΔΡΕΥΩΝ ( Ιωάννης Τραγάκης):  Θα ήθελα να ανακοινώσω προς το Σώμα ότι οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Οικονομίας  και Οικονομικών και Εξωτερικών κατέθεσαν σχέδιο νόμου: «Κύρωση και εφαρμογή της Σύμβασης ποινικού δικαίου για τη διαφθορά και του Πρόσθετου σ’ αυτήν Πρωτοκόλλου».  Παραπέμπεται στην αρμόδια Διαρκή Επιτροπή.
      Ο Υφυπουργός Εθνικής Παιδείας και Θρησκευμάτων κ. Καλός έχει το λόγο.
      ΓΕΩΡΓΙΟΣ  ΚΑΛΟΣ (Υφυπουργός  Εθνικής Παιδείας και Θρησκευμάτων):  Κύριε Πρόεδρε, θα ήθελα να μου δώσετε και μένα λίγο χρόνο αυξημένο σε σχέση με το χρόνο που μου παραχωρείται στη δευτερολογία μου, για να ξεκαθαρίσουμε μερικά πράγματα, γιατί έχουν τεθεί και στις δευτερολογίες πάρα πολλά.
      Πρωτ’ απ’ όλα, να ξεκαθαρίσουμε, κύριε Κοινοβουλευτικέ Εκπρόσωπε του ΠΑ.ΣΟ.Κ. και κυρίες και κύριοι συνάδελφοι, ότι πρέπει να αντέχετε σ’ αυτήν την Αίθουσα την πλήρη αντιστοιχία των λέξεων και των νοημάτων. Όταν σας είπα –μη γελάτε, κύριε Παντούλα-…
      ΜΙΧΑΗΛ  ΠΑΝΤΟΥΛΑΣ:  Δεν γελάω.
      ΓΕΩΡΓΙΟΣ  ΚΑΛΟΣ (Υφυπουργός  Εθνικής Παιδείας και Θρησκευμάτων):  Εγώ είμαι σοβαρός που σας το λέω.
      Όταν σας μίλησα για παιγνίδι -κι εσείς μου είπατε ότι είναι απαράδεκτη δια στόματος του Κοινοβουλευτικού σας Εκπροσώπου η φράση μου- εννοούσα πολιτικό παιγνίδι. Αλίμονο αν ξενίζει η λέξη πολιτικό  παιγνίδι εδώ. Και μάλιστα σας ξαναθυμίζω γιατί σας είπα ότι ήλθατε να παίξετε ένα πολιτικό παιγνίδι. Γιατί όντως  –και το θεμελιώνω στον εξής αντίλογο-  θεωρώ πολιτικό παιγνίδι  να έρχεσαι να κάνεις κριτική, ξεχνώντας τα πεπραγμένα της δεκαετίας. Απάντηση και γιατί τα θυμήθηκα, κάνοντάς σας Αντιπολίτευση, για να τα θυμίσω στον ελληνικό λαό που δεν θυμάται αυθορμήτως τι έχει κάνει ο καθένας όταν έρχεται εδώ και καταστροφολογεί και προσπαθεί, κυρία συνάδελφε εκπαιδευτικέ, να μηδενίσει το δικό μας έργο πριν το ολοκληρώσουμε. Αυτή είναι η απάντησή μου. Να, γιατί σας έκανα να πάτε λίγο πίσω τη μνήμη σας, γιατί μας ακούν από τα θεωρεία και οι γονείς, τους οποίους εμείς και τιμούμε και αναγνωρίζουμε και κατανοούμε -όπως το είπα εγώ κι έτσι το έγραψαν και στα Πρακτικά, έχουμε τουλάχιστον εδώ  πρακτικογράφους, για να μη μπορεί ο καθένας να παραποιεί  τα λεγόμενα του άλλου- την αγωνία τους. Δεν είπα σε κανέναν ότι είναι αφερέγγυοι. Δεν είπα ότι οι γονείς δεν έχουν δικαίωμα να εκφράσουν την αγωνία τους. 
      Εγώ εσάς ερωτώ εδώ –και να μας απαντήσετε αυτή η πτέρυγα προς αυτήν την πτέρυγα, να το ακούσει και η Κυβέρνηση ως επιχείρημά σας, εσείς είστε οι επερωτώντες-  το εξής: Να μου πείτε πόσο πείθει όταν καταθέτετε όλη σας τη μαεστρία των λόγων, όταν καταθέτετε και στηρίζετε  όλα σας τα επιχειρήματα  πάνω σ’ ένα έγγραφο, το οποίο είναι του Συλλόγου της Πανελλήνιας Ενώσεως, όπως λέγεται, Γονέων και Κηδεμόνων των μαθητών των μουσικών σχολείων κι έχει ημερομηνία χθεσινή! Τουλάχιστον δεν το στηρίζατε σε ένα προγενέστερο έγγραφο; Θα ήσασταν περισσότερο πειστικοί. Αυτή είναι η δική μου άποψη.
      ΜΙΧΑΗΛ  ΠΑΝΤΟΥΛΑΣ:  Να καταθέσω και τα προηγούμενα, κύριε Υπουργέ.
      ΓΕΩΡΓΙΟΣ  ΚΑΛΟΣ (Υφυπουργός  Εθνικής Παιδείας και Θρησκευμάτων):   Μπορώ να την πω, είναι η προσωπική μου άποψη.
      ΜΙΧΑΗΛ  ΠΑΝΤΟΥΛΑΣ:  Έτσι τα επικυροποιούμε.
      ΓΕΩΡΓΙΟΣ  ΚΑΛΟΣ (Υφυπουργός  Εθνικής Παιδείας και Θρησκευμάτων):   Ξέρουμε πώς επικυροποιούνται και ξέρουμε πώς στηρίζεστε, ή μπορεί κάποιος να στηριχθεί. Εγώ το λέω για εσάς που το κάνετε σήμερα σε επιχειρήματα που επικαιροποιούνται κατά το δοκούν. Δεν συμφωνούμε με τους γονείς. 
      ΜΙΧΑΗΛ  ΠΑΝΤΟΥΛΑΣ:  Θέλετε να καταθέσουμε και τα προηγούμενα έγγραφα;
      ΓΕΩΡΓΙΟΣ  ΚΑΛΟΣ (Υφυπουργός  Εθνικής Παιδείας και Θρησκευμάτων):  Κατανοούμε την αγωνία που εκφράζουν σε αυτό το κείμενο, αλλά δεν συμφωνούμε, γιατί στηρίζουμε τα πεπραγμένα μας. Και ακούστε τα. Σας ερωτώ: εμείς σε αυτά τα τρία χρόνια αποδομήσαμε εκείνο που κάνατε εσείς με όλα εκείνα τα συμπαρομαρτούντα και άδικα που εγώ σας καταλόγισα και για τα οποία ουσιαστικά δεν αρθρώσατε λόγο, όταν μετά από δεκαπέντε ολόκληρα χρόνια ρυθμίζουμε διαγωνισμούς για να περάσουμε στα δεδομένα;
     Προκηρύχθηκε ο διαγωνισμός για την προμήθεια των μουσικών οργάνων και βρίσκεται σε εξέλιξη, τελειώνει. Μουσικών οργάνων ορχήστρας προϋπολογισμού 3.258.000 ευρώ, παραδοσιακών μουσικών οργάνων προϋπολογισμού 730.000 ευρώ, ηλεκτρονικών ηλεκτρικών μουσικών οργάνων προϋπολογισμού 990.000 ευρώ. 
     Αποδομούμε και υποβαθμίζουμε τα μουσικά σχολεία και το θεσμό τους, όταν ο Οργανισμός Σχολικών Κτιρίων εκπόνησε ήδη και μας παρέδωσε τη μελέτη του νέου Μουσικού Σχολείου Πτολεμαϊδος, όταν ολοκληρώθηκε η Μελέτη Εφαρμογής του Μουσικού Σχολείου της Καλαμάτας δυναμικότητας δώδεκα κυρίων αιθουσών, δεκαπέντε διδακτικών αιθουσών μουσικής προϋπολογισμού 6.000.000 ευρώ και με την ολοκλήρωσή της θα ακολουθήσει –πιστεύω- σ’ ένα δίμηνο η δημοπράτηση του έργου ανέγερσης; 
     Αποδομούμε, ή στηρίζουμε τα μουσικά σχολεία, όταν εντάξαμε στην πρόταση για τα Σ.Δ.ΙΔ., που εγκρίθηκε από το Υπουργικό Συμβούλιο, την κατασκευή του Μουσικού Γυμνασίου και του Μουσικού Λυκείου Αθηνών δυναμικότητας δέκα ολοκληρωμένων σχολικών μονάδων ατομικών μαθημάτων, συναυλιών, τεσσάρων αιθουσών ειδικών συναυλιών και δεκαπέντε αιθουσών ειδικών μαθημάτων προϋπολογισμού και πάλι 6.000.000 ευρώ; Τα αποδομούμε;
     Το συμπέρασμα είναι λοιπόν –και αυτό σας είπα- ότι ήλθατε εδώ και δεν είχατε στοιχεία για να στηρίξετε τη λογική της αποδόμισης, την οποία μας αποδίδετε. 
     Ελάτε να δούμε λίγα από αυτά που μας είπατε τελευταία στη δευτερολογία σας.
     Καταθέτω, κύριε Πρόεδρε, στα Πρακτικά το πρακτικό 31 της Καλλιτεχνικής Επιτροπής της 3ης Νοεμβρίου 2005, στο οποίο αναφέρεται με το ποιοι παρίστανται, ποια είναι τα θέματα κ.λπ., θέμα πρώτον:
      Αναμόρφωση προγραμμάτων σπουδών μουσικής παιδείας και συγγραφή διδακτικών πακέτων των προγραμμάτων αυτών, για να αποδειχθεί πότε τα ζήτησε η Κυβέρνηση από την Καλλιτεχνική Επιτροπή, υπέρ της οποίας εσείς κόπτεστε. 
     Λέει η Καλλιτεχνική Επιτροπή: «Αιτούμε από το Παιδαγωγικό Ινστιτούτο », το αιτούμε με «ε», πρώτο πληθυντικό πρόσωπο,  «την αναμόρφωση…»
     ΜΙΧΑΗΛ ΧΡΥΣΟΧΟΪΔΗΣ: Αιτούμε με «αι», όχι με «ε»!
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ζητάμε εμείς, η Καλλιτεχνική Επιτροπή. Έχουν γράψει το «αιτούμε» με «ε». Είναι λάθος! Δεν λέει «αιτούμαι εγώ», ήθελε να πει  «αιτούμεθα εμείς, η Καλλιτεχνική Επιτροπή». Εγώ σας λέω πως το έχει γραμμένο. 
     Λέει λοιπόν: «Αιτούμε από το Παιδαγωγικό Ινστιτούτο την αναμόρφωση προγραμμάτων σπουδών μουσικής παιδείας…», αυτό ενδιαφέρει και όχι η ορθογραφία «και τη συγγραφή διδακτικών…»
     ΧΡΥΣΑ ΜΑΝΩΛΙΑ: Τι σημαίνει αυτό; Δεν καταλαβαίνω!
     ΚΩΝΣΤΑΝΤΙΝΟΣ ΤΑΣΟΥΛΑΣ: Μπορεί να είναι «εγώ αιτούμαι».
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι! 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Γιατί με διακόπτετε; Αφήστε με! Θα σας δώσω εγώ χρόνο από την τριτολογία μου!
     ΧΡΥΣΑ ΜΑΝΩΛΙΑ: Μπορεί να είναι τυπογραφικό λάθος, κύριε Υπουργέ!
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι, δεν το είπε για κακό ο κύριος Υπουργός!
     Συνεχίστε, κύριε Υπουργέ!
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία συνάδελφε, με συγχωρείτε, είστε και εκπαιδευτικός, εγώ σέβομαι το τι γράφει εδώ και αυτό προσπαθώ να πω. Θέλω να εξηγήσω σε σας όχι το ορθογραφικό λάθος -ούτε είπα εγώ ότι είναι λάθος, εσείς το ανακαλύψατε- αλλά το ποιος το ζητά και από ποιόν. Αυτό μ’ ενδιαφέρει. 
     ΜΙΧΑΗΛ ΠΑΝΤΟΥΛΑΣ: Να καταθέσετε τα πρακτικά του Παιδαγωγικού Ινστιτούτου!
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Τώρα. Θα σας τα καταθέσω τώρα, θα τα έχετε, εάν δεν είστε εν αδημονία, κύριε συνάδελφε και δεν διακόπτετε! Πακέτο θα σας τα καταθέσω!
     Ξέρετε, η έκφραση «εν αδημονία» δεν είναι πολιτικό επιχείρημα και αδυνατεί το διάλογο!
     ΜΙΧΑΗΛ ΠΑΝΤΟΥΛΑΣ: Στο πρόγραμμα της Νέας Δημοκρατίας έχουμε βρει άπειρα λάθη!
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι!
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Αιτείται, λοιπόν, η Καλλιτεχνική Επιτροπή -αν μου επιτρέπετε, γιατί και προηγουμένως σας ζήτησα να μου επιτρέψετε για να συνεχίσω- από το Παιδαγωγικό την αναμόρφωση των προγραμμάτων σπουδών και παιδείας, τη συγγραφή διδακτικών πακέτων κ.λπ., του μέτρου 2.2 «Αναμόρφωση Προγραμμάτων Σπουδών της ενέργειας 2.2.1… κλπ». Είναι ολόκληρο. 
     Το καταθέτω στα Πρακτικά για να το δείτε.
     (Στο σημείο αυτό ο Υπουργός κ. Γεώργιος Καλός καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      «Γνωρίζουμε προς το Υπουργείο Παιδείας ότι το τμήμα Δευτεροβάθμιας Εκπαίδευσης του Παιδαγωγικού Ινστιτούτου εισηγείται το ωρολόγιο πρόγραμμα και το αναλυτικό πρόγραμμα σπουδών, δηλαδή και τα δύο προγράμματα μουσικής παιδείας για τα μουσικά γυμνάσια, σύμφωνα με την υπ’ αριθμόν 31/2006» -κύριε συνάδελφε, τα λέω αργά για να τα βρείτε, όμως θα το καταθέσω- «πράξη του Τμήματος Μουσικής του Παιδαγωγικού Ινστιτούτου, απόσπασμα της οποίας σας αποστέλλουμε και την οποίαν ενέκρινε το Συντονιστικό Συμβούλιο, αριθμός πακέτου 45/2006 και είναι όλο το πρόγραμμα». 
	Κάτι άλλο που θέλω να καταθέσω: Επειδή ισχυριστήκατε κάτι περί κενών και τόσων χιλιάδων χαμένων ωρών κ.λπ., εγώ, κύριε Πρόεδρε, θα καταθέσω στα Πρακτικά για τη χρήση των συναδέλφων, αλλά και για την ενημέρωση του Σώματος και για τη σοβαρότητα της συζητήσεως έναν πίνακα –τον καταθέτω υπεύθυνα εκ μέρους του Υπουργείου Παιδείας- που δείχνει τις πιστώσεις ωρομισθίων για τα μουσικά σχολεία που δεν έχουν ακόμα απορροφηθεί.
	(Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Εδώ, λοιπόν, ψάξτε να δείτε ποια σχολεία εσείς καταγγέλλετε ότι είχαν κενά και πόσα, όταν έχουν πλεόνασμα ωρών που δεν τις έχουν απορροφήσει. Αυτό είναι ένας καλός δείκτης για να δούμε πόσο σοβαρά είναι τα επιχειρήματα που κατετέθησαν. 
	Τέλος, θα ήθελα να καταθέσω κάτι άλλο. Μιλήσατε για αδιαφάνεια. Έτσι το κατάλαβε η Κυβέρνηση, έτσι το κατάλαβα και το εισέπραξα κι εγώ, κυρίες και κύριοι συνάδελφοι. Μιλήσατε για πίνακες που δεν επικυρώνονται κ.λπ. Εγώ καταθέτω ένα δείγμα για να δείτε με ποιους πίνακες, με ποια καταγραφή μορίων, μέσω ποιων εγγράφων γίνεται η καταχώριση των στοιχείων και από πού έρχονται τα έγγραφα για να καταλάβετε τι διαδικασία έχει το πρώτο τμήμα διορισμών που κάνει πλέον –και όχι η καλλιτεχνική επιτροπή- σύμφωνα με το νόμο του 2006, τι διαδικασία δηλαδή έχει να ακολουθήσει για να αναθεωρήσει έστω και μία γραμμή δικαιολογημένα αυτού του πίνακα αν κάποιος συνάδελφος έχει καταθέσει κάποια λάθη στην καταμέτρηση των προϋπηρεσιών του.
	(Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Ορίστε λοιπόν, ώστε όταν μιλάτε για ανέβασμα και κατέβασμα των πινάκων, αφού δείτε αυτόν τον πίνακα, να κατανοήσετε τι δουλειά έχει για να γίνει. Εγώ σας λέω ότι εκείνο κυρίως που ενδιαφέρει τη δημοκρατία είναι να υπάρχουν οι πίνακες, να δεσμεύουν την Κυβέρνηση, να είναι επικυρωμένοι και να μην υπάρχουν αιτιάσεις ότι κάποιος προσέφυγε εναντίον των πινάκων για κάποιο λάθος και ότι δεν πήραμε τους πίνακες να τους διορθώσουμε αφού τον δικαιώσουμε. 
	Θα ήθελα επίσης να καταθέσω ένα παράδειγμα, κύριε Παντούλα -για να το δείτε εσείς προσωπικά- των πεπραγμένων σας εκείνης της περιόδου, για να δείτε και να συγκρίνετε τι κάνουμε εμείς τώρα όσον αφορά τους παραδοσιακούς μουσικούς.
	(Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σας λέω ότι η Κυβέρνηση θέλει απέναντι στους αποφοίτους των Α.Ε.Ι. τώρα να είναι αξιόπιστη όταν απαντά ότι πρέπει να τους προσλάβει αφού έχουν πανεπιστημιακό δίπλωμα παραδοσιακής μουσικής. 
      Για να απαντήσω στην εκλεκτή συνάδελφο περί σχολείου Σαπών κ.λπ. και βυζαντινής μουσικής -γιατί μου έθεσε ερώτημα- θα σας πω το εξής: Ξέρετε, κυρία συνάδελφε, πόσοι είναι οι πτυχιούχοι των παραδοσιακών οργάνων στο σύνολο των διακοσίων ογδόντα που σας είπα ότι φέτος διορίστηκαν και πόσοι απ’ αυτούς είναι της βυζαντινής μουσικής; Εβδομήντα στους διακόσιους ογδόντα. Να λοιπόν η απάντηση που θέλατε. Αυτή η απάντηση μου δίνει το δικαίωμα να λέω ότι πρέπει να ενδιαφερθώ για να τακτοποιηθούν πρωτίστως αυτά τα παιδιά. Όταν δεν υπάρχουν πίσω απ’ αυτά τα παιδιά θέσεις, δεν υπάρχουν δηλαδή δυνατότητες να καλυφθούν τα κενά από πανεπιστημιακής εκπαίδευσης παραδοσιακούς μουσικούς, είναι βέβαιο ότι εκείνοι -που κι εμείς τους τιμάμε αλλά δεν τους εξαπατούμε- οι μη πτυχιούχοι, οι μη προσοντούχοι καθηγητές παραδοσιακών οργάνων θα βρίσκουν και αυτοί δουλειά στο ελληνικό σχολείο όσο υπάρχουν κενά, με τη σειρά όμως που σας είπα. 
	Σας ευχαριστώ πολύ.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
	Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χρυσοχοϊδης.
	ΜΙΧΑΗΛ ΠΑΝΤΟΥΛΑΣ: Τι θα γίνει για τους καθηγητές βυζαντινής μουσικής…
	ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Μισό λεπτό, κύριε Πρόεδρε.
	ΠΡΟΕΔΡΕΥΩΝ (Ιωάννης Τραγάκης): Συγγνώμη, κύριε Χρυσοχοϊδη, να απαντήσει και σ’ αυτό ο κύριος Υπουργός για να μη μείνει αναπάντητο το ερώτημα.
	Ορίστε, κύριε Υπουργέ.
	ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Ζητήσατε –το ξέχασα αν και το είχα γραμμένο στις σημειώσεις μου- να σας απαντήσουμε τι γίνεται με τα περιβόητα εκείνα προγράμματα προκαταρκτικών μουσικών σπουδών κ.λπ. και γιατί η Κυβέρνηση δεν τα συνεχίζει.
      Είχατε κάνει μια άλλη επερώτηση πριν από ένα χρόνο περίπου. Είχατε καταθέσει
      ΜΙΧΑΗΛ ΠΑΝΤΟΥΛΑΣ: Πριν δεκαοκτώ μήνες. 
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Πριν από δεκαοκτώ μήνες. 
      Σας φέραμε και σας καταδείξαμε τι όργιο γινόταν στους διορισμούς και στην αδιαφάνεια και πως κατασπαταλήθηκαν τεράστια πακέτα χρημάτων -και μας παρακολουθούν κάποιοι όταν τα κατασπαταλούμε, που δεν είναι κουτόφαγοι- επί κυβερνήσεών σας. Όχι για κανέναν άλλο λόγο, αλλά για να σας πούμε ότι ο θεσμός αυτός είχε αποτύχει. «Κρατάμε», είπαμε τότε, «την ουσία». Να δούμε πως, δηλαδή, τα προγράμματα αυτά δεν θα χαθούν. Ζητήσαμε λοιπόν από την καλλιτεχνική επιτροπή, να μας πει τι έπρεπε να διδαχθούν σ’ αυτά τα σχολεία ώστε να είναι χρήσιμα ως προαπαιτούμενα για τα μουσικά σχολεία. Ελάτε, κύριε Παντούλα, στο γραφείο μου να σας δείξω τι μας έστειλε η επιτροπή. Αν το έχω μαζί μου, θα σας το καταθέσω τώρα.
      ΜΙΧΑΗΛ ΠΑΝΤΟΥΛΑΣ: Με συγχωρείτε. Το καταθέσατε εκείνη τη μέρα στη Βουλή και τα δεχθήκαμε. 
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Να σας το ξανακαταθέσω να το δείτε. 
      Είδαμε λοιπόν ότι η ύλη αυτή που επικαλείται η καλλιτεχνική επιτροπή ως απαραίτητη, ήδη διδάσκεται σε ένα μεγάλο μέρος της στα απογευματινά ωράρια όλων των  ολοήμερων σχολείων της χώρας. Και με την επέκταση που κάναμε επί δυο χρόνια –και είμαστε υπερήφανοι γι’ αυτό- του θεσμού του ολοήμερου σχολείου τα προγράμματα αυτά γενικεύθηκαν όσον αφορά στη χρησιμότητα τους και την αποτελεσματικότητά τους.
      ΜΙΧΑΗΛ ΠΑΝΤΟΥΛΑΣ: Αυτό το λέτε με σοβαρότητα;
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Ναι, ναι. Το λέω με σοβαρότητα. Με τη σοβαρότητα που την ορίζω εγώ στο λόγο μου ως Κυβέρνηση. 
      Θα ήθελα να σας πω λοιπόν ότι εφόσον ένα μεγάλο μέρος αυτών των προγραμμάτων καλύπτεται από τα μουσικά αυτά σχολεία, από το μουσικό πρόγραμμα αυτών των σχολείων, τότε το μόνο που μένει, κύριε Παντούλα, και το δηλώνω –και το έχουμε αναθέσει σε άτυπη επιτροπή να το δει- είναι να δούμε πώς θα βελτιωθεί αυτό το πρόγραμμα μουσικής παιδείας στο ολοήμερο για να μπορέσουμε να καλύψουμε στο 100% την ανάγκη που ίσως δημιουργεί η κατάργηση αυτών των τμημάτων.
      ΜΙΧΑΗΛ ΠΑΝΤΟΥΛΑΣ: Ποιο πανεπιστημιακό τμήμα βγάζει αποφοίτους βυζαντινής μουσικής;
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων):  Σας καταθέτω και του παιδαγωγικού.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ.  Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Χρυσοχοΐδη, έχετε το λόγο.
      ΜΙΧΑΗΛ ΧΡΥΣΟΧΟΪΔΗΣ: Ο κ. Τασούλας, ο Κοινοβουλευτικός Εκπρόσωπος της Νέας Δημοκρατίας επιχείρησε να εξωραΐσει τα χθεσινά θλιβερά, όπως είπα και στην πρωτομιλία μου, γεγονότα και επιχείρησε να μεταφέρει αλλού τη συζήτηση, να μεταφέρει δηλαδή τη συζήτηση εκεί που θεωρεί ο κ. Τασούλας, η Νέα Δημοκρατία και ο Υπουργός Δημοσίας Τάξης ότι είναι το προνομιακό πεδίο. Πιστεύει ο κ. Τασούλας και η Νέα Δημοκρατία ότι το προνομιακό πεδίο είναι η δημόσια τάξη και η ασφάλεια. Και μίλησε μάλιστα περί νοικοκυραίων. 
      Κουκουλοφόροι, κύριε Πρόεδρε, υπήρχαν πάντα κατά τη διαδρομή των τελευταίων τουλάχιστον τριάντα-σαράντα χρόνων. Και το γιατί κάποιος γίνεται κουκουλοφόρος, είναι μια μεγάλη συζήτηση που δεν θα αναπτύξουμε εδώ. Σημασία έχει ότι όλοι μας καταδικάζουμε τα συγκεκριμένα περιστατικά και γεγονότα. Από την άλλη πλευρά όμως η Νέα Δημοκρατία παρά τη ρητορική της για τους κουκουλοφόρους, τους οποίους  μάλιστα προσπαθεί να πείσει όλους μας -επί ματαίω δεν υπάρχει κανένας λόγος- να καταδικάσουμε, είναι αποτελεσματική. 
      Έχει συλληφθεί κανείς; Ούτε χθες συνελήφθη πάλι. Φοιτητές διαδηλωτές συνελήφθησαν. Αυτό ας προβληματίσει όλους. Κανείς δεν έχει συλληφθεί και σε κανέναν δεν επιβάλλονται ποινές όταν καταστρέφεται δημόσια ή ιδιωτική περιουσία. Είναι ανίκανη η Κυβέρνηση της Νέας Δημοκρατίας να διασφαλίσει την τάξη, την ασφάλεια των πολιτών και την προστασία των περιουσιών τους. Και είναι ανίκανη επίσης να καταπολεμήσει το έγκλημα με αποτέλεσμα η εγκληματικότητα να ανεβαίνει τα ύψη. Τέτοια φαινόμενα, κύριε Πρόεδρε, επί ΠΑ.ΣΟ.Κ. δεν υπήρχαν ποτέ μιας και πάντα η Κυβέρνηση της Νέας Δημοκρατίας κάνει τη σύγκριση. 
      Άρα, λοιπόν, έχω μια ρητορική που είναι κούφια, κενή περιεχομένου, αποπροσανατολιστική. Το θέμα μας –επαναλαμβάνω- δεν είναι αστυνομικό, είναι ένα βαθιά πολιτικό πρόβλημα. 
Έχει να κάνει με την τύχη της νέας γενιάς. Έχει να κάνει με το μέλλον των νέων της πατρίδας μας. Έχει να κάνει με την ανταγωνιστικότητα και την ποιότητα της παιδείας μας και ιδιαίτερα του δημόσιου πανεπιστημίου τα επόμενα χρόνια.
      Αντί, λοιπόν, να ξεφεύγετε με τις συζητήσεις για κουκουλοφόρους και νοικοκυραίους, να κάνουμε μία άγονη συζήτηση στην ελληνική κοινωνία και να γίνονται δημοσκοπήσεις, οι οποίες λένε τα αυτονόητα, καλό θα είναι σήμερα να συζητήσετε σοβαρά με την ακαδημαϊκή και εκπαιδευτική κοινότητα, καλό θα είναι να ανοίξουν γρήγορα τα πανεπιστήμια.
      Επιτέλους, κάντε μία προσπάθεια να ανοίξουν τα πανεπιστήμια. Σας κάνουμε έκκληση: Θέλουμε ανοιχτό πανεπιστήμιο. Κάντε μία προσπάθεια. Μην είστε αδιάφοροι. Μην είστε αλαζονικοί και αυταρχικοί. Μην έχετε πολιτική συμπεριφορά που βασίζεται στην πολιτική τού «δεν συζητώ, γιατί έτσι λένε οι δημοσκοπήσεις». Θα το πληρώσετε, επαναλαμβάνω, πανάκριβα. Το τίμημα θα είναι πολύ ακριβό. Και δεν θα είναι ακριβό μόνο για εσάς, αλλά θα είναι και για τη χώρα. Μη διαπραγματεύεστε το μέλλον της νέας γενιάς.
      Κύριε Πρόεδρε, ο κύριος Υφυπουργός συνέχισε την τακτική που είχε και στην πρώτη του τοποθέτηση. Ο ρόλος του Υφυπουργού, ως γνωστόν, ο πολιτικός του ρόλος, δεν είναι να θυμίζει στους πολίτες τι έγινε στο παρελθόν. Ο ρόλος του κάθε Υπουργού, του κάθε πολιτικού που είναι εκλεγμένος και κυρίως είναι μέλος της κυβέρνησης, είναι να υπηρετεί το δημόσιο συμφέρον και στη συγκεκριμένη περίπτωση το συμφέρον των ανθρώπων που κοπιάζουν για τα παιδιά τους.
      Εγώ θέλω να επισημάνω και πάλι ότι όταν μία οικογένεια αποφασίζει να στείλει το παιδί της στο μουσικό σχολείο αυτό σημαίνει και κάποιες συνέπειες. Είναι μία ιδιαίτερη επιλογή που κάνει. Και αυτή πρέπει να είναι απόλυτα σεβαστή και να στηρίζεται από την πολιτεία.
      Ο κύριος Υφυπουργός, επίσης, έψεξε και εμάς και τους γονείς γιατί φέραμε εδώ ένα επικαιροποιημένο έγγραφο. Τι θα φέρναμε; Ένα παλιό έγγραφο; Για ένα παλιό έγγραφο ο κύριος Υφυπουργός θα έλεγε, είναι παλιό έγγραφο αυτό. Στο συγκεκριμένο όμως έγγραφο, το έγγραφο με τη χθεσινή ημερομηνία, αναγράφονται και περιγράφονται πλήρως όλα τα σύγχρονα προβλήματα. Και συγκεκριμένα ότι το Μάρτιο του 2007, δύο μήνες πριν τη λήξη του διδακτικού έτους, δεν υπάρχουν ακόμα καθηγητές και χάνονται εκατοντάδες, χιλιάδες διδακτικές ώρες στα μουσικά σχολεία. Και πάλι όμως ο κύριος Υφυπουργός απέφυγε να απαντήσει.
      Ακόμα –λέω, κύριε Πρόεδρε- κι αν συμβαίνει αυτό που είπε, ότι υπάρχουν μη απορροφημένες πιστώσεις και πόροι, ο κύριος Υφυπουργός δεν είναι σχολιαστής ούτε δημοσιογράφος, να σχολιάζει εδώ και να καυτηριάζει, ενδεχομένως, ενέργειες υπηρεσιακών του παραγόντων. Έχει υποχρέωση να τους ελέγξει. Έχει υποχρέωση ενώπιον της Εθνικής Αντιπροσωπείας να απολογείται. Δεν είναι, λοιπόν, δικό μας θέμα αυτό ούτε δικό του. Είναι ζήτημα των θεσμοθετημένων οργάνων να ελέγξουν ενδεχομένως κακές εφαρμογές των αποφάσεων της διοίκησης.
      Εκείνο, όμως, το οποίο επίσης δεν κατανόησα, είναι τελικώς ποιον ή ποιους μέμφεστε. Άραγε τα πράγματα στη μουσική παιδεία είναι τόσο ομαλά, τόσο θετικά, που εμείς ερχόμαστε εδώ και για λόγους εντυπώσεων δημιουργούμε μία ατμόσφαιρα, προκειμένου να γίνουμε αρεστοί σε κάποιους; Προς Θεού!
      Δεν έχετε απαντήσει –επιμελώς το αποφύγατε- σε δύο κρίσιμα ζητήματα.
      Δεν απαντήσατε στο γιατί δεν αρχίσατε τα προκαταρκτικά μαθήματα στο δημοτικό σχολείο. Σιγή. Έτσι δεν είναι;
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν με ακούσατε, γιατί γράφατε εκείνη την ώρα.
    ΜΙΧΑΗΛ ΧΡΥΣΟΧΟΪΔΗΣ: Σας παρακαλώ πάρα πολύ, πέραν του σεβασμού που σας έχω, να με σέβεστε κι εσείς. Να μιλάτε με σεβασμό. Δεν είναι προσωπικό το ζήτημα. Δεν αναφερθήκατε στο θέμα…
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, μου επιτρέπετε το λόγο για ένα λεπτό; Δεν το δέχομαι αυτό.
    ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, θα σας δοθεί η ευκαιρία να απαντήσατε.
    ΜΙΧΑΗΛ ΧΡΥΣΟΧΟΪΔΗΣ: Δεν αναφερθήκατε στα προκαταρκτικά μαθήματα. Αποφύγατε επιμελώς.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα σας απαντήσω στο τέλος.
    ΜΙΧΑΗΛ ΧΡΥΣΟΧΟΪΔΗΣ: Αποφύγατε επιμελώς να αναφερθείτε στα προκαταρκτικά μαθήματα.
    Επίσης, αποφύγατε να αναφερθείτε στο θέμα της πιστοποίησης. Κοιτάξτε, αντί σήμερα να συζητάμε πώς η πολιτεία θα μεθοδεύσει την πιστοποίηση των σπουδών των μουσικών σχολείων, προκειμένου να αναβαθμίσει το κύρος και την ποιότητα σπουδών σε αυτά τα σχολεία, εμείς ακόμα ασχολούμαστε, δυστυχώς, κύριε Υφυπουργέ, με μία σειρά από ζητήματα λειτουργικού χαρακτήρα, παρατυπίες, γραφειοκρατικές διαδικασίες, μη εφαρμογή των νόμων, προκειμένου να κινηθεί ένας θεσμός ο οποίος –όπως κι εσείς παραδεχθήκατε- είναι πάρα πολύ επιτυχημένος και πάρα πολύ σημαντικός. Αυτό δεν είναι πρόοδος ούτε για τη χώρα ούτε για τις οικογένειες αυτές που θυσιάζουν τόσα πράγματα και κοπιάζουν τόσο πολύ για να σπουδάσουν τα παιδιά τους.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε και εμείς, κύριε συνάδελφε.
      Ορίστε, κύριε Υπουργέ, έχετε το λόγο για να κλείσετε τη συνεδρίαση.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα κλείσω, κύριε Πρόεδρε, αφού διευκρινιστούν ορισμένα πράγματα, που είναι πολύ σημαντικά ως θέματα, κατά τη γνώμη μου.
      Πρώτα απ’ όλα, αντέδρασα, κύριε συνάδελφε –όχι ότι και εγώ δεν σας σέβομαι αμοιβαίως. Σας σέβομαι το ίδιο όσο με σέβεστε και εσείς- γιατί ήθελα να σας πω το εξής: Σας ζήτησα μόλις πριν δύο λεπτά να μου δώσετε ένα λεπτό επιπλέον, γιατί είχα ξεχάσει να απαντήσω ακριβώς στο σημείο για το οποίο μου λέτε ότι δεν απάντησα. Αυτό είπα. Σας είπα ότι δεν ξαναδημιουργούμε τα προκαταρκτικά τμήματα, για τον απλούστατο λόγο ότι δεν μπορεί να έχουμε ολοήμερα σχολεία, που στο πρόγραμμά τους να έχουν -επεκτάσιμα μάλιστα και όσον αφορά την ύλη και όσον αφορά τις διαθέσιμες εβδομαδιαίες ώρες- μουσικά μαθήματα, τα οποία ήταν ίδια ακριβώς, ή τουλάχιστον στη μεγάλη τους πλειοψηφία ήταν ανάλογα προς εκείνα των προκαταρκτικών τμημάτων. Αυτό σας απάντησα. Εάν η απάντηση δεν σας ικανοποιεί, μπορείτε να πείτε ότι δεν σας ικανοποιεί. Δεν μπορείτε να πείτε, όμως, ότι τίποτε δεν απάντησα γι’ αυτό.
      ΜΙΧΑΗΛ ΠΑΝΤΟΥΛΑΣ: Αυτό το οποίο ανακοινώσατε σήμερα, το αποδέχτηκε η καλλιτεχνική επιτροπή;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ μη με διακόπτετε, γιατί εγώ δεν σας διέκοψα.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Παντούλα, για να ολοκληρώσουμε.
      ΜΙΧΑΗΛ ΠΑΝΤΟΥΛΑΣ: Κύριε Πρόεδρε, και εσείς με ερωτήσεις και αναφορές καταγγέλλατε τα όσα έγιναν στα μουσικά σχολεία.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Για να τελειώσει άπαξ διά παντός…
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Πολλά γέλια βλέπω. Αέριο γέλιο έπεσε εδώ μέσα χθες;
      Συνεχίστε, κύριε Υφυπουργέ.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, για να τελειώσει εκ μέρους του κ. Παντούλα άπαξ διά παντός η χρησιμοποίηση αυτού του πακέτου των επιχειρημάτων περί καλλιτεχνικής επιτροπής, θα πρέπει να καταλάβετε ότι εμείς έχουμε μία άλλη στόχευση. 
      Υπάρχει πολιτική ηγεσία η οποία αποφασίζει και αναλαμβάνει τις ευθύνες της, κύριε Παντούλα. Δεν κυβερνά η καλλιτεχνική επιτροπή, ώστε να έρχεται ο προηγούμενος Υπουργός, όπως έγινε επί των ημερών σας, να ρωτά ποιος κυβερνά σε αυτά τα θέματα. Δεν θέλω να ανοίξουμε συζήτηση, αφήστε το λοιπόν.
      Αλλά ήθελα να σας πω κάτι εν κατακλείδι, κύριε Χρυσοχοϊδη, επίσης με το σεβασμό που τρέφω και εγώ για το πρόσωπό σας. Μαθήματα πολιτικού ρόλου σε έναν άνθρωπο που δεκαέξι χρόνια βρίσκεται εδώ -πιστεύω και εσείς ανάλογα- δεν νομίζω ότι απαιτούνται. Να με διδάξετε, δηλαδή, πώς θα ασκήσω τα δικαιώματά μου και το λειτούργημά μου ως Υπουργός, το θεωρώ τουλάχιστον υπερβολή, για να μην το πω προσβολή.
      Σας λέω ένα πράγμα: Και αν σας ανάγκασα να θυμηθείτε τα πεπραγμένα σας και να ακουστούν από αυτήν την Αίθουσα, είναι γιατί όντως όλοι το κάνουμε. Το κάνατε και εσείς, όταν ήσασταν σε αυτά τα έδρανα, για να υπάρξει σύγκριση, για να μη νομίζει κανείς ότι μέσα σε τρία χρόνια –και είναι αντικειμενικό και όχι υποκειμενικό αυτό που σας λέω- μπορούν να λυθούν τα προβλήματα που εσείς κληροδοτήσατε στο θεσμό επί δώδεκα ολόκληρα χρόνια. Πώς να το κάνουμε; Είναι επιχείρημα λογικό, πολιτικό και ηθικό αυτό. Να γιατί σας θύμισα τι κάνατε. Εάν αυτό σας στεναχωρεί, δεν φταίω εγώ.
      Τέλος, τα περί άγονης συζήτησης και πολιτικής συμπεριφοράς, κύριε Χρυσοχοϊδη, που εγκαλείτε την Κυβέρνηση λέγοντας ότι θα το πληρώσουμε ακριβά, νομίζω ότι μπορούν να αντιστραφούν στο χώρο της Αξιωματικής Αντιπολίτευσης –όχι σε εσάς προσωπικά αλλά σ΄ όλον το χώρο. Ξέρετε γιατί; Διότι είπατε στην πρωτολογία σας –για να τα θυμηθώ όλα, να τα μαζέψω και να σας απαντήσω με την τριτολογία μου- ότι μας είδε –και δεν σας παραφράζω, κάπως έτσι το είπατε- ο ελληνικός λαός σ’ αυτήν την Αίθουσα εχθές να ψηφίζουμε μόνοι μας το νομοσχέδιο, που είναι δικό μας κ.λπ.. 
      Μα, καλά αυτός ο λαός, που μας είδε εμάς μόνους μας να ψηφίζουμε εδώ, δεν σας είδε για δεύτερη φορά μέσα σε είκοσι μέρες να αποχωρείτε από αυτή την Αίθουσα; Δεν σας είδε να φεύγετε «πισώπλατα» και να αρνείστε την ανάληψη των ευθυνών σας απέναντι στην ψήφιση ενός νομοσχεδίου, για το οποίο μπορεί να είχατε αρνητική γνώμη, αλλά μπορούσατε να μείνετε εδώ για να κάνετε εκείνο που κάνει η κάθε αντιπολίτευση που σέβεται τον εαυτό της;
      Εγώ νομίζω, λοιπόν, ότι μπορούμε να καταλήξουμε συμπερασματικά στο εξής: Για να μην είναι άγονες από εδώ και μετά οι συζητήσεις, θα έπρεπε τουλάχιστον μέσα σ’ αυτήν την Αίθουσα να σταματήσουν οι κραυγές οι έξω από την Αίθουσα. Και να σταματήσουν μέσα σ’ αυτήν την Αίθουσα όλες εκείνες οι πρακτικές που μπορεί κάποιος να πει –δεν το λέω εγώ- ότι τροφοδοτούν εντάσεις και έξω από αυτήν την Αίθουσα, τουλάχιστον στα θέματα της παιδείας.
      Όσον αφορά, κύριε Πρόεδρε, τη μουσική παιδεία, δεν είπαμε ποτέ ότι τα κάναμε όλα θαυμάσια, δεν είπαμε ποτέ ότι μέσα σε αυτά τα τρία χρόνια λύσαμε τα προβλήματα που και εσείς αναγνωρίζετε ότι δημιουργήθηκαν από τον καιρό που τα δημιουργήσατε μέχρι σήμερα. Όμως, είπαμε και υποστηρίζουμε ότι κανείς δεν μπορεί να μας εγκαλέσει ότι δεν κάνουμε το καθήκον μας και δεν αγωνιζόμαστε καθημερινά.
      Σας ευχαριστώ πολύ.
      ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, παρακαλώ το λόγο για ένα λεπτό.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό εσείς και σίγουρα αυτό θα φέρει και απάντηση από την άλλη πλευρά.
      Ορίστε, κύριε Χρυσοχοΐδη, έχετε το λόγο.
      ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, δεν θα ξεπεράσω το ένα λεπτό.
      Εμείς, κύριε Υφυπουργέ, επιδείξαμε μία πρωτοφανή διάθεση στα ιστορικά πολιτικά δρώμενα της χώρας, για να ανοίξουμε ένα κεφάλαιο συναίνεσης και συγκλίσεων στο μεγάλο θέμα της παιδείας. Και επιδείξαμε αυτήν τη διάθεση με κάθε τρόπο, από τα δεκαπέντε σημεία που κατέθεσε ο Πρόεδρος του ΠΑ.ΣΟ.Κ. εδώ μέχρι τη στάση μας στο άρθρο 16, μέχρι τις προτάσεις που κάναμε -εσείς δεν ήσασταν παρών, κύριε Υφυπουργέ- στην Υπουργό Παιδείας όλες αυτές τις μέρες και δεν έγινε ούτε μία φράση ούτε ένα «και» -οι συνεργάτες σας, που είναι πίσω σας, ξέρουν καλά- δεκτό. Δυστυχώς! Υπήρξε μία αυταρχική και αλαζονική στάση, που επαναλαμβάνω ότι δεν δικαιολογείται στα θέματα που έχουν να κάνουν με το μεγάλο εθνικής εμβέλειας ζήτημα της παιδείας. Γι’ αυτό, λοιπόν, θα το πληρώσετε πανάκριβα.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, παρακαλώ το λόγο.
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Εθνικής Παιδείας και Θρησκευμάτων κ. Καλός.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, εάν πρέπει να πληρωθεί κάτι πανάκριβα, είναι εκείνο που ανεγνώρισε ο ελληνικός λαός, γιατί σας άκουσε σε αυτήν την Αίθουσα. Γενικόλογες μόνο αναφορές δώσατε, οι οποίες επ’ ουδενί μπορούσαν ούτε και κατά κεραία να μπουν σε ένα δομημένο, σταθερό πλαίσιο αρχών, που έρχεται να βάλει μία τάξη στο άναρχο πεδίο της ανώτατης εκπαίδευσης.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 46/15-2-2007 επερωτήσεως Βουλευτών του ΠΑ.ΣΟ.Κ. προς την Υπουργό Εθνικής Παιδείας και Θρησκευμάτων, σχετικά με τη λειτουργία των μουσικών σχολείων.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.02’ λύεται η συνεδρίαση για την προσεχή Δευτέρα 12 Μαρτίου 2007 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) Συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που θα διανεμηθεί. 
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 



1
ΣΥΝΕΔΡΙΑΣΗ 9-3-07  ΣΕΛ.

Τελευταία Αποθήκευση:	16/3/2007 11:32:00 πμ	Από:	M.papadatou
Εκτυπώθηκε:	14/3/2007 1:24:00 μμ

