Π Ρ Α Κ Τ Ι Κ Α  Β Ο Υ Λ Η Σ

Β' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΛΣΤ'

Δευτέρα 2 Δεκεμβρίου 1996

Αθήνα, σήμερα στις 2 Δεκεμβρίου 1996, ημέρα Δευτέρα και ώρα 18.17' συνήλθε στην Αίθουσα των συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Kυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από την κα Ελένη Ανουσάκη, Βουλευτή Α' Αθηνών τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Κοινότητα Μάρθης του Νομού Ηρακλείου ζητεί χρηματοδότηση για την εκτέλεση κοινοτικών έργων στην περιοχή της.

2. Ο Βουλευτής Αιτωλ/νίας κ. ΒΑΣΙΛΕΙΟΣ ΜΑΓΓΙΝΑΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί να μην περικοπεί το πολυτεκνικό επίδομα.

3. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο η Κοινότητα Δροσιάς του Νομού Εύβοιας είναι αντίθετη στην κατασκευή φυλακών στην περιοχή της.

4. Ο Βουλευτής Αιτωλ/νίας κ. ΙΩΑΝΝΗΣ ΚΑΡΑΚΩΣΤΑΣ κατέθεσε αναφορά με την οποία η Κοινότητα Θουρίας του Νομού Μεσσηνίας ζητεί την άμεση λήψη μέτρων αποφυγής τροχαίων στη θέση Τσάκωνα - Καλαμάτα του αυτοκινητοδρόμου "Τρίπολης - Καλαμάτας".

5. Ο Α' Αντιπρόεδρος της Βουλής και Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Σύνδεσμος Εργαζομένων Πολεμικού Ναυτικού ζητεί να εγκριθεί η καταβολή του επιδόματος παραγωγικότητας στα μέλη του.

6. Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Σύλλογος Πολυτέκνων Γονέων Ηγουμενίτσας Θεσπρωτίας "Ο 'Αγιος Δονάτος" ζητεί την έγκριση της δωρεάν χορήγησης αποσυρομένων προϊόντων στους πολύτεκνους.

7. Ο Βουλευτής Αττικής κ.ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Σύλλογος Υπαλλήλων του Νομού Λάρισας υποβάλλει προτάσεις του για την αποτελεσματική λειτουργία των υπηρεσιών του Υ.ΠΕ.ΧΩ.Δ.Ε. στο Νομό Λάρισας.

8. Ο Βουλευτής Αθήνας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Ομοσπονδία Ελληνικών Συλλόγων και Κoινοτήτων Σουηδίας ζητεί οικονομική ενίσχυση για το 'Ιδρυμα Ελληνική Πολιτιστική Στέγη "'Αγιος Ιωάννης ο Θεολόγος" στη Στοκχόλμη.

9. Ο Βουλευτής Αχαϊας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία ο Δήμος Κορινθίων ζητεί την ένταξη της περιοχής Πσοειδωνίας στο Γενικό Πολεοδομικό Σχέδιο Κορίνθου.

10. Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Εμποροεπαγγελματοβιοτεχνικός Σύλλογος Λαυρίου "Ο ΕΡΜΗΣ" ζητεί νέες φορολογικές ρυθμίσεις για τις Μ.Μ.Ε..

11. Ο Βουλευτής Αθήνας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Πανελλήνια Ομοσπονδία Πολιτικών Συνταξιούχων ζητεί την αύξηση των συντάξεων των μελών της.

12. Ο Βουλευτής Αθήνας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Νομαρχιακή Αυτοδιοίκηση Καστοριάς ζητεί οικονομική ενίσχυση για την κάλυψη των ζημιών των σεισμοπαθών του Νομού Καστοριάς.

13. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Ομοσπονδία Εργατών - Τεχνιτών και Υπαλλήλων Τσιμέντων Ελλάδος Τμήμα ΓΣΕΕ να μην πουληθεί στους Ιταλούς το 12% των μετοχών της ΑΓΕΤ.

14. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με τις οποίες ο Δήμος Πόρου Τροιζηνίας και το Σωματείο Εργατοτεχνιτών Οικοδόμων Πόρου Γαλατά ζητούν την τοποθέτηση μονίμων ιατρών στο Ι.Κ.Α. Πόρου.

15. Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία η Κοινότητα Αιαντείου Πειραιά ζητεί την επίλυση του στεγαστικού προβλήματος του τριθέσιου σχολείου και του νηπιαγωγείου της περιοχής της.

16. Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία ο κ.Αναστάσιος Κουέλης διαμαρτύρεται για το αντίτιμο του εισιτηρίου που οφείλει ο οδηγός για μεταφορά του από το πορθμείο Σαλαμίνας - Περάματος.

17. Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία ο Ελληνικός Σύνδεσμος Εταιρειών Κέντρων Επαγγελματικής Κατάρτισης διαμαρτύρεται για την καθυστέρηση στην αποπληρωμή των προγραμμάτων του 1993 και για τη μη πληρωμή των προγραμμάτων του Κοινωνικού Αποκλεισμού (καλοκαίρι 1996).

18. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η άμεση λήψη μέτρων δακοπροστασίας στις αγροτικές καλλιέργειες.

19. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας σχετικά με τις προϋποθέσεις χορήγησης άδειας οικοδόμησης λυομένου σε εκτός σχεδίου στρεμματική έκταση.

20. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο οι εργαζόμενοι στον ΕΟΤ υποβάλλουν προτάσεις οργανωτικής ανασυγκρότησης του Οργανισμού.

21. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αναφέρεται στα προβλήαμτα των αγροτών όπως η εκκρεμότητα ληξιπρόθεσμων αγροτικών χρεών, η καθυστέρηση στην καταβολή των δόσεων επιδοτήσεων στις καλλιέργειες, η αποτελεσματική αντιμετώπιση του δάκου, η ανάκληση της στρεμματικής ενίσχυσης αμπελοκαλλιέργειας στο Νομό Ηρακλείου.

22. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανελλήνια Συντονιστική Επιτροπή Επιτυχόντων μη Διορισθέντων του Διαγωνισμού για το Δημόσιο ζητεί νομοθετική ρύθμιση του θέματος ώστε να γίνει δυνατή η συνολική απορρόφηση όλων των αδιορίστων.

23. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Ζαππείου Λάρισας ζητεί οικονομική ενίσχυση για την κάλυψη λειτουργικών της αναγκών.

24. Ο Δ' Αντιπρόεδρος της Βουλής και Βουλευτής Λάρισας κ.ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Ζαππείου Λάρισας υποβάλλει πίνακα κοινοτικών της έργων που χρήζουν άμεσης επίλυσης.

25. Ο Δ' Αντιπρόεδρος της Βουλής και Βουλευτής Λάρισα κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία Αγωνιζόμενοι Λαρισαίου Χριστιανοί ζητούν την λήξη του εκκλησιαστικού ζητήματος που απασχολεί την τοπική εκκλησία.

26. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανελλήνια 'Ενωση Εποπτών Δημόσιας Υγείας διαμαρτύρεται για την πρόθεση του Υπουργείου Γεωργίας να προχωρήσει σε σύνταξη σχεδίου Νόμου για τη σύσταση οργανισμού ελέγχου τροφίμων.

27.Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία οι Σύλλογοι Μονίμων Υπαλλήλων ΕΟΤ, Διπλωματούχων Μηχανικών ΕΟΤ, Υπαλλήλων Φεστιβάλ Αθηνών και ΠΥΑ-ΔΥΑ και Βοηθών ΕΟΤ ζητούν την επίλυση των προβλημάτων που απασχολούν τον κλάδο τους.

28. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Ζαππείου Λάρισας διαμαρτύρεται για την άσχημη οικονομική κατάσταση στην οποία έχει περιέλθει ο αγροτικός κόσμος.

29. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύλλογος Υπαλλήλων Ελληνικού Οργανισμού Τουρισμού ζητεί την επίλυση των προβλημάτων που απασχολούν τον τουρισμό.

30. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία το Επαρχείο Κυθήρων ζητεί τη λήψη μέτρων για τα διαδραματιζόμενα στην Ιερά Μονή Οσίου Θεοδώρου Κυθήρων.

31. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Πανελλήνια Ναυτική Ομοσπονδία εκφράζει την αντίθεσή της για την αύξηση της φορολογίας των αποδοχών των αξιωματικών του Εμπορικού Ναυτικού.

32. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας όπου οι αγρότες του Νομού Ηρακλείου διαμαρτύρονται για τη μη χορήγηση της επιδότησης της στρεμματικής ενίσχυσης της αμπελοκαλλιέργειας.

33. Ο Βουλευτής Αχαϊας κ. ΓΕΩΡΓΙΑΣ ΤΣΑΦΟΥΛΙΑΣ κατέθεσε αναφορά με την οποία το Σωματείο Οικοδόμων και Συναφών Επαγγελμάτων Δεσκάτης Γρεβενών ζητεί τη ρύθμιση της συνταξιοδότησης των μελών του.

34. Ο Βουλευτής Αιτωλ/ίας κ. ΙΩΑΝΝΗΣ ΚΑΡΑΚΩΣΤΑΣ κατέθεσε αναφορά με την οποία το Αριστοτέλειο Πανεπιστήμιο Θεσ/νίκης ζητεί χρηματοδότηση για τη συνέχιση των εργασιών διαμόρφωσης και κατασκευής του Νέου Εργαστηρίου της Ακτινοθεραπευτικής Ογκολογίας στο Νοσοκομείο Α.Χ.Ε.Π.Α..

35. Ο Βουλευτής Αθήνας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία το Σωματείο Συνταξιούχων ΤΕΒΕ ζητεί νέες ασφαλιστικές και συνταξιοδοτικές ρυθμίσεις για τα μέλη του.

36. Η Βουλευτής Αττικής κα ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία ο κ. Νικόλαος Παρίσης, κάτοικος Λάρισας ζητεί την επαγγελματική αποκατάσταση της κόρης του, που συμμετείχε επιτυχώς το Σεπτέμβριο του 1995 σε διαγωνισμό για την πλήρωση κενών θέσεων καθηγητών Μουσικής στα Σχολεία Δημοτικής και Μέσης Εκπαίδευσης.

37. Η Βουλευτής Αττικής κα ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η Νομαρχιακή Αυτοδιοίκηση Λέσβου διαμαρτύρεται για την κακή ποιότητα του έργου κατασκευής του ΤΕΛ Λέσβου.

38. Ο Βουλευτής Αθήνας κ. ΔΗΜΗΤΡΙΟΣ ΤΣΟΒΟΛΑΣ κατέθεσε αναφορά με την οποία η Παγκρήτιος 'Ενωσις διαμαρτύρεται για τη βεβήλωση του αδριάντα του Ελευθερίου Βενιζέλου στο Πάρκο Ελευθερίας της Αθήνας.

39.Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΛΕΩΝ ΑΥΔΗΣ κατέθεσαν αναφορά με την οποία το Σωματείο Ιδιωτικών Υπαλλήλων και Εμποροϋπαλλήλων Νήσου Κω διαμαρτύρεται για τη δίωξη εμποροϋπαλλήλων διαμαρτυρομένων για το ωράριο του ΣΕΛΠΕ και ζητεί να εφαρμόζεται γενικώς το ελεγχόμενο ωράριο.

40.Οι Βουλευτές κ.κ. ΝΙΚΟΛΑΟΣ ΓΚΑΤΖΗΣ και ΛΕΩΝ ΑΥΔΗΣ κατέθεσαν αναφορά με την οποία ο Εξωραϊστικός Σύλλογος "ΑΛΚΥΩΝ" Κοινότητας Ισθμίων Κορινθίας ζητεί την άμεση ηλεκτροδότηση κατοικιών της περιοχής του.

41. Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία Κάτοικοι Συνοικισμού Ξηροτόπου Σερρών αναφέρονται στα προβλήματα που τους δημιουργεί η με αριθμό πρωτ. 3065/13-6-95 πράξη του Δασάρχη Σερρών.

42. Οι Βουλευτές κ.κ. ΛΕΩΝ ΑΥΔΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η 'Ενωση Γονέων και Κηδεμόνων 4ου Διαμερίσματος Δήμου Αθήνας ζητεί τη δημιουργία πολιτιστικών ομάδων για την απασχόληση των παιδιών εκτός των ωρών διδασκαλίας.

43. Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία η 'Ενωση Εργατοτεχνιτών και Υπαλλήλων Τσιμέντων Εργοστασίου "ΤΙΤΑΝ" Ελευσίνας καταγγέλει την εισοδηματική πολιτική της Κυβέρνησης.

44. Οι Βουλευτές κ.κ. ΕΥΑΓΓΕΛΟΣ ΜΠΟΥΤΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Αγροκτηματικός Σύλλογος Γαργαλιάνων Νομού Μεσσηνίας διαμαρτύρεται για το πρόγραμμα δακοκτονίας που εφαρμόστηκε για την αντιμετώπιση του δάκου της ελιάς στην περιοχή του.

45. Η Βουλευτής Πειραιώς κα ΣΤΕΛΛΑ ΑΛΦΙΕΡΗ κατέθεσε αναφορά με την οποία το Γ'Διαμέρισμα του Δήμου Πειραιά καταγγέλει τη διαχείρηση στα οικονομικά του Δήμου.

46. Οι Βουλευτές κ.κ. ΦΩΤΗΣ ΚΟΥΒΕΛΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία ο Σύλλογος Αδιορίστων Καθηγητών Πληροφορικής ζητεί να μην καταργηθεί η επετηρίδα διορισμού καθηγητών της πληροφορικής.

47. Οι Βουλευτές κ.κ. ΦΩΤΗΣ ΚΟΥΒΕΛΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία ο Σύλλογος Διδακτικού Ερευνητικού Προσωπικού του Τμήματος Εκπαίδευσης Φυσικής Αγωγής και Αθλητισμού του Πανεπιστημίου Αθηνών ζητεί την άμεση δημοσίευση σε ΦΕΚ των ανανεώσεων της θητείας των επίκουρων καθηγητών και λεκτόρων που καθυστερούν επί 5μηνο.

48. Οι Βουλευτές κ.κ. ΜΟΥΣΤΑΦΑ ΜΟΥΣΤΑΦΑ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία ο Σύλλογος Εκτάκτων Εκπαιδευτικών ΤΕΙ Καβάλας ζητεί την αναστολή του Ν. 2413.

49. Οι Βουλευτές κ.κ. ΣΤΕΛΛΑ ΑΛΦΙΕΡΗ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία η Πανελλήνια 'Ενωση Εποπτών Δημόσιας Υγείας ζητεί τη σύσταση Οργανισμού Ελέγχου Τροφίμων από το Υπουργείο Γεωργίας.

50. Οι Βουλευτές κ.κ. ΑΝΔΡΙΑΝΗ ΛΟΥΛΕ και ΣΤΕΛΛΑ ΑΛΦΙΕΡΗ κατέθεσαν αναφορά με την οποία ο Σύνδεσμος Βαρέως Αναπήρων Πολέμου 1940-41 και εντεύθεν ζητεί την αναπροσαρμογή των συντάξεων των μελών του.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 232/29-10-96 ερώτηση δόθηκε με το υπ'αριθμ. 64771/22-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 232/29-10-96 που κατέθεσε ο Βουλευτής κ. Παναγιώτης Ψωμιάδης σχετικά με τα προβλήματα εγκατάστασης αθιγγάνων στον Ευόσμο Θεσ/νίκης σας πληροφορούμε ότι όπως μας εγνώρισε η Νομαρχιακή Αυτοδιοίκηση Θεσ/νίκης, η Νομαρχιακή Επιτροπή Υγείας - Πρόνοιας και Κοινωνικών Υποθέσεων που ασχολείται με το θέμα αυτό και με συνεργασία όλων των εμπλεκόμενων φορέων και Υπηρεσιών, διαμόρφωσε σχετική πρόταση με υπόδειξη τριών συγκεκριμένων εκτάσεων του Δημοσίου για την μετεγκατάσταση των "σκηνιτών-τσιγγάνων". Παράλληλα, έχουν συγκροτηθεί ομάδες εργασίας που έργο τους είναι η επίτευξη κοινωνικής αποδοχής των αθιγγάνων-σκηνιτών από τις τοπικές κοινωνίες.

Ο Υφυπουργός

Λ. ΠΑΠΑΔΗΜΑΣ"

2. Στην με αριθμό 236/29-10-96 ερώτηση δόθηκε με το υπ'αριθμ. 110/21-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση με αριθμό 236 που κατατέθηκε στις 29-10-96 από τους Βουλευτές κ.κ. Μαρία Μπόσκου και Σταύρο Παναγιώτου, σας γνωρίζουμε τα εξής:

Οι ατμοηλεκτρικοί σταθμοί (ΑΗΣ) της Δ.Ε.Η. που λειτουργούν στην ευρύτερη περιοχή της Εορδαίας είναι:

- ΑΗΣ ΛΙΠΤΟΛ(Δύο μονάδες συνολικής ισχύος 43 MW)

- ΑΗΣ Πτολεμαϊδας (Τέσσερις μονάδες συνολικής ισχύος 620 MW)

- ΑΗΣ Καρδιάς (Τέσσερις μονάδες συνολικής ισχύος 1200 MW)

- ΑΗΣ Αγ.Δημητρίου (Τέσσερις μονάδες συνολικής ισχύος 1220MW)

Σύμφωνα με τις μετρήσεις ποιότητας ατμόσφαιρας που πραγματοποιούνται στην περιοχή από τη Δ.Ε.Η. και το Υ.ΠΕ.ΧΩ.Δ.Ε. δεν παρατηρήθηκαν υπερβάσεις των επιτρεπτών ορίων για τους ρύπους SO2 και ΝΟ2. Για την αντιμετώπιση του προβλήματος των αιωρούμενων σωματιδίων έχουν ληφθεί συγκεκριμένα μέτρα αντιρρύπανσης τα οποία περιλαμβάνουν αντικατάσταση των ηλεκτροστατικών φίλτρων (Η/Φ) των μονάδων Ι,ΙΙ και ΙΙΙ του ΑΗΣ Πτολεμαϊδας και Ι,ΙΙ, του ΑΗΣ ΛΙΠΤΟΛ (έτη 1986 και 1987), καθώς και αντικατάσταση των Η/Φ των μονάδων ΙV του ΑΗΣ Πτολεμαϊδας και Ι, ΙΙ του ΑΗΣ Καρδιάς (έτη 1993 και 1994). Επισημαίνεται ότι το κόστος για την αντικατάσταση κάθε Η/Φ ανέρχεται σε περίπου 4 δισ. δρχ. (τιμές 1995) και έχει δαπανηθεί παρ'όλον ότι η εναπομείνασα ζωή πολλών εκ των προαναφερομένων ΑΗΣ είναι μικρή (οι πρώτες μονάδες άρχισαν να λειτουργούν στις αρχές της δεκαετίας του '50).

Ως αποτέλεσμα της εγκατάστασης των νέων Η/Φ παρατηρήθηκε μείωση των εκπομπών σωματιδίων.

Πέραν των ανωτερώ η αρμόδια Υπηρεσία μας (ΕΑΡΘ) μέσω των περιβαλλοντικών όρων που έχουν εγκριθεί για τους ΑΗΣ Αγ. Δημητρίου και Καρδιάς (προωθείται δε και η έγκριση των περιβαλλοντικών όρων για ΑΗΣ ΛΙΠΤΟΛ και Πτολεμαϊδας) έχει επιβάλει πρόσθετα μέτρα μείωσης των εκπομπών σωματιδίων.

Συγκεκριμένα πέραν της υποχρέωσης των μονάδων να μετρούν και να καταγράφουν σε συνεχή βάση τις εκπομπές σωματιδίων, έχει τεθεί χρονικό όριο για την τροποποίηση των Η/Φ των μονάδων ΙΙΙ και ΙV του ΑΗΣ Καρδιάς, ώστε να βελτιωθεί η απόδοσή τους. Επίσης έχει επιβληθεί η αναμόρφωση του δικτύου μέτρησης ποιότητας της ατμόσφαιρας, η παρακολούθηση μέσω τηλεμετάδοσης επί 24ωρου βάσεως των μετρήσεων και η παρέμβαση της Δ.Ε.Η. (με την βοήθεια προγνωστικού μοντέλου διασποράς ρύπων) στην λειτουργία των μονάδων (μείωση φορτίου) για την αποφυγή των επεισοδίων ρύπανσης.

Μετά τα παραπάνω θεωρούμε ότι θα υπάρξει βελτίωση της ποιότητας ατμόσφαιρας της περιοχής και θα προληφθούν/αποφευχθούν υπερβάσεις των επιτρεπτών ορίων.

Τέλος σας ενημερώνουμε ότι με απόφαση του Υπουργού Βιομηχανίας συστήθηκε Συντονιστικό όργανο Περιβάλλοντος για ζητήματα που ανακύπτουν στο Νομό Κοζάνης από τις δραστηριότητες της Δ.Ε.Η..

Στο πλαίσιο αυτού του οργάνου με απόφαση του Νομάρχη Κοζάνης (14-1-96) συγκροτήθηκε επιτροπή με σκοπό: 1) τη συγκέντρωση και τον ποιοτικό έλεγχο όλων των προγενέστερων δεδομένων (μετρήσεων, μελετών κ.λπ.) ώστε να διαφανεί ποια από αυτά είναι αξιοποιήσιμα.

2) την αναγνώριση κενών γνώσης

3)τη διατύπωση ολοκληρωμένης πρότασης για τη συμπλήρωση των κενών γνώσης στο πλαίσιο μιας μόνιμης και ορθολογικής διαχείρισης του περιβάλλοντος στην περιοχή.

Η προαναφερθείσα επιτροπή (στην οποία συμμετέχουν και εκπρόσωποι του Υ.ΠΕ.ΧΩ.Δ.Ε.) βρίσκεται στο στάδιο της τελικής επεξεργασίας των προτάσεων της προς το Συντονιστικό όργανο του Ν. Κοζάνης.

Ο Υπουργός

Κ. ΛΑΛΙΩΤΗΣ"

3. Στην με αριθμό 237/29-10-96 ερώτηση δόθηκε με το υπ'αριθμ. 64770/22-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση τη ερώτησης 237/29-10-96 που κατέθεσαν οι Βουλευτές κ.κ. Σ.Παναγιώτου και Μ. Μπόσκου, σχετικά με τα προβλήματα εγκατάστασης αθιγγάνων στον Ευόσμο Θεσ/νίκης σας πληροφορούμε ότι όπως μας εγνώρισε η Νομαρχιακή Αυτοδιοίκηση Θεσ/νίκης, η Νομαρχιακή Επιτροπή Υγείας - Πρόνοιας και Κοινωνικών Υποθέσεων που ασχολείται με το θέμα αυτό και με συνεργασία όλων των εμπλεκόμενων φορέων και Υπηρεσιών, διαμόρφωσε σχετική πρόταση με υπόδειξη τριών συγκεκριμένων εκτάσεων του Δημοσίου για την μετεγκατάσταση των "σκηνιτών-τσιγγάνων". Παράλληλα, έχουν συγκροτηθεί ομάδες εργασίας που έργο τους είναι η επίτευξη κοινωνικής αποδοχής των αθιγγάνων-σκηνιτών από τις τοπικές κοινωνίες.

Ο Υφυπουργός

Λ. ΠΑΠΑΔΗΜΑΣ"

4. Στην με αριθμό 240/29-10-96 ερώτηση δόθηκε με το υπ'αριθμ. 64672/22-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 240/29-10-96 που κατατέθησε στη Βουλη των Ελλήνων από το Βουλευτή κ. Μ. Καρχιμάκη και αναφέρεται στο πιο πάνω θέμα, σ'ότι αφορά την αρμοδιότητά μας σας πληροφορούμε ότι:

Το έργο "Διαχείριση απορριμμάτων στο Ν. Λασιθίου" έχει προταθεί και εκκρεμεί για ένταξη στο Ταμείο Συνοχής, με προϋπολογισμό 670 εκατ. δρχ. Η καθυστέρηση έγκρισης του έργου οφείλεται στο γεγονός ότι όλες οι προτεινόμενες θέσεις ΧΥΤΑ που προβλέπονται από το σχέδιο διαχείρισης απορριμμάτων του Νομού το οποίο έχει εκπονηθεί, δεν έχουν τις απαραίτητες εγκρίσεις (προέγκριση χωροθέτησης και έγκριση μελέτης περιβαλλοντικών επιπτώσεων).

'Οσον αφορά την στελέχωση των τεχνικών Υπηρεσιών του Νομού σας γνωρίζουμε ότι όλοι οι διορισμοί και οι προσλήψεις προσωπικού έχουν απαγορευθεί λόγω της ισχύος του μέτρου της αναστολής των προσλήψεων και διορισμών στον δημόσιο τομέα.

Ωστόσο οι Ν.Α. μπορούν να υποβάλλουν αιτήματα για την πλήρωση κενών οργανικών θέσεων στο ΥΠ.ΕΣ.Δ.Δ. & Α., το οποίο τα διαβιβάζει στη Γραμματεία του Υπουργικού Συμβουλίου προκειμένου να εξεταστεί η δυνατότητα ικανοποίησής τους.

Σε κάθε περίπτωση η πλήρωση των θέσεων θα γίνει με τις διατάξεις του ν. 2190/94 και με την απαραίτητη προϋπόθεση της ύπαρξης των αναγκαίων πιστώσεων για τη μισθοδοσία των υπαλλήλων που θα διοριστούν.

'Ηδη η εν λόγω Ν.Α. έχει υποβάλλει σχετικό αίτημα στα πλαίσια του προγραμματισμού των αναγκών της σε στελεχικό δυναμικό, για την πλήρωση κενών οργανικών θέσεων, μεταξύ των οποίων περιλαμβάνονται και θέσεις Μηχανικών, Τοπογράφων κ.λπ. για την ενίσχυση προφανώς της Τεχνικής Υπηρεσίας.

Ο Υφυπουργός

Λ. ΠΑΠΑΔΗΜΑΣ"

5. Στην με αριθμό 243/29-10-96 ερώτηση δόθηκε με το υπ'αριθμ. 2308/21-11-96 έγγραφο από τον Υφυπουργό Οικονομικών η ακόλουθη απάντηση:

"Απαντώντας στο από 29.10.96 έγγραφό σας, με το οποίο μας στείλατε την 243/29.10.96 ερώτηση, που κατέθεσε στη Βουλή ο Βουλευτής κ. Στ. Μάνος, αναφορικά με τη φορολογική πολιτική της Κυβέρνησης, θέτουμε υπόψη σας τα ακόλουθα:

Στα πλαίσια της δημοσιονομικής πολιτικής της Χώρας, εξειδικεύονται ορισμένα νέα μέτρα με σκοπό τον περιορισμό των ελλειμάτων του Δημόσιου Τομέα και ταυτοχρόνως τη μετατόπιση φορολογικών βαρών στα ανώτερα εισοδηματικά στρώματα, με αποτέλεσμα να εμπεδοθεί κλίμα κοινωνικής δικαιοσύνης και οικονομικής αποτελεσματικότητας.

Τα νέα αυτά μέτρα, αφορούν στο τεκμήριο δαπανών διαβίωσης, κυρίως για αυτοκίνητα μεγάλου κυβισμού, στην αξιοποίηση εσόδων δημόσιας περιουσίας και είσπραξης εσόδων από αποκρατικοποιήσεις, στην καταπολέμισης της φοροδιαφυγής με συγκεκριμένες θεσμικές παρεμβάσεις (αναμόρφωση τελωνειακού κώδικα, ελεγκτικά κέντρα), στην είσπραξη εσόδων από την επιβολή παραβόλων σε ορισμένα τυχερά παιχνίδια, στη φορολογία της μεγάλης ακίνητης περιουσίας, στην αύξηση της φορολογίας ορισμένων τραπεζικών και επιχειρηματικών δραστηριοτήτων και στη φορολογία επί των νέων εκδόσεων τίτλων του Δημόσιου και άλλων χρηματοοικονομικών προϊόντων.

Ταυτόχρονα λαμβάνονται μέτρα για την εξασφάλιση του πραγματικού εισοδήματος μικρομεσαίων εισοδηματικών στρωμάτων, με τον περιορισμό της έμμεσης φορολογίας, τη μείωση του πληθωρισμού και του κόστους του χρήματος, με περαιτέρω σκοπό τη σύγκλιση των δημοσιονομικών μεγεθών.

Είναι φανερό ότι, τα πιο πάνω νέα μέτρα δεν πλήττουν τη φοροδοτική ικανότητα των φορολογουμένων με μικρομεσαία εισοδήματα, αλλά αποτελούν επιλογές προκειμένου να αντιμετωπιστούν επιτυχώς οι στόχου του προϋπολογισμού και του προγράμματος σύγκλισης.

Ο Υφυπουργός

ΓΕΩΡΓΙΟΣ ΔΡΥΣ"

6. Στην με αριθμό 247/29-10-96 ερώτηση δόθηκε με το υπ'αριθμ. 13/19-11-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της ερώτησης 247/29-10-1996 των Bουλευτών κ.κ. Σταύρου Παναγιώτου, Λέωντος Αυδή και Μαρίας Μπόσκου σας γνωρίζουμε τα εξής:

Για τα θέμα που θίγονται στην ερώτηση αυτή, έχω ήδη απαντήσει εκτενώς σε προηγούμενη επίκαιρη ερώτηση (143/6-11-96) στη Βουλή. Παραπέμπω λοιπόν στα Πρακτικά της σχετικής Συνεδρίασης και επισυνάπτω σχετικό ενημερωτικό σημείωμα του ειδικού Συμβούλου Κινηματογραφίας του ΥΠ.ΠΟ κ. Μπακογιαννόπουλου.

Ο Yπουργός

ΕΥΑΓΓΕΛΟΣ ΒΕΝΙΖΕΛΟΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

7. Στην με αριθμό 262/30-10-96 ερώτηση δόθηκε με το υπ'αριθμ. 1581/25-11-96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 262/30-10-96 που κατατέθηκε στην Βουλή των Ελλήνων από τον Βουλευτή κ. Κορκολόπουλο, σας γνωρίζουμε τα παρακάτω:

Το αίτημα χωροθέτησης Τουριστικού Λιμένα στο Κατάκολο Ηλείας δυναμικότητας 235 θέσεων που υπέβληθη στην Γ.Σ.Τ.Λ. μέσω της Τεχνικής Δ/νσης Ε.Ο.Τ., τέθηκε προς εξέταση στην Διυπουργική Επιτροπή αρθρ. 30 ν. 2160/93.

Η εν λόγω Επιτροπή, κατόπιν εξέτασης ενέκρινε την σκοπιμότητα του εν λόγω έργου υπό την προϋπόθεση επίλυσης του νομικού ζητήματος αναφορικά με τον φορέα διαχείρισης του αιτούμενου Τουριστικού Λιμένα που βρίσκεται εντός ζώνης εμπορικού λιμένα (πρακτικό 51/4-7-96).

Για το θέμα αυτό εξεδόθη η αριθμ. 473/96 Γνωμοδότηση Ολομέλειας Νομικού Συμβουλίου του Κράτους, μετά την αποδοχή της οποίας θα εκδοθεί η Υπουργική Απόφαση έγκρισης της αιτούμενης χωροθέτησης που θα δημοσιευθεί στην Εφημερίδα της Κυβέρνησης.

Η οριστική μελέτη των λιμενικών έργων έχει εκπονηθεί από την Δ/νση Γ' Τεχνική του Ε.Ο.Τ. και είναι έτοιμη για δημοπράτηση αμέσως μόλις εγκριθεί η χωροθέτηση.

Η Μαρίνα Κατακόλου είναι έργο που θα χρηματοδοτηθεί από το ΠΕΠ ( Περιφερειακό Επιχειρησιακό Πρόγραμμα) Δυτ. Ελλάδος και όχι από το Επιχειρησιακό Πρόγραμμα "Τουρισμός - Πολιτισμός".

Η Υπουργός

ΒΑΣΩ ΠΑΠΑΝΔΡΕΟΥ"

8. Στην με αριθμό 264/30-10-96 ερώτηση δόθηκε με το υπ'αριθμ. 3882/21-11-96 έγγραφο από τον Υφυπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε ερώτηση 264/30-10-96 των Βουλευτών κ.κ. Λ. Αυδή, Αχ. Κανταρτζή, και Στ. Παναγιώτου και απευθύνεται στον Υπουργό Μεταφορών και Επικοινωνιών, σας πληροφορούμε σχετικά με την ανάπτυξη των Μαζικών Μέσων Μεταφοράς τα παρακάτω:

Στρατηγικός στόχος του Υπουργείου μας είναι η αναβάθμιση και ανάπτυξη του συγκοινωνικαού συστήματος, ώστε να παρέχεται στον διακινούμενο επιβάτη ταχεία και καλή εξυπηρέτηση. Η διαπίστωση ότι το υφιστάμενο μέχρι τον Σεπτέμβριο του 1995 σύστημα αστικών συγκοινωνιών της Αθήνας δεν μπορούσε πλέον να ανταποκριθεί στις αυξανόμενες απαιτήσεις για αποτελεσματική και αξιόπιστη παρχοή συγκοινωνιακής εξυπηρέτησης, οδήγησε στην απόφαση ριζικής αναδιοργάνωσης του και την δημιουργία ενός Νέου Συστήματος Αστικών Συγκοινωνιών για την Αθήνα. Ενός συστήματος που βραχυπρόθεσμα θα μπορούσε να καλύψει τις τρέχουσες ανάγκες και μεσοπρόθεσμα θα μπορούσε να απορροφήσει γρήγορα και αποτελεσματικά τις κοινωνικές, πολεοδομικές, κυκλοφοριακές και συγκοινωνιακές μεταβολές.

'Ετσι ο ΟΑΣΑ με βάση τις ολοκληρωμένες κυκλοφοριακές μελέτες και σε συνεργασία με την Τοπική Αυτοδιοίκηση, προχώρησε στην υλοποίηση του Νέου Συστήματος Αστικών Συγκοινωνιών της Αθήνας με στόχο:

- την δημιουργία ενός ιεραρχημένου συγκοινωνιακού δικτύου

- την αυτόνομη συγκοινωνιακή ανάπτυξη των Δήμων της Περιφέρειας

- την τόνωση των τοπικών δραστηριοτήτων

- την λειτουργική αποκέντρωση των συγκοινωνιών

- τη βελτιστοποίηση των διαθέσιμων πόρων (οδηγών και τροχαίου υλικού)

- τη βελτίωση των περιβαλλοντικών συνθηκών στην Αθήνα και στην Περιφέρεια

Με το Νέο Σύστημα που τέθηκε σε λειτουργία σε δύο φάσεις το Φθνινόπωρο του 1995 δημιουργήθηκαν οι εξής κατηγορίες γραμμών:

- Οι Κεντρικοί Συγκοινωνιακοί 'Αξονες (18 βασικοί άξονες)

- Οι Διαδημοτικές Γραμμές (6)

- Τα Τοπικά Δίκτυα (115)

- Οι γραμμές του Κέντρου και οι γραμμές του Μεγάλου Δακτυλίου που διατηρούν την σημερινή τους χάραξη, ακτινικά και διακεντρικά ως προς το Κέντρο της Αθήνας και του Πειραιά (124).

Τα κύρια αποτελέσματα από την εφαρμογή του νέου Σ.Α.Σ. επικεντρώνονται στα παρακάτω βασικά σημεία:

-μείωση των ημερησίων οχηματοχιλιομέτρων εντός του εσωτερικού δακτυλίου της Αθήνας κατά 50% περίπου με παράλληλη αύξηση του χιλιομετρικού έργου σε ετήσια βάση κατά 3,8%

-μείωση διελεύσεων λεωφορείων από το Κέντρο της Αθήνας κατά 83,1%

-απομάκρυνση από τον εσωτερικό δακτύλιο της Αθήνας 211 λεωφορείων παλαιάς τεχνολογίας και χρησιμοποίηση σε μεγάλο ποσοστό (που αγγίζει το 100% για τις γραμμές κορμού) λεωφορείων αντιρρυπαντικής τεχνολογίας.

-αύξηση της επιβατικής κίνησης σε ετήσια βάση (1994-1995) κατά 6,16% (20 εκ. επιβάτες) (με επιμέρους εκτίμηση για το 4ο τρίμηνο 1995 (εφαρμογή νέου Σ.Α.Σ.) κατά 15% περίπου σε σχέση με το αντίστοιχο τρίμηνο του 1994 (εκτίμηση βάσει πωλήσεων)

-μείωση της στάθμης θορύβου σε τοπική κλίμακα (μικροκλίμα αφετηριών και τερμάτων)

-μείωση των ρύπων στο Κέντρο της Αθήνας κατά 86,6% στο μονοξείδιο του άνθρακα, κατά 72,9% στα οξείδια του αζώτου, κατά 59% στους υδρογονάνθρακες και κατά 66,1% στα αιωρούμενα σωματίδια στο σύνολο των ρύπων που παράγουν τα θερμικά λεωφορεία στο Κέντρο της Αθήνας

Τα προβλήματα έλλειψης προσωπικού με έμφαση σε οδηγούς λεωφορείων τα οποία παρατηρήθηκαν κατά την εφαρμογή του νέου συστήματος αντιμετωπίσθηκαν εν μέρει με την πρόσληψη 300 οδηγών. Ετσι επιτεύχθηκε για πρώτη φορά τα τελευταία χρόνια σε καθημερινή βάση η κυκλοφορία άνω των 1500 λεωφορείων. Επίσης προωθείται η έγκριση για πρόσθετες προσλήψεις 700 οδηγών για το 1996-1997, δεδομένου του ότι ικανός αριθμός οδηγών αποχωρεί με συνταξιοδότηση.

Ο Ο.Α.Σ.Α. έχει αναθέσει ειδική μελέτη για την οργάνωση, σχεδίαση και εφαρμογή ολοκληρωμένου συστήματος Τηλεματικής στο σύνολο των Αστικών Συγκοινωνιών της Αθήνας. Το συγκεκριμένο πρόγραμμα περιλαμβάνει την πιλοτική εφαρμογή της Τηλεματικής στα ΗΛΠΑΠ και την ΕΘΕΛ, ως πρώτο στάδιο της υπό εκπόνηση μελέτης. Οι διαγωνισμοί για την πιλοτική εφαρμογή της τηλεματικής βρίσκονται σε εξέλιξη και προβλέπεται να καταλήξουν περί το τέλος του έτους. Ηδη έχουν υποβληθεί προσφορές διεθνών οίκων στον ΟΑΣΑ και στα ΗΛΠΑΠ και έχει ξεκινήσει η διαδικασία αξιολόγησής τους. Η συνολική μελέτη, που θα αναπτύσσει το ενιαίο σύστημα τηλεματικής για όλους τους Φορείς προβλέπεται να ολοκληρωθεί εντός του 1996 αξιοποιώντας και τα σχετικά αποτελέσματα των διαγωνισμών των επί μέρους πιλοτικών εφαρμογών.

Στρατηγικός στόχος θεωρείται η αντικατάσταση του στόλου. Μέσα στο 1995 ολοκληρώθηκε η σύνταξη τεχνικών προδιαγραφών για τρεις τύπους οχημάτων αντιρρυπαντικής τεχνολογίας οι οποίοι ανταποκρίνονται στις συγκοινωνιακές ανάγκες της Αθήνας και συγκεκριμένα κανονικού τύπου, αρθρωτά, μικρά (midi) λεωφορεία.

Υπάρχει κυβερνητική δέσμευση για δαπάνη 80 δισ. δρχ. από τον Κρατικό Προϋπολογισμό για αγορά 750 λεωφορείων, 114 τρόλλεϋ και 80 βαγονιών ΗΣΑΠ μέσα στην επόμενη τετραετία.

Εντός του 1997, μέσω προγραμματικών συμφωνιών με Ελληνικές βιομηχανίες, ο ΟΑΣΑ θα προχωρήσει στην αγορά 250 νέων λεωφορείων αντιρρυπαντικής τεχνολογίας τα οποία θα είναι μεγάλης χωρητικότητας (αρθρωτά) και μικρά (midi) με συνέπεια την βελτίωση της παρεχόμενης εξυπηρέτησης ποιοτικά και ποσοτικά. Επίσης εντός του 1997 προβλέπεται η αγορά μέσω προγραμματικών συμφωνιών 100 λεωφορείων με φυσικό αέριο (CNG).

Tέλος, ο εξοπλισμός των ήδη υπαρχόντων νέων λεωφορείων της Ε.ΘΕ.Λ. με κλιματιστικές μονάδες αποτελεί μια άλλη σημαντική επένδυση με τον εξοπλισμό 300 λεωφορείων με κλιματιστικες μονάδες.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

9. Στην με αριθμό 274/30-10-96 ερώτηση δόθηκε με το υπ' αριθμ. 574/22-11-96 έγγραφο από τον Υφυπουργό Εργασίας η ακόλουθη απάντηση:

"Σε απάντηση ερώτησης του Βουλευτή κ. Βαρσάμη Γιοβανούδα σχετικά α) με τη συνταξιοδότηση από το Ι.Κ.Α. εργαζομένων σε περιοχές, στις οποίες καθυστέρησε η επέκταση της ασφάλισης του ιδρύματος, β) με την εφαρμογή του θεσμού της διαδοχικής ασφάλισης και τους ασφαλισμένους του ΟΓΑ και γ) με την επιστροφή των ασφαλιστικών εισφορών στους ασφαλισμένους του Ι.Κ.Α., που κατατέθηκε στη Βουλή με το αρ. πρωτ. 274/30-10-96 έγγραφο, σας γνωρίζουμε τα ακόλουθα:

1. Για τους ασφαλισμένους περιοχών στις οποίες καθυστέρησε η επέκταση της ασφάλισης και οι οποίοι συνέχισαν εργαζόμενοι στις ίδιες περιοχές έχουν θεσπιστεί με τον ν. 4104/60 μειωμένες χρονικές προϋποθέσεις συνταξιοδότησης.

Συγκεκριμένα για την συνταξιοδότησή τους απαιτούνται 1000 ημέρες εργασίας μέσα στην πενταετία από την επέκταση της ασφάλισης, οι οποίες προσαυξάνονται ανά 175 για κάθε χρόνο μετά την πενταετία.

Οι παραπάνω χρονικές προϋποθέσεις είναι πολύ ευνοϊκές και ισχύουν για όλους τους ασφαλισμένους περιοχών στις οποίες καθυστέρησε η επέκταση της ασφάλισης.

Επισημαίνεται ότι ειδικά στα άτομα μεγάλης ηλικίας είχε δοθεί η δυνατότητα συμπλήρωσης των ελαχίστων χρονικών προϋποθέσεων συνταξιοδότησης με τις διατάξεις του αρ. 33 του ν. 1469/84.

Με τις προαναφερόμενες διατάξεις, οι οποίες έληξαν στις 3/8/90, οι ασφαλισμένοι άνω των 65 ετών που είχαν 2700 ημέρες ασφάλισης μπορούσαν να αναγνωρίσουν τον υπολειπόμενο για συνταξιοδότηση χρόνο ασφάλισης και να θεμελιώσουν συνταξιοδοτικό δικαίωμα.

Επί πλέον για τα άτομα που εγγίζουν το όριο ηλικίας συνταξιοδότησης δεν έχουν αυξηθεί οι κατ' ελάχιστον απαιτούμενες προϋποθέσεις συνταξιοδότησης, οι οποίες εξακολουθούν να είναι οι 4050 ημέρες εργασίας, με την προϋπόθεση βέβαια ότι μέχρι 31/12/91 είχαν συμπληρώσει το 63ο έτος της ηλικίας τους οι άνδρες και το 58ο οι γυναίκες.

Από τις προαναφερόμενες διατάξεις προκύπτει ότι η Πολιτεία έχει ήδη λάβει μέτρα για τη συνταξιοδοτική προστασία των ατόμων και ιδιαίτερα των υπερηλίκων που αντιμετωπίζουν προβλήματα συγκέντρωσης των ελαχίστων ημερών εργασίας για συνταξιοδότηση, λόγω των συνθηκών που επικρατούσαν σε ορισμένες περιοχές της χώρας, (καθυστέρηση ασφάλισης κ.λπ.)

2. Για το θέμα εφαρμογής του θεσμού της διαδοχικής ασφάλισης στον ΟΓΑ, σας γνωρίζουμε ότι με σχέσιο νόμου που κατατίθεται εντος των ημερών στη Βουλή προβλέπεται η επέκταση του θεσμού αυτού και στο Ταμείο Ασφάλισης Αγροτών, το οποίο μετατρέπεται σε οργανισμό Κύριας ασφάλισης με ανταποδοτικό σύστημα και με συμμετοχή του Κράτους που θα συντελέσει στη βελτίωση της ασφαλιστικής προστασίας του αγροτικού πληθυσμού της Χώρας.

3. Τέλος σας γνωρίζουμε ότι, δεν είναι δυνατή η επιστροφή ασφαλιστικών εισφορών στα πρόσωπα που δεν έχουν συμπληρώσει τις προϋποθέσεις για συνταξιοδότηση, γιατί το Ι.Κ.Α., κατά το χρονικό διάστημα που κάποιος εργαζόμενος υπάγεται στην ασφάλισή του, τον καλύπτει όχι μόνο για τον κίνδυνο του γήρατος, αλλά και για τους κινδύνους της ασθένειας, αναπηρίας, θανάτου και εργατικού ατυχήματος, για τους οποίους απαιτείται πολύ μικρός αριθμός ημερών εργασίας για τη λήψη των παροχών ή και καμμιά ημέρα ασφάλισης στην περίπτωση του εργατικού ατυχήματος.

Ο Υφυπουργός

ΝΙΚ. ΦΑΡΜΑΚΗΣ"

10. Στην με αριθμό 281/30-10-96 ερώτηση δόθηκε με το υπ' αριθμ. 796/20-11-96 έγγραφο από τον Αναπληρωτή Υπουργό Εξωτερικών η ακόλουθη απάντηση:

"Σε απάντηση της ερώτησης 281 από 30.10.96 σας γνωρίζουμε τα εξής:

Δεν υφίσταται θέμα ως προς το γενόμενο ήδη διορισμό του νέου Διοικητή του Αγίου 'Ορους.

Ως προς τις αναφερόμενες καταγγελίες για την περίοδο κατά την οποία Διοικητής του Αγίου 'Ορους ήταν ο κ. Κ. Λούλης, στο Υπουργείο Εξωτερικών δεν υπάρχουν τέτοια στοιχεία, ώστε να δικαιολογούν την εκ των υστέρων διενέργεια εξεταστικής έρευνας.

Παράλληλα, προκειμένου να εξεταστεί εάν υπάρχει θέμα σχετικά με την παραχώρηση ιστορικών κειμηλίων από τις Ιερές Μονές, κοινοποιείται η ερώτηση και στον Υπουργό Πολιτισμού.

Ο Αναπληρωτής Υπουργός

ΓΙΩΡΓΟΣ Α. ΠΑΠΑΝΔΡΕΟΥ"

11. Στην με αριθμό 283/30-10-96 ερώτηση δόθηκε με το υπ' αριθμ. 65/22-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στις ερωτήσεις 283/30-10-96 που κατέθεσε στη Βουλή ο Βουλευτής κ. Ηλίας Βεζδρεβάνης και 465/6-11-96 που κατέθεσε στη Βουλή ο Βουλευτής κ. Χαράλαμπος Παπαθανασίου, παρακαλούμε να πληροφορήσετε τους κ.κ. Βουλευτές τα εξής:

Η Εγνατία Οδός, ένα έργο ζωτικής Εθνικής σημασίας, είναι ένα έργο που εδραιώνει την γεωπολιτική και οικονομική ισχύ της Ελλάδας στα Βαλκάνια και τη Μεσόγειο. Είναι ένα έργο ενταγμένο στα Διευρωπαϊκά Δίκτυα.

Η ΕΓΝΑΤΙΑ ΟΔΟΣ έχει συνολικό μήκος 680 χλμ.

Είναι γνωστό ότι έχουν εξασφαλιστεί για τα έργα της Εγνατίας και τους κάθετους άξονές της 430 δισ. δρχ. Αυτοί οι πόροι καλύπτουν το κόστος κατασκευής 420 περίπου χιλιομέτρων.

Η χρηματοδότηση των 430 δισ. δρχ. έχει την εξής κατανομή:

193 δισ. δρχ. έργα Ταμείου Συνοχής εκ των οποίων 133 δισ. Κοινοτική Συμμετοχή και 60 δισ. εθνικοί πόροι και έργα ΚΠΣ συνολικού προϋπολογισμού 239 δισ. δρχ. εκ των οποίων 131 δισ. Κοινοτική Συμμετοχή και 108 Εθνικοί Πόροι.

Μέχρι σήμερα από τα 680 χιλιόμετρα του συνολικού μήκους της Εγνατίας έχουν κατασκευαστεί έργα, κατά προηγούμενα χρόνια σε μήκος 123 χιλιομέτρων περίπου.

Σήμερα από την Ηπειρο μέχρι τη Θράκη υπάρχουν εγκατεστημένα δεκάδες εργοτάξια. Μέχρι τον Δεκέμβριο του 1995 κατασκευάζονταν με 13 εργολαβίες έργα σε μήκος 114 χλμ. Σήμερα είναι εγκατεστημένες 20 συνολικά εργολαβίες σε μήκος 166 χλμ. και στο στάδιο του προγραμματισμού για δημοπράτηση μέσα στους επόμενους 6 μήνες, 8 εργολαβίες σε μήκος 71,4 χλμ.

Αποτελεί δέσμευση της κυβέρνησης να κατασκευαστούν το συντομότερο δυνατό και τα υπόλοιπα 135 περίπου χιλιόμετρα (προϋπολογισμός 130 δισ. περίπου) ώστε μέχρι το 2000 ολοκληρωμένη η ΕΓΝΑΤΙΑ ΟΔΟΣ να αποτελεί μια πραγματικότητα.

Γι' αυτά τα υπόλοιπα 135 περίπου χιλιόμετρα έχουν ολοκληρωθεί μελέτες για να διασφαλιστεί η χρηματοδότηση και για να προωθηθεί η κατασκευή συνδυάζοντας όλες τις δυνατές μορφές αυτοχρηματοδότησης αξιοποιώντας εθνικούς πόρους, δανειακά και ιδιωτικά κεφάλαια.

Οι απαιτούμενοι πόροι μπορούν να διασφαλιστούν με τη σταδιακή αύξηση της τιμής των Διοδίων.

Μια ακόμα χειροπιαστή εγγύηση για την πραγματοποίηση αυτού του έργου είναι η ίδρυση της Εγνατίας Α.Ε. Αυτή η εταιρεία έχει αρχίσει να λειτουργεί και να αναλαμβάνει τη Διαχείριση όλου του έργου κάτω απο την Ευθύνη και Εποπτεία του Υ.ΠΕ.ΧΩ.Δ.Ε..

Για τη Διοίκηση των 'Εργων έχει προσληφθεί -κατόπιν διεθνούς Διαγωνισμού ο Project Management.

Οι πληρωμές που έχουν γίνει μέχρι σήμερα από το Υ.ΠΕ.ΧΩ.Δ.Ε. και την "ΕΓΝΑΤΙΑ ΟΔΟ Α.Ε." για έργα και μελέτες ανέρχονται σε 25 δισ. δρχ.

Ο συνολικός προϋπολογισμός για την πλήρη ολοκλήρωση του έργου εκτιμάται σε περίπου 750 δισ. δρχ.

Τα υπό κατασκευή έργα της ΕΓΝΑΤΙΑΣ στο Νομό Θεσπρωτίας είναι τα εξής:

_ "Λυκοπόδι - Μακρυχώρα, μήκους 5,5 χλμ. προϋπολογισμού 9,5 δισ.

- "Μακρυχώρα - Κρυσταλλοπηγή" μήκους 6,5 χλμ. προϋπολογισμού 9,5 δισ. Οι υπό εξέλιξη εργολαβίες στο Νομό Θεσπρωτίας είναι:

- "Λαδοχώρι - Λυκοπόδι" μήκους 7 χλμ. προϋπολογισμού 10,6 δισ.

- "Σήραγγες Μεσοβουνίου και Γκρίκας μετά των προσβάσεων, μήκους 2,7 χλμ. προϋπολογισμού 8,0 δισ. και μέρος του έργου.

- "Κρυσταλλοπηγή - Ψηλορράχη", μήκους 10,4 χλμ. προϋπολογισμού 23,0 δισ..

Τέλος πληροφορούμε τους κ.κ. Βουλευτές ότι η Εγνατία διασχίζει τους Νομούς Θεσπρωτίας και Ιωαννίνων στην 'Ηπειρο, Γρεβενών - Κοζάνης στην Δυτική Μακεδονία, Ημαθίας - Θεσ/νίκης - Σερρών στην Κεντρική Μακεδονία και Καβάλας - Ξάνθης - Ροδόπης και 'Εβρου στην Ανατολική Μακεδονία και Θράκη.

Η σύνδεση της Εγνατίας οδού στη Φλώρινα γίνεται από την Εθνική οδό Κοζάνης - Πτολεμαϊδας - Φλώρινας.

Για την βελτίωση αυτού του άξονα εχουν ενταχθεί σημαντικα τμήματα στο 2ο Κ.Π.Σ. Π.Ε.Π.

Συγκεκριμένα:

Το τμήμα Κοζάνη - Πτολεμαϊδα με 6,0 δισ., το τμήμα Πτολεμαϊδα - Παραβεγορίτιδα με 2,5 δισ. (ήδη κατασκευάζεται) και το τμήμα Ξύνο Νερό - Φλώρινα με 5,0 δισ.

Οι δημοπρατήσεις των ανωτέρω έργων αναμένεται να ολοκληρωθούν εντός του 1997.

Ο Υπουργός

Κ. ΛΑΛΙΩΤΗΣ"

12. Στην με αριθμό 288/30-10-96 ερώτηση δόθηκε με το υπ' αριθμ. 111/22-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 288/30-10-96 που κατέθεσε ο Βουλευτής κ. Θ. Δημοσχάκης, αναφορικά με το παραπάνω θέμα, σας πληροφορούμε τα εξής:

Το σύστημα πληρωμών των οικονομικών ενισχύσεων που αφορούν και την Εξισωτική αποζημίωση ακολουθεί την εξής διαδικασία:

Η πληρωμή των δικαιούχων γίνεται από τον τακτικό προϋπολογισμό από χρηματικά εντάλματα που εκδίδονται κάθε φορά από το Υπουργείο Γεωργίας.

Οι Δ/νσεις Γεωργίας μέχρι την 5η κάθε μήνα γνωρίζουν στο Υπ. Γεωργίας το ύψος των πιστώσεων των καταστάσεων πληρωμής του προηγούμενου μήνα και με βάση αυτά εκδίδεται χρηματικό ένταλμα και γίνεται η σχετική κατανομή στα υποκαταστήματα της ΑΤΕ.

Η Δ/νση Γεωργίας Εβρου (Αλεξανδρούπολη) έχει τελειώσει τις πληρωμές του προγρ/τος Εξ.Αποζημίωσης 1995 από τον Οκτώβριο 1996 με ύψος πληρωμών 582 εκατ. δρχ.

Η Εξ.Αποζημίωση έτους 1996 έχει ξεκινήσει ως προς την διαδικασία υποβολής αιτήσεων των δικαιούχων των οποίων η προθεσμία λήγει στο τέλος του έτους 1996.

Η Δ/νση Γεωργίας Ορεστιάδας έχει ετοιμάσει για πληρωμή Εξ. Αποζημίωσης έτους 1995, 30 Κοινότητες (υπολείπονται ακόμη οι καταστάσεις πληρωμής) και οι υπόλοιπες 21 Κοινότητες υπολογίζονται να πληρωθούν μέχρι τέλους του έτους 1996.

Οι καθυστερήσεις οφείλονται σε βλάβη από την Δ.Ε.Η. στο δίκτυο COM PUTER της Καβάλας το οποίο επηρρεάζει τις τηλεπικοινωνίες στο Ν. 'Εβρου καθώς επίσης και σε έλλειψη προσωπικού.

Υπολογίζεται ότι το ποσό πληρωμής της Εξ. Αποζημίωσης στη Δ/νση Γεωργίας Ορεστιάδας θα είναι περίπου 650 εκατ.δρχ.

Η πρώτη προκαταβολή των πριμοδοτήσεων αιγ/βείου κρέατος για την περίοδο 1996 είναι δυνατόν να καταβληθεί αμέσως, με την προϋπόθεση ότι η Εν. Γεωργικών Συν/σμών μπορεί να κάνει την μηχανογραφική καταγραφή των στοιχείων των αιτήσεων και των ελέγχων της δραστηριότητας. Επίσης η δεύτερη προκαταβολή θα είναι δυνατόν να καταβληθεί αμέσως μετα την δημοσίευση του σχετικού κανονισμου περί το τέλος Νοεμβρίου.

Οι πριμοδοτήσεις βοείου κρέατος περιόδου 1996 θ' αρχίσουν να καταβάλλονται μετά τον Φεβρουάριο του 1997, που θα τελειώσουν οι έλεγχοι και της τελευταίας περιόδου υποβολής αιτήσεων αρσενικών μόσχων.

Οι πριμοδοτήσεις τόσο του αιγ/βείου όσο και του βοείου κρέατος περιόδου 1995 έχουν καταβληθεί στο σύνολό τους.

Ο Υπουργός

ΣΤ. ΤΖΟΥΜΑΚΑΣ"

13. Στην με αριθμό 292/31-10-96 ερώτηση δόθηκε με το υπ' αριθμ. 45/22-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 292/31-10-96 που κατέθεσε στη Βουλή ο Βουλευτής κ. Λευτ. Παπαγεωργόπουλος, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας τα εξής:

Η ένσταση του κ. Μίχου εξετάστηκε από την Γνωμοδοτική Επιτροπή Μελετών (ΓΕΜ) στην 735/7-2-96 Συνεδρίασή της, για την οποία και γνωμοδότησε για αποδοχή της ένστασης με το σκεπτικό οτι δεν έγινε συγκριτική αξιολόγηση μεταξύ των μελετών.

Με νεώτερα στοιχεία, που αναφέρονται στα συγκριτικά στοιχεία της μελέτης και στην 143/21-6-96 από την Νομαρχιακή Αυτοδιοίκηση Εύβοιας και τα οποία στάλθηκαν την 1-7-96 από την Νομαρχιακή Αυτοδιοίκηση Εύβοιας, επανεξετάστηκε η εν λόγω ένσταση από την ΓΕΜ στην 751/10-7-96 γνωμοδότησή της.

Τέλος πληροφορούμε τον κ. Βουλευτή ότι επί της ένστασης αποφαίνεται τελικά ο εργοδότης, μετά τη λήψη της γνωμοδότησης ή χωρίς αυτή, εάν παρέλθει άκαρπος η προθεσμία του 15ημέρου από της κοινοποιήσεως της ένστασης (σύμφωνα με το άρθρο 11, παρ. 16 του ν. 716/77).

Ο Υπουργός

Κ. ΛΑΛΙΩΤΗΣ"

14. Στην με αριθμό 303/31-10-96 ερώτηση δόθηκε με το υπ' αριθμ. 575/22-11-96 έγγραφο από τον Υφυπουργό Εργασίας η ακόλουθη απάντηση:

"Σε απάντηση ερώτησης του Βουλευτή κ. Κων/νου Ευμοιρίδη σχετικά με τη συνταξιοδότηση από το Ι.Κ.Α. εργαζομένων σε περιοχές, στις οποίες καθυστέρησε η επέκταση της ασφάλισης του Ιδρύματος και με την εφαρμογή του θεσμού της διαδοχικής ασφάλισης και στους ασφαλισμένους του ΟΓΑ, που κατατέθηκε στη Βουλή με το αρ. Πρωτ. 303/31-10-1996 έγγραφο, σας γνωρίζουμε τα ακόλουθα:

1. Για τους ασφαλισμένους περιοχών στις οποίες καθυστέρησε η επέκταση της ασφάλισης και οι οποίοι συνέχισαν εργαζόμενοι στις ίδιες περιοχές έχουν θεσπιστεί με το ν. 4104/60 μειωμένες χρονικές προϋποθέσεις συνταξιοδότησης.

Συγκεκριμένα για τη συνταξιοδότησή τους απαιτούνται 1000 ημέρες εργασίας μέσα στην πενταετία από την επέκταση της ασφάλισης, οι οποίες προσαυξάνονται ανά 175 για κάθε χρόνο μετά την πενταετία. Οι παραπάνω χρονικές προϋποθέσεις είναι πολύ ευνοϊκές και ισχύουν για όλους τους ασφαλισμένους περιοχών στις οποίες καθυστέρησε η επέκταση της ασφάλισης.

Επισημαίνεται ότι ειδικά στα άτομα ηλικίας είχε δοθεί η δυνατότητα συμπλήρωσης των ελαχίστων χρονικών προϋποθέσεων συνταξιοδότησης με τις διατάξεις του άρ. 33 του ν. 1469/84.

Με τις προαναφερόμενες διατάξεις, οι οποίες έληξαν στις 3/8/1990, οι ασφαλισμένοι άνω των 65 ετών που είχαν 2700 ημέρες ασφάλισης μπορούσαν να αναγνωρίσουν τον υπολειπόμενο για συνταξιοδότηση χρόνο ασφάλισης και να θεμελιώσουν συνταξιοδοτικό δικαίωμα.

Επί πλέον για τα άτομα που εγγίζουν το όριο ηλικίας συνταξιοδότησης δεν έχουν αυξηθεί οι κατ' ελάχιστον απαιτούμενες προϋποθέσεις συνταξιοδότησης, οι οποίες εξακολουθούν να είναι οι 4050 ημέρες εργασίας, με την προϋπόθεση βέβαια ότι μέχρι 31/12/91 είχαν συμπληρώσει το 63ο έτος της ηλικίας τους οι άνδρες και το 58ο οι γυναίκες.

Από τις προαναφερόμενες διατάξεις προκύπτει ότι η Πολιτεία έχει ήδη λάβει μέτρα για τη συνταξιοδοτική προστασία των ατόμων και ιδιαίτερα των υπερηλίκων που αντιμετωπίζουν προβλήματα συγκέντρωσης των ελαχίστων ημερών εργασίας για συνταξιοδότηση, λόγω των συνθηκών που επικρατούσαν σε ορισμένες περιοχές της χώρας (καθυστέρηση ασφάλισης κ.λπ.).

2. Για το θέμα εφαρμογής του θεσμού της διαδοχικής ασφάλισης στον ΟΓΑ, σας γνωρίζουμε ότι με σχέδιο νόμου που κατατίθεται εντός των ημερών στη Βουλή προβλέπεται η επέκταση του θεσμού αυτού και στο Ταμείο ασφάλισης αγροτών, το οποίο μετατρέπεται σε οργανισμό Κύριας ασφάλισης με ανταποδοτικό σύστημα και με συμμετοχή του Κράτους που θα συντελέσει στη βελτίωση της ασφαλιστικής προστασίας του αγροτικού πληθυσμού της Χώρας.

Ο Υφυπουργός

ΝΙΚΟΛΑΟΣ ΦΑΡΜΑΚΗΣ"

15. Στην με αριθμό 304/31-10-96 ερώτηση δόθηκε με το υπ' αριθμ. 46/22-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 304/31.10.96 που κατέθεσε στη Βουλή ο Βουλευτής κ. Β. Κορκολόπουλος, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Τεχνικών Υπηρεσιών Ν. Ηλείας τα εξής:

1) Η εφαρμοζόμενη σήμερα τυπική διατομή από την Υπηρεσία θα υλοποιηθεί επί μήκους 3 χλμ. δηλαδή μέχρι την είσοδο του Αγ. Ιωάννη. Στη συνέχεια και μετά την έξοδο του Αγ. Ιωάννη θα εφαρμοσθεί τυπική διατομή, που θα ικανοποιεί τις κυκλοφοριακές ανάγκες της περιοχής.

2) Η Νομαρχιακή Αυτοδιοίκηση Ηλείας έχει αναθέσει εκπόνηση μελέτης, για τη σύνδεση της Εθν. οδού Πύργου - Πατρών, από διασταύρωση Λαστεϊκών με το δρόμο Πύργου - Κατακόλου και παράκαμψη του Αγ. Ιωάννη.

'Ετσι με την κατασκευή της σύνδεσης αυτής, η εμπορευματική και τουριστική κίνηση με τα βαριά κυκλοφοριακά φορτία, δεν θα διέρχεται από την πόλη του Πύργου, αποφεύγοντας κατ' αυτόν τον τρόπο, την κυκλοφοριακή επιβάρυνση της πόλης.

Ο Υπουργός

Κ. ΛΑΛΙΩΤΗΣ"

16. Στην με αριθμό 304/31-10-96 ερώτηση δόθηκε με το υπ' αριθμ. 64662/22-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 304/31-10-96, που κατέθεσε στη Βουλή των Ελλήνων από το Βουλευτή κ. Β. Κορκολόπουλο και αναφέρεται στο πιο πάνω θέμα, σας πληροφορούμε τα εξής:

Η τυπική διατομή στη διαπλάτυνση της οδού "Πύργου - Κατακόλου" θα εφαρμοσθεί επί μήκους 3 χλμ. μέχρι την είσοδο του Αγίου Ιωάννη. Στη συνέχεια και μετά την έξοδο του Αγίου Ιωάννη, θα εφαρμοσθεί τυπική διατομή, που θα ικανοποιεί τις κυκλοφοριακές ανάγκες της περιοχής.

Η Νομ. Αυτ/ση Ηλείας έχει αναθέσει εκπόνηση μελέτης για τη σύνδεση της Εθνικής οδού Πύργου - Πατρών, από διασταύρωση Λαστέϊκων με δρόμο Πύργου - Κατακόλου και παράκαμψη Αγίου Ιωάννη.

Με την κατασκευή της σύνδεσης αυτής, η εμπορευματική και τουριστική κίνηση με τα βαριά κυκλοφοριακά φορτία, δεν θα διέρχεται από την πόλη του Πύργου αποφεύγοντας κατ' αυτόν τον τρόπο την κυκλοφοριακή συμφόρηση της πόλης.

Ο Υφυπουργός

Λ. ΠΑΠΑΔΗΜΑΣ"

17. Στην με αριθμό 307/31-10-96 ερώτηση δόθηκε με το υπ' αριθμ. 64669/22-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 307/31-10-96, που κατέθεσε στη Βουλή των Ελλήνων από το Βουλευτή κ. Π. Τατούλη και αναφέρεται στο πιο πάνω θέμα, σας πληροφορούμε τα ακόλουθα:

Το Νομ. Συμβούλιο Ν. Α. Αρκαδίας έχει ψηφίσει την υλοποίηση του δρόμου αυτού και τον έχει εντάξει στο πρόγραμμα της Ν. Αρκαδίας.

Στο ΠΕΠ Πελοποννήσου υποπρόγραμμα 3 είναι ενταγμένο το τμήμα Καμενίτσα- Αγρίδι - Κερπινή - Βαλτεσινίκου με πρ/σμό 250 εκ. δρχ. και το οποίο εκτελείται κανονικά.-

Ο Υφυπουργός

Λ. ΠΑΠΑΔΗΜΑΣ"

18. Στην με αριθμό 312/31-10-96 ερώτηση δόθηκε με το υπ' αριθμ. 64650/22-11-96 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στην ερώτηση 312/31-10-96 που κατέθεσε σε σας ο Βουλευτής Παν. Ψωμιάδης, για τα θέματα αρμοδιότητάς μας, σας γνωρίζουμε τα εξής:

Στις αρμοδιότητες των δήμων και κοινοτήτων μεταξύ άλλων ανήκει και η ίδρυση και λειτουργία κέντρων ψυχαγωγίας και αναψυχής ηλικιωμένων, ΚΑΠΗ, η μελέτη και εφαρμογή κοινωνικών προγραμμάτων κ.λπ..

Η πρωτοβουλία για τη δημιουργία αυτών ανήκει στους ίδιους του Δήμους και τις Κοινότητες ανάλογα με τις ανάγκες των κατοίκων της περιοχής τους και την οικονομικής τους δυνατότητα.

Το Υπουργείο Εσωτερικών Δημ. Δ/σης και Αποκ/σης στηρίζει και προωθεί τέτοιες πρωτοβουλίες των Ο.Τ.Α..

Για την προώθηση του συγκεκριμένου προγράμματος κοινωνικής μέριμνας που θίγεται στην ανώτερη ερώτηση αρμόδιο να απαντήσει είναι το Υπουργείο Υγείας και Πρόνοιας στο οποίο επίσης απευθύνεται η ανωτέρω ερώτηση.

Ο Υφυπουργός

Λ. ΠΑΠΑΔΗΜΑΣ"

19. Στην με αριθμό 321/1-11-96 ερώτηση δόθηκε με το υπ' αριθμ. 45/25-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 321/1-11-96 ερώτηση που κατατέθηκε στη Βουλή των Ελλήνων από το Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Αγίας Μαρίνας από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολήκληρη τη χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάστηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρόμοιων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

20. Στην με αριθμό 322/1-11-96 ερώτηση δόθηκε με το υπ' αριθμ. 44/25-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 322/1-11-96 ερώτηση που κατατέθηκε στη Βουλή των Ελλήνων από το Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Αγίου Βλασίου από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολήκληρη τη χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάστηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

21. Στην με αριθμό 323/1-11-96 ερώτηση δόθηκε με το υπ' αριθμ. 43/25-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 323/1-11-96 ερώτηση που κατατέθηκε στη Βουλή των Ελλήνων από το Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Αργυροκάστρου από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολήκληρη τη χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάστηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρόμοιων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

22. Στην με αριθμό 337/1.11.96 ερώτηση δόθηκε με το υπ' αριθμ. 51/22.11.96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

" Απαντώντας στην ερώτηση 337/1.11.96 που κατέθεσε στη Βουλή ο Βουλευτής κ. Νίκος Τσιαρτιώνης παρακαλούμε να πληροφορήσετε τους κ.κ. Βουλευτές τα εξής:

Εντός τακτού χρονικού διαστήματος και συγκεκριμένα στα μέσα Ιανουαρίου 1997 θα διεξαχθεί νέος διαγωνισμός συμβατικών κατοικιών για τους Ν.Γρεβενών και Κοζάνης. Στο διαγωνισμό αυτό θα συμπεριληφθούν ο σεισμόπληκτοι εκείνοι οι οποίοι έχουν χαρακτηρισθεί δικαιούχοι μέχρι το τέλοςτου 1996.

Επίσης όσον αφορά στην υπ'αρ. πρωτ. 462/ΤΣΕΠ 36.6/ 14.3.96 (ΦΕΚ 226/Β'/5.4.96) Υπουργική Απόφαση, σχετικά με την χορήγηση στεγαστικής συνδρομής μεταξύ ενοικιαστών πρώτου και δευτέρου βαθμού συγγενείας, σας πληροφορούμε ότι, η σχετική απόφαση αφορά αποκλειστικά και μόνο τους σεισμόπληκτους πρώτου και δευτέρου βαθμού συγγενείας, εκείνους που κατοικούν στον ίδιο χώρο.

Τέλος σας γνωρίζουμε ότι οι απαιτούμενες δαπάνες για την κάλυψη των στεγαστικών αναγκών των σεισμοπλήκτων των Ν.Γρεβενών και Κοζάνης καλύπτονται από τις Δημόσιες Επενδύσεις και ήδη έχουν προβλεφθεί τα απαιτούμενα ποσά για την κάλυψη των αναγκών και την υλοποίηση του προγράμματος.

Ο Υπουργός

Κ.ΛΑΛΙΩΤΗΣ"

23. Στην με αριθμό 342/1.11.96 ερώτηση δόθηκε με το υπ' αριθμ. 52/22/11/96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

" Απαντώντας στην ερώτηση 342/1.11.96 που κατέθεσαν στη Βουλή οι Βουλευτές κ.κ. Μαρία Δαμανάκη και Σπύρος Δανέλλης παρακαλούμε να πληροφορήσετε τους κ.κ. Βουλευτές τα εξής:

Στα πλαίσιο υλοποίησης του έργου του Περιφ. Δακτυλίου Αττικής στην περιοχή του Δήμου Μεταμόρφωσης έχουν προβλεφθεί έργα πέραν των αναγκαίων με σκοπό την αναβάθμιση του περιβάλλοντος και ποιότητας ζωής όπως έργα αντιπλημμυρικής προστασίας (π.χ. ρέμμα Καλλιπόλεως), πλήρες δίκτυο ομβρίων και ακαθάρτων ανακατασκευή και επέκταση δικτύου ύδρευσης, διανοίξεως οδών, διαμόρφωση χώρων πρασίνου κ.λπ.

Ενώ είχε ήδη αποφασισθεί η κατασκευή του έργου σε όρυγμα για περιβαλλοντικούς λόγους (μείωση οπτικής και ακουστικής ρύπανσης) και με δυνατότητα μελλοντικής κάλυψης σε τμήμα του έργου (σε μήκος 155 μ.) για δημιουργία χώρων πρασίνου, αθλοπαιδιών κ.λπ. στην περιοχή της Νέας Οδού Τατοϊου (Απόφαση Δημ.Συμβουλίου 91/9.6.93) η υπόψη κάλυψη εντάχθηκε σε εν ενεργεία εργολαβία και έχει ήδη ολοκληρωθεί.

Για τον καθορισμό του χώρου αυτού έχουν ληφθεί υπόψη η αστική ανάπτυξη του Δήμου δρστηριότητες όπως σχολεία, εμπορικό κέντρο, οδικό δίκτυο κ.λπ. καθώς και τεχνικά και οικονομικά θέματα.

Σε μεταγενέστερο αίτημα του Δήμου γαι αύξηση της κάλυψης στο τμήμα μεταξύ Παλαιάς και Νέας Τατοϊου για δημιουργία χώρων εξυπηρέτησης του προβλεπόμενου προαστειακού τραίνου και σταθμού (πάρκιγκ κ.λπ.) έγινε ενημέρωση του Δήμου για τους λόγους που δεν είναι δυνατή η κάλυψη από τεχνικής πλευράς και μάλιστα περιβαλλοντικά η επιφανειακή διαμόρφωση χώρου στάθμευσης μόνον επιβάρυνση δημιουργεί. Αντίθετα ήδη προωθείται η εξασφάλιση χώρου με απαλλοτρίωση για τη δημιουργία πολυόροφου κτίσματος στάθμευσης (γκαράζ) και ανάπλαση χώρων πρασίνου (Park and Ride).

Επι πλέον ήδη έχει γίνει επέκταση της αρχικής κάλυψης κατά 25 μέτρα. 'Ετσι συνολικά και σε μήκος 180 μ. διαμορφώνονται κοινόχρηστοι χώροι 12 στρεμμάτων που θα αποδοθούν για χρήση στους Δημότες.

Για την αποκατάσταση επικοινωνίας και εξυπηρέτησης της περιοχής έχει διαμορφωθεί ένα πλήρες παράπλευρο οδικό δίκτυο και ανισόπεδες διαβάσεις όπως στην παλαιά οδό Τατοϊου (της οποίας ουσιαστικά διαφοροποιείται ο αρτηριακός χαρακτήρας) και αποσκοπεί στην τοπική εξυπηρέτηση οχημάτων και πεζών, στην Νέα οδό Τατοϊου, στην οδό Ηρακλείου Κλεισθένους και στην οδό Ζαϊμη-Γραβιάς.

Σε ότι έχει σχέση με το περιεχόμενο της ερώτησης για νέα τεχνικά κάλυψης, δυτικά της Τατοϊου στην περιοχή Ηρακλείου-Κλεισθένους εκτός του ότι τεχνικοί λόγοι δεν το επιτρέπουν θα πρέπει να τονισθεί ότι η βελτίωση ποιότητας ζωής στο Λεκανοπέδιο απαιτεί την ιεράρχιση αναγκών και τη δίκαιη κατανομή δαπανών για έργα και όχι επιβάρυνση των υπολοίπων κατοίκων για δαπανηρότατα έργα σε συγκεκριμένους μόνο Δήμους.

Ο Υπουργός

Κ. ΛΑΛΙΩΤΗΣ"

24. Στην με αριθμό 349/1.11.96 ερώτηση δόθηκε με το υπ' αριθμ. 54/22.11.96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 349/1.11.96 που κατέθεσαν στη Βουλή οι Βουλευτές κ.κ. Μήτσος Κωστόπουλος και Νίκος Γκατζής παρακαλούμε να πληροφροήσετε τους κ.κ. Βουλευτές σύμφωνα με τα στοιχεία της ΕΥΔΑΠ τα εξής:

1. Η ΕΥΔΑΠ προκειμένου να εκσυγχρονίσει το δίκτυό της, εκτός των άλλων έργων έχει δρομολογήσει και την αντικατάσταση σημαντικού αριθμού υδρομέτρων. Η διαδικασία αντικατάστασης γίνεται είτε με συνεργεία της ΕΥΔΑΠ, οπότε η ΕΥΔΑΠ προμηθεύεται η ίδια υδρόμετρα, είτε με εργολαβίες, οπότε τα υδρόμετρα τα προμηθεύεται ο εκτάστοτε ανάδοχος.

2. Το τελευταίο χρόνο η ΕΥΔΑΠ μετά από διαγωνισμό, προμηθεύτηκε εξαρτήματα υδρομέτρων, και συναρμολόγησε τα υδρόμετρα με δικά της συνεργεία. Στο διαγωνισμό αυτό η επιχείρηση "Πειραϊκή Ορειχαλκουργία" συμμετείχε προσφέροντας τα δύο κύρια τμήματα του υδρομέτρου δηλαδή το κέλυφος και το μηχανισμό. Η προσφορά για το κέλυφος ήταν σύμφωνη με τις απαιτήσεις της ΕΥΔΑΠ πλην όμως μειοδότησε άλλη ελληνική εταιρεία (ΒΙΟΡΕΙΧΑΛΚΟ), στην οποία και κατοχυρώθηκε η προμήθεια. Σε ότι αφορά τους μηχανισμούς η προσφορά της "Πειραϊκής Ορειχαλκουργίας" δεν έγινε αποδεκτή ως μη σύμφωνη με τους όρους της διακήρυξης. Στον ίδιο διαγωνισμό υπήρχε εναλλακτικά η δυνατότητα για προσφορά ολοκληρωμένου υδρομέτρου. Τελικά η ΕΥΔΑΠ έκρινε ότι αυτές οι προσφορές δεν ήταν συμφέρουσες και προτίμησε να συνθέσει η ίδια τα υδρόμετρα με δικά της συνεργεία προμηθευόμενη τα επί μέρους τμήματα. Οι τιμές που προσφέρθηκαν για τα ολοκληρωμένα υδρόμετρα ήταν:

ΠΕΙΡΑΙΚΗ ΟΡΕΙΧΑΛΚΟΥΡΓΙΑ: 4199 δρχ. ΤΥΠΟΣ TRIDENT

4527 δρχ. ΤΥΠΟΣ SUPER STAR

ΒΙΟΡΕΙΧΑΛΚΟ 3728 δρχ.

POLLUX (ΓΕΡΜΑΝΙΑΣ) 3890 δρχ.

Α.Β.Β. (ΑΓΓΛΙΑΣ) 4278 δρχ.

ΑΧΑΙΚΗ 4098 δρχ.

Από τον παραπάνω πίνακα προκύπτει ότι τα υδρόμετρα της Πειραϊκής Ορειχαλκουργίας είναι σαφώς ακριβότερα και όχι "ομοίου ή μικρότερου κόστους" όπως αναφέρεται στην ερώτηση.

3. Για την αντικατάσταση υδρομέτρων από εξωτερικούς συνεργάτες (εργολάβους) η ΕΥΔΑΠ έχει προκηρύξει δύο διαγωνισμούς, οι οποίοι βρίσκονται σε εξέλιξη (σε φάση αξιολόγησης προσφορών). Στους διαγωνισμούς αυτούς ο ανάδοχος εργολάβος προμηθεύεται ο ίδιος το υδρόμετρο, το οποίο και τοποθετεί αντικαθιστώντας το παλιό. Η τιμή προσφοράς του εργολάβου αντιστοιχεί στην προμήθεια και εγκατάσταση του υδρομέτρου. Στην περίπτωση αυτή η ΕΥΔΑΠ βάσει της διακήρυξης αξιολογεί τόσο το υδρόμετρο όσο και τον εργολάβο χωρίς βέβαια να έχει καμία ανάμειξη στην επιλογή του κάθε πιθανού αναδόχου για το υδρόμετρο που θα προσφέρει. Και στους δύο αυτούς διαγωνισμούς η Πειραϊκή Ορειχαλκουργία έχει συνεργαστεί με εργολάβους των οποίων οι προσφορές όπως προαναφέρθηκε, βρίσκονται στη φάση αξιολόγησης.

Ο Υπουργός

Κ.ΛΑΛΙΩΤΗΣ"

25. Στην με αριθμό 354/1.11.96 ερώτηση δόθηκε με το υπ' αριθμ. 160/19.11.96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση με αριθμό 354 που κατατέθηκε την 1.11.96 από τους Βουλευτές κ.κ. Ορέστη Κολοζώφ, Μήτσο Κωστόπουλο και Νίκο Γκατζή, σας γνωρίζουμε τα εξής:

Με την 37/93 απόφαση του Νομάρχη Ευβοίας έγινε διεύρυνση των ορίων του οικισμού Κανατάδικων Δήμου Ιστιαίας Νομού Ευβοίας κατά την παράβαση της κείμενης νομοθεσίας εντός της περιβάλλουσας Ζώνης Οικιστικού Ελέγχου (Ζ.Ο.Ε.) προστασίας του υγροβιοτόπου "Μικρό και Μεγάλο Λιβάρι Δήμου Ιστιαίας" που καθορίστηκε με το Π.Δ/γμα της 30.3.90 (ΦΕΚ 205 Δ) (με καθορισμό χρήσεων γης καθώς και όρων και περιορισμών δόμησης).

Το Υ.ΠΕ.ΧΩ.Δ.Ε. παρεμβαίνοντας με την από 30.3.95 (ΦΕΚ 222 Δ) Υπουργική Απόφαση ανέστειλε για ένα χρόνο τη χορήγηση οικοδομικών αδειών και την εκτέλεση οικοδομικών εργασιών στην προαναφερθείσα περιοχή και ακολούθησε η οριστική ανάκληση της σχετικής απόφασης διεύρυνσης των ορίων του οικισμού Κανατάδικα με το Π.Δ. από 5/30.7.96 (ΦΕΚ 787 Δ).

Κατόπιν αυτών θεωρούμε ότι με την ισχύουσα Ζ.Ο.Ε. προστατεύεται η οικολογική ισορροπία της περιοχής, η μελλοντική δε πολεοδομική οργάνωση (εντός του νομίμως υφισταμένου ορίου) του οικισμού θα έχει ως στόχο παράλληλα την κάλυψη των στεγαστικών αναγκών παραθερισμού.

Τέλος σας ενημερώνουμε ότι το Υ.ΠΕ.ΧΩ.Δ.Ε. στην κατεύθυνση της προστασίας του περιβάλλοντος λαμβάνει υπ' όψη του, αξιολογεί και συνεκτιμά τις προτάσεις και τις απόψεις όλων των ενδιαφερομένων και συναρμοδίων φορέων.

Ο Υπουργός

Κ. ΛΑΛΙΩΤΗΣ"

26. Στην με αριθμό 358/1.11.96 ερώτηση δόθηκε με το υπ' αριθμ. 1156/22.11.96 έγγραφο από τον Υφυπουργό ΠΑΙΔΕΙΑΣ η ακόλουθη απάντηση:

"Απαντώντας στην ερώτηση με αριθμό 358/1.11.1996, σχετικά με τη λειτουργία των σχολείων στον Κορυδαλλό, που κατέθεσαν οι Βουλευτές κ. Στρ. Κόρακας και Αχ. Κανταρτζής, σας γνωρίζουμε τα ακόλουθα:

1. 'Οπως μας πληροφόρησε η Διεύθυνση Β/θμιας Εκπαίδευσης Πειραιά, μέχρι σήμερα στα σχολεία του Κορυδαλλού έχουν καλυφθεί όλα σχεδόν τα κενά από τις συμπληρωματικές πιστώσεις που δόθηκαν από το Υπουργείο στην ανωτέρω Δ/νση για πρόσληψη προσωρινών αναπληρωτών. Τα ελάχιστα κενά εκπαιδευτικού προσωπικού (3 περίπου) που υπάρχουν θα καλυφθούν το συντομότερο δυνατό.

2. Σε ότι αφορά την υλικοτεχνική υποδομή και τη συντήρηση στα σχολεία του Κορυδαλλού, σας γνωρίζουμε ότι από τον Ο.Σ.Κ. έχουν δοθεί στο Δήμο Κορυδαλλού για επισκευές και συντηρήσεις κατά τα τελευταία έτη τα παρακάτω ποσά.

 

α/α Απόφαση του Δ.Σ. του Ο.Σ.Κ. Έτος Πίστωση (ποσό) Ο.Σ.Κ. 
1.

2.

3.

4.

5.

6.

7.

 

8.
 1131/13.6.91 Επισκευές & Συντηρήσεις

869/22.10.1992 ‘’ ‘’

621/8.7.1993 ‘’ ‘’

853/9.9.1993 ‘’ ‘’

524/12.7.94 ‘’ ‘’

361/9.5.95

Έκτακτη επιχορήγηση για

Επισκευές 27.6.95

239/2.4.1996

 
 1991

1992

1993

1993

1994

1995

 

1995

1996
 18.088.000.-

14.400.000.-

31.738.000.-

2.000.000.-

64.000.000.-

74.000.000.-

 

16.250.000.-

101.800.000.-
 

27. Στην με αριθμό 362/1-11-96 ερώτηση δόθηκε με το υπ' αριθμ. 55/22-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 362/1.11.96 που κατέθεσαν στη Βουλή οι Βουλευτές κ.κ. Στρ. Κόρακας και Αχιλ. Κανταρτζής παρακαλούμε να πληροφορήσετε τους κ.κ. Βουλευτές σύμφωνα με τα στοιχεία της Δ/νσης Μελετών 'Εργων Οδοποιϊας τα εξής:

1. Οσον αφορά στη σηματοδότηση της οδού Δερβενακίων και το 9ο Δ.Σ. Κορυδαλλού: Είχαν ληφθεί όλα τα απαραίτητα μέτρα (κατασκευή διαβάσεων πεζών, σήμανση κ.λπ) για την ασφαλή διακίνηση των μαθητών προς και από το σχολείο. Παρά ταύτα και επιπροσθέτως εκπονήθηκε ήδη μελέτη για την κατασκευή διάβασης πεζών ελεγχόμενης με φωτεινό σηματοδότη και προγραμματίζεται άμεσα η υλοποίησή της.

2. 'Οσον αφορά στη σηματοδότηση οδών Αθηνάς και Χαρ. Τρικούπη αυτή ετέθη εκτός λειτουργίας λόγω ρυθμίσεων που έγιναν από το Δήμο τον Ιούλιο. 'Ηδη εκπονήθηκε η σετική μελέτη του κόμβου και κατασκευάστηκε. Ο κόμβος επαναλειτουργεί από 30.10.96.

Ο Υπουργός

Κ. ΛΑΛΙΩΤΗΣ"

28. Στην με αριθμό 371/4-11-96 ερώτηση δόθηκε με το υπ' αριθμ. 14/19-11-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της 371/4-11-1996 ερώτησης του Βουλευτή κ. Παναγιώτη Ψωμιάδη, σας γνωρίζουμε τα εξής:

Στο συνεχώς διευρυνόμενο πρόγραμμα Δ/νσης Μορφωτικών Σχέσεων του ΥΠ.ΠΟ για την ενίσχυση της διδασκαλίας της ελληνικής γλώσσας στα ανά τον κόσμο πανεπιστημιακά ιδρύματα έχουν περιληφθεί, όσον αφορά τις χώρες της πρώην Ε.Σ.Σ.Δ., τα Τμήματα Νεοελληνικών Σπουδών των Πανεπιστημίων της Αγίας Πετρούπολης, της Μόσχας (Lomonosov: Τμήμα Βυζαντινής και Νεοελληνικής Φιλολογίας, Τμήμα Κλασικής Φιλολογίας) στη Ρωσία, τελευταία δε και της Τυφλίδας στην Γεωργία, που εξελίσσεται σε ένα από τα σημαντικότερα στις χώρες αυτές Κέντρα Ερευνας και μελέτης της Ελληνικής Γλώσσας και Πολιτισμού, καθώς ήδη μελετάται η επέκταση των δραστηριοτήτων του. Τα Τμήματα αυτά επιχορηγούνται από το ΥΠ.ΠΟ σε ετήσια βάση για να αναπτύσσουν παράλληλα και πολιτιστικές δραστηριότητες προς όφελος και των ποντιακής καταγωγής φοιτητών τους.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

29. Στην με αριθμό 374/4-11-96 ερώτηση δόθηκε με το υπ' αριθμ. 58/22-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 374/4.11.96 που κατέθεσαν στη Βουλή οι Βουλευτές κ.κ. Μήτσος Κωστόπουλος και Ορέστης Κολοζώφ παρακαλούμε να πληροφορήσετε τους κ.κ. Βουλευτές σε θέματα της αρμοδιότητάς μας τα εξής:

1. Από το Υ.ΠΕ.ΧΩ.Δ.Ε. έχει δημοπρατηθεί το έργο "Κ07/96 Παράκαμψη Δήμου Μάνδρας και τοπικές βελτιώσεις της Εθνικής οδού Ελευσίνας - Θήβας στην περιοχή Αγ. Σωτήρος" προύπολογισμού 1.600.000.000 δρχ.

Η διαδικασία βρίσκεται στο στάδιο της εισήγησης για ανάθεση από την αρμόδια επιτροπή μετά την ολοκλήρωση της οποίας θα υπογραφεί η σύμβαση για την κατασκευή του έργου.

Με το έργο αυτό θα γίνει η εκτροπή εκτός της πόλης, της βαρειάς κυκλοφορίας και θα αναβαθμίσει την ποιότητα ζωής και την ασφάλεια των κατοίκων του Δήμου Μόνδρας.

2. Από την αρμόδια Δ/νση του Υ.ΠΕ.ΧΩ.Δ.Ε. έχει εκπονηθεί μελέτη εγκατάστασης και λειτουργίας φωτεινής διάβασης πεζών στο σημείο που έγινε το ατύχημα στην ΠΕΟ Αθηνών - Θηβών στο Δήμο Μάνδρας, η οποία είναι στη φάση της υλοποίησης.

Ο Υπουργός

Κ. ΛΑΛΙΩΤΗΣ"

30. Στην με αριθμό 401/96 ερώτηση δόθηκε με το υπ' αριθμ. 1798/20-11-96 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ' αριθμ. 401/96 ερώτηση που κατέθεσε στη Βουλή η Βουλευτής κα Πόπη Φουντουκίδου, Δ. ΔΗΜΟΣΧΑΚΗΣ, ΕΥΑΓΓ. ΒΕΝΙΖΕΛΟΣ, σας πληροφορούμε:

Η υπό τον τίτλο "Ανολοκλήρωτη Ειρήνη", έκθεση της Διεθνούς Επιτροπής για τα Βαλκάνια εκπονήθηκε από το γερμανικό Ινστιτούτο Aspen του Βερολίνου και από το αμερικανικό 'Ιδρυμα Carnegie. Τα μέλη της Επιτροπής επισκέφθηκαν τις βαλκανικές χώρες, την Ελλάδα και την Τουρκία, είχαν επί τόπου συνομιλίες και διατύπωσαν τις απόψεις στην έκθεση αυτή.

Είναι γεγονός ότι η έκθεση δημιουργεί στον αναγνώστη καλύτερη εικόνα για την Τουρκία από ότι για την Ελλάδα και υιοθετεί, σε ένα βαθμό, την τουρκική οπτική για τις μεταξύ των δύο χωρών σχέσεις. Τα πρόσωπα που ανήκουν στην μειονότητα της Θράκης αναφέρονται ως τούρκοι μειονοτικοί (ethnic turks), χωρίς να γίνεται μνεία της Συνθήκης της Λωζάννης και της αντίστοιχης μειονότητας των ομογενών μας στην Κωνσταντινούπολη, 'Ιμβρο και Τένεδο, παρά μόνον σε έναν χάρτη στην προτελευταία σελίδα του βιβλίου.

Δεν είναι η πρώτη φορά κατά την οποία κρύπτεται μέρος της πραγματικότητας για τις ελληνοτουρκικές σχέσεις από ξένους παρατηρητές.

Αν και πρόκειται για ενοχλητικό γεγονός, σε συνδυασμό με τον τρόπο παρουσίασης της έκθεσης από Επίτροπο της Ευρωπαϊκής 'Ενωσης οι συστάσεις της Επιτροπής αυτής ουδεμία δεσμευτική σημασία αποκτούν για τη χώρα μας. Η κυβέρνηση με τα μέσα τα οποία διαθέτει προτίθεται να αντικρούσει όσα σημεία της έκθεσης αντιτίθενται στις απόψεις μας ενημερώνοντας αποτελεσματικά, όταν χρειασθεί, τις χώρες με τις οποίες διατηρούμε σχέσεις και τους Διεθνείς Οργανισμούς και Ενώσεις όπου συμμετέχουμε.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

31. Στην με αριθμό 404/5-11-96 ερώτηση δόθηκε με το υπ' αριθμ. 3890/21-11-96 έγγραφο από τον Υπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε ερώτηση 404/5.11.96 του βουλευτή κ. Αθανάσιου Χειμάρα και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

Οι προσλήψεις στην Ολυμπιακή Αεροπορία (Ο.Α.) πραγματοποιούνται βάσει των διατάξεων του Ν. 2190/94 και δημοσιοποιούνται οι προκυρήξεις και οι πίνακες επιλογής.

Ενστάσεις υποψηφίων που έχουν υποβληθεί και έχουν κριθεί ως βάσιμες από το Α.Σ.Ε.Π. έχουν γίνει αποδεκτές από την Ο.Α. η οποία εφαρμόζει τις οδηγίες και αποφάσεις του Α.Σ.Ε.Π. και παρέχει όλα τα ζητούμενα στοιχεία.

Περιπτώσεις υποβολής πλαστών δικαιολογητικών από υποψήφιους που έχουν εντοπιστεί από την Ο.Α. έχουν αποσταλεί με πρωτοβουλία της Εταιρίας στην Εισαγγελία Πρωτοδικών Αθηνών, η οποία και διενεργεί τα νόμιμα.

Περίπτωση εν ενεργεία δικηγόρου που να έχει υποβάλει ψευδή δήλωση και προσελήφθη ως αεροσυνοδός, μας είναι άγνωστη.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

32. Στην με αριθμό 410/6-11-96 ερώτηση δόθηκε με το υπ' αριθμ. 2293/19-11-96 έγγραφο από τον Υφυπουργό Οικονομικών η ακόλουθη απάντηση:

"Απαντώντας στο από 6.11.96 έγγραφό σας, με το οποίο μας στείλατε την 410/6.11.96 εώτηση, που κατατέθηκε στη Βουλή από το Βουλευτή κ. παν. Ψωμιάδη σχετικά με το πιο πάνω θμεα, σας γνωρίζουμε τα εξής:

Βασικός στόχος της φορολογικής πολιτικής του Υπουργείου Οικονομικών, μέσα στα πλαίσια της ασκούμενης από την Κυβέρνηση δημοσιονομικής πολιτικής, είναι η δίκαιη κατανομή των φορολογικών βαρών, η προστασία του εισοδήματος των εργαζομένων και η άρση των ανισοτήτων με την επιβολή φόρου σε όλες τις κοινωνικές ομάδες ανάλογα με τις οικονομικές τους δυνατότητες.

2. Η Κυβέρνηση με τους σχετικούς φορολογικούς νόμους κάνει μία προσπάθεια προσέγγισης των πραγματικών εισοδημάτων διαφόρων κοινωνικών τάξεων ώστε να μην αδικηθεί κανένας και να προσφέρουν ανάλογα στην Εθνική Οικονομία.

3. Ανεξάρτητα από τα παραπάνω, το Υπουργείο Οικονομικών εξετάζει, με την προσοχή που επιβάλλεται, τα προβλήματα που παρουσιάζονται καθώς και τις προτάσεις όλων των φορεών και προβαίνει στις σχετικές βελτιώσεις του νόμου, όπου ενδεχομένως υπάρχει ανάγκη, μέσα στα πλαίσια των δυνατοτήτων του κρατικού προϋπολογισμού.

Ο Υφυπουργός

ΓΕΩΡΓΙΟΣ ΔΡΥΣ"

33. Στις με αριθμό 432/96, 466/96, 520/96 ερωτήσεις δόθηκε με το υπ' αριθμ. 1797/20-11-96 έγγραφο από τον Υπουργό Εξωτερικών η ακόλουθη απάντηση:

"Απαντώντας στις υπ' αριθμ. 432/96, 466/96, 520/96 ερωτήσεις που κατέθεσαν στη Βουλή οι Βουλευτές κ.κ. Στρ. Κόρακασ, Ν. Γκατζής, Αχ. Κανταρτζής, Μ. Δαμανάκη, σας πληροφορούμε:

Στα πλαίσια της σημερινής κατάστασης των Ελληνοτουρκικών σχέσεων και με δεδομένη την προσπάθεια της Τουρκικής ηγεσίας να δοθεί η εντύπωση ότι παρά την ύπαρξη εδαφικών διεκδικήσεων εις βάρος της Ελλάδας, κατά τα άλλα είναι δυνατόν οι σχέσεις των δύο χωρών να είναι ομαλές, το Υπυοργείο Εξωτερικών δεν ενθαρρύνει αδελφοποιήσεις πόλεων, ιδιαίτερα όταν απ' την άλλη πλευρά δεν υπάρχει σαφής καταδίκη της Τουρκικής κατοχής της Κύπρου, των επιθέσεων και προκλήσεων εναντίον του νησιωτικού μας χώρου και της κτηνώδους παραβίασης των ανθρώπινων δικαιωμάτων των κατοίκων της Τουρκίας και ιδιαίτερα των Κούρδων.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

34. Στην με αριθμό 436/6-11-96 ερώτηση δόθηκε με το υπ' αριθμ. 62/22-11-96 έγγραφο από τον Υπυοργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 436/6.11.96 που κατέεθσαν στη Βουλή οι Βουλευτές κ.κ. Στρ. Κόρακας και Νικ. Γκατζής παρακαλούμε να πληροφορήσετε τους κ.κ. Βουλευτές σύμφωνα με τα στοιχεία της Περιφέρειας Βορ. Αιγαίου τα εξής:

Α) Στα πλαίσια του ΠΕΠ 89-93 και στο ΠΕΠ 94-99 (ΟΥΡΕΣ) στον οδικό άξονα Παράκοιλα -'Αγρα - Μεσότοπος - Ερεσσός του νησιού της Λέσβου πργαματοποιήθηκαν οι παρακάτω παρεμβάσεις:

1) Παράκοιλα - 'Αγρα 12 χλμ. οδοστρωσία και ασφαλτικά.

2) 'Αγρα - Μεσοπόταμος 8 χλμ. χωματουργικά, οδοστρωσία και ασφαλτικά.

Συνολικό κόστος γι' αυτές τις παρεμβάσεις 742.000.000 δρχ.

Επίσης στα πλαίσια των παραπάνω προγραμμάτων είχε προγραμματιστεί η επέκταση της γέφυρας (εννιά καμάρες) και προς τούτο ξεκίνησαν οι εσκαφές.

'Ομως, μετά από παρέμβαση της αρχαιολογίας οι εργασίες διακόπηκαν οριστικά, διότι απαγορεύεται η επέκταση της υπάρχουσας γέφυρας. Κατόπιν αυτού εξετάζεται η περίπτωση σύνταξης μελέτης για την κατασκευή νέας γέφυρας.

β) Από τους πόρους του ΠΕΠ 94-99 έχουν διατεθεί 630.000.000 δρχ. προκειμένου να εκτελεσθούν όλες οι απαραίτητες εργασίες στο κομμάτι του δρόμου Μεσότοπος - Ερεσσός. 'Ηδη έχει υπογραφεί σύμβαση τις 12 Ιουλίου 1996 για το δημοπρατηθέν τμήμα και εκτελούνται εργασίες. Μετά την ολοκλήρωση της οδοστρωσίας και των ασφαλτικών θα ακολουθήσει η απαραίτητη σήμανση και διαγράμμιση του οδικού άξονα Παράκοιλα - 'Αγρα - Μεσότοπος - Ερεσσός.

Γ) Η διαδρομή Ερεσσού - Σιγρίου είναι ασφαλτοστρωμένη, χωρίς ιδιαίτερα προβλήματα και κατά καιρούς γίνονται οι απαραίτητες παρεμβάσεις για την συντήρησή τους.

Ο Yπουργός

K. ΛΑΛΙΩΤΗΣ"

35. Στην με αριθμό 440/6-11-96 ερώτηση δόθηκε με το υπ' αριθμ. 1182/22-11-96 έγγραφο από τον Υφυπουργό Εθνικής Παιδείας η ακόλουθη απάντηση:

"Απαντώντας στην ερώτηση με αριθμό 440/6-11-96 σχετικά με τις ελλείψεις διδακτικού προσωπικού στα σχολεία της Δ/θμιας Εκπ/σης Αιγιαλείας, που κατέθεσε ο Βουλευτής κ. Σπήλιος Σπηλιωτόπουλος, σας γνωρίζουμε τα ακόλουθα:

Οι κενές θέσεις εκπαιδευτικού προσωπικού στα σχολεία της Δ/θμιας Εκπ/σης Αιγιάλειας, έχουν καλυφθεί σχεδόν στο σύνολό τους.

Ειδικότερα στη Δ/νση Δ/θμιας Εκπ/σης μετά τις γενικές μεταθέσεις του τρέχοντος έτους διορίστηκαν 61 μόνιμοι εκπαιδευτικοί και χορηγήθηκαν 258 πιστώσεις για πρόσληψη προσωρινών αναπληρωτών, ύστερα και από τις πρόσθετες πιστώσεις που εξασφαλίσθηκαν από το Υπουργείο Οικονομικών για την κάλυψη πραγματικών αναγκών.

Ο Υφυπουργός

ΙΩΑΝ. ΑΝΘΟΠΟΥΛΟΣ"

36. Στην με αριθμό 478/7-11-96 ερώτηση δόθηκε με το υπ' αριθμ. 1191/22-11-96 έγγραφο από τον Υφυπουργό Εθνικής Παιδείας η ακόλουθη απάντηση:

"Απαντώντας στην ερώτηση με αριθμό 478/7-11-96 σχετικά με την κάλυψη κενών θέσεων εκπαιδευτικών στο Γυμνάσιο Λυκουδίου Ελασσόνας, που κατέθεσε ο Βουλευτής κ. Ν. Κατσαρός, σας γνωρίζουμε τα ακόλουθα:

1. Στη Δ/νση Δ/θμιας Εκπ/σης Λάρισας μετά τις γενικές μεταθέσεις του τρέχοντος έτους διορίστηκαν 22 μόνιμοι εκπαιδευτικοί και χορηγήθηκαν 172 πιστώσεις για πρόσληψη προσωρινών αναπληρωτών, ύστερα και από τις πρόσθετες πιστώσεις που εξασφαλίστηκαν από το Υπουργείο Οικονομικών για την κάλυψη πραγματικών αναγκών.

'Οπως μας πληροφόρησε ο Προϊστάμενος της Δ/νσης Δ/θμιας Εκπ/σης Λάρισας, ήδη προέβη στην πλήρωση αναπληρωτών καθηγητών κλάδου ΠΕ5 Γαλλικής Γλώσσας και για το Γυμνάσιο Λυκουδίου, το κενό δε του μαθήματος της Πληροφορικής (3 ώρες διδασκαλίας) γίνεται προσπάθεια να καλυφθεί με ωρομίσθιο εκπαιδευτικό.

Ο Υφυπουργός

ΙΩΑΝ. ΑΝΘΟΠΟΥΛΟΣ"

37. Στην με αριθμό 492/7-11-96 ερώτηση δόθηκε με το υπ' αριθμ. 1539/21-11-96 έγγραφο από τον Υπουργό Εθνικής Οικονομίας η ακόλουθη απάντηση:

"Σε απάντηση της ερώτησης 492/7-11-96 που κατέθεσε στη Βουλή ο Βουλευτής Ηρακλείου κ. Γιάννης Κουράκης, σχετικά με τις αποζημιώσεις των αγροτών Ηρακλείου που επλήγησαν από τις πλημμύρες του Ιανουαρίου 1994, σας γνωρίζουμε ότι το αίτημα δεν είναι δυνατόν να ικανοποιηθεί στην παρούσα κυρίως οικονομική συγκυρία, λόγω των γνωστών δημοσιονομικών δυσχερειών που αντιμετωπίζει η Χώρα.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

38. Στην με αριθμό 495/96 ερώτηση δόθηκε με το υπ' αριθμ. 1799/20-11-96 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ'αριθμ. 495/96 ερώτηση που κατέθεσαν στη Βουλή οι Βουλευτές κ.κ. Μ. Κωστόπουλος και Σ. Κόρακας, σας πληροφορούμε:

'Οπως είναι, ήδη, γνωστό παγία ελληνική θέση είναι, οι έναντι της Γερμανίας αξιώσεις της Χώρας μας, για καταβολή πολεμικών αποζημιώσεων /επανορθώσεων και επιστροφή του αναγκαστικά συναφθέντος κατοχικού δανείου, είναι ιστορικά βεβαιωμένες, νομικά θεμελιωμένες και ηθικά δικαιωμένες, το δε θέμα παραμένει και διατηρείται πολιτικά ανοικτό.

Εξάλλου, η γερμανική πλευρά, παρά την καταφανή απορριπτική στάση που τήρησε και τηρεί, σε πάγια βάση και παρά το ότι φροντίζει να δημοσιοποιεί τις απόψεις της με δηλώσεις ή ακόμη και με εκδόσεις Ανακοινώσεων, δεν έχει ακόμη απαντήσει εγγράφως, όπως υποχρεούται από τη διεθνή διπλωματική πρακτική, στην ελληνική ρηματική διακοίνωση, αναγνωρίζοντας, εμμέσως πλην σαφώς, το εκκρεμές αλλά και τη σοβαρότητα του ζητήματος. Η συμφωνηθείσα, άλλωστε, μεταξύ του Πρωθυπουργού κ. Σημίτη και του Γερμανού Καγκελλαρίου κ. Κολ, εξέταση του ζητήματος μερίμνη των Υπουργών Εξωτερικών των δύο χωρών, αποτελεί σαφή παραδοχή ύπαρξης ζητήματος που απαιτεί εξέταση και ρύθμιση.

Θα πρέπει όμως, ίσως, να διευκρινισθεί για μια ακόμη φορά, ότι το εύρος του εύλογου χρόνου για την απάντηση θεμάτων που τέθηκαν με τη ρηματική διακοίνωση, δεν μπορεί να καθορισθεί κατ' αποκοπήν, αφού είναι γνωστό ότι τούτο αποτελεί συνάρτηση πολλών παραγόντων συνεδομένων με το πολύμορφον και πολύπλοκο των προς επίλυση εκκρεμοτήτων.

'Οσον αφορά το ερώτημα "πότε επιτέλους θα τεθεί το ζήτημα του κατοχικού δανείου" αρκεί να υπενθυμισθεί ότι με την εν λόγω ρηματική διακοίνωση τέθηκε μεν συνολικά το ζήτημα των πολεμικών αποζημιώσεων/επανορθώσεων, προτάσσεται όμως το ζήτημα εκκαθάρισης της εκκρεμότητας του δανείου και προτείνεται η έναρξη διαπραγματεύσεων επ'αυτού, δεδομένου ότι με την ύπαρξη συγκεκριμένων λογιστικών καταγραφών, που αφορούν τις εκταμιεύσεις του δανείου, καθίσταται ευκολότερη η θεμελίωση των σχετικών απαιτήσεών μας. Αναμφισβήτητα δε η συνολική έγερση των αξιώσεών μας, κατ' ουδένα τρόπον αποκλείει, αντίθετα δε περικλείει και υποδηλώνει πρόθεση της Κυβέρνησης να προβάλει και τις από τον Α' Παγκόσμιο Πόλεμο και της περιόδου της ουδετερότητας απορρέουσας απαιτήσεις μας.

Το αυτό, άλλωστε, ισχύει και για τη διερεύνηση και κατοχύρωση των απαιτήσεων της Χώρας μας επί ποσοστού του εις τα συμμαχικά θησαυροφυλάκια δεσμευμένου χρυσού.

Τέλος, όσον αφορά τους διαρπαγέντες θησαυρούς συνεχίζεται η προσπάθεια της Τριμελούς Επιτροπής που έχει συσταθεί στο Υπουργείο Πολιτισμού για συσχετισμό των αρχαιοτήτων με τις πραγματικές χρόνιες και άλλες συνθήκες της εξαφάνισής τους.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

39. Στην με αριθμό 531/18-11-96 ερώτηση δόθηκε με το υπ' αριθμ. 71/22-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 531/8.11.96 που κατέθεσε στη Βουλή ο Βουλευτής κ. Θεόδ. Κατσανέβας, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΑΠ τα εξής:

Το δίκτυο ύδρευσης του Δήμου Ν. Ερυθραίας δεν ανήκει στην ΕΥΔΑΠ, αλλά στο Δήμο Ν. Ερυθραίας και ο οποίος είναι υπεύθυνος για τη συντήρησή του.

Η ΕΥΔΑΠ είναι διατεθειμένη να παραλάβει το δίκτυο και να το εντάξει στο δίκτυό της, με συνέπεια το νερό να είναι της ποιότητας όπως είναι και στην υπόλοιπη Αθήνα, αλλά ο Δήμος Ν. Ερυθραίας αρνείται να το παραχωρήσει.

Ο Υπουργός

Κ. ΛΑΛΙΩΤΗΣ"

40. Στην με αριθμό 566/96ερώτηση δόθηκε με το υπ' αριθμ. 1794/20-11-96 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ'αριθμ. 566/96 ερώτηση που κατέθεσε στη Βουλή ο Βουλευτής κ. Δημ. Σιούφας, σας πληροφορούμε:

Η Κυβέρνηση παρακολουθεί με ιδιαίτερη προσοχή τις νέες τουρκικές μεθοδεύσεις στην 'Ιμβρο και την Τένεδο. Με το πρόσχημα σύνταξης Κτηματολογίου, καταγράφονται οι ακίνητες περιουσίες τις οποίες οι ιδιοκτήτες τους, στερούμενοι οι περισσότεροι τίτλων διότι ουδέποτε τους είχαν χρειασθεί, οφείλουν να διεκδικήσουν δικαστικά μέσα σε μία δεκαετία από το τουρκικό δημόσιο.

'Οσον αφορά τα ειδικότερα ερωτήματα που τίθενται για ορισμένα από αυτά προϋποτίθεται η έγκριση των τουρκικών αρχών (π.χ. επανάκτηση τουρκικής ιθαγένειας, ακτοπλοϊκή σύνδεση Λήμνου-'Ιμβου για οποία εκκρεμεί τουρκική απάντηση και άλλα), ενώ παράλληλα αντιμετωπίζεται μία σειρά ρεαλιστικών προτάσεων, που συμπίπτει με άλλα σημεία της ερώτησης.

'Οσον αφορά την τοποθέτηση του θέματος σε Διεθνείς Οργανισμούς, η Κυβέρνηση επιφυλάσσεται να αντιδράσει με τον προσφορότερο για τα εθνικά συμφέροντα τρόπο, λαμβανομένων υπόψη των δικαιωμάτων και υποχρεώσεων που απορρέουν από τη Συνθήκη της Λωζάννης για την Ελλάδα και την Τουρκία. Είναι πάντως προφανές ότι οι τουρκικές πρακτικές, παλαιές και νέες, δεν συνάδουν με την απαίτηση της Τουρκίας να αποκτήσει στενότερες σχέσεις με την Ευρωπαϊκή 'Ενωση και υπό το πρίσμα αυτό είναι αποφασισμένη να τις καταστήσει ευρύτερα γνωστές.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

41. Στην με αριθμό 689/96 ερώτηση δόθηκε με το υπ' αριθμ. 1811/20-11-96 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ'αριθμ. 689/96 ερώτηση που κατέθεσε στη Βουλή ο Βουλευτής κ. Ευάγγελος Αποστόλου, σας πληροφορούμε:

Το Υπουργείο Εξωτερικών ενδιαφέρεται ιδιαίτερα για το θέμα των νεκροταφείων των Ελλήνων πεσόντων στην Αλβανία και το θέτει κατά τις διμερείς επαφές, τόσο σε πολιτικό, όσο και σε υπηρεσιακό επίπεδο. Αντιμετωπίζεται, επίσης, και στο πλαίσιο των Μεικτών Ελληνοαλβανικών Υποεπιτροπών Στρατιωτικής Συνεργασίας. Το θέμα έθιξε και ο Πρόεδρος της Δημοκρατίας κατά την επίσκεψή του στα Τίρανα τον περασμένο Μάϊο. Ο Αλβανός Πρόεδρος διαβεβαίωσε ότι επιθυμεί την επίλυσή του.

Το Υπουργείο Εξωτερικών, σε συνεργασία με το συναρμόδιο Υπουργείο Αμύνης, προωθεί την ανακατασκευή και διαμόρφωση του χώρου του μοναδικού, μέχρι στιγμής, οργανωμένου νεκροταφείου, στο Βουλιαράτι. Κατά τον πρόσφατο, μάλιστα, εορτασμό της επετείου της 28ης Οκτωβρίου κατετέθη εκεί στεφάνι από τον Γενικό Πρόξενο της Ελλάδας στο Αργυρόκαστρο.

Εκτιμάται ότι η βελτίωση των ελληνοαλβανικών σχέσεων θα έχει θετικές επιπτώσεις και στο θέμα αυτό.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, η συνάδελφος κα Φάνη Πάλλη-Πετραλιά ζητεί την άδεια του Σώματος για ολιγοήμερη απουσία της στο εξωτερικό.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Συνεπώς, η Βουλή ενέκρινε τη ζητηθείσα άδεια.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Πρώτη στην ημερήσια διάταξη είναι η με αριθμό 309/25-11-96 επίκαιρη ερώτηση πρώτου κύκλου της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για την επίλυση προβλημάτων των φορέων του AIDS, την λειτουργία της μονάδος ΑΙDS στο Νοσοκομείο "ΣΩΤΗΡΙΑ" κ.λπ..

Η ερώτηση της κας Ανουσάκη έχει ως εξής:

"Η 1η Δεκεμβρίου έχει ορισθεί ως Παγκόσμια Ημέρα κατά του ΑIDS. Το τεράστιο αυτό κοινωνικό πρόβλημα είναι μπροστά μας και καθημερινά οι συνάνθρωποί μας αναζητούν τη συμπόνοια και την κατανόηση από τους συνανθρώπους μας και την πολιτεία. Πρέπει να απλώσουμε το χέρι και να τους βοηθήσουμε όλοι μας να ξεπεράσουν τα προβλήματά τους με τη συμπαράσταση του Κράτους και των πολιτών.

Ερωτάται ο κύριος Υπουργός Υγείας, Πρόνοιας και Κοινωνικών Ασφαλίσεων τι προτίθεται να πράξει στα αιτήματα των συλλόγων-φορέων του AIDS, τα οποία ζητούν άμεση λύση και είναι:

-Πρόβλεψη και υλοποίηση το ταχύτερο, οδοντιατρικών μονάδων καθώς υπάρχει φοβερή έλλειψη οδοντιάτρων.

-Επίλυση το συντομότερο δυνατόν της χρηματαδότησης των κέντρων αναφοράς του AIDS χωρίς εμπόδια, με τη θέσπιση κατάλληλου νομικού καθεστώτος.

-Να επιτραπεί στην Ιατρική Κοινότητα, ν'αποφασίζει η ίδια για τη θεραπεία των αρρώστων της.

-Να καλυφθούν τα νοσοκομεία που έχουν μονάδες AIDS με προσλήψεις προσωπικού (γιατρούς, νοσηλευτικό προσωπικό).

-Τι έγινε με τη μονάδα AIDS στο νοσοκομείο "ΣΩΤΗΡΙΑ"."

Ο Υφυπουργός Υγείας κ. Μανώλης Σκουλάκης, έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, σχετικά με τα θέματα, τα οποία φέρνει η αγαπητή συνάδελφος κα Ανουσάκη, με την επίκαιρη ερώτησή της όσον αφορά τους ασθενείς του ΑIDS, έχω να παρατηρήσω τα παρακάτω:

'Οσον αφορά την οδοντιατρική περίθαλψη των φορέων των ασθενών του ΑIDS αυτή παρέχεται σε όλα τα οδοντιατρεία των νοσοκομείων. Από την ερχόμενη εβδομάδα θα λειτουργήσει το οδοντιατρείο στη βίλα Δρακοπούλου με την απόσπαση οδοντιάτρου από το ΕΣΥ του οποίου η λειτουργία καθυστέρησε 8 μήνες -και το γνωρίζει και η ίδια η κα Ανουσάκη- λόγω των γνωστών αντιδράσεων των κατοίκων της περιοχής.

Τώρα, όσον αφορά τα κέντρα αναφοράς ΑIDS χρηματοδοτούνται επαρκώς για την παροχή υπηρεσιών υγείας τόσο από τον τακτικό προϋπολογισμό του Υπουργείου Υγείας και Πρόνοιας, όσο και από τον προϋπολογισμό των νοσοκομείων στα οποία ανήκουν, όσο και από τον προϋπολογισμό του ΚΕΕΛ. Η στήριξη των κέντρων αναφοράς αναφέρεται πάντα στην προμήθεια αντιδραστηρίων και αναλώσιμου υλικού, τεχνολογικού και εργαστηριακού εξοπλισμού, καθώς και στη στελέχωσή τους.

Τώρα, όσον αφορά την επιστημονική επιτροπή που λειτουργεί στο ΚΕΕΛ, σύμφωνα με τα διεθνή πρότυπα, αφ'ενός μεν συμπληρώνει και τροποποιεί τα κριτήρια για τη χορήγηση των νεότερων αντιρετροϊκών φαρμάκων βάσει της διεθνούς επιστημονικής βιβλιογραφίας και εμπειρίας και αφ'ετέρου αξιολογεί τις αιτήσεις για έναρξη ή τροποποίηση αντιρετροϊκής αγωγής που φθάνουν στο ΚΕΕΛ. Η επιτροπή αυτή μέχρι τώρα δεν απέκλεισε κανέναν ασθενή από αυτούς που πληρούσαν τις ενδείξεις για να μπουν στη θεραπεία και είναι σαφές, ότι δεν επεμβαίνει κατά κανένα τρόπο στο έργο των θεραπόντων ιατρών. Αυτήν τη στιγμή πρέπει να σας πληροφορήσω, ότι συνολικά χίλιοι τετρακόσιοι ογδόντα ασθενείς βρίσκονται σε αντιρετροϊκή αγωγή. Ο αριθμός των οροθετικών ασθενών που βρίσκονται σε διπλό συνδυασμό με νεότερα αντιρετροϊκά είναι πεντακόσιοι είκοσι δύο, δηλαδή 35,2%.

Ο αριθμος των ασθενών που βρίσκονται σε τριπλό συνδυασμό είναι τριακόσιοι εβδομήντα επτά, 25,5%. Ειρήσθω εν παρόδω ότι στο Βέλγιο είναι μόνο 15% και στην Αγγλία 15% έως 20%.

Επίσης, θα ήθελα να πω ότι η Επιτροπή, κατά τα διεθνή πρότυπα, όπως είπα προηγούμενα, αφενός μεν συμπληρώνει και τροποποιεί τα κριτήρια για την χορήγηση των νεότερων αντιρετροϊκών φαρμάκων, βάσει της διεθνούς επιστημονικής βιβλιογραφίας και εμπειρίας και αφετέρου τις αιτήσεις για έναρξη ή τροποποίηση αντιρετροϊκής αγωγής που φθάνουν στο ΚΕΕΛ.

Εκείνο που έχει σημασία είναι ότι με αυτήν τη διαδικασία, το γραφείο εποπτείας φαρμάκων αποτελεί έμμεσο τρόπο ελέγχου της επιδημίας του ΑΙDS στη Χώρα μας, διότι είναι σαφές ότι ο θεράπων ιατρός αναγκάζεται να δηλώσει τα περιστατικά στο ΚΕΕΛ, προκειμένου να εξασφαλίσει για τους ασθενείς του δωρεάν θεραπεία.

Για το λόγο αυτό, αντίθετα με άλλες χώρες του εξωτερικού, η πληρότητα των τηρούμενων στοιχείων φθάνει στο ποσοστό του 80% με 90%.

Τελειώνοντας, κύριε Πρόεδρε, πρέπει να πω ότι τα αποθέματα των νεότερων αντιρετροϊκών φαρμάκων για τη διπλή και τριπλή θεραπεία, που βρίσκονται αυτήν τη στιγμή στο ΙΦΕΤ, επαρκούν μέχρι τέλος Ιανουαρίου του 1997.

Τα υπόλοιπα θα τα συμπληρώσω στη δευτερολογία μου.

ΠΡΟΕΔΡΟΣ (Απόστολος Κακλαμάνης): Η κα Ανουσάκη έχει το λόγο.

EΛΕΝΗ ΑΝΟΥΣΑΚΗ: Κύριε Υπουργέ, χαίρομαι που είναι όλα τόσο ικανοποιητικά "όσο λέτε". Χαίρομαι πραγματικά, κύριε Πρόεδρε και κύριοι συνάδελφοι, που δεν υπάρχει κανένα προβλημα "όπως λέτε".

Ωστόσο ενίσταμαι, κυρίες και κύριοι συνάδελφοι. Κατ' αρχήν δεν είμαι γιατρός να μπω φυσικά σ' αυτές τις επιμέρους εξηγήσεις και λεπτομέρειες. Ωστόσο υπάρχουν "σύλλογοι μη κρατικοί", οι οποίοι καταγγέλλουν ότι τα νοσήλεια και τα φάρμακα είναι πάρα πολύ ακριβά. Είναι λίγο το κονδύλι που δίνεται αυτήν τη στιγμή γι' αυτό το ΤΕΡΑΣΤΙΟ ΘΕΜΑ ΤΟΥ AIDS. Kύριε Υπουργέ, υπάρχουν άνθρωποι που καταγγέλλουν ότι είναι η πρώτη φορά στην ιστορία αυτού του Τόπου, που αποφασίζεται πόσοι άρρωστοι θα πάρουν την θεραπεία.

Ωστόσο, διαμαρτύρομαι. Ο κ. Σκουλάκης μου είπε διαφορετικά στοιχεία από αυτά που έχω εδώ. Ζητούν κάποτε το φάρμακο να απαλλαγεί από το 10% της συμμετοχής της τιμής του, μια και οι άρρωστοι αδυνατούν, κατά μεγάλη πλειοψηφία, να το πληρώσουν.

Επίσης, θέλω να πω ότι υπάρχει ακόμα κοινωνικός ρατσισμός, ότι δεν υπάρχει ενημέρωση κύριοι συνάδελφοι. Και χάρηκα πραγματικά χθες που τα ΜΜΕ ιδιωτικά και κρατικά, η "ΕΡΤ 2" και όλοι οι ραδιοφωνικοί σταθμοί ένωσαν την φωνή τους, "αγκάλιασαν" αυτά τα "άτομα" και προσπάθησαν να λύσουν τα προβλήματα, που θα έπρεπε πραγματικά να έχει λύσει η Πολιτεία.

Και όταν λέω Πολιτεία, εννοώ όλους μας. Γιατί κυρίες και κύριοι συνάδελφοι, όλοι είμαστε συνυπεύθυνοι, γιατί κανείς από μας δεν εισήγαγε ακόμα ΤΟ ΜΑΘΗΜΑ ΤΗΣ ΣΕΞΟΥΑΛΙΚΗΣ ΔΙΑΠΑΙΔΑΓΩΓΙΣΗΣ ΣΤΑ ΣΧΟΛΕΙΑ. Με τις "ημερίδες" δε γίνεται τίποτα. Μπορεί να "ευαισθητοποιούνται" οι κάτοικοι και οι ασθενείς, ωστόσο δεν υπάρχει μία σφαιρικότερη και σοβαρότερη αντιμετώπιση.

Υπάρχουν όμως, οι σύλλογοι μη κρατικοί και άνθρωποι που νοσούν -δε θέλω να αναφερθώ- έρχονται σε μένα για βοήθεια κύριε Υπουργέ.Και δε φέρνω αυτήν την "επίκαιρη ερώτηση" επετειακά μόνο επειδή είναι 2 Δεκέμβρη. Κάθε μέρα, είναι μέρα για να θυμόμαστε το AIDS. Γι' αυτό, λοιπόν, εγώ ενώνω την φωνή μου με τους συλλόγους. Δε θέλω να αναφερθώ σε μεγαλύτερες κατηγορίες που υπάρχουν εδώ.

Κυρίες και κύριοι συνάδελφοι, έχω ιδιαίτερη αδυναμία στον κ. Σκουλάκη. 'Ολο τον κ. Σκουλάκη έχω απέναντί μου και αισθάνομαι ότι θα "πληρώσει" όλες τις ελλείψεις και όλες τις "ενοχές" και των προηγούμενων και των "διαπλεκομένων" Υπουργών, οι οποίοι διαπλέκονται με τις αρμοδιότητες και δεν μπορεί να πάει κανένα θέμα.

Σας παρακαλώ, λοιπόν, κύριε Πρόεδρε, στο Υπουργείο Υγείας και Πρόνοιας ένας να αναλάβει το τεράστιο αυτό θέμα και να μπορούν και οι φορείς και οι κάτοικοι, οι άνθρωποι που αγωνίζονται ...

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας της κυρίας Βουλευτού)

ΠΡΟΕΔΡΟΣ (Απόστολος Κακλαμάνης): 'Εχει περάσει προ πολλού ο χρόνος σας.

ΕΛΕΝΗ ΑΝΟΥΣΑΚΗ: 'Εχετε δίκιο, με συγχωρείτε.

ΠΡΟΕΔΡΟΣ (Απόστολος Κακλαμάνης): Ο ένας, αυτός είναι ο κ. Σκουλάκης, ο οποίος είναι και αρμόδιος και έχει δώσει και συγκεκριμένο έργο.

Ο κύριος Υπουργός έχει το λόγο.

Με την ευκαιρία, θέλω να απαντήσετε και στη δική μου απορία, τι θα γίνει μετά τον Γενάρη. Είπατε ότι μέχρι το Γενάρη υπάρχει πλήρης επάρκεια φαρμάκων.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Θα απαντήσω, κύριε Πρόεδρε.

ΕΛΕΝΗ ΑΝΟΥΣΑΚΗ: Είσθε και από την Κρήτη, κύριε Σκουλάκη. Είμαστε και συντοπίτες.

ΠΡΟΕΔΡΟΣ (Απόστολος Κακλαμάνης): Είσθε και από το ίδιο χωριό και έχετε λόγους να συμπαθεί ο ένας τον άλλο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Ευχαριστώ την κα Ανουσάκη για τα καλά της λόγια, αλλά θα πρέπει να γνωρίζει ότι ο ομιλών εκπροσωπεί το σύνολο της πολιτικής ηγεσίας του Υπουργείου Υγείας και εκφράζει την κυβερνητική βούληση, όταν απαντά στις δικές σας ερωτήσεις και αναφορές, όπως και των άλλων συναδέλφων.

Εμείς πάντως σας διαβεβαιώνουμε, ότι θα κάνουμε ό,τι μπορούμε μέσα στα πλαίσια των δυνατοτήτων.

ΕΛΕΝΗ ΑΝΟΥΣΑΚΗ: 'Αρα, εσείς έπρεπε να πάρετε το λόγο σ' αυτές τις εκπομπές και όχι να μιλούν άλλοι.

EMMANOYHΛ ΣΚΟΥΛΑΚΗΣ (Υφυπ. Υγείας και Πρόνοιας):'Οσον αφορά το θέμα που έβαλε και ο κύριος Πρόεδρος της Βουλής, σας είπα ότι έχουμε εξασφαλίσει τα φάρμακα έχρι τέλος του Ιανουαρίου 1997 για τους χίλιους τετρακόσιους ογδόντα, ήδη έχουμε βάλει εμπρός εκείνες τις διαδικασίες και τις γραφειοκρατικές, αλλά και εκείνες που έχουν σχέση με την επιχορήγηση του ΕΟΦ προς το ΥΦΕΤ για να έλθουν έγκαιρα τα φάρμακα μέσω των εταιρειών στο ΥΦΕΤ έτσι ώστε να δίνονται απρόσκοπτα. Γι'αυτό ακριβώς δεν έχουμε ικανοποιήσει και τα αιτήματα, περίπου ογδόντα νέων αιτήσεων. Πιστεύω, ότι πολύ σύντομα θα είμαστε έτοιμοι να ικανοποιήσουμε και αυτές τις αιτήσεις.

'Οσον αφορά τη στελέχωση των μονάδων AIDS, πρέπει να σας πω ότι μέσα στα πλαίσια των δυνατοτήτων και των πεντακοσίων εξήντα θέσεων γιατρών του ΕΣΥ που πήραμε για το 1997, θα προσπαθήσουμε να ικανοποιήσουμε με προτεραιότητα τις ανάγκες αυτών των μονάδων.

'Οσον αφορά την αναπνευστική μονάδα AIDS που θα διαμορφωθεί στο ισόγειο του κτιρίου -αμερικανικό- του Γενικού Νοσοκομείου Αθηνών "ΣΩΤΗΡΙΑ" έχει συνταχθεί και εγκριθεί η απαιτούμενη μελέτη δημοπράτησης προϋπολογισμού 140 εκατ. δραχμών και επίκειται η διενέργεια δημοπρασίας για την ανάθεση εκτέλεσης του έργου.

Κύριε Πρόεδρε, δυο κουβέντες θέλω μόνο να πω: Νομίζω, ότι η Χώρα μας έγκαιρα πήρε σωστές πολιτικές αποφάσεις. Ο επιστημονικός κόσμος, οι λειτουργοί της υγείας έχουν παρακολουθήσει πάρα πολύ σωστά το θέμα και σήμερα είμαστε περήφανοι σαν χώρα που είμαστε η τελευταία σε αριθμό κρουσμάτων σε σχέση με τον πληθυσμό στην Ευρώπη. Αυτό είναι πάρα πολύ σημαντικό και είναι για μας μια πρόσθετη υποχρέωση να κρατήσουμε αυτήν τη θέση, όλοι μαζί, κάνοντας το καθήκον μας καθένας από το δικό του πόστο.

ΠΡΟΕΔΡΟΣ (Απόστολος Κακλαμάνης): Και εδώ αξίζει να μνημονεύσουμε τον Γεώργιο Γεννηματά, ο οποίος ως Υπουργός Υγείας είχε ευαισθητοποιηθεί εγκαίρως, περισσότερο μάλιστα από υπουργούς άλλων χωρών που είχαν ήδη το πρόβλημα και προχωρημένο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας):Βεβαίως, γι'αυτό είμαστε και οι τελευταίοι.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνεδρίασή μας παρακολουθούν από τα Δυτικά Γενικά Θεωρεία, αφού προηγουμένως ξεναγήθηκαν στην 'Εκθεση της Αίθουσας "ΕΛΕΥΘΕΡΙΟΥ ΒΕΝΙΖΕΛΟΥ" πενήντα πέντε μαθητές και δύο συνοδοί - καθηγητές από το 1ο Τεχνικό Επαγγελματικό Λύκειο Αμαρουσίου Αθηνών.

(Χειροκροτήματα απ' όλες τις Πτέρυγες)

Δελτίο Αναφορών και Ερωτήσεων της Τρίτης, 3ης Δεκεμβρίου 1996.

Αναφορές - Ερωτήσεις Πρώτου Κύκλου.

1. Η με αριθμό 109/17.10.96 ερώτηση του Βουλευτού της Νέας Δημοκρατίας κ. Παναγιώτη Ψωμιάδη προς τον Υπουργό Πολιτισμού, σχετικά με την παροχή πληροφοριών α) για το στάδιο που βρίσκονται οι εργασίες κατασκευής του Μεγάρου Μουσικής στη Θεσσαλονίκη και β) για τη μέχρι σήμερα οικονομική του διαχείριση.

2. Η με αριθμό 29/14.10.96 ερώτηση του Βουλευτού του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Υγείας-Πρόνοιας σχετικά με τα προβλήματα του Γενικού Ογκολογικού Νοσοκομείου Κηφισιάς "οι ΑΓΙΟΙ ΑΝΑΡΓΥΡΟΙ" (ελλείψεις στην υποδομή του κτιρίου και στο νοσηλευτικό προσωπικό, λειτουργία του εργαστηρίου ακτινοθεραπείας και του τμήματος αιμοδοσίας κλπ.

Επανερχόμαστε στη συζήτηση. Ακολουθεί, η δεύτερη στην ημερήσια διάταξη με αριθμό 315/26.11.96 επίκαιρη ερώτηση πρώτου κύκλου του Βουλευτή της Νέας Δημοκρατίας κ. Πέτρου Τατούλη προς τον Υπουργό Υγείας και Πρόνοιας, σχετικά με τα μέτρα που προτίθεται να λάβει η Κυβέρνηση για να διασφαλιστεί η αποκλειστική αρμοδιότητα του ελέγχου των τροφίμων στην αγορά από τις υγειονομικές υπηρεσίες του Υπουργείου Υγείας και Πρόνοιας κλπ.

Η ερώτηση του κ. Τατούλη έχει ως εξής:

"Το Διοικητικό Συμβούλιο της Πανελλήνιας 'Ενωσης Εποπτών Δημόσιας Υγείας με ομόφωνη απόφασή του καταγγέλλει την πρόθεση και μεθόδευση του Υπουργείου Γεωργίας να προχωρήσει στη σύνταξη Σχεδίου Νόμου, για τη σύσταση Οργανισμού Ελέγχου Τροφίμων (Ο.Ε.Τ.).

Καταγγέλλει επίσης την ηγεσία του Υπουργείου Υγείας και Πρόνοιας, ότι δεν πρέπει να ασχολείται μόνο με τα διοικητικά και οικονομικά των Νοσοκομείων, αλλά πρωτίστως με την πρόληψη, την προστασία και την προαγωγή της υγείας.

Η διατροφή και επομένως τα τρόφιμα αποτελούν μία από τις σημαντικότερες παραμέτρους για την υγεία. Γι'αυτό σε όλες τις αναπτυγμένες χώρες του κόσμου, τα ζητήματα που σχετίζονται με τα τρόφιμα, είναι αντικείμενα ενασχόλησης του Υπουργείου Υγείας και των Υγειονομικών Υπηρεσιών.

Και στη Χώρα μας μέχρι σήμερα τον έλεγχο των τροφίμων στην αγορά ασκεί, κυρίως το Υπουργείο Υγείας και Πρόνοιας διά των Υγειονομικών Υπηρεσιών.

Ερωτάται ο κύριος Υπουργός:

Σε ποιες ενέργειες θα προβεί προκειμένου να διασφαλιστεί και στο μέλλον η αποκλειστική αρμοδιότητα του ελέγχου των τροφίμων στην αγορά, από τις Υγειονομικές Υπηρεσίες του Υπουργείου Υγείας και Πρόνοιας;

Μήπως πρέπει να υπενθυμίσει κάποιος σ'αυτούς που επεξεργάζονται αυτά τα σχέδια, ότι ο έλεγχος τροφίμων αφορά τη Δημόσια Υγεία, ο σεβασμός της οποίας δεν επιτρέπει ούτε πειραματισμούς ούτε εξυπηρέτηση οποιωνδήποτε άλλων σκοπιμοτήτων;"

Ο Υφυπουργός Υγείας και Πρόνοιας κ. Σκουλάκης έχει το λόγο.

ΕΜΜΕΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, πράγματι το Δ.Σ. της Πανελλήνιας Ενώσεως Εποπτών Δημόσιας Υγείας εξέδωσε πρόσφατα ανακοίνωση με την οποία καταγγέλλει την πρόθεση και μεθόδευση του Υπουργείου Γεωργίας να προχωρήσει στη σύνταξη σχεδίου νόμου για τη σύσταση Οργανισμού Ελέγχου Τροφίμων.

Δεν υπάρχει καμία αμφιβολία, ότι στη Χώρα μας, αγαπητέ συνάδελφε, υπάρχει πολυνομία, υπάρχει εμπλοκή πολλών Υπουργείων, εμπλέκονται τα Υπουργεία Υγείας, Γεωργίας, Εμπορίου, Δημόσιας Τάξης, το Υπουργείο Οικονομικών δια του Γενικού Χημείου του Κράτους. Τις μικροβιολογικές εξετάσεις π.χ. τροφίμων, που είναι αρμοδιότητα του κεντρικού εργαστηρίου της δημόσιας υγείας, άρχισε να τις κάνει και το Γενικό Χημείο του Κράτους.

Για μας ο έλεγχος των τροφίμων και των ποτών έχει άμεση σχέση με την προστασία και προαγωγή της υγείας των ανθρώπων για την οποία παγίως ευθύνη είχε και πρέπει να εξακολουθήσει να έχει το Υπουργείο Υγείας. Επομένως, η αρμοδιότητα αυτή αποτελεί βασικό αντικείμενο των υπηρεσιών υγείας. Η αντιμετώπισή του από άλλα Υπουργεία που έχουν διαφορετικά αντικείμενα τα οποία σχετίζονται με την προστασία της ζωϊκής και φυτικής παραγωγής και την άσκηση της αγροτικής πολιτικής, δε θα πρέπει να αποτελέσει βασική αιτία δημιουργίας προβλημάτων στην άσκηση πολιτικής υγείας από το Υπουργείο μας.

Η υπάρχουσα νομοθεσία του Υπουργείου Υγείας με τις ευέλικτες διατάξεις των άρθρων 1 και 2 του ν. 2520/40 "περί υγειονομικών διατάξεων" με τις οποίες παρέχεται πάγια εξουσιοδότηση στον Υπουργό Υγείας να εκδίδει υγειονομικές διατάξεις για την προστασία της δημόσιας υγείας, αποτέλεσε και αποτελεί τον κορμό της υγειονομικής νομοθεσίας την οποία χρησιμοποιούν εκτός των υπηρεσιών υγείας στο Υπουργείο μας και οι υπηρεσίες των άλλων Υπουργείων.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).

Πρέπει να σας πω, ότι απ' ότι με ενημέρωσε ο Υπουργός κ. Γείτονας, στην πρόσφατη συνάντηση των Υπουργών Υγείας της Ευρωπαϊκής 'Ενωσης, η άποψη όλων των Υπουργών ήταν και είναι ότι η υγιεινή των τροφίμων είναι η μείζον διάσταση του αντικειμένου τρόφιμα και ότι η ευθύνη αυτή είναι αντικείμενο των υπηρεσιών δημόσιας υγείας.

Αυτές είναι οι θέσεις του Υπουργείου. Υπάρχει ένα προσχέδιο του Υπουργείου Υγείας. Δεν έχει πάρει τη μορφή νομοσχεδίου. 'Οταν έρθει η ώρα ασφαλώς θα ερωτηθούμε και θα εκφράσουμε αυτές τις θέσεις και πιστεύω, ότι οι υπηρεσίες της δημόσιας υγείας που έχουν σχέση με τα τρόφιμα θα παραμείνουν στο Υπουργείο Υγείας και Πρόνοιας.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τατούλης έχει το λόγο.

ΠΕΤΡΟΣ ΤΑΤΟΥΛΗΣ: Κύριε Πρόεδρε, άκουσα με πολύ μεγάλη προσοχή αυτά που προηγούμενα ανέφερε ο κύριος Υπουργός και πραγματικά μου προκαλεί μεγάλη έκπληξη. 'Ηδη όπως γνωρίζουμε όλοι μας το Υπουργείο Γεωργίας έχει προχωρήσει στη συγγραφή ενός νομοσχεδίου, ενός νόμου πλαισίου που κύρια φιλοσοφία του είναι η μετατροπή του Υπουργείου Γεωργίας σε Υπουργείο Γεωργίας και Τροφίμων. Και φαντάζομαι, ότι κανένα Υπουργείο δε θα πρέπει να λειτουργεί αυτόνομα σ' ένα κυβερνητικό σχηματισμό και αυτό μου προκαλεί μεγάλη έκπληξη.

Θεωρώ, λοιπόν, ότι το Υπουργείο Γεωργίας από κάπου έχει αυτήν την εντολή, από κάποια προϊσταμένη αρχή και αυτή ακριβώς είναι ο ίδιος ο Πρωθυπουργός.

Πράγματι, θα εμμείνω στη θέση του κυρίου Υπουργού, ότι το πρόβλημα "έλεγχος τροφίμων" είναι πρόβλημα καθαρά δημόσιας υγείας και έχει να κάνει με τη φιλοσοφία και τη βασική λειτουργία του Υπουργείου Υγείας, που είναι η προάσπιση, η υπεράσπιση, η πρόληψη και η προαγωγή όλων των πολιτικών δημόσιας υγείας. Με μεγάλη έκπληξη, όμως, βλέπουμε ότι συνεχώς αναφέρεται από τον Υπουργό Γεωργίας η πρόθεσή του να μετατρέψει το Υπουργείο Γεωργίας στο κατ' εξοχήν κύριο Υπουργείο που θα ασκήσει αυτήν την πολιτική.'Oλοι γνωρίζουμε ότι πλέον την Ευρωπαϊκή 'Ενωση προτίστως σήμερα στα θέματα της δημόσιας υγείας την ενδιαφέρουν οι πολιτικές δράσεις που πρέπει να αναπτύξει για το πώς θα είναι πιο ουσιαστικότερος ο έλεγχος των τροφίμων και αυτό γίνεται μόνο κάτω από μία λογική, που και η Ευρωπαϊκή 'Ενωση παραδέχεται, ότι η δημόσια υγεία ασκείται από τα Υπουργεία Υγείας των εθνικών χωρών. Είναι γεγονός, ότι στην τελευταία συνδιάσκεψη των Υπουργών Υγείας για τον έλεγχο των τροφίμων, είχε λάβει μέρος ο Υπουργός Υγείας.

Το δεύτερο είναι ότι, πριν λίγο χρονικό διάστημα, τη Χώρα μας την επισκέφθηκαν άλλοι παράγοντες από άλλες χώρες που έχουν προηγμένες υγειονομικές υπηρεσίες στο χώρο του ελέγχου των τροφίμων, συγκεκριμένα από την Ολλανδία και την Ιαπωνία και ήρθαν σε επαφές με συναρμόδιες υπηρεσίες του Υπουργείου Υγείας.

Θα ήθελα να καταλήξω κάνοντας την εξής πρόταση. Κύριε Υφυπουργέ, μην είσθε εσείς αυτός ο οποίος θα εκχωρήσετε αρμοδιότητες που κατ' εξοχήν ανήκουν στο Υπουργείο Υγείας. Νομίζω, ότι θα αποτελεί μία άσχημη σελίδα για το Υπουργείο Υγείας.

Και είμαι σίγουρος ότι δεν είναι στις προθέσεις σας, αλλά θα πρέπει να το αποδείξετε αυτό το πράγμα. Προχωρήστε γρήγορα στη συγκρότηση μιας επιτροπής από αρμόδιους φορείς επιστημονικούς και κατ' εξοχήν επαγγελματικούς φορείς που ασχολούνται με αυτήν την υπόθεση, για να προχωρήσετε στη συγγραφή ενός τέτοιου νομοσχεδίου, που θα εναρμονίζει τη δική μας νομοθεσία με τη νομοθεσία που υπάρχει στις χώρες της Ευρωπαϊκής 'Ενωσης και στο διεθνή χώρο.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Δύο λόγια, κύριε Πρόεδρε.

Σας είπα, κύριε συνάδελφε, ότι δεν υπάρχει καμία αμφιβολία, ότι οι υπηρεσίες που εμπλέκονται είναι πολλές και ότι χρειάζεται συντονισμός αυτών των υπηρεσιών με στόχο την καλύτερη λειτουργία τους και την εξασφάλιση της καλύτερης ποιότητας και της υγιεινής των τροφίμων.

Το Υπουργείο Γεωργίας έχει συντάξει ένα προσχέδιο νόμου. Ούτε καν είναι νομοσχέδιο. 'Οταν θα έρθει η ώρα να συζητηθεί σε συλλογικότερα κυβερνητικά όργανα, ασφαλώς το Υπουργείο Υγείας θα καταθέσει τις απόψεις του και τις προτάσεις του και μετά από τις τελευταίες θέσεις των Υπουργών Υγείας της Ευρωπαϊκής 'Ενωσης νομίζω, ότι δε θα υπάρχει κανένα πρόβλημα και η αγωνία σας όπως και η αγωνία των εποπτών υγείας, δεν έχει καμία σχέση με την πραγματικότητα.

ΠΡΟΕΔΡΕΥΩΝ (Παναγιώτης Ν. Κρητικός): Η τέταρτη στην ημερήσια διάτξαη επίκαιρη ερώτηση δευτέρου κύκλουείναι η με αριθμό 304/25.11.96 του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Υγείας και Πρόνοιας, σχετικά με τις ενέργειες της Κυβέρνησης προκειμένου να καταβληθεί στους δικαιούχους υπαλλήλους του Υπουργείου Υγείας και Πρόνοιας το επίδομα αυξημένης ευθύνης.

Η επίκαιρη ερώτηση του κυρίου συναδέλφου έχει ως εξής:

"Με υπουργικές αποφάσεις, ένα μήνα πριν τις εκλογές που δημοσιεύθηκαν στα ΦΕΚ 768/Β'/22.8.96 και 740/Β'/27.8.96, χορηγήθηκε μηνιαίο επίδομα αυξημένης ευθύνης 35.000 δρχ. στο προσωπικό αρμοδιότητας του Υπουργείου Υγείας και Πρόνοιας (ιατρούς, νοσηλευτικό και διοικητικό προσωπικό).

Το παραπάνω όμως επίδομα καταβλήθηκε στους δικαιούχους μόνο μία φορά τον Αύγουστο, δηλαδή την προεκλογική περίοδο και έκτοτε έχει "παγώσει" η καταβολή του.

Ερωτάται ο κύριος Υπουργός

Σε ποιες ενέργειες θα προβεί, προκειμένου να καταβληθεί άμεσα και αναδρομικά στους δικαιούχους το επίδομα αυξημένης ευθύνης".

Ο Υφυπουργός Υγείας Πρόνοιας κ. Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, η καταβολή επιδόματος αυξημένης ευθύνης στο προσωπικό των νομικών προσώπων αρμοδιότητας του Υπουργείου Υγείας και Πρόνοιας γίνεται μέσω του ειδικού έντοκου λογαριασμού, ο οποίος έχει συσταθεί στην Εθνική Τράπεζα της Ελλάδος, οι πόροι του οποίου είναι το 3,5% του συνόλου των εγκεκριμένων πιστώσεων του προγράμματος δημοσίων επενδύσεων του Υπουργείου και των εποπτευομένων από αυτό Νομικών Προσώπων Δημοσίου Δικαίου καθώς και των πιστώσεων των ειδών που εντάσσονται στο ενιαίο πρόγραμμα προμηθειών και προορίζονται για τα νοσηλευτικά ιδρύματα. Σε περίπτωση ανεπάρκειας αυτών ο αναθεωρούμενος λογαριασμός ενισχύεται από πιστώσεις του τακτικού προϋπολογισμού. Το ύψος των απαιτήσεων για το χρονικό διάστημα από 1.8.96 μέχρι 31.12.96 ανέρχεται περίπου στο ποσό των 16,5 δισ. 'Ηδη το Υπουργείο Υγείας προέβη σε όλες τις απαραίτητες ενέργειες και έχει εξασφαλιστεί η σχετική πίστωση για την απρόσκοπτη καταβολή του επιδόματος αυτού, η οποία συνεχίζεται κανονικά.

Για το δίμηνο Σεπτεμβρίου - Οκτωβρίου υπήρξε πράγματι μία μικρή καθυστέρηση, διότι ήταν απαραίτητο να τροποποιηθεί η κοινή υπουργική απόφαση και ήδη έχει καταβληθεί στο σύνολο σχεδόν των δικαιούχων ιδρυμάτων (νοσηλευτικά ιδρύματα, θεραπευτήρια χρονίων παθήσεων, κέντρο παιδικής μέριμνας, ΠΙΚΠΑ, ΕΟΠ κ.λπ.) και εντός της εβδομάδος ολοκληρώνεται η καταβολή του και στα υπόλοιπα ιδρύματα.

Στο σημείο αυτό σας αναφέρουμε ότι η διαδικασία ελέγχου των αιτημάτων των ιδρυμάτων και η διαβίβαση των κονδυλίων είναι αρκετά δύσκολη και επίπονη, λόγω του μεγάλου αριθμού των ιδρυμάτων που είναι περίπου χίλια οκτακόσια και των δικαιούχων υπαλλήλων που ανέρχονται περίπου στις εκατό χιλιάδες.

ΠΡΟΕΔΡΕΥΩΝ (Παναγιώτης Ν.Κρητικός): Ο Βουλευτής Αχαϊας κ.Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Βέβαια δυσκολότερη και επίπονη είναι η επιμονή και ο παραμερισμός, κύριε Υπουργέ. Σας ευχαριστούμε βέβαια, για την προσπάθεια που κάνετε, αλλά το πώς τα καταφέρνετε είναι άλλο πράγμα.

Σε όλες τις ενέργειες προβαίνετε πράγματι με ταχύτητα. Αλλά εδώ θα πρέπει να υπομνησθεί, ότι η λειτουργία των υπηρεσιών και του λογαριασμού στην τράπεζα, είναι τόσο γραφειοκρατικά δεμένη, σε ορισμένους τύπους, που δεν έχει μια ευκινησία και η οποία είναι υπέρ των δικαιούχων.

Αυτό θα πρέπει, κατά βάση να ελεγχθεί και αυτό θα πρέπει να λυθεί. Δηλαδή, να υπάρξει μια ευκινησία και στο θέμα της υπογραφής της διϋπουργικής απόφασης για την τροποποίηση. Γιατί να καθυστερεί η τροποποίηση;

Επομένως, σε τέτοιες περιπτώσεις, που αναμένουν οι άνθρωποι να πάρουν κάτι, για να αντιμετωπίσουν τη σημερινή ζωή, που γνωρίζετε πόσο δύσκολη είναι, θα πρέπει οι υπηρεσίες να λειτουργούν με μεγάλη ευχέρεια και δεξιότητα και σεις να υπογράφετε συντομότερα τις τροποποιήσεις, από τον καιρό εκείνο που σας τις φέρνουν.

Εν πάση περιπτώσει, σας ευχαριστούμε για τις ενέργειες, που κάνατε.

ΠΡΟΕΔΡΕΥΩΝ (Παναγιωτης Ν.Κρητικός): Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ.Υγείας και Πρόνοιας): Κύριε συνάδελφε, νομίζω ότι τέλος καλό, όλα καλά. Υπήρξε μια καθυστέρηση και γνωρίζετε τη δυσκαμψία της κρατικής μηχανής. Καταφέραμε να την ξεπεράσουμε και είμαστε σήμερα χαρούμενοι, που μέχρι τέλους του έτους θα πάρουν όλοι και οι εκατό χιλιάδες εργαζόμενοι δικαιούχοι τις 35.000. Αυτό είναι το σημαντικό, η εξασφάλιση των 16,5 δισ. δραχμών.

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμεθα στη κανονική σειρά των επικαίρων ερωτήσεων του πρώτου κύκλου.

Τρίτη στην ημερήσια διάταξη είναι η με αριθμό 325/27.11.96 επίκαιρη ερώτηση, του Βουλευτή του Κομμουνιστικού Κόμματος Ελλάδος κ.Νικ.Γκατζή, προς την Υπουργό Ανάπτυξης "σχετικά με τις προθέσεις της Κυβέρνησης για ιδιωτικοποίηση της "ΛΑΡΚΟ" και τη λήψη των αναγκαίων μέτρων ρύθμισης των χρεών της, αναβάθμισης της παραγωγικής διαδικασίας κ.λπ".

Η ερώτηση στο περιεχόμενό της έχει ως εξής:

"Τον κίνδυνο ιδιωτικοποίησης ή και διάλυσης αντιμετωπίζει η "ΛΑΡΚΟ" ιδιαίτερα μετά την απόφαση της Κυβέρνησης να προχωρήσει στο κλείσιμο του Οργανισμού Ανασυγκρότησης Επιχειρήσεων (ΟΑΕ). Αυτήν τη στιγμή η οικονομική θέση της επιχείρησης έχει επιδεινωθεί και το χρέος της ξεπερνά τα 50 δισ. δραχμές.

Την ευθύνη για την κατάσταση αυτή έχουν οι μέχρι σήμερα κυβερνήσεις, που αντί να στηρίξουν τη στρατηγικής σημασίας επιχείρηση ακολούθησαν πολιτική εγκατάλειψης και συρρίκνωσής της. Παρ'ότι οι εργαζόμενοι έχουν επανειλημμένα καταθέσει συγκεκριμένες προτάσεις, για την αντιμετώπιση των προβλημάτων λειτουργίας της "ΛΑΡΚΟ" και για την ανάπτυξή της, καμιά κυβέρνηση δεν τις πήρε υπόψη της.

Συγκεκριμένα οι εργαζόμενοι ζητούν: 'Αμεση ρύθμιση των χρεών της επιχείρησης, στήριξη και αναβάθμιση της παραγωγικής διαδικασίας από το Κράτος, διασφάλιση του δημόσιου χαρακτήρα της επιχείρησης, δημιουργία από τη Δ.Ε.Η. μονάδας παραγωγής ηλεκτρικού ρεύματος στο χώρο της "ΛΑΡΚΟ" Λάρυμνας, δημιουργία μονάδας ανοξείδωτου χάλυβα σε συνεργασία με τα "ΕΛΣΙ", τα οποία πρέπει να επαναλειτουργήσουν, καθετοποίηση της παραγωγής, προστασία του περιβάλλοντος. Επίσης ζητούν προσλήψεις μονίμου προσωπικού, για τη μείωση των κενων οργανικών θέσεων.

Ερωτάται η κυρία Υπουργός, εάν θα παρθούν μέτρα, με βάση τις τεκμηριωμένες προτάσεις των εργαζομένων, ώστε να μην οδηγηθεί και αυτή η στρατηγικής σημασίας επιχείρηση στην καταστροφή και την ιδιωτικοποίηση, όπως τόσες άλλες επιχειρήσεις του δημόσιου τομέα, απογυμνώνοντας ακόμη περισσότερο τη Χώρα μας από τη βιομηχανία της;".

Η Υφυπουργός Ανάπτυξης κα 'Αννα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ.Ανάπτυξης): Κύριε Πρόεδρε, πρέπει να πούμε από την αρχή, ότι η "ΛΑΡΚΟ" είναι μια επιχείρηση με πολύ μεγάλα προβλήματα, τα οποία γίνονται ακόμη μεγαλύτερα στην περίοδο αυτή, που έχουμε πτώση των τιμών του νικελίου.

Η στάση όμως της Κυβέρνησης, κάθε άλλο παρά εγκατάλειψη δείχνει, εάν λάβουμε υπόψη μας:

Πρώτον, ότι έγινε πρόσφατα νομοθετική ρύθμιση, για την τιμή του ρεύματος στη "ΛΑΡΚΟ" που κατεβαίνει στα επίπεδα της "ΠΕΣΙΝΕ", μια απόφαση που έχει υψηλό κόστος και έγινε για να στηριχθεί η παραγωγή της "ΛΑΡΚΟ". Και,

Δεύτερον, αν είναι δυνατόν να θεωρείται εγκαταλειμένη μια επιχείρηση, η οποία παρά τα τόσα και μεγάλα προβλήματα, που αναφέρονται από τον κύριο συνάδελφο, δηλαδή τα 47 δισ. χρέος αυτήν τη στιγμή, να λειτουργεί κανονικά και χωρίς προβλήματα στο προσωπικό της.

Υπάρχουν πράγματι κατά καιρούς αρκετές προτάσεις. Κάποιες από αυτές έχουν απαντηθεί εδώ και πολύ καιρό. Θα προσπαθήσω πάρα πολύ σύντομα να αναφερθώ σε όλα.

Πρώτον, για τη στήριξη της αναδιάρθρωσης της επιχείρησης έχει ήδη ανατεθεί μελέτη για τη βιωσιμότητα της επιχείρησης. Δεύτερον, για τη ρύθμιση των χρεών, ξέρετε ότι είναι ένα εξαιρετικά σύνθετο και πολύπλοκο πλαίσιο χρεών, όπου εμπλέκονται όλες οι επιχειρήσεις, που είναι μέτοχοι στη "ΛΑΡΚΟ", δηλαδή η "Δ.Ε.Η.", η "ΕΤΕΒΑ", και η Εθνική Τράπεζα. Υπάρχουν χρέη και είναι διαρθρωμένα με τέτοιον τρόπο, που η οποιαδήποτε ρύθμιση δεν πρέπει απλά να λύσει το πρόβλημα μεταφέροντάς το στους ισολογισμούς των άλλων επιχειρήσεων, αλλά να βρεθεί η βέλτιστη λύση, που δε θα μεταφέρουμε προβλήματα από τη μια επιχείρηση στην άλλη. Υπάρχει ένα σχέδιο γι' αυτήν τη ρύθμιση χρεών. Υπάρχει μία συνεχής δουλειά προς αυτήν την κατεύθυνση, όπου με την προεδρία του ΟΑΕ και την παρακολούθηση του Υπουργείου, έχουμε βάλει ένα σαφές χρονοδιάγραμμα για τη ρύθμιση αυτών των χρεών.

Για τη δημιουργία από τη Δ.Ε.Η. μονάδας συμπαραγωγής έχει γίνει μελέτη πριν από ενάμιση χρόνο. Η μελέτη αυτή απέδειξε, ότι δεν είναι παραγωγική επένδυση αυτή και δεν μπορεί να αποσβεστεί. 'Εχει απορριφθεί, λοιπόν, για οικονομοτεχνικούς λόγους η μονάδα συμπαραγωγής και εκμετάλλευσης για την παραγωγή ηλεκτρικής ενέργειας.

Το θέμα της μονάδας του ανοξείδωτου χάλυβα: Στόχος είναι να γίνει η μελέτη βιωσιμότητας της "ΛΑΡΚΟ" και να μπορέσουν να γίνουν με την παροχή κεφαλαίων οι απαραίτητοι εκσυγχρονισμοί, ώστε να μπορέσουμε να μιλήσουμε για μονάδα ανοξείδωτου χάλυβα. Μια τέτοια μονάδα απαιτεί επένδυση δεκάδων δισεκατομμυρίων και για να εξασφαλιστούν τα κεφάλαια για μια τέτοια επένδυση, θα πρέπει να μιλούμε για μια υγιή "ΛΑΡΚΟ".

Για το θέμα της προστασίας του περιβάλλοντος, θα σας πω ότι πριν από ένα μήνα επισκέφθηκα επιτόπου την μονάδα, είδα όλα τα σωματεία, τη διοίκηση, τους εμπλεκόμενους φορείς στο χώρο της "ΛΑΡΚΟ". Υπήρξε ένα πρόβλημα, που ετέθη από τους εργαζόμενους. Το ελέγξαμε ήδη, έχουμε τις εκτιμήσεις των υπηρεσιακών παραγόντων στο Υπουργείο και θα έλεγα ότι δεν είναι άμεσο.

Τέλος, θα σας πω, ότι δεν πρόκειται να γίνουν προσλήψεις μόνιμου προσωπικού. Δεν υπάρχει κανένα περιθώριο για τέτοιες προσλήψεις. Ο στόχος μας εξαντλείται στα πλαίσια που προηγουμένως ανέφερα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής, έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το πρόβλημα της "ΛΑΡΚΟ" είναι ένα από τα σοβαρότερα προβλήματα, που αντιμετωπίζουν σήμερα οι εργαζόμενοι. Είναι πρόβλημα οικονομικό, είναι πρόβλημα ανάπτυξης. Είναι μία από τις επιχειρήσεις στρατηγικής σημασίας για τη Χώρα μας, όπως και η ΑΓΕΤ, την οποία πρόσφατα πουλήσατε. Είναι μία επιχείρηση, η οποία πραγματικά μπορεί να φέρει οικονομικά οφέλη, πολύ συνάλλαγμα στη Χώρα και να παίξει ουσιαστικά την ατμομηχανή για την ανάπτυξη της βιομηχανίας και της οικονομίας της Χώρας.

Είναι γεγονός, ότι η Κυβέρνηση δεν έχει παρουσιάσει μέχρι σήμερα κανένα σχέδιο βιομηχανικής ανάπτυξης. Αποσπασματικά αντιμετωπίζετε όλα τα προβλήματα. 'Ετσι ακριβώς αντιμετωπίζετε και τη "ΛΑΡΚΟ". Πριν από δέκα και χρόνια, από το '83 ακόμα, η ίδια η Κυβέρνηση του ΠΑ.ΣΟ.Κ. είχε στο πενταετές της πρόγραμμα σχέδιο για τη δημιουργία του ανοξείδωτου χάλυβα, όπου μαζί η "ΛΑΡΚΟ" και τα "ΕΛΣΙ" αξιοποιώντας τα σπάνια για τη Χώρα μας κοιτάσματα του χρωμίου και του νικελίου, θα δημιουργούσε επιχείρηση κάθετης παραγωγής προϊόντων, τα οποία πραγματικά θα ήταν για βιομηχανία μονοπωλιακού χαρακτήρα, όχι για την Ελλάδα, αλλά και για ολόκληρη την Ευρώπη, με συνάλλαγμα κ.λπ. Επομένως, δεν μπορείτε να λέτε σήμερα τι θα γίνει και θα κάνουμε μελέτη βιωσιμότητας, όταν ναι μεν χρωστάει 47 δισ., αλλά έχει 29 δισ. η "αδελφή" "ΛΑΡΚΟ" -γιατί την έχετε χωρίσει στα δύο-και που οι εργαζόμενοι και ουσιαστικά κι εμείς δεν ξέρουμε πού πηγαίνουν αυτά τα 27 δισ. το χρόνο. Δεν είναι χρεωμένη η επιχείρηση ουσιαστικά, αλλά δεν έχει καλή διαχείριση, δεν έχει συμπεριλάβει τα κέρδη, τα οποία αποδίδει το υπόλοιπο της "ΛΑΡΚΟ" μέσα εκεί.

Εκείνο που εμάς ενδιαφέρει, είναι, αυτό που προτείνουν και οι εργαζόμενοι: Θα μείνει ο δημόσιος χαρακτήρας της επιχείρησης; Θα αναπτυχθεί η επιχείρηση; Θα κάνετε τον ανοξείδωτο χάλυβα, που θα απορροφήσει χιλιάδες εργαζόμενους και θα λύσει πολλά προβλήματα; Θα μπορέσει παραπέρα η οικονομία μας να αναπτυχθεί στους τομείς αυτούς της βιομηχανίας; Θα μπορέσει τελικά να οδηγηθεί η οικονομία μας, η βιομηχανία μας προς λύσεις τέτοιες, που δε θα αντιμετωπίζονται προσωρινά, αλλά θα δίνουν και στη "ΛΑΡΚΟ" μια προοπτική ανάπτυξης παραπέρα και βιωσιμότητας, όχι για το αύριο και το μεθαύριο, που θα είσθε εσείς ή κάποιοι άλλοι, αλλά που να παίξει πραγματικά τον κορμό, τη βάση μιας αναπτυξιακής πορείας για τη Χώρα;

ΠΡΟΕΔΡΕΥΩΝ (Παναγιώτης Ν.Κρητικός): Η κυρία Υφυπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ.Ανάπτυξης): Κύριε Πρόεδρε, θα μπορούσαμε να μιλάμε πολύ ώρα για να αναλύσουμε την υπόθεση της παλαιάς και νέας "ΛΑΡΚΟ", πότε έγινε και με πόση προχειρότητα έγινε, ώστε να έχει δημιουργηθεί πραγματικά ένα αδιέξοδο σήμερα και θεσμικό και νομικό για τη ρύθμιση των χρεών. Δεν είναι όμως το ζητούμενο να παρελθοντολογούμε. Πρέπει να προσπαθούμε να λύσουμε τα προβλήματα.

Αγαπητέ, κύριε συναδελφε, μια και αναφερθήκατε στα κοιτάσματα του νικελίου, είναι πράγματι πολύτιμο το ότι στη Χώρα μας υπάρχουν κοιτάσματα νικελίου, αλλά ξέρετε πολύ καλά ότι είναι από τα πιο φτωχά σε περιεκτικότητα με πάρα πολύ μεγάλα προβλήματα στην εξόρυξή τους.

Σήμερα έχουμε πρόβλημα πτώσης των τιμών παγκοσμίως και αυτό έχει άμεση επίπτωση στην επιχείρηση η οποία βέβαια δεν παράγει με κόστος κατώτερο της τιμής πώλησης. Το κόστος της παραγωγής της είναι υψηλότερο από την τιμή πώλησής της. Αυτά είναι προβλήματα που αντιμετωπίζονται καθημερινά και τα οποία κάνουν απαγορευτική την οποιαδήποτε επένδυση τόσο υψηλή όσο χρειάζεται, ώστε να έχει μια συγκεκριμένη επιχείρηση αν όχι κερδοφορία, ένα ισοσκελισμένο ισοζύγιο.

Για το θέμα των επενδύσεων του ανοξείδωτου χάλυβα θα επαναλάβω ότι δεν είναι θέμα του Κράτους να επενδύσει στον ανοξείδωτο χάλυβα. Με τη "ΛΑΡΚΟ" και ως εξυγιασμένη θα μπορούσε να υπάρξει διεθνές ενδιαφέρον για την επένδυση κεφαλαίων στο θέμα του ανοξείδωτου χάλυβα.

'Οσο για το θέμα της ατμομηχανής, για να μπορέσει μια επιχείρηση να παίξει το ρόλο της ατμομηχανής θα πρέπει η ίδια πρώτα να είναι πολύ ισχυρή ώστε να μπορέσει να τραβήξει πίσω της αυτά που χρειάζεται.

ΠΡΟΕΔΡΕΥΩΝ (Παναγιώτης Ν.Κρητικός): Κύριοι Βουλευτές, ο συνάδελφος κ. Γεράσιμος Γιακουμάτος ζητά ολιγοήμερη άδεια απουσίας στο εξωτερικό από 5.12.96 ως 8.12.96

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μαλιστα, μάλιστα.

ΠΡΟΕΔΡΕΥΩΝ (Παναγιώτης Ν.Κρητικός): Η Βουλή ενέκρινε.

Τέταρτη στην ημερήσια διάταξη είναι η επίκαιρη ερώτηση με αριθμό 321/27.11.96 πρώτου κύκλου του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης να πωληθεί η Τράπεζα Κεντρικής Ελλάδος, τη διασφάλιση των θέσεων εργασίας κ.λπ., η οποία έχει ως εξής:

"Η Κυβέρνηση έχει αποφασίσει την πώληση της Τράπεζας Κεντρικής Ελλάδας και γι' αυτόν το σκοπό η Α.Τ.Ε. με πρόσφατη απόφασή της (21.10.96) προχώρησε στην επιλογή του χρηματοοικονομικού συμβούλου στον οποίο αναμένεται να αναθέσει τη σχετική σύβαση εντός του Δεκεμβρίου.

Τα βασικά οικονομικά μεγέθη της Τ.Κ.Ε. την τελευταία πενταετία παρουσιάζουν εντυπωσιακή άνοδο και δείχνουν ότι η Τράπεζα δεν χρειάζεται αλλαγή του ιδιοκτησιακού καθεστώτος της για να αναπτυχθεί. Εξάλλου το θέμα της πώλησής της είναι και ανεπίκαιρο αφού διαρκεί ακόμη η εκκρεμοδικία με το Δούκαρη, πράγμα που αποθαρρύνει τυχόν σοβαρούς επενδυτές.

Παρά ταύτα, ερωτάται ο κύριος Υπουργός Εθνικής Οικονομίας:

1. Αν προτίθεται να φέρει το θέμα της πώλησης της Τ.Κ.Ε. στη Βουλή προς συζήτηση,

2. Αν θα κατοχυρωθεί με την πώλησή της η ανάπτυξη της Τ.Κ.Ε. μέσα από τη συμμετοχή ενός τραπεζικού θεσμικού επενδυτή, ο οποίος θα υποχρεούται να καταθέσει συγκεκριμένο επιχειρηματικό πλάνο και

3. Αν θα διασφαλιστούν οι θέσεις εργασίας και τα εργασιακά και ασφαλιστικά δικαιώματα των εργαζομένων στην Τ.Κ.Ε. με Νομοθετική ρύθμιση, όπως έγινε για το προσωπικό της Τράπεζας Κρήτης.".

O Yφυπουργός Εθνικής Οικονομίας κ. Χρήστος Πάχτας έχει το λόγο.

ΧΡΗΣΤΟΣ ΠΑΧΤΑΣ (Υφυπ.Εθνικής Οικονομίας): Θα ήθελα να επισημάνω την κυβερνητική δέσμευση και να πω, ότι αποτελεί ιδιωτικοποίηση του μικρού μεγέθους τραπεζών του ευρύτερου δημόσιου τομέα μεταξύ των οποίων συγκαταλέγεται και η Τράπεζα Κεντρικής Ελλάδας.

Αναφορικά με τους ομίλους των τραπεζών το χαρακτηριστικό τους είναι ότι πρέπει να αποτελούνται από συμπληρωματικές, ως προς τα προσφερόμενα προϊόντα και υπηρεσίες, εταιρείες σε σχέση με τη μητρική τράπεζα. Η παραμονή της  Τράπεζας Κεντρικής Ελλάδας στο χρηματοπιστωτικό όμιλο της Αγροτικής Τράπεζας Ελλάδας δεν εξυπηρετεί τα παραπάνω συμπληρωματικά χαρακτηριστικά, αφού η λειτουργία της δεν καλύπτει κάποιο εξειδικευμένο τομέα εργασιών, αλλά αντίθετα δραστηριοποιείται πλέον ανταγωνιστικά στους ίδιους τομείς εργασιών με την Αγροτική Τράπεζα.

Επιπλέον, η αναδιάρθρωση του χαρτοφυλακίου των μεγάλων τραπεζών υπό δημόσιο έλεγχο, η οποία περιλαμβάνει και την πώληση θυγατρικών εταιρειών, η μείωση των λειτουργικών τους δαπανών, η αύξηση της συμμετοχής του ιδιωτικού κεφαλαίου στο μετοχικό τους κεφάλαιο, η προσέλκυση ακόμα και ξένων τραπεζών, θα αυξήσουν την πίεση για παροχή περισσότερο ανταγωνιστικών υπηρεσιών.

Στα πλαίσια αυτών των δεδομένων, το Διοικητικό Συμβούλιο της Αγροτικής Τράπεζας, αποφάσισε τη μεταβίβαση του πακέτου των μετοχών της Κτηματικής Τράπεζας Ελλάδος που ελέγχει.

Σε κάθε περίπτωση θα ήθελα να επισημάνω, κύριε συνάδελφε, ότι η περαιτέρω διασπορά των μετοχών της Τράπεζας Κεντρικής Ελλάδος με τη διάθεση του συνόλου ή μέρους των μετοχών που κατέχει η Αγροτική Τράπεζα σε ιδιώτες επενδυτές, θα γίνει με αυστηρές και διαφανείς διαδικασίες. 'Ηδη, όπως αναφέρετε και σεις, ανετέθη, μετά από επιλογή μεταξύ εταιρειών που δήλωσαν σχετικό ενδιαφέρον -και έχει ολοκληρωθεί- η αποτίμηση της αξίας των μετοχών της Τράπεζας Κεντρικής Ελλάδος, όπως και στη συνέχεια επελέγησαν σύμβουλοι για τη διαδικασία επιλογής των ενδιαφερομένων επενδυτών.

Θέλω να επισημάνω, ότι σύμφωνα με την κείμενη νομοθεσία, η μεταβίβαση του πακέτου των μετοχών της Τράπεζας Κεντρικής Ελλάδος, που ανήκε στην Αγροτική Τράπεζα Ελλάδος, υλοποιείται με απόφαση του Δ.Σ. της Αγροτικής Τράπεζας και εγκρίνεται από το διοικητή της Τράπεζας Ελλάδος. Δεν χρειάζεται δηλαδή περαιτέρω νομοθετική ρύθμιση.

Μέσα στους όρους της μεταβίβασης αυτής, η Αγροτική Τράπεζα, θα ζητήσει όπως οι πιθανοί αγοραστές επιλεγούν με κριτήρια φερεγγυότητας, αξιοπιστίας και εξειδικευμένης πείρας στο χρηματοπιστωτικό τομέα, ώστε να εξασφαλίζεται η περαιτέρω ανάπτυξη και προοπτική της τράπεζας.

'Ηταν ένα σημείο της ερώτησής σας.

Τέλος, σε ό,τι αφορά το θέμα των εργαζομένων, στους ίδιους αυτούς όρους μεταβίβασης, η Αγροτική Τράπεζα, θα εξασφαλίσει συμβατικά ότι οι πιθανοί αγοραστές θα αποδεχθούν τη διασφάλιση των θέσεων εργασίας του πάσης φύσεως υπηρετούντος στην Τράπεζα Κεντρικής Ελλάδος προσωπικού με τα εργασιακά και ασφαλιστικά δικαιώματα που αυτό έχει.

Ιδιαίτερη νομοθετική ρύθμιση, δεν είναι απαραίτητη αφού η διασφάλιση αυτή θα προβλεφθεί σημαντικά στα πλαίσια της κείμενης εθνικής και κοινοτικής νομοθεσίας. 

'Ετσι, καλύπτουμε και το τρίτο σημείο της ερώτησής σας, κύριε συνάδελφε.

ΠΡΟΕΔΡΕΥΩΝ(Παναγιώτης Ν.Κρητικός): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: 'Οταν, κύριε Υπουργέ, η Τράπεζα Κεντρικής Ελλάδος είχε αγοραστεί από την Αγροτική Τράπεζα, σε όλους είχε δημιουργηθεί η εντύπωση ότι αγοράστηκε όχι για να λύσει το πρόβλημα της τότε Κυβέρνησης σχετικά με το χειρισμό της πώλησης της τράπεζας μετά την εκδίωξη του Δούκαρη, αλλά για την περαιτέρω ανάπτυξη. Μάλιστα, όλοι πίστευαν ότι θα χρησιμοποιηθεί σαν ο μοχλός της επιχειρούμενης τότε εισόδου της Αγροτικής Τράπεζας στον εμπορικό τομέα.

Παρ'όλα αυτά, η Τράπεζα Κεντρικής Ελλάδος, πραγματικά είχε μια εντυπωσιακή πορεία -όπως δείχνουν και τα αποτελέσματα της τελευταίας πενταετίας. 'Εφτασε να έχει είκοσι δύο καταστήματα, πεντακόσιους ογδόντα υπαλλήλους και νομίζω πως φέτος, θα κλείσει τη χρονιά με ένα κύκλο εργασιών, περίπου 23 δισεκατομμύρια. Βέβαια, η περίπτωση της χρησιμοποίησης από την Αγροτική Τράπεζα, για είσοδο στον εμπορικό τομέα, δεν περπάτησε. Επιχείρησε η Αγροτική Τράπεζα μόνη της, άσχετα εάν σήμερα η Αγροτική δεν είναι ούτε αγροτική ούτε εμπορική.

Εμείς, όπως και οι εργαζόμενοι, πιστεύουμε ότι δεν είναι θέμα αλλαγής του ιδιοκτησιακού καθεστώτος η ανάπτυξη της τράπεζας. Είναι θέμα εκσυγχρονισμού της, ο οποίος μπορεί να γίνει από την ίδια την τράπεζα.

Παρ'όλα αυτά, επειδή έχετε ήδη αποφασίσει την πώληση της τράπεζας, εκείνο που ζητάμε -παρ'ότι ακούσαμε από σας ότι δεσμεύεσθε σχετικά με τη σύμβαση- είναι να μην επαναληφθούν, κύριε Υπουργέ, φαινόμενα τύπου Κοσκωτά και Δούκαρη.

'Αρα, λοιπόν, σ'αυτήν τη σύμβαση που έχετε αναθέσει στη συγκεκριμένη εταιρεία, θα πρέπει να διασφαλιστούν αυτά που είπατε και ειδικά η περίπτωση επενδυτή με μεγάλη φερεγγυότητα.

Ευχαριστώ.

ΠΡΟΕΔΡΕΥΩΝ(Παναγιώτης Ν.Κρητικός): Ο κύριος Υφυπουργός έχει το λόγο.

ΧΡΗΣΤΟΣ ΠΑΧΤΑΣ(Υφυπ. Εθνικής Οικονομίας): Κύριε Πρόεδρε, συμφωνώ με τον κύριο συνάδελφο. Προϋπόθεση είναι η περαιτέρω ανάπτυξη και εξυγίανση της Τράπεζας της Κεντρικής Ελλάδος.

Συμφωνούμε ότι στόχος είναι ένα επιχειρηματικό σχέδιο, αλλά με νέα ρευστά κεφάλαια που αδυνατεί δυστυχώς η Κεντρική σήμερα να καταθέσει προς την ανάπτυξη αυτή. Και βεβαίως, όπως επισημάνατε προηγουμένως, δεν μπορούμε να συγκρίνουμε αυτήν την περίπτωση με την Τράπεζα Κρήτης. Εδώ μιλάμε για την ίδια νομική μορφή. Εκεί είχαμε αλλαγή νομικής μορφής. Είχαμε τη νέα και την παλαιά Τράπεζα Κρήτης.

Εδώ μιλάμε, λοιπόν, για τη μετεξέλιξη ουσιαστικά, με τη μεταβίβαση μετοχών της Τράπεζας Κεντρικής Ελλάδος από την Αγροτική Τράπεζα, σε θεσμικούς επενδυτές ή ιδιώτες επενδυτές. Και αυτό θα γίνει ιδία μέσω του Χρηματιστηρίου, με τη μεταβίβαση μέρους ή όλου των μετοχών της Τράπεζας της Ελλάδος.

Είναι μια διαφανής διαδικασία και νομίζουμε ότι η πορεία που έχουμε ακολουθήσει είναι αυτή που θα δικαιώσει, τις ανησυχίες, τις αγωνίες και τις δικές σας και τις δικές μας, γιατί θέλουμε ένα ανταγωνιστικό σύστημα στο χώρο του τραπεζικού συστήματος. Θέλουμε υγιείς τράπεζες, θέλουμε τράπεζες που θα διευρύνουν ακόμη περισσότερο αυτό το ανταγωνιστικό περιβάλλον, για να βοηθήσουν και την πορεία της Χώρας γενικότερα με την ανταγωνιστικότητα που συνεχώς πρέπει να διευρύνεται και μέσω του νέου οικονομικού περιβάλλοντος που δημιουργούμε, το υγιέστερο καθημερινά. Ευχαριστώ κύριε Πρόεδρε.

ΠΡΟΕΔΡΕΥΩΝ(Παναγιώτης Ν. Κρητικός): Κύριοι Βουλευτές, έχω τη χαρά να ανακοινώσω στο Σώμα, ότι σαράντα επτά μαθητές και τρεις συνοδοί καθηγητές από το πρώτο Τεχνικό Επαγγελματικό Λύκειο Αμαρουσίου Αθηνών, παρακολουθούν τη συνεδρίασή μας, αφού προηγουμένως ξεναγήθηκαν στην αίθουσα "ΕΛΕΥΘΕΡΙΟΥ ΒΕΝΙΖΕΛΟΥ".

Τους καλωσορίζουμε στο Κοινοβούλιο.

(Χειροκροτήματα)

Πέμπτη στην ημερήσια διάταξη είναι η υπ' αριθμόν 303/25.11.96 Επίκαιρη Ερώτηση πρώτου κύκλου της Βουλευτού του Δημοκρατικού Κοινωνικού Κινήματος κας Βασιλικής Καραγιάννη-Αράπη προς τον Υπουργό Εθνικής Παιδείας και Θρησκευμάτων, σχετικά με την ανανέωση των αποσπάσεων εκπαιδευτικών στη Γερμανία οι οποίοι έχουν παιδιά με ειδικές ανάγκες.

Η επίκαιρη ερώτηση έχει ως εξής: "Την περασμένη χρονιά, ανανεώθηκαν οι αποσπάσεις εννέα εκπαιδευτικών στο εξωτερικό (Γερμανία), οι οποίοι έχουν παιδιά με ειδικές ανάγκες. Η ανανέωση γίνεται κάθε χρόνο με υπουργική απόφαση. Για την τρέχουσα όμως σχολική χρονιά 1996-1997 δεν έχει ληφθεί σχετική απόφαση με αποτέλεσμα οι ενδιαφερόμενοι εκπαιδευτικοί να μην εργάζονται ενώ ήδη τελειώνει το α' τρίμηνο.

Ερωτάται ο κύριος Υπουργός, σε ποιες ενέργειες προτίθεται να προβεί προκειμένου να δοθεί λύση στο πρόβλημα που ταλαιπωρεί τους παραπάνω εκπαιδευτικούς και τα άρρωστα παιδιά τους".

Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο.

ΙΩΑΝΝΗΣ ΑΝΘΟΠΟΥΛΟΣ(Υφυπ. Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, το θέμα έχει ρυθμιστεί. Οι ενέργειες έγιναν με πολύ μεγάλη βάσανο και προβληματισμό, γιατί ο καλοκαιρινός νόμος, ο 2413/96, δημιούργησε τη συγκεκριμένη την εκκρεμμότητα στο θέμα της παράτασης των αποσπάσεων των εκπαιδευτικών του εξωτερικού, πέραν της πανταετίας, για λόγους υγείας.

Αυτό το χρονικό πλαφόν παρήχε τη δυνητική ευχέρεια μέχρι σήμερα στον εκάστοτε Υπουργό Παιδείας να ανανεώνει τις αποσπάσεις των εκπαιδευτικών για την εκπαίδευση ελληνοπαίδων εξωτερικού. Αυτό δε σήμαινε ότι η απόφαση αυτή ήταν υποχρεωτική για τον Υπουργό.

Επειδή όμως στη διαδρομή του χρόνου παρουσιάστηκαν πάρα πολλά καταχρηστικά φαινόμενα και συστηματικές καταστρατηγήσεις, ακόμα και αυτής της δυνητικής ευχέρειας, με τον 2413/96, καταργήθηκε το δικαίωμα του Υπουργού, να παρατείνει την απόσπαση εκπαιδευτικών στο εξωτερικό πέραν της πενταετίας. Δε θα αναφερθώ τώρα ούτε στους ειδικούς λόγους ούτε στη γενικότερη ractio, στη φιλοσοφία αυτού του νόμου.

Είναι γεγονός όμως ότι έχουν αφεθεί ορισμένες εξαιρετικές περιπτώσεις με τις οποίες και πάλι παρατείνεται πέραν της πανταετίας το δικαίωμα απόσπασης αυτών των εκπαιδευτικών. 'Ομως, μέσα σ' αυτές τις ειδικές περιπτώσεις δεν περιλαμβάνεται πλέον ο λόγος υγείας. Γιατί, ακριβώς, με αυτό το λόγο ως πρόσχημα τις περισσότερες φορές, επιτυγχάνονταν αυτές οι αποσπάσεις και καταστρατηγείτο βέβαια η βούληση όλων των εκπαιδευτικών και των συνδικαλιστικών τους φορέων που ήθελαν την εναλλακτικότητα σ' αυτές τις αποσπάσεις, έτσι ώστε να μπορούν όλοι να έχουν αυτήν την πρόσβαση, της προσφοράς δηλαδή, στην εκπαίδευση του εξωτερικού και παράλληλα να ανανεώνουν τους δεσμούς τους με τη ζώσα Ελλάδα.

Είπα ότι με μεγάλη βάσανο και μεγάλο προβληματισμό υπογράψαμε κάποιες τέτοιες περιπτώσεις, αλλά χωρίς το επιμίσθιο και χωρίς την κάλυψη όλων των άλλων εξόδων. Διότι ακόμη και αν το κάναμε, δεν επρόκειτο ο Πάρεδρος του Γενικού Λογιστηρίου του Κράτους να εγκρίνει αυτά τα ποσά.

Και συνέβη το εξής: Αυτοί οι οποίοι είχαν πράγματι κάποιο πρόβλημα υγείας οι ίδιοι ή τα παιδιά τους, αποδέχθηκαν την απόφαση. Εκείνοι οι οποίοι προφανώς ήθελαν να τη χρησιμοποιήσουν προσχηματικά, αρνήθηκαν την απόφαση.

Πάντως, ήθελα να σας διαβεβαιώσω ότι πράγματι τακτοποιήθηκε αυτή η υπόθεση.

ΠΡΟΕΔΡΕΥΩΝ (Παναγιώτης Ν. Κρητικός): Η κα Αράπη έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριε Υπουργέ, χαίρομαι που έχει μπει η υπογραφή.'Ομως, πρέπει να γνωρίζετε ότι αυτοί οι εκπαιδευτικοί που είχαν πρόβλημα και έπρεπε να ανανεωθεί η απόσπασή τους -εξάλλου κάθε χρόνο γινόταν ανανέωση με υπουργική απόφαση- γιατί ήταν πέραν της πενταετίας στο εξωτερικό, είχαν αποδεικτικά στοιχεία από γιατρούς, νοσοκομεία. Νομίζω ότι και η ΕΛΜΕ της Γερμανίας και η εδώ ΟΛΜΕ γνώριζαν τα προβλήματα. Εμείς δε ζητήσαμε να γίνει κατάχρηση του δικαιώματος αυτού των εκπαιδευτικών. Εφ' όσον υπάρχουν στοιχεία και πέρυσι είχαν ανανεωθεί, θα έπρεπε και φέτος να γίνει το ίδιο γιατί έχουν περάσει ήδη τρεις μήνες και αυτοί οι άνθρωποι δεν ξέρουν τι να κάνουν.

Αν όπως λέτε, ο ν.2413 ισχύει και εφόσον η ΕΛΜΕ εκεί και η ΟΛΜΕ εδώ έχουν στοιχεία, ότι αυτοί οι εκπαιδευτικοί δεν μπορούν να μείνουν στη Γερμανία, αυτό είναι θέμα Υπουργείου.

Χαίρομαι όμως που υπογράψατε διότι υπάρχουν κάποιοι άνθρωποι που έχουν πράγματι τα αποδεικτικά στοιχεία. Και εγώ ήμουν, κύριε Υπουργέ, μία απ'αυτούς που είχα κάνει αίτηση να πάω στο εξωτερικό όταν πρωτοδιορίστηκα, αλλά δεν είχα τη δυνατότητα, ούτε την πρόσβαση. Ξέρω ότι υπάρχουν και τέτοιες περιπτώσεις.'Ομως εμείς δε ζητάμε γι'αυτούς αλλά για εκείνους που έχουν πραγματικές ανάγκες και πραγματικούς λόγους να παραμείνουν. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο, αν θέλει να κάνει κάποια παρατήρηση.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Θα ήθελα, απλούστατα, να πω ότι δεν αποσπώνται οι εκπαιδευτικοί μας στο εξωτερικό για να θεραπεύουν τα παιδιά τους. Είναι προφανές, ότι άλλη είναι η αιτία της απόσπασης. Είναι η προσφορά εκπαιδευτικού έργου στο σύστημα της εκπαίδευσης Ελληνοπαίδων εξωτερικού. Αυτό είναι σαφές. Από κει και πέρα, όλοι είμαστε άνθρωποι.

Αν ανακύψει ένα τέτοιο θέμα και έχουμε μία περίπτωση που δεν μπορεί να αντιμετωπιστεί θεραπευτικά στην Ελλάδα, τότε ακριβώς προχωρούμε σε τέτοιες αποφάσεις. Αλλά γνωστοποιούμε και στην Ολομέλεια του Σώματος ότι αυτή είναι η τελευταία απόσπαση που δίδεται για τέτοιους λόγους και από την επόμενη χρονιά και μετά θα δίδονται οι αναρρωτικές άδειες ή οι παρατεταμένες άδειες, προκειμένου οι εκπαιδευτικοί να αντιμετωπίσουν προβλήματα υγείας.'Οχι όμως αποσπάσεις.

ΠΡΟΕΔΡΕΥΩΝ (Παναγιώτης Ν. Κρητικός): Πρώτη στην ημερήσια διάταξη επίκαιρη ερώτηση δεύτερου κύκλου είναι η με αριθμό 301/25.11.96 του Βουλευτή της Νέας Δημοκρατίας κ. Ιωάννη Χωματά προς τον Υπουργό Μεταφορών και Επικοινωνιών, σχετικά με τη δυνατότητα να δοθούν άδειες δρομολόγησης λεωφορείων σε πολύτεκνους αυτοκινητιστές.

Η επίκαιρη ερώτηση έχει ως εξής: "Υπάρχουν περί τις χίλιες οικογένειες αυτοκινητιστών οι οποίες δικαιολογημένα διαμαρτύρονται για την άνιση μεταχείριση που γίνεται σήμερα εις βάρος τους από το Κράτος παρά το κατοχυρωμένο από το άρθρο 21 παρ.2 του Συντάγματος δικαίωμά τους, να τυγχάνουν ειδικής φροντίδας.

Το παράπονό τους είναι δίκαιο και το αίτημά τους συνοψίζεται εις το να τους δοθεί ή άδεια δρομολόγησης λεωφορείων ώστε να εξυπηρετήσουν ορισμένες συγκοινωνικές ανάγκες της πρωτεύουσας.

1. Επειδή το Κράτος σήμερα με το νέο καθεστώς ξοδεύει για τον Ο.Α.Σ.Α. αρκετά χρήματα σε επιχορηγήσεις ή σε εγγυήσεις προς τις δανείστριες τράπεζες.

2. Επειδή με την παραχώρηση άδειας δρομολόγησης λεωφορείων στους πολύτεκνους θα μειωθούν σε κάποιο βαθμό τα επιπλέον χρήματα που σήμερα ξοδεύονται άδικα.

3. Επειδή με την ικανοποίηση αυτού του δίκαιου αιτήματος θα λυθεί το εργασιακό πρόβλημα χιλίων πολυτέκνων επαγγελματιών αυτοκινητιστών και το πρόβλημά συντήρησης των οικογενειών τους.

Γι'αυτό ερωτάσθε κύριε Υπουργέ:

Τι προτίθεσθε να κάνετε για να ικανοποιήσετε αυτό το δίκαιο αίτημα αποδεικνύοντας ταυτόχρονα στην πράξη την επιβαλλόμενη και συνταγματικά κατοχυρωμένη κοινωνική ευαισθησία.

Ο κύριος Υπουργός έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Κύριε Πρόεδρε, ο κύριος συνάδελφος επαναφέρει στη Βουλή ένα θέμα, που έχει συζητηθεί κατ' επανάληψη και θεωρείται ότι έχει λήξει.

Το 1992 η Νέα Δημοκρατία ιδιωτικοποίησε τις αστικές συγκοινωνίες της Αθήνας. 'Εδωσε τότε τη δυνατότητα να αποκτήσουν λεωφορεία οι πολύτεκνοι οδηγοί, οι οποίοι είχαν δίπλωμα Ε' και ΣΤ' κατηγορίας. Το ΠΑ.ΣΟ.Κ. το 1993 άλλαξε το νόμο και επανέφερε το καθεστώς των συγκοινωνιών στο δημόσιο τομέα. 'Αλλωστε έτσι γίνεται σε όλη την Ευρώπη. Δεν υπάρχει καμία χώρα στην Ευρώπη που να έχει ιδιωτικές συγκοινωνίες. Αυτό γίνεται μόνο σε ένα μέρος της Αγγλίας.

Γι' αυτό άλλωστε ο Ελληνικός Λαός ψήφισε την Κυβέρνηση του ΠΑ.ΣΟ.Κ.. Υπήρχε στο πρόγραμμά της αυτή η αλλαγή του καθεστώτος των συγκοινωνιών. 'Ομως, όταν έγινε η αλλαγή, η Κυβέρνηση έδωσε τη δυνατότητα σε αυτούς τους πολύτεκνους που ήταν στις ΣΕΠ, να παραμείνουν και να δουλέψουν στον σημερινό ΟΑΣΑ και στην ΕΘΕΛ. Το 50% των εργαζομένων στις ΣΕΠ έκανε αίτηση για να παραμείνει στην εταιρεία. Αυτοί παρέμειναν. Οι υπόλοιποι, που δεν έκαναν αίτηση, φυσικά δεν προσελήφθησαν.

Τώρα δε συζητείται καθόλου η αλλαγή του θεσμικού πλαισίου. Οι συγκοινωνίες είναι και θα παραμείνουν στο δημόσιο τομέα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Χωματάς έχει το λόγο.

ΙΩΑΝΝΗΣ ΧΩΜΑΤΑΣ: Κύριε Πρόεδρε, μου κάνει εντύπωση η διατύπωση του κυρίου Υπουργού και η δήλωσή του, ότι οι αστικές συγκοινωνίες έχουν ήδη αλλάξει καθεστώς λειτουργίας και ότι θα παραμείνουν στο δημόσιο τομέα, όταν γνωρίζει πάρα πολύ καλά ότι αυτό έγινε με μία αντισυνταγματική διάταξη.

Κύριε Υπουργέ, στερήσατε κατοχυρωμένο δικαίωμα απ' αυτούς τους πολυτέκνους αυτοκινητιστές, που το είχαν αποκτήσει, σύμφωνα με το άρθρο 21 παρ. 2 του Συντάγματος και σύμφωνα με το ν. 2078/92. Καταργήσατε αυτό το δικαίωμα εν γνώσει σας ότι δεν μπορείτε να το καταργήσετε, διότι ένα δικαίωμα αποκτημένο με βάση το Σύνταγμα, όχι απλώς δεν καταργείται, αλλά κάθε φορά που γίνεται μία αλλαγή, μπορεί να γίνει μόνο επί τα βελτίω και όχι επί τα χείρω.

Δεύτερον, γνωρίζετε πολύ καλά και ήταν σε γνώση σας, όταν ψηφιζόταν ο νόμος, ότι θα προκαλούσατε τεράστια δημόσια δαπάνη, πολλών δισεκατομμυρίων δραχμών. Ακόμη γνωρίζετε ότι σήμερα δεν έχετε βελτιώσει τις συγκοινωνίες, για να προσφέρετε καλύτερες υπηρεσίες προς το κοινό που εξυπηρετείται απ' αυτές. Σήμερα, γνωρίζουμε όλοι ότι το χρέος των αστικών συγκοινωνιών υπερβαίνει τα 600 δισ. Το Κράτος καλείται κάθε ημέρα να πληρώνει αυτά τα επιπλέον έξοδα.

Θέλω να σας παρακαλέσω, κύριε Υπουργέ, κάτι να κάνετε γι' αυτές τις πολύτεκνες οικογένειες, οι οποίες διεκδικούν το δικαίωμα, όχι μόνο να επανέλθουν στην υπηρεσία, αλλά και τα λεφτά που σπατάλησαν για να πάρουν αυτές τις άδειες και τα δεδουλευμένα, που παρανόμως κρατούνται από το Κράτος.

Ακόμη, υπάρχει κάτι που ίσως δε γνωρίζετε, κύριε Υπουργέ. Στην απογραφή του 1881 οι ηλικίες του ελληνικού πληθυσμού μηδέν έως δεκαπέντε ετών, εκάλυπταν το 41% του πληθυσμού. Με την απογραφή του 1991 οι ηλικίες μηδέν έως δεκαπέντε καλύπτουν το 21%. Αυτό και μόνο δηλώνει πόσο σημαντικό είναι το πρόβλημα και πόσο θα συρρικνωθεί ο ελληνικός πληθυσμός τα επόμενα έτη. Αντί, λοιπόν, να επιβραβεύετε τις πολύτεκνες οικογένειες, έρχεσθε, πεισματικά επιμένοντας στην τοποθέτησή σας περί δημοσίων αστικών συγκοινωνιών, και τους στερείτε το δικαίωμα που έχουν όλοι οι πολίτες σ' αυτήν τη Χώρα. Σας παρακαλώ να το ξανασκεφθείτε και να τους δώσετε το δικαίωμα να επανέλθουν στις εργασίες τους, για να καλύψουν τους τομείς που εκάλυπταν και τότε, όταν ίσχυε εκείνος ο νόμος.

Τότε μόνο νομίζω, κύριε Υπουργέ, ότι θα αποκαταστήσετε τη συνταγματική νομιμότητα και θα μειώσετε πολύ τα έξοδα του Κράτους, τα οποία είναι υπερδιογκωμένα. 

Επίσης, θα έλεγα ότι θα έχετε την ευκαιρία να συγκρίνετε τα αποτελέσματα από την παράλληλη άσκηση της συγκοινωνιακής αυτής εξυπηρέτησης από τον ιδιωτικό και κρατικό φορέα. Τότε θα έχετε επιτελέσει ένα μεγάλο έργο, εξυπηρετώντας το δημόσιο συμφέρον και όχι το κομματικό.

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Μεταφορών και Επικοινωνιών κ. Λουκάκης έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Κύριε συνάδελφε, εξακολουθείτε όπως προσπάθησε και το Κόμμα σας να προσωποιήσετε ένα τέτοιο θέμα. Το θέμα δεν αφορά ούτε τους πολύτεκνους ούτε τους βιοπαλαιστές ούτε τους νοικοκυραίους ούτε τους φτωχούς ούτε τους πλούσιους. Είναι καθαρά ιδεολογικό, γιατί στο συγκοινωνιακό θέμα υπήρξε μία σύγκρουση μεταξύ των ιδιωτικών και δημοσίων συγκοινωνιών.

Τώρα, όσο για την σπατάλη, δεν έχετε δίκαιο, γιατί υπάρχουν δύο μοντέλα συγκοινωνιών που μπορούν να συγκριθούν. Είναι το πώς λειτουργεί σήμερα το σύστημα στην Αθήνα, τι επιχορηγήσεις έχει, και πώς λειτουργεί στη Θεσσαλονίκη, με τον Οργανισμό Αστικών Συγκοινωνιών που είναι ιδιωτική συγκοινωνία. Οι επιχορηγήσεις είναι διπλάσιες και το εισιτήριο αυτήν τη στιγμή στην Αθήνα, αν δεν υπήρχαν οι επιχορηγήσεις, παραμένει στις 75 δραχμές από το 1991, ενώ έπρεπε να είναι 150 δραχμές. Κατά εισιτήριο, λοιπόν, γίνεται η επιχορήγηση. Στη Θεσσαλονίκη, που είναι ιδιωτική η συγκοινωνία, η επιχορήγηση είναι διπλάσια από την Αθήνα.

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη στην ημερήσια διάταξη είναι η με αριθμό 324/27-11-96 επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Γεωργίας, Περιβάλλοντος-Χωροταξίας και Δημοσίων 'Εργων, σχετικά με τη λήψη των αναγκαίων μέτρων ώστε να αντιμετωπισθεί το θέμα της έλλειψης των τίτλων ιδιοκτησίας από τους 'Ελληνες μουσουλμάνους της περιοχής της Ξάνθης.

Η επίκαιρη ερώτηση έχει ως εξής:

"Πρόσφατα στην Ξάνθη, στην περιοχή του Κενταύρου, πάνω από εβδομήντα 'Ελληνες πολίτες, μουσουλμάνοι το θρήσκευμα, έγιναν αντικείμενο διοικητικών αποβολών από κτήματα που καλλιεργούσαν πάππο προς πάππο για δικές τους ανάγκες (πατάτες κ.α.).

Τέτοια περιστατικά είχαμε και στο παρελθόν, όχι μόνο για κτήματα, αλλά και για οικόπεδα, για κατασκευή ή επισκευή σπιτιών κ.λπ. Τυπικά η βάση αυτών των προβλημάτων είναι η έλλειψη τίτλων ιδιοκτησίας από τους μουσουλμάνους, για την οποία, την κύρια ευθύνη φέρει το Ελληνικό Κράτος και οι μέχρι σήμερα κυβερνήσεις. Εξ αιτίας της έλλειψης τίτλων ιδιοκτησίας αρκετοί μουσουλμάνοι πολίτες γίνονται αντικείμενα κυρώσεων και διακρίσεων.

Ερωτώνται, λοιπόν, οι κύριοι Υπουργοί:

Τι προτίθεται να κάνει η Κυβέρνηση για την οριστική αντιμετώπιση αυτών των εκκρεμοτήτων;

Και τι πρόκειται να κάνει για την παύση των συγκεκριμένων και ουσιαστικά αστήρικτων διοικητικών αποβολών που εξέδωσε το Δασαρχείο Ξάνθης;"

O Yφυπουργός Γεωργίας κ. Δημήτριος Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε και κύριοι συνάδελφοι, θέλω να σχολιάσω το περιεχόμενο της ερώτησης, διότι εξ αιτίας της έλλειψης τίτλων ιδιοκτησίας λέτε ότι "αρκετοί μουσουλμάνοι πολίτες γίνονται αντικείμενο διακρίσεων". Επ' αυτού θέλω να δηλώσω ότι οι νόμοι του Κράτους ισχύουν για κάθε 'Ελληνα πολίτη, ανεξαρτήτως θρησκεύματος, όπως προβλέπουν οι διατάξεις του άρθρου 61 του ν.8669. Δεν υπάρχουν νομοθετικές διακρίσεις και δεν εφαρμόζεται κάτι διαφορετικό, για θρησκευτικούς λόγους, αλλά ό,τι εφαρμόζεται για κάθε 'Ελληνα πολίτη, ισχύει και για τους 'Ελληνες μουσουλμάνους.

Τώρα επί της ουσίας, θέλω να πω ότι για τις εκτάσεις που συνετάγησαν πρωτόκολλα διοικητικής αποβολής, είναι σε εκείνες τις περιπτώσεις όπου λείπουν οι τίτλοι ιδιοκτησίας από τους φερόμενους σαν ιδιοκτήτες και έτσι είναι υποχρεωμένες οι υπηρεσίες του Κράτους και ειδικότερα οι δασικές υπηρεσίες, να προχωρήσουν σε τέτοια μέτρα. Η νόμιμη εφαρμογή του ν.δ. 86/1969, άρθρο 61, έχει φέρει σε αντιπαράθεση μεγάλο μέρος του Ελληνικού Λαού με τα δασαρχεία και τις υπηρεσίες του Υπουργείου Γεωργίας. Καθημερινά το 1/3 των υπαλλήλων των δασαρχείων βρίσκονται στα δικαστήρια, ακριβώς λόγω της έλλειψης τίτλων ιδιοκτησίας σε ολόκληρη τη Χώρα.

Eίναι ένα πελώριο θέμα που ήδη γνωρίζουμε και θα δώσουμε λύση. 'Ομως, όσον αφορά στην επίλυση του ιδιοκτησιακού καθεστώτος, υπάρχουν τα έννομα μέσα, οι ενδιαφερόμενοι μπορούν να προσφύγουν στα συμβούλια ιδιοκτησίας δασών, στη συγκεκριμένη περίπτωση στο ΣΙΔ Θεσσαλονίκης -αφορά τό άρθρο 8 του ν. 998- ή στα πολιτικά δικαστήρια. Σε κάθε όμως περίπτωση, εμείς επειδή αντιμετωπίζουμε τεράστια προβλήματα γύρω από αυτό το θέμα των ιδιοκτησιών, θα φέρουμε τον επόμενο καιρό νόμο στο Ελληνικό Κοινοβούλιο και εκεί μέσα θα προσπαθήσουμε να αντιμετωπίσουμε σωρεία από τέτοια προβλήματα, τα οποία φέρνουν τον 'Ελληνα πολίτη -και όχι τους μουσουλμάνους, αγαπητέ συνάδελφε- σε αντιπαράθεση με την Ελληνική Πολιτεία για θέματα που πραγματικά έπρεπε απο χρόνια να βρούμε τρόπο για να τα επιλύσουμε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Κυρίες και κύριοι συνάδελφοι, απο τα στοιχεία που συγκεντρώσαμε και που έχουμε στη διάθεσή μας, διαπιστώνουμε ότι πίσω από το ενδιαφέρον και την ευαισθησία για το δάσος, βρίσκονται άλλοι λόγοι.

Η καλλιέργεια δασικών εκτάσεων στη συγκεκριμένη κοινότητα αποτελεί την αφορμή και όχι την αιτία για να γίνουν οι διωγμοί σε βάρος τους. Γιατί αν η Πολιτεία έδειχνε πραγματικά ενδιαφέρον για την προστασία των δασών, θα έπρεπε να το δείξει σε μία σειρά άλλες περιπτώσεις, που είναι πολύ πιο σοβαρές και που έχουν πολύ μεγαλύτερη σημασία, όπως για δασικές εκτάσεις, που ύστερα από πυρκαϊές έχουν οικοπεδοποιηθεί. Οπως επίσης, δεν είναι η μόνη περίπτωση, όπου σε ορεινές περιοχές -όχι μόνο στη συγκεκριμένη περιοχή, αλλά σε ολόκληρη τη Χώρα- υπάρχουν ανάλογα προβλήματα, που όμως, δεν αντιμετωπίζονται με τον ίδιο τρόπο.

Επίσης, γνωρίζουμε πως σε όλη σχεδόν την ύπαιθρο, σημαντικές εκτάσεις από την εποχή της μεγάλης μετανάστευσης έχουν πάψει να καλλιεργούνται και κάθε γη η οποία δεν καλλιεργείται, πολύ σύντομα μετατρέπεται σε λιβάδι και σε δάσος.

'Ετσι, λοιπόν, γι' αυτούς τους λόγους, καθώς επίσης και από το γεγονός ότι αμέσως μετά τις εκλογές, απο τα αστυνομικά τμήματα του Εχίνου και της Μήκης, συνεχίστηκαν έλεγχοι σε βάρος των κατοίκων σχετικά με τις οικοδομικές άδειες, άδειες που γυρίζουν πίσω σε πέντε έως δεκαπέντε χρόνια, καθώς και οι αγορανομικοί έλεγχοι, μας δίνουν το δικαίωμα να πιστεύουμε πως είναι πολιτικοί οι λόγοι και οι λόγοι αυτοί είναι ότι δεν ελέγχονται πολιτικά τόσο από μέρους σας, όσο και από άλλες πολιτικές δυναμεις, ότι αυτοί ενίσχυσαν αποφασιστικά το Κόμμα μας, και αποβλέπουν στην τρομοκράτησή τους.

Θα θέλαμε να σας πούμε, ότι αυτές οι μορφές είναι γνωστές, δοκιμάστηκαν στο παρελθόν και δεν έχουν αποδώσει. Θα θέλαμε να δείξετε μεγαλύτερη προσοχή και ενδιαφέρον για τα πραγματικά προβλήματα που αντιμετωπίζουν οι κάτοικοι αυτών των περιοχών και ότι ο καλύτερος τρόπος για την αντιμετώπισή τους, είναι να λυθούν τα προβλήματα, να ενταχθούν και στη συνέχεια να αφομοιωθούν στο σύστημα και όχι μ' αυτές τις μομφές να τους σπρώχνετε στην αγκαλιά των άλλων, των γνωστών κέντρων.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Δεν έχω να σχολιάσω πολλά. Αλλά, κύριε συνάδελφε, ειλικρινά, δεν μπορώ να διανοηθώ ότι είναι δυνατόν για πολιτικούς λόγους να γίνεται διάκριση σε βάρος των συγκεκριμένων πολιτών. Εάν έχετε κάτι πιο συγκεκριμένο να μου καταγγείλλετε, μπορείτε να έρθετε στο Υπουργείο ή εδώ δημόσια στο Ελληνικό Κοινοβούλιο, ώστε να γνωρίζουμε την ουσία και το βάθος των καταγγελιών σας. Αλλά, είναι αδύνατον να διανοηθώ ότι οι συγκεκριμένες υπηρεσίες του Υπουργείου Γεωργίας, οι οποίες οφείλουν να κινούνται μέσα σε ένα συγκεκριμένο νομοθετικό πλαίσιο, το οποίο το Ελληνικό Κοινοβούλιο θέσπισε, ενεργούν με σκοπό να τρομοκρατήσουν τους συγκεκριμένους συμπολίτες, για πολιτικούς-κομματικούς λόγους, όπως δηλώνετε.

Πραγματικά είναι από τις ακραίες περιπτώσεις. Δεν μπορεί να γίνουν δεκτά από μέρους μας. Σε κάθε, όμως, περίπτωση, επειδή οφείλω αυτά να τα ελέγξω, δίνω τη διαβεβαίωση στο Ελληνικό Κοινοβούλιο, ότι θα ζητήσω όλα τα στοιχεία που υπάρχουν για την περιοχή και θα σας ενημερώσω και προσωπικά και αν χρειαστεί και το Ελληνικό Κοινοβούλιο, γιατί κάνατε ειλικρινά βαρείς υυπαινιγμούς, που δε νομίζω ότι έχουν σχέση με την πραγματικότητα και την αλήθεια. Σε κάθε, όμως, περίπτωση, εμείς έχουμε σκοπό να δούμε όλο το θεσμικό πλαίσιο για τα δάση, για τις ιδιοκτησίες, για τους βοσκότοπους κ.α. και πολύ σύντομα θα κατατεθεί στο Ελληνικό Κοινοβούλιο, νομοσχέδιο για να μπορέσουμε μέσα από θεσμούς, να δώσουμε τέλος σε μια περιπέτεια, όχι μόνο των συμπολιτών αυτών, αλλά και άλλων συμπολιτών μας σ' ολόκληρη τη Χώρα, με αντίστοιχα προβλήματα. 

ΠΡΟΕΔΡΕΥΩΝ (Παναγιώτης Ν. Κρητικός): Τρίτη στην ημερήσια διάταξη είναι η υπ' αριθμ. 320/27-11-96 Επίκαιρης Ερώτησης δευτέρου κύκλου της Βουλευτού της Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης να εφαρμόσει τις συλλογικές διαπραγματεύσεις στο χώρο του Δημοσίου.

Η επίκαιρη ερώτηση σε περίληψη έχει ως εξής:

"Πρόσφατα ο Υφυπουργός Οικονομικών κ. Χριστοδουλάκης παρέπεμψε τις μισθολογικές διακρίσεις που προκύπτουν και διατηρεί το νέο μισθολόγιο στη διαδικασία των συλλογικών διαπραγματεύσεων.

Ωστόσο το συνδικαλιστικό κίνημα των δημοσίων υπαλλήλων επισημαίνει την απουσία μέχρι σήμερα νομοθετικού πλαισίου, που θα κάνει πράξη το θεσμό των συλλογικών διαπραγματεύσων στο χώρο του Δημοσίου και θα αντιμετωπίζει με αποτελεσματικό τρόπο τις ιδιαιτερότητες και ειδικές συνθήκες κάθε χώρου ή κλάδου.

Η Κυβέρνηση παρ' ότι έχουν κυρωθεί οι σχετικές Διεθνείς Συμβάσεις, που εισάγουν το θεσμό των συλλογικών διαπραγματεύσεων στο Δημόσιο, δεν έχει ακόμη καταθέσει τις προτάσεις της για τον αναγκαίο διάλογο και την τελική νομοθετική ρύθμιση που θα οδηγεί στη λειτουργία του θεσμού αυτού.

Ερωτάται ο κύριος Υπουργός: 

1. Αν και πότε προτίθεται να καταθέσει τις προτάσεις του για τις συλλογικές διαπραγματεύσεις στο Δημόσιο και να συζητήσει με τις συνδικαλιστικές οργανώσεις το περιεχόμενό τους.

2. Αν ο νέος θεσμός θα ισχύσει από το 1997 ή θα μετατεθεί για το αόριστο μέλλον."

Ο Υφυπουργός Εσωτερικών, Δημόσιας Διοίκησης και Αποκέντρωσης κ. Αναστάσιος Μαντέλης έχει το λόγο.

ΑΝΑΣΤΑΣΙΟΣ ΜΑΝΤΕΛΗΣ (Υφυπ. Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, η διεθνής σύμβαση εργασίας 154, που προβλέπει την προστασία της συνδικαλιστικής οργάνωσης και των όρων απασχόλησης στη Δημόσια Διοίκηση, όπως και η διεθνής σύμβαση εργασίας 151, που προβλέπει τις συλλογικές διαπραγματεύσεις, επικυρώθηκαν από τη Βουλή των Ελλήνων πριν λίγους μήνες, τον Ιούνιο του 1996.

Σύμφωνα με τις ρητές διατάξεις και των δύο αυτών διεθνών συμβάσεων εργασίας, η εφαρμογή τους αρχίζει ένα χρόνο μετά την καταχώρησή τους από το γενικό διευθυντή του διεθνούς γραφείου εργασίας που γίνεται μετά την επικύρωση. Επομένως, τίθενται σε εφαρμογή τον Ιούνιο του 1997. Μέχρι του χρόνου αυτού η Κυβέρνηση έχει την πρόθεση να πάρει όλες τις αναγκαίες πρωτοβουλίες, μεταξύ των οποίων είναι και αυτές τις οποίες αναφέρει η αξιότιμη κυρία συνάδελφος στην ερώτησή της, και ορισμένες άλλες ακόμη, ώστε να είναι προετοιμασμένη κατάλληλα και να εφαρμοστούν έγκαιρα οι διεθνείς αυτές συμβάσεις εργασίας όταν τεθούν σε ισχύ.

Μεταξύ των μέτρων προετοιμασίας της Κυβέρνησης είναι η αναγκαία μελέτη όλων εκείνων των προϋποθέσεων και ενδεχόμενα και των νομοθετικών πρωτοβουλιών που θα χρειαστούν. Προς τούτο έχει συγκροτηθεί ειδική επιτροπή, η οποία μελετά όλα αυτά τα ζητήματα. Η επιτροπή αυτή προεδρεύεται από τον καθηγητή του Συνταγματικού Δικαίου τον κ. Ανδρέα Λοβέρδο, που τυχαίνει να είναι και γενικός γραμματέας Δημόσιας Διοίκησης, όπως επίσης μερικά από τα μέλη της είναι οι καθηγητές Δημήτριος Μέλισας, Δημήτριος Τραυλός, η κ. Μαρία Κανελλοπούλου, συμμετέχουν επίσης, και τέσσερις εκλεγμένοι εκπρόσωποι της ΑΔΕΔΥ. Αυτή η επιτροπή θα μελετήσει τα ειδικά ζητήματα και έγκαιρα πιστεύουμε ότι θα φέρει τα ζητήματα στο Υπουργείο, ώστε να γίνουν οι απαιτούμενες ενέργειες.

ΠΡΟΕΔΡΕΥΩΝ (Παναγιώτης Ν. Κρητικός): Η κα Μαρία Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, θα επιθυμούσα μια πιο συγκεκριμένη απάντηση από τη μεριά του κυρίου Υπουργού. Το ότι οι συλλογικές διαπραγματεύσεις στο Δημόσιο πρέπει να εφαρμοστούν μέχρι τον Ιούνιο του 1997, όπως προβλέπουν οι σχετικές συμβάσεις που έχουν επικυρωθεί, το γνωρίζουμε και είναι αυτονόητο. Το θέμα είναι πώς θα προετοιμαστεί η Κυβέρνηση, ώστε να υπάρξει πράγματι εφαρμογή των συλλογικών διαπραγματεύσεων στο Δημόσιο, μέχρι τότε. Το θέμα επείγει, κύριε Πρόεδρε, για τους εξής λόγους και γι' αυτό επιτρέψτε μου να αναφερθώ λίγο στην ανησυχία μας. 

Πρώτα-πρώτα θέλω να σημειώσω το γεγονός ότι η προηγούμενη κυβέρνηση έχει εμφανισθεί ήδη μία φορά ανακόλουθη με τις εξαγγελίες της. Είχε εξαγγελθεί από Υπουργό -έχω εδώ τις σχετικές δηλώσεις- ότι η εφαρμογή των συλλογικών διαπραγματεύσεων στο Δημόσιο θα ισχύσει από 1-1-1996. Συγκροτήθηκε και τότε επιτροπή, κύριε Υπουργέ, η οποία αυτοδιαλύθηκε. Ενώ συγκροτήθηκε, δε συνεδρίασε, δεν κατετέθηκαν οι προτάσεις και αυτοδιαλύθηκε η επιτροπή.

Ο δεύτερος λόγος είναι ο εξής: Πρόσφατα ο Υφυπουργός κ. Χριστοδουλάκης, όταν ερωτήθηκε για πολλά προβλήματα, που δημιουργεί το νέο μισθολόγιο, διότι δεν είναι δυνατόν να εφαρμοσθεί ενιαίο μισθολόγιο σ' όλο το χώρο της Διοίκησης, απευθυνόμενος στα συνδικαλιστικά όργανα των δημοσίων υπαλλήλων, τους είπε, μην ανησυχείτε, όλα θα λυθούν, διότι θα εφαρμοσθούν οι συλλογικές διαπραγματεύσεις από 1-1-1997.

Είναι πλέον προφανές, ότι από 1-1-1997 είναι αδύνατον να εφαρμοσθούν οι συλλογικές διαπραγματεύσεις, διότι στην επιτροπή στην οποία αναφερθήκατε και την οποία γνωρίζω, καμία απολύτως προεργασία δεν έχει γίνει. Το ερώτημα, λοιπόν, που τίθεται, είναι αν επιτέλους θα γίνει προεργασία, ώστε έστω να εφαρμοσθούν μέχρι τον Ιούνιο του 1997.

Και εδώ το θέμα βρίσκεται στο εξής σημείο. Πρέπει η Κυβέρνηση να καταθέσει τις προτάσεις. Δεν αρκεί η συγκρότηση της επιτροπής. Επισημαίνω ότι το συνδικαλιστικό όργανο των δημοσίων υπαλλήλων, η ΑΔΕΔΥ, έχει καταθέσει ήδη προτάσεις από το εικοστό ένατο συνέδριό της. Οι προτάσεις μπορεί να μην είναι πλήρεις, αλλά πάντως υπάρχουν. Και πράγματι μπορεί να μην αντιμετωπίζουν όλα τα προβλήματα, τα οποία είναι εξαιρετικά πολύπλοκα, διότι υπάρχουν ιδιομορφίες -είναι το Δημόσιο εργοδότης, είναι πολλοί οι χώροι, είναι πολλοί οι κλάδοι που πρέπει να ικανοποιηθούν- όμως, κάποιος διάλογος πρέπει να αρχίσει.

Εμείς επισημαίνουμε, κύριε Πρόεδρε, ότι αν δεν καταθέσει η Κυβέρνηση τάχιστα τις προτάσεις της, δύο τινά θα συμβούν.

Πρώτον, δε θα εφαρμοσθεί από 1-1-1997 το σύστημα των συλλογικών διαπραγματεύσεων στο Δημόσιο και η Κυβέρνηση θα είναι ανακόλουθη για μία ακόμη φορά.

Δεύτερον, θα φθάσουμε στον Ιούνιο του 1997 και θα κατατεθούν οι όποιες νομοθετικές ρυθμίσεις, χωρίς τον απαιτούμενο διάλογο, με αποτέλεσμα να έχουμε εκ νέου προβλήματα.

Επομένως, κύριε Πρόεδρε, το θέμα επείγει και θα ήθελα να παρακαλέσω τον κύριο Υπουργό, στο θέμα του χρόνου να είναι περισσότερο σαφής.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΑΝΑΣΤΑΣΙΟΣ ΜΑΝΤΕΛΗΣ (Υφυπ. Εσωτερικών, Δημόσιας Διοίκησης και Αποκέντρωσης): Κυρία συνάδελφε, χωρίς να υπάρχει διαφωνία επί της ουσίας, υπάρχουν συγκεκριμένα πράγματα τα οποία πρέπει να τα λάβουμε υπόψη μας. Δεν είναι δυνατόν αυτές οι Διεθνείς Συμβάσεις Εργασίας να ισχύσουν από 1-1-1997, διότι, διαβάζω ρητά τη διατύπωση που υπάρχει στο άρθρο 11, και των δύο συλλογικών διεθνών συμβάσεων εργασίας, οι οποίες λένε:"Η σύμβαση αρχίζει να ισχύει δώδεκα μήνες μετά από την καταχώρηση από το Γενικό Διευθυντή, των επικυρώσεων των δύο μελών". Οι επικυρώσεις έγιναν τον Ιούνιο του 1996, αρχίζουν να ισχύουν από τον Ιούνιο του 1997.

Δεύτερον, όπως σας είπα προηγουμένως, είναι συγκροτημένη η επιτροπή, στην οποία συμμετέχουν τέσσερις εκπρόσωποι της ΑΔΕΔΥ. Από κοινού γίνεται η επεξεργασία εκείνων των θεμάτων, που θα αποτελέσουν τη βάση και πρωτοβουλιών και συζητήσεων στην εθνική Διακομματική Επιτροπή και συζητήσεων με συνδικαλιστικές οργανώσεις και συζητήσεων στο Κοινοβούλιο.

Τα ζητήματα που γεννιώνται, βέβαια, είναι πολλά και ενδιαφέροντα. Δεν είναι μόνο αυτά που εντοπίσατε. Το κυριότερο ζήτημα, που πρέπει να λύσει η επιτροπή, είναι η συνεργασία των διεθνών αυτών συμβάσεων με το πλαίσιο που θέτει το Σύνταγμά μας, το οποίο είναι δομημένο σε μία εξουσιαστική σχέση μεταξύ Κράτους και δημοσίου υπαλλήλου.

Πρόθεσή μας, λοιπόν, είναι να λυθούν τα ζητήματα αυτά, τα οποία θα διευκολύνουν και τις περαιτέρω κινήσεις για να εφαρμοσθούν έγκαιρα αυτές οι συμβάσεις. Αν δεν υπήρχε πρόθεση εφαρμογής αυτών των συμβάσεων, προφανώς δε θα ερχόντουσαν για επικύρωση. Το ότι ήρθαν προς επικύρωση τον Ιούνιο του 1996 μας δεσμεύει από τον Ιούνιο του 1997 να τις εφαρμόσουμε. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Εξαντλήθηκε το δελτίο των επικαίρων ερωτήσεων της ημερησίας διατάξεως και εισερχόμαστε στη συζήτηση των τριων κυλιομένων ερωτήσεων από τις περασμένες ημέρες.

Πρώτη στην ημερήσια διάταξη είναι η υπ' αριθμ. 299/25-11-96 επίκαιρη ερώτηση δευτέρου κύκλου του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Γεωργίας, σχετικά με τη λήψη των αναγκαίων μέτρων αποζημίωσης των ελαιοπαραγωγών του Νομού Ηρακλείου που επλήγησαν από το δάκο, την καλύτερη οργάνωση δακοκτονίας κ.λπ., η οποία έχει ως εξής:

"Είναι γνωστό ότι το ελαιόλαδο είναι για το Νομό Ηρακλείου, με δεδομένα τα προβλήματα της σταφίδας, το σημαντικότερο αγροτικό προϊόν και αποτελεί τη βάση της οικονομίας του.

Για διάφορους λόγους παρουσιάζονται προβλήματα στην καταπολέμηση του δάκου, με σοβαρές οικονομικές συνέπειες για τους ελαιοπαραγωγούς. Η φετινή χρονιά αποτελεί χαρακτηριστική περίπτωση πλημμελούς αντιμετώπισης, με αποτέλεσμα σε πολλές περιοχές να έχει παρουσιασθεί μεγάλη καρπόπτωση και σε άλλες, που ο καρπός παραμένει στα δέντρα, να έχει υποβαθμιστεί η ποιότητα του ελαιολάδου. Υποβάθμιση σημαίνει στην πράξη αύξηση οξύτητας με συνέπεια τη μείωση της τιμής κατά 200 δραχμές περίπου το κιλό.

Ο Τοπικός Τύπος με πρωτοσέλιδα ("ΠΑΤΡΙΣ" 23-11-96) επισημαίνει το πρόβλημα και θίγει διάφορες πλευρές του.

Οι ελαιοπαραγωγοί που έχουν καταβάλλει και καταβάλλουν έγκαιρα την εισφορά δακοκτονίας, που για το Νομό Ηρακλείου προσεγγίζει το 1 δισ. δραχμές, βλέποντας την παραγωγή τους να έχει καταστραφεί, είναι ανάστατοι. Αξίζει να σημειωθεί ότι ημερομίσθια που έχουν πραγματοποιηθεί το καλοκαίρι, δεν έχουν ακόμα πληρωθεί και απομένει προς εξόφληση ποσό που πλησιάζει τα 400.000.000 δραχμές.

Ερωτάται ο κύριος Υφυπουργός Γεωργίας:

Τι μέτρα πρόκειται να λάβει για την αποζημίωση των πληγέντων παραγωγών, αλλά και την καλύτερη οργάνωση της δακοκτονίας, για να μην παρουσιάζονται κάθε χρόνο αυτά τα φαινόμενα σε μικρή ή μεγάλη έκταση, όπως εφέτος, σε βάρος των ελαιοπαραγωγών και της εθνικής οικονομίας".

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Γεωργίας κ. Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε, είναι γνωστό το πρόγραμμα της δολωματικής καταπολέμησης του δάκου της ελιάς. Οι δολωματικοί ψεκασμοί εφαρμόσθηκαν στο Νομό Ηρακλείου μέχρι και τις 30-10-96, με ευθύνη της τοπικής περιφερειακής υπηρεσίας και εποπτεία της δικής μας κεντρικής υπηρεσίας, με αρκετά ικανοποιητικά αποτελέσματα. Τα στοιχεία που μας έδωσαν, λένε ότι έχουμε επίδομα δάκοπροσβολής περί το 5%.

Εχω στα χέρια μου, κύριε συνάδελφε, το από 30-10-96 έγγραφο της Νομαρχίας, το οποίο δόθηκε προς όλα τα Ραδιοτηλεοπτικά Μέσα και στον ημερήσιο τοπικό Τύπο και ενημερώνει τους κατοίκους και τους παραγωγούς, ότι τελείωσαν οι δολωματικοί ψεκασμοί για την καταπολέμηση του δάκου της ελιάς και κρίνουν από επιστημονική άποψη, ότι δεν είναι σκόπιμη η συνέχισή τους για αρκετούς λόγους, τους οποίους αναφέρουν, ήτοι κακές καιρικές συνθήκες, άστατος καιρός, βροχοπτώσεις, χαμηλές θερμοκρασίες κ.α.

Γι' αυτούς τους λόγους, συνιστούν στους παραγωγούς να προχωρήσουν γρήγορα στη συγκομιδή του προϊόντος και όπου απαιτηθεί να υπάρξει συμπληρωματική θεραπευτική καταπολέμηση του δάκου με dimotheit ή με άλλα πιο ήπια προϊόντα.

ΒΑΣΙΛΗΣ ΚΕΔΙΚΟΓΛΟΥ: Ποιός τα λέει αυτά, κύριε Υπουργέ;

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Οι υπηρεσίες του Υπουργείου αλλά και της Νομαρχίας, οι οποίες ασχολούνται συγκεκριμένα με την καταπολέμηση του δάκου.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, αναμένουμε την πολιτική απάντηση και όχι την απάντηση των υπηρεσιών.

ΠΡΟΕΔΡΕΥΩΝ (Παναγιώτης Ν. Κρητικός): Αντιλαμβάνομαι την απορία σας, τον προβληματισμό σας, αλλά έχουμε και τον Κανονισμό, που δεν μπορεί να γίνεται συζήτηση...

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, αναμένουμε την πολιτική απάντηση και όχι την απάντηση των υπηρεσιών.

ΠΡΟΕΔΡΕΥΩΝ (Παναγιώτης Ν. Κρητικός): Προσλάβατε, κύριε Στρατάκη, ως συνήγορο τον κ. Κεδίκογλου; Να φέρει το παραστατικό δηλ. το γραμμάτιο προείσπραξης.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Δε θα απαντήσω στην παρότρυνση του συναδέλφου. Δεν είναι απλώς μια υπηρεσιακή απάντηση, είναι και ουσιαστική απάντηση. Είναι στοιχεία, τα οποία δείχνουν τις ενέργειες και τα μέτρα που πήρε το Υπουργείο για την καταπολέμιση του δάκου, γιατί αυτό είναι και το περιεχόμενο της ερώτησης του συναδέλφου. Είναι στοιχεία, τα οποία δείχνουν τις ενέργειες και τα μέτρα που πήρε το Υπουργείο για την καταπολέμηση του δάκου, γιατί αυτό είναι και το περιεχόμενο της ερώτησης του συναδέλφου.

Με βάση τις υποδείξεις των υπηρεσιών μας, προχώρησε η συλλογή των καρπών από τις αρχές του Νοέμβρη για τις πρώιμες παραγωγές και αποφεύχθηκαν μια σειρά παρενέργειες, όσον αφορά τη δακοπροσβολή στην περιοχή.

Η παραγωγή ελαιολάδου στο Νομό Ηρακλείου, με βάση τα δικά μας στοιχεία, φθάνει αυτήν τη στιγμή στις σαράντα πέντε - πενήντα χιλιάδες τόννους, και είναι σχετικά ικανοποιητική. Υπάρχει θέμα, όσον αφορά την οξύτητα του ελαιολάδου, λόγω της προσβολής από το δάκο.

Στο δεύτερο μέρος της ερώτησής σας, κύριε συνάδελφε, αναφέρετε το θέμα της καθυστέρησης εξόφλησης των εργαζομένων στη δακοκτονία. Πράγματι υπάρχει μια καθυστέρηση στις εξοφλήσεις. 'Ηδη το Υπουργείο μας, έχει κάνει τις ανάλογες ενέργειες και πιστεύω ότι σύντομα οι εργαζόμενοι θα πάρουν τα λεφτά του. Ζητήσαμε από το Υπουργείο Οικονομικών 2 δισ. δραχμές και έχουμε τη διαβεβαίωση, ότι τα χρήματα θα είναι σε λίγες μέρες στη διάθεσή μας, έτσι ώστε να αντιμετωπίσουμε την εξόφληση όλων των δαπανών του προγράμματος και βεβαίως και των ημερομισθίων των εργαζομένων που πήραν μέρος στην καταπολέμηση του δάκου.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Στρατάκης έχει το λόγο.

ΕΜΜΑΝΟΥΗΛ ΣΤΡΑΤΑΚΗΣ: Δεν περίμενα ο αρμόδιος Υπουργός να επικαλεσθεί την ανακοίνωση της διεύθυνσης γεωργίας, γιατί αυτή επιβεβαιώνει το πρόβλημα. Διαβάζω στην τελευταία παράγραφό της το εξής: Δυστυχώς οι απρόβλεπτες και οι ασυνήθιστα υψηλές θερμοκρασίες που επικράτησαν όλο το διάστημα, από τις αρχές Νοέμβρη μέχρι σήμερα, ευνόησαν μαζικές δακοπροσβολές, που εξελίχθηκαν ταχύτατα και συνεχίζουν να εξελίσσονται μέχρι σήμερα, με συνέπεια να κάνουν σημαντικές ζημιές στον ελαιόκαρπο και στην ποιότητα του λαδιού".

Αναγνωρίζεται δηλαδή, εν ολίγοις, ότι υπάρχει το πρόβλημα και χαίρομαι που και ο κύριος Υπουργός το αναγνωρίζει.

Περίμενα, όμως, ότι η απάντηση θα ήταν -όσον αφορά τους ελαιοπαραγωγούς του Νομού Ηρακλείου, που δίδουν περίπου 1 δισ. το χρόνο ως εισφορά δακοκτονίας και άλλο ένα περίπου δισεκατομμύριο το χρόνο ως εισφορά στον ΕΛΓΑ- ότι ως προς αυτήν τη ζημιά η οποία προέκυψε, θα μπορούσε ενδεχόμενα να δοθεί κατεύθυνση να αποζημιωθεί από τον ΕΛΓΑ. Γιατί λέει σαφώς η ανακοίνωση, ότι οι καιρικές συνθήκες ήταν εκείνες οι οποίες δημιούργησαν αυτήν τη ζημιά.

Βέβαια, μπαίνει θέμα και για την πληρωμή των ημερομισθίων, γιατί πράγματι, του χρόνου είναι δύσκολο να βρεθούν άνθρωποι, που να εργαστούν τον Ιούνιο και να πληρωθούν το Δεκέμβριο, όταν είναι γνωστό ότι οι παραγωγοί έχουν ήδη καταβάλει την εισφορά αυτή από το χειμώνα.

Εδώ θα πρέπει να υπάρξει μία απάντηση, που έχει να κάνει με την ολοκληρωμένη αποκέντρωση αυτής της διαδικασίας. 'Εχουν αποκεντρωθεί κάποιες αρμοδιότητες, δεν έχουν, όμως, αποκεντρωθεί οι πόροι, μαζί με τις αρμοδιότητες, ώστε να μπορεί η αρμόδια υπηρεσία της Νομαρχίας ή, εν πάση περιπτώσει, οι όποιες αρμόδιες υπηρεσίες στο Νομό, να κάνουν κάποια αποτελεσματική ουσιαστική καταπολέμηση του δάκου.

Το αποτέλεσμα είναι, κάθε χρόνο να έχουμε πολλά προβλήματα. Περιμένω, λοιπόν, ότι θα πρέπει να υπάρξει προς αυτή την κατεύθυνση δέσμευση του Υπουργού ότι θα αποζημιωθεί η ζημιά των παραγωγών από τον ΕΛΓΑ, όπου οι παραγωγοί ιδιαίτερα της Κρήτης καταβάλλουν πάρα πολλές εισφορές και για τη δακοκτονία, αλλά και για τον ΕΛΓΑ συνολικά, και ουδέποτε σχεδόν παίρνουν αποζημίωση από αυτήν την αιτία. Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ.Γεωργίας): Κύριε συνάδελφε, κατάγεσθε από μια αγροτική περιοχή και ξέρετε πολύ καλά ότι σε τέτοιες περιπτώσεις οι αποζημιώσεις γίνονται μέσα από τον ΕΛΓΑ, ύστερα από αίτημα των παραγωγών και βεβαίως, ύστερα από έλεγχο των αρμοδίων οργάνων, που εκτιμούν το ύψος της ζημιάς και ανάλογα, βγαίνει η όποια δυνατότητα αποζημίωσης. Δεν είναι δυνατόν σε επιδοτούμενα από την Ε.Ε. προϊόντα να παρεμβαίνει η Ελληνική Πολιτεία και να δίνει αποζημιώσεις, στις περιπτώσεις ζημιών και αυτό ισχύει και για την ελιά και το λάδι.

'Οσον αφορά το θέμα των πληρωμών, αναγνωρίζουμε ότι υπήρξε καθυστέρηση. 'Εχουν γίνει από τις αρχές του Σεπτέμβρη όλες οι ενέργειες από την πλευρά του Υπουργείου μας και σας δήλωσα ότι τις ημέρες αυτές το θέμα κλείνει και οι εργαζόμενοι που πήραν μέρος στην καταπολέμηση της δακοκτονίας, θα πληρωθούν τον επόμενο καιρό.

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμεθα στη συζήτηση της υπ' αριθμ. 277/21-11-96 του δευτέρου κύκλου, των εξ αναβολής επικαίρων ερωτήσεων, του Βουλευτή της Νέας Δημοκρατίας κ. Σπύρου Σπύρου, προς τον Υπουργό Υγείας και Πρόνοιας, σχετικά με τις προθέσεις της Κυβέρνησης να βελτιώσει τις διατάξεις του ν.1892/90, που αφορούν τις πολύτεκνες οικογένειες:

Η ερώτηση του κυρίου συναδέλφου έχει ως εξής:

"Ενώ η εξέλιξη του δημογραφικού προβλήματος ανησυχεί έντονα όλους, στην πράξη η Πολιτεία εμφανίζεται μικρόψυχη και αρνητική απέναντι σε διάφορες κατηγορίες πολυτέκνων. Οι ελλείψεις του ν.1892/90 ουδέποτε θεραπεύτηκαν, ενώ η διοίκηση στο σύνολό της εμφανίζεται αδιάφορη να βρει λύση στα προβλήματα, που προκύπτουν.

Αυτές τις μέρες η Κέρκυρα ζει το δράμα ενός άνεργου πατέρα τεσσάρων παιδιών, που έκανε το ..."έγκλημα" να παντρευτεί υπήκοο άλλης χώρας της Ευρωπαϊκής 'Ενωσης, με αποτέλεσμα να τιμωρούνται τα παιδιά του. Συγκεκριμένα, η Πολιτεία αρνείται στην οικογένεια του Δημητρίου Γκιόκα τη νομοθετημένη ενίσχυση της πολύτεκνης οικογένειας, με το αιτιολογικό ότι η μητέρα έχει υπηκοότητα άλλης ευρωπαϊκής χώρας. Αλλά τα τέσσερα παιδιά είναι Ελληνόπουλα και η μάνα έχει ζητήσει και αυτή την ελληνική υπηκοότητα, την οποία της αρνείται το Υπουργείο Εσωτερικών, με το αιτιολογικό ότι δεν έχει συμπληρώσει πενταετή παραμονή στη Χώρα.

Πρόκειται για μία παράλογη, εθνικά επικίνδυνη και κοινωνικά ανάλγητη αντιμετώπιση των τεσσάρων Ελληνοπαίδων του 'Ελληνα πατέρα, αλλά και της αλλοδαπής μάνας, που ζητά να τη δεχθεί η πατρίδα του συζύγου και των παιδιών της και να βοηθήσει την οικογένειά της να παραμείνει στη Χώρα και να μεγαλώσει τέσσερα καινούργια Ελληνόπουλα με τις αρχές και τα ιδεώδη της ελληνικής κοινωνίας.

Κατόπιν των ανωτέρω, ερωτάται ο κύριος Υπουργός Υγείας και Πρόνοιας: Σε ποιες ενέργειες προτίθεται να προβεί, για να αντιμετωπίσει άμεσα το πρόβλημα της συγκεκριμένης πολύτεκνης οικογένειας, αλλά και για να θεραπεύσει τις ατέλειες της υφιστάμενης νομοθεσίας;"

Αν βγει από τα ελληνικά σύνορα προς τα έξω αυτό το γεγονός, κύριε Υπουργέ, νομίζω ότι δεν θα κολακεύει καθόλου την Ελλάδα.

Δεν σας αφορά εσάς φυσικά, αφορά τις κυβερνήσεις μιας εξαετίας.

Ο κύριος Υπουργός έχει το λόγο.

ΚΩΣΤΑΣ ΓΕΙΤΟΝΑΣ (Υπ.Υγείας και Πρόνοιας): Θέλω να ενημερώσω, κύριε Πρόεδρε, τον κύριο συνάδελφο και τη Βουλή για την συμπαθή περίπτωση του κ. Γκιόκα.

'Οσον αφορά τις άμεσες ενέργειες, υπήρξαν. Υπήρξε αντίδραση -δεν επρόκειτο περί αναλγησίας- από την Νομαρχική Αυτοδιοίκηση και ενισχύθηκε η οικογένεια με επίδομα 200.000 δραχμών από τον λογαριασμό "πρώτων κοινωνικών βοηθειών". Με παρέμβαση της υπηρεσίας της Νομαρχιακής Αυτοδιοίκησης το ένα από τα παιδιά του τοποθέτηθηκε στον κρατικό παιδικό σταθμό της πόλης και κατά τη διάρκεια της απεργίας παρείχετο και τροφή και στην σύζυγό του και στα υπόλοιπα παιδιά του από άλλο κρατικό σταθμό.

'Οσον αφορά την οριστική λύση του προβλήματος, δεν είναι θέμα κοινωνικής αναλγησίας. Υπάρχει ένα νομικό πρόβλημα και είναι γνωστό -και το επαναλαμβάνω- ότι υπέγραψα τροπολογία για τη ρύθμιση αυτού του θέματος. Η τροπολογία αυτή θα ενσωματωθεί σε ένα υπό ψήφιση νομοσχέδιο του Υπουργείου Εθνικής Οικονομίας. Η ρύθμιση καλύπτει το θέμα της αναγνώρισης ως πολυτέκνων και των υπηκόων της Ευρωπαϊκής 'Ενωσης -είναι γενικότερο θέμα- που κατοικούν ή εργάζονται στην Ελλάδα, καθώς και τα μέλη των οικογενειών τους. Αυτό θα γίνει με τους ίδιους όρους και προϋποθέσεις που ισχύουν για τους 'Ελληνες υπηκόους, ώστε να μπορούν να παίρνουν και τα επιδόματα. Επομένως, προχωρούμε σε αυτήν τη ρύθμιση, η οποία λύνει το θέμα και για τον κ. Γκιόκα και για άλλες περιπτώσεις, που αφορούν υπηκόους της Ευρωπαϊκής 'Ενωσης. Το σώμα της τροπολογίας, αν θέλετε να δείτε λεπτομέρειες, το έχω εδώ και είναι στη διάθεσή σας.

Επειδή, κύριε Πρόεδρε, και με την ερώτηση αυτή τίθεται πάλι το δημογραφικό θέμα, έχω να πω ότι η Κυβέρνηση ενημέρωσε τον Ελληνικό Λαό πρόσφατα δια των Οικονομικών Υπουργών. Μάλιστα την Παρασκευή ο ίδιος ο κύριος Πρωθυπουργός σε σχετική ερώτηση απάντησε για την πολιτική μας στο δημογραφικό. Επειδή ξανατέθηκε το θέμα, οφείλω να επαναλάβω ότι η Κυβέρνηση θεωρεί ότι μία ενεργή δημογραφική πολιτική πρέπει να εκφράζεται με τη στήριξη της Πολιτείας προς τη μητέρα και την οικογένεια για κάθε ένα από το τρίτο παιδί και μετά. Η οικονομική αυτή στήριξη θα πρέπει να είναι σοβαρή, ώστε να μπορεί να στηρίζει όσο είναι εφικτό τις οικογενειακές αποφάσεις για ένα θέμα που έχει ιδιαίτερη σημασία.

Πιστεύετε, επίσης, ότι η στήριξη του Κράτους πρέπει να εκδηλώνεται στη φάση που δημιουργούνται οι ισχυρότερες πιέσεις στη μητέρα και στην οικογένεια, και όχι σε φάσεις όπου τα παιδιά πλέον έχουν μεγαλώσει. Για το λόγο αυτό και με τον προϋπολογισμό έχουμε προβεί σε ανακατανομή των πόρων προς τις οικογένειες που έχουν ανάγκη και που μπορεί να εκτελέσει αυτή η ενίσχυση κίνητρο για τη δημογραφική εξέλιξη. Αλλά υπάρχει και μία σειρά άλλων μέτρων. Επεξεργαζόμαστε ένα πρόγραμμα δράσεων για τη δημογραφική πολιτική, για το οποίο μπορώ, αν μου δοθεί η ευκαιρία στη δευτερολογία μου, να σας δώσω ορισμένα στοιχεία. Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.Σπύρος Σπύρου έχει το λόγο.

ΣΠΥΡΟΣ ΣΠΥΡΟΥ: Κύριε Πρόεδρε και κύριοι συνάδελφοι, χαίρομαι που ο κύριος Υπουργός διαβεβαιώνει σήμερα την Εθνική Αντιπροσωπεία ότι με τροπολογία πρόκειται να θεραπευτούν οι ατέλειες του νόμου που αδίκησε κατάφωρα και στέρησε σε χιλιάδες Ελληνόπουλα, μέλη πολύτεκνων οικογενειών, το επίδομα αυτό, επειδή η μητέρα τους ήταν αλλοδαπή. Βέβαια θέλω να πιστεύω ότι θα έρθει σύντομα αυτή η τροπολογία, γιατί και πριν ενάμισυ χρονο, ανάλογη έγγραφη διαβεβαίωση δόθηκε σε Βουλευτές, οι οποίοι είχαν κάνει ανάλογες ερωτήσεις.

Πέρα απ' αυτό όμως σύμφωνα με το άρθρο 7 παρ.1 της Συνθήκης της Ευρωπαϊκής 'Ενωσης, είναι γνωστό ότι απαγορεύεται κάθε διάκριση λόγω ιθαγένειας των πολιτών της Ευρωπαϊκής 'Ενωσης. Η στέρηση, λοιπόν, του δικαιώματος αυτού στην πολύτεκνη αλλοδαπή μητέρα αποτελεί παραβίαση της ανωτέρω διάταξης.

Η ανησυχία μου, όμως, κύριε Πρόεδρε και κύριοι συνάδελφοι, είναι στο μυωπικό τρόπο που η Κυβέρνηση φαίνεται να αντιμετωπίζει το θέμα των πολυτέκνων αυτόν τον καιρό, ενώ είναι γνωστό το οικονομικό πρόβλημα της χώρας μας -και το κατανοεί ο Ελληνικός Λαός- πάντα μετεκλογικώς το πληροφορείται.

Σε μία πολύτεκνη, λοιπόν, μητέρα η οποία έκανε αγώνα χρόνια για να μπορέσει να ζήσει αυτά τα παιδιά, έρχεται η Πολιτεία να της στερήσει σήμερα ένα εισόδημα το οποίο υπελόγιζε, όταν το κόστος ζωής είναι τεράστιο και όταν οι πολύτεκνοι δεν έχουν πειστεί, κύριε Υπουργέ, ότι θα σωθεί η ελληνική οικονομία με αυτήν την περικοπή και όταν είναι γνωστό ότι χαρίστηκαν δισεκατομμύρια σε ανθρώπους, που δεν είχαν ανάγκη, με πρόσφατα νομοσχέδια.

Είναι αλήθεια ότι τη στήριξη, η πολύτεκνη οικογένεια, τη χρειάζεται στη φάση της ανάπτυξης των παιδιών, αλλά δεν τελειώνει φαντάζομαι η υποχρέωση των πολυτέκνων για τα παιδιά τους στην ηλικία των έξι ετών. Το πρόβλημα είναι συνεχές και θα πρέπει να χαραχθεί πραγματικά μακροπρόθεσμη πολιτική, γιατί το δημογραφικό θέμα, είναι εθνικό θέμα. Και δε θα πρεπει σε μια περίοδο οικονομικών προβλημάτων -που τα γνωρίζει και ο Ελληνικός Λαός- να δείχνει η Κυβέρνηση μια ανάλγητη συμπεριφορά με την αφαίμαξη του εισοδήματος των πολύτεκνων οικογενειών.

ΠΡΟΕΔΡΕΥΩΝ (Παναγιώτης Ν.Κρητικός): 'Ηδη, κύριε Σπύρου, σπείρατε σπόρο, θα καρποφορήσει.

Ο κύριος Υπουργός έχει το λόγο.

ΚΩΣΤΑΣ ΓΕΙΤΟΝΑΣ (Υπ.Υγείας και Πρόνοιας): Κύριε συνάδελφε, ήμουν συγκεκριμένος. Είπα ότι η τροπολογία την οποία υπέγραψα -και το σώμα της το έχω εδώ- θα περιληφθεί σε ένα από τα πρώτα νομοσχέδια του Υπουργείου Εθνικής Οικονομίας. Πράγματι, λύνει το θέμα που συνίσταται στο κοινωνικό πρόβλημα κάποιων ανθρώπων, αλλά και στην εναρμόνιση προς το δίκαιο της Ευρωπαϊκής 'Ενωσης. Η Ελλάδα έπρεπε να προσαρμοστεί σ' αυτό, ούτως ή άλλως.

Επανήλθατε στο θέμα της πολιτικής της Κυβέρνησης, σε σχέση με τους πολυτέκνους, με το δημογραφικό. Οφείλω να σας πληροφορήσω, κύριε συνάδελφε, ότι αυτή η Κυβέρνηση δεν χαρίζεται σε κανέναν και καλό θα είναι να πάρετε πίσω ό,τι είπατε. Η κυβέρνηση αυτή έχει κοινωνικό πρόσωπο στην πολιτική της και αυτό το πρόσωπο, τηρουμένων φυσικά των αναλογιών -είμαστε σε μια περίοδο περιοριστικής πολιτικής σε σχέση με τις δαπάνες-εμφανίζεται και στον προϋπολογισμό στα κονδύλια της υγείας και της κοινωνικής πολιτικής. 'Οπως είπα ιδιαίτερα για τη δημογραφική πολιτική, κύριε Πρόεδρε, επεξεργαζόμαστε πενταετές πρόγραμμα δράσεων, το οποίο έχει άξονα τα επιδόματα- μια άλλη επιδοματική πολιτική- και τη φροντίδα της μητέρας και του παιδιού σε ζητήματα πρόνοιας και υγείας καθώς και στεγαστικά μέτρα. Επίσης την εναρμόνισης της οικογενειακής και της εργασιακής ζωής, ιδιαίτερα όσον αφορά παιδικούς και βρεφικούς σταθμούς, όπου θα προχωρήσουμε σε πιλοτικά προγράμματα, με απογευματινά, ακόμα και νυχτερινά ωράρια.

Ιδιαίτερα για τα επιδόματα στα οποία αναφερθήκατε. 'Οσον αφορά τη λεγόμενη ισόβια σύνταξη της πολύτεκνης μητέρας, διατηρείται με κριτήρια ηλικίας δηλ. από μια ηλικία και πάνω και με κριτήρια εισοδήματος και αυτό είναι το δίκαιο για λόγους κοινωνικούς. Εκεί φαίνεται η κοινωνική ευαισθησία και όσοι πόροι αφαιρούνται μετατίθενται σε ισάριθμες οικογένειες, για να στηρίξουν με αύξηση των επιδομάτων του χρόνου που χορηγούνται αυτά τα επιδόματα για το τρίτο το τέταρτο κ.λπ. παιδιά. Αυτή είναι μια σωστή, κοινωνικά δίκαιη πολιτική, δηλαδή με κοινωνική ανταποδοτικότητα, αλλά και με δημογραφική θα έλεγα αποδοτικότητα. Και προς αυτήν τη σωστή κατεύθυνση κινείται η κυβέρνηση. Και πιστεύω ότι θα το αντιληφθεί όλος ο Ελληνικός Λαός και ιδιαίτερα όσοι έχουν παρεξηγήσει από παραπληροφόρηση αυτά τα μέτρα. Είναι μέτρα και κοινωνικής ευαισθησίας και κοινωνικής αποδοτικότητας σε σχέση με τις δημογραφικές εξελίξεις, οι οποίες γνωρίζουμε όλοι ότι βρίσκονται σε οξεία φάση και είναι ανησυχητικές. Ευχαριστώ.

ΑΔΑΜ ΡΕΓΚΟΥΖΑΣ: Μόνο που τρία χρόνια πριν, ψηφίζατε άλλα πράγματα.

ΠΡΟΕΔΡΕΥΩΝ (Παναγιώτης Ν.Κρητικός): Παρακαλώ!

Τρίτη στην ημερήσια διάταξη είναι η με αριθμό 295/25.11.96 επίκαιρη ερωτηση του Βουλευτή του Κομμουνιστικού Κόμματος Ελλάδος και αντιπρόεδρου της Βουλής κ. Δημητρίου Β. Κωστόπουλου προς τους Υπουργούς Δικαιοσύνης, Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων για την καταβολή των δεδουλευμένων στους απολυμένους της επιχείρησης "Αιγαίον Α.Ε." την παρέμβαση για να σταματήσει η διαδικασία εξώσεων κ.λπ.

Το περιεχόμενό της έχει ως εξής: "Η επιχείρηση "ΑΙΓΑΙΟΝ Α.Ε." στο Λαύριο, πτώχευσε το 1990. 'Εξι χρόνια τώρα οι απολυμένοι περιμένουν τις νομικές διαδικασίες για να πάρουν τα χρήματα που τους οφείλονται (επίσχεση, αποζημιώσεις), αφού αυτά που έχουν πάρει μέχρι σήμερα είναι πολύ λίγα σε σχέση με αυτά που δικαιούνται.

Από την εκποίηση του εργοστασίου του Λαυρίου ένα μέρος των χρημάτων κρατήθηκε από τον ΟΑΕΔ για τα βοηθήματα, που κατά καιρούς έδωσε στους εργαζομένους. Ο ένας νέος ιδιοκτήτης όμως, ενώ οφείλει ακόμη ένα μέρος των χρημάτων, που θα τα πάρουν οι απολυμένοι του "ΑΙΓΑΙΟ" αξιώνει να φύγουν και προχωρά σε εξώσεις εβδομήντα πέντε οικογενειών από διαμερίσματα της επιχείρησης που εκποιήθηκαν μαζί με το εργοστάσιο.

Είναι αξιοπρόσεκτο το γεγονός ότι οι αρμόδιες κρατικές υπηρεσίες ενώ για την καταβολή των δεδουλευμένων στους εργαζόμενους παρό,τι έχουν περάσει έξι χρόνια και παρά τα όσα ορίζει ο νόμος, δεν εχουν πάρει κανένα μέτρο αλλά κινήθηκαν με θαυμαστή ταχύτητα για να εξυπηρετήσουν το "ιερό" δικαίωμα της ιδιοκτησίας του μεγαλοβιομήχανου.

Είναι απαράδεκτο το Κράτος να δείχνει με τόσο απάνθρωπο τρόπο το "κοινωνικό του πρόσωπο" πετώντας στο δρόμο εβδομήντα πέντε οικογένειες, που δίκαια απαιτούν να τους καταβληθούν πρώτα τα χρήματα που τους οφείλονται και μετά να φύγουν, ώστε να μπορέσουν να σηκώσουν τα έξοδα νέας κατοικίας.

Ερωτώνται λοιπόν οι κύριοι Υπουργοί αν θα παρέμβουν, προκειμένου να σταματήσει η διαδικασία των εξώσεων και τι συγκεκριμένα θα πάρουν, ώστε να εφαρμοστεί ο νόμος και για τους απολυμένους και να τους καταβληθούν άμεσα τα χρήματα που δικαιούνται".

Ο Υφυπουργός Εργασίας και Κοινωνικών Ασφαλίσεων κ. Φαρμάκης έχει το λόγο.

ΝΙΚΟΛΑΟΣ ΦΑΡΜΑΚΗΣ(Υφυπ.Εργασίας και Κοινωνικών Ασφαλίσεων): Κύριε Πρόεδρε, προκαλεί έκπληξη το σκεπτικό της Επίκαιρης Ερώτησης του συναδέλφου Κωστόπουλου, που αναφέρεται στην πτωχεύσασα επιχείρηση "ΑΙΓΑΙΟΝ" και στους απολυμένους της. Αναφέρεται σε κρατικές υπηρεσίες που, παρ' ό,τι έχουν περάσει έξι χρόνια, δεν έχουν πάρει κανένα μέτρο. Μιλάει για παρακράτηση χρημάτων από τον ΟΑΕΔ, για τα βοηθήματα που χορήγησε κατά καιρούς στους εργαζόμενους και επίσης μιλάει για ένα κράτος που δείχνει με απάνθρωπο τρόπο το κοινωνικό του πρόσωπο πετώντας στο δρόμο εβδομήντα πέντε οικογένειες, ενώ γνωρίζει ότι καμία κρατική υπηρεσία και το Κράτος, δεν έχουν συμμετοχή σ' αυτήν την έξωση η οποία οφείλεται σε δικαστικές ενέργειες του νέου ιδιοκτήτη της πτωχευσάσης εταιρείας.

( Στο σημείο αυτό, την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ )

Η αλήθεια ποιά είναι; Πράγματι το 1991 κηρύχθηκε σε πτώχευση η εταιρεία "ΑΙΓΑΙΟΝ-ΚΛΩΣΤΟΥΦΑΝΤΗΡΙΑ Α.Ε." με έδρα τον Πειραιά. Αυτή η πτώχευση βρίσκεται σήμερα στο τελευταίο στάδιο, δηλαδή στο στάδιο της εκποίησης των ακινήτων. Απολύθηκαν τότε χίλιοι πεντακόσιοι εργαζόμενοι. Φέρονται ως άνεργοι σήμερα εξ αυτών οκτακόσιοι. 'Εχουν γίνει ήδη γι' αυτούς δύο πρώτες προσωρινές διανομές χρημάτων από εκποίηση, συνολικού ποσού 1.632 εκατομμυρίων. Επίσης, έχουν λάβει οι εργαζόμενοι από τον ΟΑΕΔ τμηματικά έναντι της συνολικής απαιτήσεώς τους, 1.719 εκατομμύρια. Δηλαδή, έλαβαν οι εργαζόμενοι, έναντι των συνολικών απαιτήσεων, το 40,76% μέχρι τώρα, που είναι ένα ποσό 3.351 εκατομμύρια. O ΟΑΕΔ κράτησε, έναντι μιας συνολικής απαιτήσεώς του, άνω του 1,5 δισ., μόνο 201 εκατ. -επειδή αναφέρεται σ'αυτό ο κύριος συνάδελφος- που οφείλονται σε παροχές που έδωσε λόγω αφερεγγυότητας του εργοδότη και σε ποσά που κατέβαλε σαν δεδουλευμένες αποδοχές. Κατέβαλε τόσα πολλά, ώστε δεν είναι δυνατόν να κρίνεται διότι παρεκράτησε ένα μικρό μέρος.

Τώρα, σε ό,τι αφορά το ειδικό πρόβλημα των εξώσεων για τις εβδομήντα οικογένειες των απολυμένων που κατοικούν στο κτιριακό συγκρότημα της εταιρείας που πουλήθηκε μαζί με το εργοστάσιο του Λαυρίου.

Γίνονται αυτές τις μέρες διαπραγματεύσεις με τη βοήθεια του Υπουργείου και του εργατοϋπαλληλικού κέντρου του Λαυρίου και ελπίζουμε ότι θα υπάρξει κάποια ρύθμιση, ώστε να υπάρξει παράταση για ένα χρόνο. Σε κάθε περίπτωση ο ΟΑΕΔ, είναι έτοιμος να δώσει αποζημίωση σ'αυτές τις οικογένειες εάν πράγματι φύγουν από τα διαμερίσματα, πράγμα το οποίο, επαναλαμβάνω, φαίνεται ότι δεν θα συμβεί.

ΠΡΟΕΔΡΕΥΩΝ(Νικόλαος Κατσαρός): Ο κ. Κωστόπουλος έχει το λόγο.

ΔΗΜΗΤΡΙΟΣ Β.ΚΩΣΤΟΠΟΥΛΟΣ(Ε' Αντιπρόεδρος της Βουλής): Κύριε Πρόεδρε, οι εργαζόμενοι κρίνουν και εμάς και το γραπτό κείμενο της ως Επίκαιρης Ερώτησής μας και τις απαντήσεις του κυρίου Υπουργού. Δεν θα σταθώ σ'αυτά. Θέλω όμως να υπογραμμίσω μερικά ζητήματα εν τάχει.

Πρώτον, οι εβδομήντα πέντε οικογένειες που βρίσκονται σ' αυτήν τη γνωστή κατάσταση, φέρνουν στο προσκήνιο, για μια ακόμη φορά, τα προβλήματα του Λαυρίου, συνολικότερα, τα προβλήματα όλων των Λαυρίων της Χώρας, ενώ η Κυβέρνηση, εμείς εκτιμάμε, στέκεται αρνητικά απέναντι σ' αυτήν την κατάσταση, απέναντι σ'αυτή την τραγωδία.

Δεύτερον, δεν είναι μόνο οι εβδομήντα πέντε οικογένειες που έχουν κάνει αυτή την "κατάληψη" των οικιών του πρώην εργοστασίου "ΑΙΓΑΙΟΝ". Είναι και οι τρεις χιλιάδες εργαζόμενοι, οι οποίοι απολύθηκαν το 1990 και οι οποίοι πήραν κάποια λεφτά από τον ΟΑΕΔ και κάποιες μικρές αποζημιώσεις, αλλά είναι ακόμα ξεκρέμαστοι.

Τρίτο, αυτήν τη στιγμή βρίσκονται σε εξέλιξη εξώδικα για την έξωση των εβδομήντα πέντε οικογενειών, που απειλούνται με ένα χρόνο φυλάκιση και με 100.000 πρόστιμο κάθε μέρα αν παραμείνουν στους χώρους των σπιτιών αυτών. Και εδώ βέβαια την έξωση κάποιος θα την κάνει. Και επειδή είπε ο κύριος Υπουργός για το Κράτος που δεν μετέχει, δεν ξέρω δηλαδή θα πάει ο ένας εργοδότης που αγόρασε τα οικόπεδα και τα κτίρια να πετάξει τον κόσμο έξω; Δεν μπορεί να το κάνει αυτό. Από κάποιους θα συνοδευτεί και γνωρίζουμε ποιοί είναι αυτοί οι κάποιοι.

Τέταρτο είναι Χριστούγεννα. Τα λόγια αγάπης θα περισσέψουν. Ομως δεν φθάνουν μόνο αυτά τα λόγια αγάπης από τους χορτάτους, αλλά χρειάζονται άμεσα μετρα. Ενα άμεσο μέτρο είναι το 10% που παρακράτησε ο ΟΑΕΔ και είναι περίπου 180 εκατ., να δοθεί σ' αυτούς τους ανθρώπους σαν ενίσχυση και να μεριμνήσει η Κυβέρνηση να δοθούν αποζημιώσεις σ' όλους αυτούς τους ανθρώπους, οι οποίοι βρίσκονται στο έλεος του Θεού.

Τέλος, να θυμίσω κύριε Πρόεδρε, ότι πριν από λίγα χρόνια το ΠΑ.ΣΟ.Κ., τότε στην αντιπολίτευση, σήκωνε μαύρες σημαίες στο Λαύριο. Καλά έκανε από μια άποψη, συνέβαλε και αυτό με άλλους μαζί να σηκωθούν οι μαύρες σημαίες. Αλλά τώρα ξέχασε αυτόν τον κόσμο. Οι εργαζόμενοι ας βγάλουν τα συμπεράσματα και ας μη χάσουν την ελπίδα. Μόνο που για να ελπίζουν, θα πρέπει "να πάρουν και μια γάτα." Και γάτα είναι μόνο ο δικός τους αγώνας.

ΠΡΟΕΔΡΕΥΩΝ(Νικόλαος Κατσαρός): Ο κύριος Υπουργός έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): "Δεν σχολιάζει τα γενικά στα οποία αναφέρθηκα", είπε ο κύριος συνάδελφος, κύριε Πρόεδρε. Να μη σχολιάσω και εγώ τα δικά του γενικά, που ακούω χρόνια για τους εργαζόμενους για την ανεργία για όσα η ευαισθησία του ΚΚΕ μόνο αναδεικνύει που δεν έχουν τα άλλα κόμματα και που ακούμε εδώ πολύ καιρό. Βέβαια οι εργαζόμενοι, όπως είπε και εκείνος, κρίνουν και εκείνον και εμάς. Μας κρίνουν κάθε φορά που γίνονται εκλογές και μας βάζουν στις θέσεις μας.

Η Κυβέρνηση δεν στέκεται αρνητικά στα προβλήματα των εργαζομένων και των ανέργων. Κάνει ό,τι μπορεί μέσα στα πλαίσια των οικονομικών δυνατοτήτων και της συγκυρίας που υπάρχει σήμερα. 

Οι απολυμένοι από την εταιρεία, κύριε συνάδελφε, δεν είναι τρεις χιλιάδες αλλά χίλιοι πεντακόσιοι. Και σήμερα φέρονται ως άνεργοι από αυτούς οκτακόσιοι. Αν υπάρχουν εξώδικα σε εξέλιξη αυτό είναι μια νομική διαδικασία, την οποία κινεί ο νέος ιδιοκτήτης. Δεν έχει συμμετοχή το Κράτος και δεν πρόκειται να είναι το Κράτος εκείνο που αξιώνει να φύγουν από το κτιριακό συγκρότημα οι μέχρι πρό τινος εργαζόμενοι στο "ΑΙΓΑΙΟ". Το Κράτος κάνει ό,τι μπορεί, ο ΟΑΕΔ θα βοηθήσει τους ανέργους, όπως έχει κάνει και μέχρι. Αναφέρθηκα με ποιούς τρόπους.

Δεν έχω να προσθέσω τίποτε άλλο στην ερώτηση του κυρίου συναδέλφου. Είναι ένα θέμα της επικαιρότητας που το ΚΚΕ επιχειρεί να εκμεταλλευθεί. Αλλά θα κλείσω με εκείνο με το οποίο άρχισε ο κ. Κωστόπουλος: "οι εργαζόμενοι, οι άνεργοι, οι απολυμένοι, οι μη απολυμένοι κρίνουν και εκείνους και εμάς".

ΠΡΟΕΔΡΕΥΩΝ(Νικόλαος Κατσαρός): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.


ΠΡΟΕΔΡΕΥΩΝ (Νικόλαος Κατσαρός): Κύριοι Βουλευτές, εισερχόμαστε στην Ημερήσια Διάταξη

ΤΩΝ ΕΠΕΡΩΤΗΣΕΩΝ

Θα συζητηθεί η επερώτηση των Βουλευτών κυρίων Μανώλη Κεφαλογιάννη, Γεωργίου Αλογοσκούφη, Δημητρίου Ν. Κωστοπούλου, Αδάμ Ρεγκούζα και Θεοδώρου Σκρέκα, κατά του Υπουργού Εθνικής Οικονομίας, με αντικείμενο τη λήψη μέτρων για την αποκατάσταση της αξιοπιστίας της κεφαλαιαγοράς και την προστασία των επενδυτών.

Ο Γραμματέας της Κοινοβουλευτικής Ομάδος της Νεας Δημοκρατίας κ. Παναγιωτόπουλος ορίζει ως Κοινοβουλευτικό Εκπρόσωπο το Βουλευτή Επικρατείας κ. Ιωάννη Τζωάννο.

Ο πρώτος των επερωτώντων κ. Μανώλης Κεφαλογιάννης έχει το λόγο.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κυρίες και κύριοι συνάδελφοι, χαιρόμαστε που η Κυβέρνηση υιοθέτησε ήδη σημεία της επερώτησης που συζητάμε σήμερα και την οποία είχαμε καταθέσει, σαν επίκαιρη ερώτηση, στις 8.11.96. Τα σημεία αυτά αναφέρονται στο ύψος των συναλλαγών που εκτελούνται καθημερινά στο Χρηματιστήριο Αθηνών και στον τρόπο αποζημίωσης των επενδυτών από το συνεγγυητικό κεφάλαιο. Πράγματι η Κυβέρνηση επιτέλους καθόρισε πλαφόν ημερησίων αγοραπωλησιών μετοχών ανά χρηματιστηριακή εταιρεία, ίση με το κεφάλαιό της και πέραν αυτού, με κατάθεση ισόποση τραπεζικής εγγυητικής επιστολής. Επίσης, με πράξη νομοθετικού περιεχομένου η Κυβέρνηση δίνει τώρα όλο το ποσό του συνεγγυητικού στην πληρωμή των απαιτήσεων από κάθε χρηματιστηριακή εταιρεία που πτωχεύει όπως επίσης δύναται εφ' άπαξ να επιβάλει συνεισφορά 500 εκατ. για κάθε χρηματιστηριακή εταιρεία στο συνεγγυητικό.

Θα ήταν επίσης ευτύχημα η Κυβέρνηση να είχε κάνει αποδεκτό και το περιεχόμενο των προτάσεων της ερωτήσεως, που καταθέσαμε τέσσερις μέρες αργότερα, προτάσεις που αναφέρονται: Πρώτο θέμα η εφαρμογή του συστήματος ασφάλισης των χρηματιστηριακών εταιρειών, έναντι κινδύνων, όπως π.χ. κατά τη διάρκεια των συναλλαγών από επενδυτές, κατά τη μετακίνηση των τίτλων, από λάθη, παραλείψεις, ή ηθελημένες παρεμβάσεις στο ηλεκτρονικό σύστημα από τυχαία ή δόλια λάθη υπαλλήλων του Χρηματιστηρίου κ.λπ..

Δεύτερο θέμα: η Κυβέρνηση δεν προχώρησε επίσης -το αναφέρουμε και αυτό στην ερώτηση- την επίσπευση της υλοποίησης του προγράμματος διατραπεζικού συμψηφισμού, το πρόγραμμα "Δίας" σε επίπεδο πελατών, που η άμεση σύνδεση αυτού του προγράμματος με τις εποπτικές αρχές της κεφαλαιαγοράς θα έδινε τη δυνατότητα στις ελεγκτικές αρχές ανά πάσα στιγμή να γνωρίζουν ποιός χρωστάει, τι και πού. Είναι χαρακτηριστική, επίσης, η άρνηση της Εθνικής Τράπεζας της Ελλάδος να πληρώσει τα αναγκαία κονδύλια για την δική της συνεισφορά, για να προχωρήσει αυτό το πολύ σημαντικό πρόγραμμα, το οποίο θα λύσει πολλά προβλήματα στην εποπτεία του Χρηματιστηρίου.

Τρίτο θέμα είναι η ενεργοποίηση του ν. 2331/1995, για την πρόληψη και καταστολή της νομιμοποίησης των εσόδων από εγκληματικές ενέργειες. Η Κυβέρνηση εδώ και πολλούς μήνες δεν έχει προχωρήσει στην έκδοση των προεδρικών διαταγμάτων. Ο νόμος αυτός πράγματι προβλέπει τη σύσταση Ειδικής Επιτροπής για τη συγκέντρωση, διερεύνηση και αξιοποίηση πληροφοριών που διαβιβάζονται σ' αυτήν, σαν ύποπτες συναλλαγές νομιμοποίησης εσόδων από εγκληματικές ενέργειες. Μάλιστα, όριζε πως μέχρι να γίνει αυτή η Ειδική Επιτροπή, να υπάρχει ορισμός διευθυντικών στελεχών των χρηματοπιστωτικών ιδρυμάτων, στα οποία θα ανατεθεί ο ρόλος συλλογής των πληροφοριών για τις ύποπτες αυτές συναλλαγές και η αποστολή αυτών των στοιχείων στον αρμόδιο εισαγγελέα. Τέλος η αποϋλοποίηση των τίτλων των μετοχών που και αυτή καθυστερεί αδικαιολόγητα, το ξεκαθάρισμα του πλαισίου της δοσοληψίας των συναλλαγών κ.λπ. είναι θέματα που χρειάζονται ιδιαίτερη προσοχή.

Αυτά θα περιμέναμε να είχε προχωρήσει η Κυβέρνηση, ιδιαίτερα μετά και την τελευταία κρίση στο Χρηματιστήριο.

Κυρίες και κύριοι συνάδελφοι, το ΠΑ.ΣΟ.Κ. είναι ο κύριος υπεύθυνος της κατάστασης που επικρατεί στο Χρηματιστήριο. Νομοθέτησε, με τους νόμους που ψήφισε η Βουλή το 1988, 1995 και 1996, όπου αφέθησαν τεράστια κενά, που εξυπηρετούν τη σημερινή αδιαφάνεια και τον πλημμελή έλεγχο στις συναλλαγές του Χρηματιστηρίου. Πράγματι, η διακοπή της λειτουργίας του Χρηματιστηρίου, εξ αιτίας των ακάλυπτων επιταγών της εταιρείας "ΔΕΛΤΑ ΧΡΗΜΑΤΙΣΤΗΡΙΑΚΗΣ", αποδεικνύει ότι ουδεμία πρακτική λύση έδωσαν οι νόμοι αυτοί στο πρόβλημα που αντιμετωπίζει το Χρηματιστήριο.

Το ιστορικό είναι γνωστό. Η "ΔΕΛΤΑ ΧΡΗΜΑΤΙΣΤΗΡΙΑΚΗ" ετέθη εκτός κύκλου συναλλαγών στο Χρηματιστήριο Αθηνών στις 4 Νοεμβρίου, όμως της επετράπη να προβεί σε αγοροπωλησίες μετοχών την επόμενη μέρα, χωρίς να ελεγχθεί, αν οι επιταγές που προσεκόμισε ήταν ακάλυπτες.

Η Εθνική Τράπεζα παρενέβη, κατά παράβαση κάθε νόμου και δεοντολογίας, παρακράτησε χρήματα των επενδυτών, που είχαν κατατεθεί από τους χρηματιστές στο μοναδικό λογαριασμό της Ε.Τ.Ε., για να καλύψουν το άνοιγμα των ακάλυπτων επιταγών. Η λειτουργία του Χρηματιστηρίου σταμάτησε, με αποτέλεσμα τεράστια ζημιά στην αξιοπιστία της ελληνικής κεφαλαιαγοράς.

Σήμερα, η Κυβέρνηση επερωτάται γι'αυτήν της την ολιγωρία και την έλλειψη ελέγχου στη λειτουργία του Χρηματιστηρίου.

Η Κυβέρνηση όρισε, γι'αυτό το μεγάλο σκάνδαλο της εταιρείας "ΔΕΛΤΑ ΧΡΗΜΑΤΙΣΤΗΡΙΑΚΗΣ", τρεις ξένες χρηματιστηριακές εταιρείες, για να ελέγξουν εξήντα πέντε εταιρείες του Χρηματιστηρίου Αθηνών. Οι τρεις εταιρείες έχουν δημιουργήσει είκοσι εννέα ελεγκτικά κλιμάκια των χρηματιστηριακών εταιρειών, που κάνουν γενικό λογιστικό έλεγχο, αντί να προβούν σε άμεση απογραφή μετοχών, που έχουν οι χρηματιστηριακές εταιρείες στα χαρτοφυλάκιά τους.

Τι έπρεπε να γίνει; Θα έπρεπε να ορισθούν εξήντα πέντε ελεγκτικά κλιμάκια, όσες ακριβώς και οι χρηματιστηριακές εταιρείες και να ελεγχθούν ταυτόχρονα τα αποθέματά τους σε μετοχές. Γιατί είναι γνωστό ότι πολύ εύκολα τα βράδια, από τη μια χρηματιστηριακή εταιρεία στην άλλη μπορούν να μετακινούνται χιλιάδες χρεωγράφων.

ΒΑΣΙΛΗΣ ΚΕΔΙΚΟΓΛΟΥ: Να γίνεται απογραφή σε ορισμένη ημέρα και ώρα.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Οπότε, με συνδυασμό αυτής της πρότασης που σας κάνω και με τις μετοχές που υπάρχουν στο αποθετήριο, θα έβρισκαν τον "αέρα", δηλαδή την αγοραπωλησία ανυπάρκτων μετοχών, που γίνεται μόνο και μόνο για να αυξάνονται ή να μειώνονται οι τιμές μιας μετοχής μέσα στο Χρηματιστήριο και να γίνονται τα γνωστά παιχνίδια.

Ας έλθουμε σε ένα άλλο θέμα, στο σκάνδαλο της Λαυρεωτικής, το Φεβρουάριο του 1994. Αποδεικνύει και αυτό την πλήρη ανυπαρξία των εποπτικών οργάνων της κεφαλαιαγοράς.

Το ιστορικό και αυτής της περίπτωσης είναι γνωστό. Ξεκίνησε μια μετοχή από 400 δραχμές, κάποιοι την ανέβασαν συγκυριακά στις 12.000, έκοψαν τη μετοχή στα δύο και σε κάθε μετοχή έδωσαν μία δωρεάν. Κατέβηκε η τιμή στις 6.000 και στις 17 Φεβρουαρίου, ημέρα κλειδί γι'αυτήν τη μετοχή, του 1994, η τιμή της μετοχής είχε πέσει στις 1.000 δραχμές! Και ενώ για μέρες πωλούνταν 300.000 μετοχές της συγκεκριμένης εταιρείας, χωρίς να υπάρχουν αγοραστές, ξαφνικά βρέθηκε αγοραστής για 600.000 μετοχές της.

Η χρηματιστηριακή εταιρεία, που έκανε τη συναλλαγή, δήλωσε ότι ο αντικριστής που έδωσε την εντολή, έχει απολυθεί και άρα, δεν αναγνωρίζει τη χρηματιστηριακή αυτή πράξη. Αμέσως, όμως, οι χρηματιστές παίρνουν εντολή -και αυτό έπρεπε να είχαν βρει οι ελεγκτικές αρχές του Χρηματιστηρίου- να αγοράσουν πίσω τις μετοχές της Λαυρεωτικής, που πούλησε η Χρηματιστηριακή Βορείου Ελλάδος.'Ομως, δικαίωμα εντολής, σύμφωνα με το νόμο έχει μόνο ο Πρόεδρος του Χρηματιστηρίου, ή ο επόπτης μέσω του Προέδρου.

Τα ερωτήματα που τίθενται είναι: Ποιός έδωσε αυτήν την 
ΕΜΜΕΝΟΥΗΛ ΚΕΦΑΛΟΓΙΑΝΝΗΣ: Εάν πάρει κανείς το άλλο μεγάλο σκάνδαλο, που δεν έχω χρόνο τώρα να σας αναφέρω της "ΑΣΠΙΣ ΠΡΟΝΟΙΑ", που ειχήχθη στο Χρηματιστήριο, ανάλογα με τα πακέτα πωλήσεις των μετοχών έως και 4.000 και έχει φθάσει σήμερα -από το 1995 μέχρι σήμερα- στις πεντακόσιες εξήντα περίπου δραχμές. Αντιλαμβάνεσθε τι λεφτά έχουν χαθεί στο Χρηματιστήριο και ποιοι έχουν πληρώσει αυτήν την κερδοσκοπική λειτουργία του Χρηματιστηρίου Αθηνών.

Είναι χαρακτηριστικό πραγματικά ότι ένα κατοστάρικο επένδυσης σε πολλές μετοχές από τον πίνακα που κατέθεσα στα Πρακτικά, έχει γίνει σήμερα 10 δραχμές. Η ευθύνη του ΥΠ.ΕΘ.Ο. όχι μόνο για την ολιγωρία, κύριε Υπουργέ, αλλά και για τη συγκάλυψη πολλών θεμάτων είναι μεγάλη. Σημαντικές περιπτώσεις αδιαφάνειας παρουσιάζονται στη λειτουργία του Χρηματιστηρίου και το ΥΠΕΘΟ δεν κάνει τίποτα. Ολιγωρία του Υπουργείου, που εγγίζει τα όρια σκανδάλου. Και αυτά που σας λέγω εγώ αποδεικνύονται και από την άρνηση κατάθεσης εγγράφων στις συγκεκριμένες ερωτήσεις που είχα την ευκαιρία να καταθέσω στη Βουλή τον τελευταίο χρόνο. Το Υπουργείο σας, κύριε Υπουργέ, αρνήθηκε να καταθέσει τις εκθέσεις νομικού ελέγχου των εταιρειών που εισήχθησαν στο Χρηματιστήριο Αθηνών μέχρι σήμερα. Είναι ο νόμος που ψηφίσατε (ο ν.2224/1995) και το Υπουργείο σας δε δίνει απάντηση, και αυτό γιατί από αυτά τα στοιχεία που θα καταθέτατε στη Βουλή αποδεικνύεται ότι το 80% των εκθέσεων αυτών τις κάνει νομικό γραφείο υψηλόβαθμου στελέχους της Κυβέρνησης σε οργανισμό Δημόσιας Διοίκησης με αμοιβή κάθε τέτοιας νομικής εκθέσεως πολλών εκατομμυρίων δραχμών.

Επίσης, δε μου καταθέσατε τα πινακίδια χρηματιστηριακών πράξεων, από την ημέρα της προκήρυξης των εκλογών του 1993 μέχρι την ημέρα ορκωμοσίας της Κυβερνήσεως του ΠΑ.ΣΟ.Κ. στις 15-10-1993. Περίοδο κατά την οποία το πόρισμα Ζορμπά ρητά αναφέρει, ότι έγιναν μέσω χρηματιστηριακών πράξεων δωροδοκίες ως αντάλλαγμα για τη σύμβαση του ενός εκατομμυρίου ψηφιακών παροχών στον Ο.Τ.Ε.

Επίσης, αρνηθήκατε επίμονα, σε δύο ερωτήσεις μάλιστα που κατέθεσα στο Υπουργείο σας σε διάρκεια έξι μηνών, να μου δώσετε τα μετοχολόγια για την ονομαστικοποίηση των μετοχών των προμηθευτικών εταιρειών και των εταιρειών δημόσιων έργων σύμφωνα με το νόμο για τα Μέσα Μαζικής Ενημέρωσης. Και αρνηθήκατε επίμονα -ακούστε, κύριοι συνάδελφοι- επικαλούμενοι το π.δ. 82/1996, που η Κυβέρνηση συνέταξε και το οποίο καταργεί, χωρίς να έχει νομοθετική εξουσιοδότηση από τη Βουλή, τον Κοινοβουλευτικό 'Ελεγχο και τον Κανονισμό της Βουλής. Δώσαμε δηλαδή, εμείς το δικαίωμα στην Κυβέρνηση να εκδόσει ένα προεδρικό διάταγμα και η Κυβέρνηση με το προεδρικό διάταγμα καταργεί τον Κοινοβουλευτικό 'Ελεγχο.

Σας διαβάζω χαρακτηριστικά αποσπάσματα από την απάντηση του Υπουργού Εθνικής Οικονομίας στις 5 Ιουνίου 1996 ο οποίος αναφέρει ότι με βάση το π.δ. 82/1996 για την ονομαστικοποίηση των μετοχών εταιριών κρατικών προμηθειών ή δημοσίων έργων τα εξής: "Δεν επιτρέπεται να γνωστοποιούνται σε κανένα απολύτως πρόσωπο ή δημόσια αρχή, παρά μόνο στα αρμόδια δικαστήρια και στις ειδικές εξεταστικές επιτροπές της Βουλής".

Αυτά τα στοιχεία τα καταθέτω στα Πρακτικά για χρήση των συναδέλφων.

(Στο σημείο αυτό ο κ. Βουλευτής κ. Εμμανουήλ Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:

"ΕΛΛΗΝΙΚΗ ΔΗΜΟΚΡΑΤΙΑ

ΥΠΟΥΡΓΕΙΟ ΕΘΝΙΚΗΣ ΟΙΚΟΝΟΜΙΑΣ

ΓΕΝ. Δ/ΝΣΗ ΟΙΚΟΝ. ΠΟΛΙΤΙΚΗΣ

ΔΙΕΥΘΥΝΣΗ ΠΙΣΤΩΤΙΚΩΝ

ΚΑΙ ΔΗΜΟΣΙΟΝΟΜΙΚΩΝ ΥΠΟΘΕΣΕΩΝ

ΤΜΗΜΑ ΚΕΦΑΛΑΙΑΓΟΡΩΝ

ΚΑΙ ΠΙΣΤΩΤ. ΙΔΡΥΜΑΤΩΝ

Ταχ. Δ/νση: Πλ. Συντάγματος

Ταχ. Κώδικας: 10180

Πληροφορίες: Γ. Γκότσης

Τηλέφωνο :3332736

TELEFAX: 3332793

ΠΡΟΣ: ΒΟΥΛΗ ΤΩΝ ΕΛΛΗΝΩΝ

Δ/νση Κοινοβουλευτικού

Ελέγχου

Τμήμα Αίτησης

Κατάθεσης Εγγράφων

ΘΕΜΑ: Η 14/18.10.1996 ΑΚΕ

Σε απάντηση της παραπάνω Αίτησης Κατάθεσης Εγγράφων του Βουλευτή κ. Μ. Κεφαλογιάννη, σχετικά με την ονομαστικοποίηση των σύμφωνα με τις διατάξεις του άρθρου 15 του ν. 2328/1995, σας γνωρίζουμε ότι τα ζητούμενα στοιχεία (μετοχολόγια εταιρειών) δεν ευρίσκονται στη διάθεση του Υπουργείου Εθνικής Οικονομίας.

Η αναλυτική κατάσταση με τα στοιχεία των μετόχων των εν λόγω εταιρειών υποβάλλεται στον φορέα που είναι αρμόδιος για την υποβολή προσφοράς για τη συμμετοχή στις διαδικασίες ανάληψης έργων ή προμηθειών του Δημοσίου (αρ. 1, παρ. 2β. ΠΔ 82/96).

Σε κάθε περίπτωση, σύμφωνα με το άρθρο 4, παρ. 3 του π.δ. 82/1996, όσα στοιχεία και πληροφορίες περιέρχονται, σύμφωνα με το ίδιο Διάταγμα, σε γνώση των φορέων που ρητά κατονομάζονται στις παραγράφους 1 και 2 του ιδίου άρθρου 4, δεν επιτρέπεται να γνωστοποιούνται σε κανένα απολύτως πρόσωπο ή δημόσια αρχή, παρά μόνο στα αρμόδια δικαστήρια και στις ειδικές εξεταστικές επιτροπές της Βουλής.

 

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

"ΓΕΝ. Δ/ΝΣΗ ΟΙΚΟΝΟΜΙΚΗΣ ΠΟΛΙΤΙΚΗΣ

ΕΞ.ΕΠΕΙΓΟΝ-ΠΡΟΘΕΣΜΙΑ

ΔΙΕΥΘΥΝΣΗ ΠΙΣΤΩΤΙΚΩΝ Αθήνα, 5 Ιουνίου 1996

& ΔΗΜΟΣΙΟΝΟΜΙΚΩΝ ΥΠΟΘΕΣΕΩΝ

ΤΜΗΜΑ ΚΕΦΑΛΑΙΑΓΟΡΩΝΑρ. Πρωτ. 17638/Β 664

ΚΑΙ ΠΙΣΤΩΤΙΚΩΝ ΙΔΡΥΜΑΤΩΝ

Ταχ. Δ/νση: Πλ. Συντάγματος

Ταχ. Κώδικας: 101 80

TELEFAX: 333 2793

Πληροφορίες: Π. Κουλουρίδης

Τηλέφωνο: 333 2819 ΠΡΟΣ: Τη Βουλή των Ελλήνων

Δ/νση Κοινοβ. Ελέγχου

Τμήμα Αιτήσεων

Κατάθεσης Εγγράφων

ΘΕΜΑ: Η 697/17.5.1996 ΑΚΕ

Σε απάντηση της παραπάνω Αίτησης Κατάθεσης Εγγράφων του Βουλευτή κ. Μ. Κεφαλογιάννη, σχετικά με νομικούς ελέγχους σε υποψήφιες να εισαχθούν στο Χρηματιστήριο Εταιρίες, σας γνωρίζουμε τα ακόλουθα:

'Οπως μας ενημέρωσαν από την Επιτροπή Κεφαλαιαγοράς και το Χρηματιστήριο:

α) Οι έλεγχοι της παρ. 4 του άρθρου 3α του ν. 2324/95, πραγματοποιούνται κατά την κρίση του αναδόχου έκδοσης κινητών αξιών, ο οποίος έχει και την αποκλειστική ευθύνη να περιληφθεί στο ενημερωτικό δελτίο κάθε σημαντική παρατήρηση που προέκυψε από τους ελέγχους αυτούς, καθόσον ευθύνεται για την ακρίβεια και πληρότητα του ενημερωτικού δελτίου και τον καθορισμό της τιμής έκδοσης των μετοχών που διατέθηκαν σε δημόσια εγγραφή.

β. Πλήρη στοιχεία των νομικών και οικονομικών ελέγχων που τυχόν αφορούν εταιρείες που εισήχθησαν στο Χρηματιστήριο από 17.7.95 τηρούνται στα γραφεία των αναδόχων, όπως ρητά αναφέρουν τα ενημερωτικά δελτία, και είναι στη διάθεση του επενδυτικού κοινού και των λοιπών ενδιαφερομένων.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"


"ΕΛΛΗΝΙΚΗ ΔΗΜΟΚΡΑΤΙΑ ΕΞ. ΕΠΕΙΓΟΝ-ΠΡΟΘΕΣΜΙΑ

ΥΠΟΥΡΓΕΙΟ ΕΘΝΙΚΗΣ ΟΙΚΟΝΟΜΙΑΣ Αθήνα, 6/6/ 1996

ΓΕΝ. Δ/ΝΣΗ ΟΙΚΟΝ. ΠΟΛΙΤΙΚΗΣ

ΔΙΕΥΘΥΝΣΗ ΠΙΣΤ. & ΔΗΜΟΣ. ΥΠΟΘΕΣΕΩΝ

Αριθ. Πρωτ.: ΕΧΑ/Β/314

ΤΜΗΜΑ ΧΡΗΜ/ΡΙΩΝ ΑΞΙΩΝ

Ταχ. Δ/νση: Πεσμαζόγλου 1

Πληροφορίες: Δ. Σμυρλή

Τηλέφωνο: 3213 883

ΠΡΟΣ: Τη Βουλή των Ελλήνων

Δ/νση Κοινοβ. Ελέγχου

Τμήμα Αιτήσεων

Κατάθεσης Εγγράφων

ΘΕΜΑ: Απάντηση σε Αίτηση Κατάθεσης Εγγράφων

Σε απάντηση της Αίτησης Κατάθεσης Εγγράφων με αριθμό 719/23.5.96 του Βουλευτή κ. Μ. Κεφαλογιάννη σας γνωρίζουμε ότι τα πινακίδια χρηματιστηριακών πράξεων περιλαμβάνουν ονόματα επενδυτών με αντίστοιχες χρηματιστηριακές συναλλαγές τα οποία καλύπτονται από το επιχειρηματικό απόρρητο και ως εκ τούτου η δημοσιοποίησης των δεν κρίνεται σκόπιμη.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ")

ΕΜΜΑΝΟΥΗΛ ΚΕΦΑΛΟΓΙΑΝΝΗΣ:Κύριε Υπουργέ, επερωτάσθε για την ολιγωρία της Κυβέρνησης για τον τρόπο λειτουργίας του Χρηματιστηρίου Αθηνών. Επερωτάσθε επίσης για τη συγκάλυψη συγκεκριμένων πράξεων και πραλείψεων στο Χρηματιστήριο Αθηνών, αλλά και για τη δική σας ολιγωρία και συγκάλυψη μεγάλων θεμάτων, που άπτονται ακόμα και της λειτουργίας του πολιτικού μας συστήματος αλλά και τη σωστή λειτουργία για τη διαφάνεια των δαπανών του Δημοσίου.

Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο κ. Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Υφυπουργέ, το Χρηματιστήριο, όπως ξέρετε πολύ καλά, είναι μία πολύ σημαντική αγορά για την ανάπτυξη της οικονομίας και είναι και μία αγορά πολύ ευαίσθητη. Γι' αυτό, δεν μπορεί να λειτουργεί ανεξέλεγκτα και χρειάζονται κανόνες που να εφαρμόζονται με συνέπεια. Δεν μπορεί το Χρηματιστήριο να υποβάλλεται σε διαδοχικά ζεστά και κρύα λουτρά, όπως συνέβη τους τελευταίους μήνες.

Εδώ είναι μεγάλες οι ευθύνες της Κυβέρνησης, γιατί δεν είναι μόνο το τελευταίο σκάνδαλο, αλλά είναι το πώς λειτουργούσε το Χρηματιστήριο τους τελευταίους μήνες.

Κύριε Υφυπουργέ, είχαμε μία σειρά από διαταραχές που προέκυψαν από κυβερνητικές πράξεις και παραλείψεις. Είχαμε την αδέξια ονομαστικοποίηση που έγινε το καλοκαίρι του 1995 και η οποία ήρθε να διορθωθεί μετά από αρκετούς μήνες, στις αρχές αυτού του χρόνου. Αυτή η ονομαστικοποίηση δημιούργησε ένα τεράστιο φόρτο εργασίας στις υπηρεσίες του Χρηματιστηρίου και κυρίως στο αποθετήριο και δημιούργησε τις προϋποθέσεις που εξέθρεψαν αυτό το τελευταίο σκάνδαλο.

Επίσης, είχαμε άλλη μία μεγάλη διαταραχή που προερχόταν από κυβερνητικές πάλι πράξεις και παραλείψεις, που ήταν η ανάκληση της άδειας για το Καζίνο του Φλοίσβου. Η Κυβέρνηση σε όλους τους τόνους έλεγε, ότι θα προχωρήσει αυτή η επένδυση, με συνέπεια πάρα πολλοί επενδυτές, που είχαν επενδύσει σε αυτές τις εταιρείες, να πάθουν μεγάλες ζημιές και να δημιουργηθούν κίνητρα σε πάρα πολλούς από αυτούς να αρχίσουν να προσπαθούν να καλύψουν αυτές τις ζημιές μέσω παρανόμων πράξεων στο Χρηματιστήριο.

Ακόμη, είχαμε και μία σειρά από αμφιλεγόμενες εισαγωγές εταιρειών τα τελευταία χρόνια που και πάλι δημιούργησαν ένα πάρα πολύ άσχημο κλίμα στο Χρηματιστήριο.

Μαζί με αυτές τις διαταραχές, είχαμε μία σειρά από λειτουργικές αδυναμίες που οφείλονται στο θεσμικό πλαίσιο που δημιουργήθηκε από την Κυβέρνηση αυτή, το Αποθετήριο, μία δημόσια επιχείρηση που λειτουργούσε, όπως λειτουργούν όλες οι δημόσιες επιχειρήσεις. Δηλαδή, δεν έκανε τη δουλειά της. Είχαμε μία διοίκηση του Χρηματιστηρίου η οποία, όπως οι ίδιοι οι χρηματιστές λένε, ήταν ανεπαρκής. Η διοίκηση αυτή έχει ορισθεί από την Κυβέρνηση και οι χρηματιστηριακές εταιρείες μετέχουν σε αυτή, κατά μία μικρή μειοψηφία. Είχαμε μία επιτροπή κεφαλαιαγοράς, με μέλη που αμείβονταν με μεγάλους μισθούς, αλλά που δεν είχε επανδρωθεί. Στην ουσία ήταν απούσα.

Είχαμε και μια εποπτεία από την πλευρά του Υπουργείου η οποία ήταν σαν να μην υπήρχε. 

Διαβάζω μία τελευταία συνέντευξη σε κυριακάτικη εφημερίδα του προέδρου του Χρηματιστηρίου που κατηγορεί ευθέως την εποπτεία. Βεβαίως η εποπτεία κατηγορεί τον πρόεδρο του Χρηματιστηρίου, ο πρόεδρος του Χρηματιστηρίου κατηγορεί τον πρόεδρο της Επιτροπής Κεφαλαιαγοράς και όλοι αλληλοκατηγορούνται, αλλά κανείς δε φταίει.

Το γεγονός είναι ότι αυτός ο συνδυασμός των διαταραχών και των λειτουργικών αδυναμιών, για τις οποίες υπάρχουν σημαντικές πολιτικές ευθύνες, οδήγησε στην τελευταία κρίση. Και η τελευταία κρίση δεν είναι παρά η κορυφή του παγόβουνου και το ξέρετε. Δεν ήταν η μόνη, είχαμε μια σειρά από άλλες καταστρατηγήσεις διατάξεων της νομοθεσίας, όπως για παράδειγμα την ενημέρωση του Χρηματιστηρίου όταν πωλούνται μεγάλα πακέτα μετοχών από μεγαλομετόχους και μια σειρά από αδυναμίες στις εισαγωγές εταιρειών, που έδειξαν την εγκληματική απουσία της κυβερνητικής εποπτείας.

Τώρα τι έγινε και τι πρέπει να γίνει. Από κει που η Κυβέρνηση ήταν μακάρια και δεν έκανε τίποτα, ξαφνικά πήγε στο άλλο άκρο, στην υπεραντίδραση. Παραδέχεται την αδυναμία της να ελέγξει την κατάσταση και φτάνει σε μια κατάσταση προληπτικής καταστολής, δηλαδή σε μία κατάσταση η οποία δεν επιτρέπει πλέον στο Χρηματιστήριο να λειτουργήσει. Είναι μια κατάσταση που έχει ρίξει τον όγκο των συναλλαγών στα επίπεδα που τον έχει ρίξει τις τελευταίες εβδομάδες.

Να είσθε βέβαιος, κύριε Υπουργέ, ότι έτσι και συνεχιστεί αυτή η κατάσταση και δεν υπάρξουν ορισμένα μέτρα απελευθέρωσης, κάποιου λασκαρίσματος, γιατί πήγαμε από το ένα άκρο, της έλλειψης εποπτείας και της έλλειψης κανόνων, στο άλλο η κατάσταση θα χειροτερεύσει. Είναι η ασυνέπεια για την οποία μίλησα στην αρχή.

Μόλις εξομαλυνθεί λίγο η κατάσταση θα βρεθούν πάρα πολλοί επενδυτές, που σήμερα φοβούνται να ρευστοποιήσουν τις θέσεις τους, οι οποίοι θα εκμεταλλευθούν αυτή την κατάσταση.

Πρέπει να υπάρξει μια μεγάλη θεσμική αναμόρφωση στο Χρηματιστήριο, κάτι που να δώσει αξιοπιστία ξανά στο θεσμό. Δεν είναι λύση ο κατασταλτικός έλεγχος. Ξέρουμε ότι η καταστολή δεν πρόκειται να λειτουργήσει σε μία τόσο μεγάλη αγορά. Πρέπει να ξαναδείτε από την αρχή και τον Οργανισμό του Χρηματιστηρίου, που τον έχετε κάνει δημόσια επιχείρηση, ανώνυμη μεν, αλλά δημόσια. 'Ενα από τα προβλήματα ήταν ότι δεν μπορούσε να προσλάβει το Χρηματιστήριο για παράδειγμα υπαλλήλους. Η Επιτροπή Κεφαλαιαγοράς το ίδιο, δεν μπορούσε να προσλάβει υπαλλήλους. Το Αποθετήριο μπορούσε να προσλάβει υπαλλήλους αλλά δε λειτουργούσε.

Επερωτάσθε βέβαια για το τι σκοπεύετε να κάνετε. Νομίζουμε όμως ότι η αντιμετώπιση του προβλήματος μέχρι τώρα ήταν αποσπασματική και περιμένουμε να δούμε τι σκοπεύετε να κάνετε στο μέλλον.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός):Ο κ. Κωστόπουλος έχει το λόγο.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ:'Οταν, κύριε Πρόεδρε, τα προηγούμενα χρόνια η Κυβέρνηση του ΠΑ.ΣΟ.Κ. έφερνε τα λεγόμενα εκσυγχρονιστικά νομοσχέδια για το Χρηματιστήριο, η Νέα Δημοκρατία την βοήθησε και είπε και τις εποικοδομητικές απόψεις της. Διότι πιστεύει η Νέα Δημοκρατία ότι στην περίοδο που διανύουμε, σε μια περίοδο υφέσεως της οικονομίας, σε μια περίοδο που έχουμε ανάγκη από επενδύσεις και εκσυγχρονισμό της βιομηχανίας μας και των επιχειρήσεων, το Χρηματιστήριο αποτελεί τον πνεύμονα της ανασυγκρότησης, τον πνεύμονα της ανάπτυξης, γιατί τα επιτόκια είναι υψηλά και το κόστος του χρήματος είναι υψηλό. Εν πάση περιπτώσει, η σύγχρονη οικονομία περνάει μέσα από το Χρηματιστήριο, όπως περνάει και είναι αναγκαίο να περάσει και η αποκρατικοποίηση.

'Ομως η κατάσταση του Χρηματιστηρίου, της Κεφαλαιαγοράς το τελευταίο διάστημα ετρώθη -και ετρώθη, κύριε Υπουργέ, ανεπανόρθωτα και αυτό οφείλεται σε παραλείψεις και άστοχες ενέργειες της Κυβέρνησης και των οργάνων της, είτε αυτό λέγεται Επιτροπή Κεφαλαιαγοράς, είτε αυτό λέγεται εποπτεία είτε αυτό λέγεται πρόεδρος του Χρηματιστηρίου και ταυτόχρονα του Αποθετηρίου.

Πολλές ήταν οι πράξεις που το έτρωσαν και βασικά η πρώτη ήταν ακυρώσατε, όπως είπε και ο κ. Αλογοσκούφης, τη σύμβαση του Καζίνο. Δικαίωμά σας ήταν να μη δώσετε το Καζίνο. Από την ώρα που το δώσατε, και από την ώρα που διαβεβαιώνατε από του Βήματος της Βουλής, αλλά και ο Κυβερνητικός Εκπρόσωπος πολλάκις, ότι η Κυβέρνηση θα σεβαστεί την υπογραφή της, χιλιάδες μικροεπενδυτές και μικρομέτοχοι, κύριε Υπουργέ, κατεστράφησαν.

Δεύτερον, χειριστήκατε λαθεμένα το θέμα της ονομαστικοποίησης των μετοχών τριάντα εννιά τεχνικών εταιρειών που κάνουν δημόσια έργα και είχαν συμβάσεις με το Ελληνικό Δημόσιο.

Ταλαιπωρία ενός έτους για να μπορέσετε τελικά να φθάσετε σε κάποιο λαθεμένο και πάλι στάδιο. Αλλά κατά την περίοδο εκείνη οι μετοχές των τριάντα εννιά εταιρειών δε διαπραγματεύοντο στη Βουλή.

Τρίτον, η μη προώθηση της οργάνωσης της Επιτροπής Κεφαλαιαγοράς. Αν ενθυμούμαι καλώς έχει παρέλθει ενάμισι έτος από τότε που ψηφίσαμε το νομοσχέδιο που έγινε νόμος και που μας λέγατε, ότι εξήντα πέντε υψηλού πνευματικού και επιστημονικού επιπέδου στελέχη θα πλαισιώσουν την Κεφαλαιαγορά. Και το δεχθήκαμε. Και αν ενθυμούμαι καλώς το ψηφίσαμε.

Και αντ' αυτού άκουσα ότι μόλις πριν λίγες μέρες έγινε ο πρώτος διαγωνισμός των δεκαπέντε ατόμων. Ας ελπίσουμε, ότι και αυτός θα γίνει αξιοκρατικά και όχι όπως έγινε ο διαγωνισμός των χρηματιστηριακών εκπροσώπων, όπου έμαθα ότι υπάχουν και άτομα χωρίς τα απαραίτητα τυπικά προσόντα.

Θυμάμαι, κύριε Υπουργέ, ότι την περίοδο εκείνη είχα πει, ότι δε λειτουργεί καλά η εποπτεία και ότι ο επόπτης στο Χρηματιστήριο δεν κάνει τίποτε άλλο παρά να κυνηγάει εκείνους που κάπνιζαν. Και φοβάμαι ότι ήμουνα αληθής παρ' όλο που με διέψευσε τότε ο Υπουργός.

'Εχει περάσει επιπλέον ένας χρόνος και κάτι από τότε που βάλατε πρόεδρο της Επιτροπής Κεφαλαιαγοράς τον κ. Θωμαδάκη τον οποίο, ως εκπρόσωπος της Νέας Δημοκρατίας, ψήφισα λόγω προσόντων και αφού με βεβαίωσε ο κύριος Πρόεδρος ότι θα είναι πλήρους και αποκλειστικής απασχόλησης.

Και πληροφορούμαι, κύριε Υπουργέ, ότι όχι πλήρους και αποκλειστικής απασχόλησης δεν είναι, αλλά και τα υπερατλαντικά ταξίδια του συνεχίζονται, νομίζω ότι διατηρεί την έδρα του στο εξωτερικό, νομίζω ότι εξακολουθεί να είναι πρόεδρος του ΚΕΠΕ και εξακολουθεί να κάνει μαθήματα ως καθηγητής κάποιας βαθμίδος στη Νομική Σχολή Αθηνών.

Με τέτοιο πρόεδρο Κεφαλαιαγοράς, με μη συμπλήρωση του προσωπικού της Κεφαλαιαγοράς, δεν είναι δυνατόν να μην έχετε τα αποτελέσματα που είχατε.

Τί πρέπει να κάνετε; 'Εχω την εντύπωση ότι το πρώτο που πρέπει να κάνετε -και έχω την εντύπωση ότι ήδη έπρεπε να το είχατε κάνει- ήταν να έχετε αντικαταστήσει όλους τους υπεύθυνους, και τον πρόεδρο της Κεφαλαιαγοράς και το διευθυντή και τα στελέχη της εποπτείας και τον πρόεδρο του Χρηματιστηρίου, που δυστυχώς παρά τους δικούς μας ισχυρισμούς, τον αφήσατε να είναι και πρόεδρος στο Αποθετήριο.

Δεύτερον, θα πρέπει να παρακολουθείτε καθ' εκάστην όλες τις πράξεις και βεβαίως να τηρούνται οι νόμοι, οι οποίοι δεν εφαρμόζονται, διότι όπως είπε ο κ. Αλογοσκούφης από το δίμηνο που εγίνοντο οι πράξεις αντιλογισμού με τα γνωστά αποτελέσματα, φθάσατε στο διήμερο και έτσι αποκλείετε πολλές χρηματιστηριακές εταιρείες της εκπρόθεσμες.

Επίσης, θα πρέπει οι εταιρείες που μπαίνουν στο Χρηματιστήριο, να πάψουν να μπαίνουν ως μαϊμούδες, όπως απεδείχθη ότι έγινε στο παρελθόν. Ενώ δεν είχαν περιουσιακά στοιχεία τις παρουσίαζε η ανάλογη επιτροπή ως νόμιμες και ουαί και αλίμονο από τους μικροεπενδυτές και το Λαό.

Τέλος, οι χρηματιστηριακές εταιρείες που εγκρίνονται τα στελέχη τους θα πρέπει να έχουν όχι μόνο τα τυπικά στοιχεία και προσόντα αλλά και τα ουσιαστικά. Θα πρέπει, κύριε Υπουργέ, να κάνετε παν το δυνατόν, να κάνετε άμεσα τις πράξεις που επιβάλλονται για να αποκτήσει το Ελληνικό Χρηματιστήριο και πάλι την εμπιστοσύνη και των Ελλήνων επενδυτών, αλλά και των ξένων. Γιατί άλλως το Χρηματιστήριο δεν επιτελεί το σκοπό του και ο μόνος σκοπός που επιτελεί είναι κάποιους ειδικούς -θα μου επιτραπεί να πω απατεώνες- να τους κάνει πλουσιότερους.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Νικόλαος Κατσαρός): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Πρόεδρε, κύριοι συνάδελφοι, αν πράγματι ο θεσμός του Χρηματιστηρίου δεν ήταν ένας θεσμός ανάπτυξης και διαφάνειας όχι μόνο στη Χώρα μας, αλλά και διεθνώς, δε θα κάναμε και αυτή τη συζήτηση ασφαλώς.

Αν πράγματι μέσα από το Χρηματιστήριο δεν πέρναγε η διαφάνεια, ειδικά στην Πατρίδα μας, στο δρόμο προς τις αποκρατικοποιήσεις, τότε τα πράγματα θα ήταν διαφορετικά.

Αν μέσα από το Χρηματιστήριο δεν επηρεαζόταν η οικονομία μας με εισροή ξένων κεφαλαίων, επίσης δε θα συζητούσαμε. Για να δούμε, όμως, το μέγεθος του προβλήματος πρέπει να μην παραγνωρίζουμε τις παραμέτρους εκείνες που διαμορφώνουν τις τιμές των μετοχών στο Χρηματιστήριο.

Και ασφαλώς σε ένα υγιές οικονομικό σύστημα είναι η αναλογία των κεφαλαίων των επιχειρήσεων και η πορεία των εργασιών τους, οι επενδύσεις και οι επεκτάσεις μέσα στη λειτουργία τους και φυσικά ο λεγόμενος εκσυγχρονισμός της λειτουργίας τους. Μέσα σε όλες αυτές τις παραμέτρους ασφαλώς μεγάλο ρόλο παίζει και το πολιτικό κλίμα. Και αυτό το άφησα τελευταίο για να εκφράσω ένα συλλογισμό μου που έχει και βάση.

Παραδείγματος χάριν η άνοδος των τιμών των μετοχών πριν από τις εκλογές. Παρότι η προεκλογική περίοδος θεωρείται ως περίοδος αστάθειας και ιδίως στις προηγούμενες εκλογές που οι δημοσκοπήσεις έδιναν ελάχιστο προβάδισμα στο ένα ή στο άλλο από τα δύο μεγάλα Κόμματα, δημιουργούσαν αβεβαιότητα, λογικά δε θα έπρεπε να έχουμε αύξηση των τιμών των μετοχών στο χρηματιστήριο. Παρ' όλα αυτά είχαμε άνοδο.

'Ερχεται το δεύτερο στάδιο, το "κανόνι" με τη "ΔΕΛΤΑ χρηματιστηριακή". Η Κυβέρνηση και εδώ είναι το τρίτο στάδιο- αντιδρά με το άνοιγμα ουσιαστικά του χρηματιστηρίου σε μία ημέρα κόντρα στην υπόδειξη των εκπροσώπων των επενδυτών που έλεγαν ότι το Χρηματιστήριο πρέπει να κλείσει τουλάχιστον για έξι ημέρες για να γίνει η έρευνα και να διαπιστωθεί, αν τελικά υπάρχουν και άλλες εταιρείες που δημιουργούν σκάνδαλο, όπως η "ΔΕΛΤΑ χρηματιστηριακή".

Η Κυβέρνηση ωστόσο, αντί να κάνει αυτό που της υποδείκνυαν οι άνθρωποι των επενδυτών, ήρθε με συνοπτικές διαδικασίες να ξαναλειτουργήσει ουσιαστικά το Χρηματιστήριο σε μια προσπάθεια, ίσως να συγκαλύψει κάποιες παράνομες ενέργειες κάποιων. Και τίθεται το ερώτημα: Μήπως πράγματι αυτή η συμπεριφορά της κυβέρνησης ήταν μια προεκλογική εξαργύρωση κάποιας επιταγής; Και εν πάση περιπτώσει και σε αυτό το σημείο επερωτάται η κυβέρνηση, ποιους προσπαθεί να καλύψει με αυτή τη συμπεριφορά της;

Και θα πρέπει να πούμε, ότι η ενημέρωση των επενδυτών δεν είναι μόνο χρέος του Χρηματιστηρίου. Αυτό το δρόμο πρέπει να τον εγγυάται και η Κυβέρνηση, γιατί από τη στιγμή που έχει μηχανισμούς ελέγχου στο Χρηματιστήριο που δε λειτούργησαν ή λειτούργησαν μεροληπτικά -αυτό δημιουργεί ερωτηματικά- πρέπει να απαντήσει, πώς έγιναν όλα αυτά.

Σε ό,τι αφορά τους μηχανισμούς ελέγχου, νομίζω, κύριε Υπουργέ ότι οι νόμοι που έχετε κάνει και που δεν εφαρμόζονται, δεν επαρκούν. Πρέπει να γίνουν νόμοι με τους οποίους θα δημιουργούνται εκείνες οι προϋποθέσεις ώστε το Χρηματιστήριο από θεσμός δημιουργίας σκανδάλων που είναι σήμερα να μετατραπεί σε ένα θεσμό εξυγίανσης κυρίως των ιδιωτικοποιήσεων που πρέπει να περάσουν μέσα από το Χρηματιστήριο. 'Ετσι θα υπάρξουν οι προϋποθέσεις ώστε η ζημιά για το Ελληνικό Δημόσιο από τις συναλλαγματικές διαφορές με τα ξένα κεφάλαια να ελαχιστοποιηθεί. Ακόμη θα ελαχιστοποιηθούν οι ζημιές από την ολιγωρία της Κυβέρνησης ώστε να αποκατασταθεί το επενδυτικό κλίμα αυτήν την ώρα, πράγμα που το έχει ανάγκη και η εθνική οικονομία και ο Ελληνικός Λαός που πρέπει να επενδύει τα κεφάλαιά του σε μηχανισμούς διαφάνειας και όχι σε μηχανισμούς σκανδάλων.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Εξαντλήθηκε ο κατάλογος των επερωτώντων.

Κύριε Υπουργέ, έχετε το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): Κύριε Πρόεδρε, κύριοι συνάδελφοι, εγώ ήρθα προετοιμασμένος για να συζητήσουμε την επερώτησή σας, που θεωρήθηκε επίκαιρη, διότι αφορούσε το Χρηματιστήριο και αυτά που συνέβησαν τον τελευταίο καιρό. Αυτό δε σημαίνει ότι με αφορμή την επερώτησή σας δεν μπορούσατε να επεκταθείτε και σε πολλά άλλα θέματα. Πάντως όφειλα να σημειώσω αυτό πρώτο.

Δεύτερον, πρέπει να σας πω ότι σας άκουσα όλους σας, αλλά ο καθένας σας εξήγησε το φαινόμενο ή έκανε τις παρατηρήσεις του κατά τρόπο διάφορο από τον άλλο.

ΕΝΑΣ ΒΟΥΛΕΥΤΗΣ (Από τη Πτέρυγα της Νέας Δημοκρατίας): Αυτό σημαίνει ότι ο ένας συμπλήρωσε τον άλλο.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας):Θα χαιρόμουν ιδιαίτερα αν υπήρχε συμπλήρωση, αλλά δεν μπορώ να θεωρήσω συμπλήρωση, την αντιφατικότητα. Ο ένας λέει γιατί δεν κλείσατε το Χρηματιστήριο έξι μέρες και ο άλλος λέει γιατί έκλεισε έξι μέρες το Χρηματιστήριο.

Εν πάση περιπτώσει, εγώ χαίρομαι για τον τρόπο ανάπτυξης της επερώτησης, αφού μου δίνεται η ευκαιρία να ξεκαθαρίσω κατ'αρχήν μία υπόθεση που δημιούργησε προβλήματα, προκάλεσε εντυπώσεις και ενδεχόμενα και σύγχυση σχετικά με τη λειτουργία του Χρηματιστηρίου.

Θέλω από τώρα να δηλώσω, ότι το Χρηματιστήριο λειτουργεί σήμερα ομαλότατα -το ξέρετε άλλωστε- και η αξιοπιστία του είναι ακόμη μεγαλύτερη απ'ό,τι ήταν πριν δημιουργηθεί το πρόβλημα με τη "ΔΕΛΤΑ Χρηματιστηριακή".

Τώρα τι έγινε με τη "ΔΕΛΤΑ Χρηματιστηριακή". Νομίζω ότι αυτό θέλετε να μάθετε και αν σας εξηγήσω πώς έγινε, πρέπει να συγχαρείτε την Κυβέρνηση όπως ενήργησε στη συγκεκριμένη περίπτωση. Το σκάνδαλο και οι αεριτζήδες που αναφερθήκατε για τη "ΔΕΛΤΑ" ανακαλύφθηκε από ελέγχους δικούς μας.

Πρέπει να ξέρετε, ότι στην κοινωνία που ζούμε πολλά συμβαίνουν. Το θέμα είναι πώς το ανακαλύπτεις, με ποιον τρόπο και τι πράττεις στη συνέχεια για να μπορέσεις να διορθώσεις το πρόβλημα που δημιουργήθηκε και να επαναφέρεις την αξιοπιστία του Χρηματιστηρίου, για το οποίο όλοι συμφωνούμε ότι είναι ένας θεσμός και απαραίτητος και αξιόλογος στην λειτουργία της οικονομίας μας και να συμφωνήσω μαζί σας για τον τρόπο που πρέπει να ενεργήσουμε για ενδεχόμενες αποκρατικοποιήσεις κ.ο.κ.

Στον έλεγχο που έγινε αποκαλύφθηκε το "σκάνδαλο" -και θα συμφωνήσω εδώ με τον κ.Αλογοσκούφη που είπε ότι η ονομαστικοποίηση των μετοχών δημιούργησε πρόβλημα και φόρτο εργασίας μεγάλο στις υπηρεσίες του Χρηματιστηρίου και καθυστερούσαν χρονικά τον έλεγχο σε σχέση με αυτά που προέβλεπε ο νόμος.

Αυτό δεν είναι δικαιολογία θα πείτε. 'Ομως πρέπει να ξέρετε ότι με εντατική προσπάθεια και με παρέμβαση των ελεγκτικών αρχών του Υπουργείου κατορθώσαμε να βρούμε την άκρη της "ΔΕΛΤΑ Χρηματιστηριακής" και τον τρόπο που λειτουργεί το Χρηματιστήριο.

Με πρωτοβουλία, λοιπόν, του Υπουργού Εθνικής Οικονομίας ορίστηκε μια ομάδα επιθεωρησιακών ελέγχων από στελέχη της επιθεώρησης του Υπουργείου...

ΒΑΣΙΛΗΣ ΚΕΔΙΚΟΓΛΟΥ: Αυτό έγινε με επιφοίτηση του Αγίου Πνεύματος;

ΑΛΕΞΑΝΔΡΟΣ ΜΠΑΛΤΑΣ (Υφυπ.Εθνικής Οικονομίας): Αυτή η προσπάθεια πρόλαβε την περίπτωση της "ΔΕΛΤΑ".

Εν πάση περιπτώσει, στους ελέγχους αυτούς τονίζω επιπλέον -το γνωρίζετε- ότι έχει μπει και ο Εισαγγελέας, για να ελέγξει τα πράγματα. Αλλά αυτή είναι η μεριά της Δικαιοσύνης. Εμείς μιλάμε από τη μεριά της Κυβέρνησης, τι κάναμε. Και σας ανέφερα πώς αποκαλύφθηκε από εμάς και το τι γίνεται στη συνέχεια. Η εποπτεία, λοιπόν, του Χρηματιστηρίου ξεκίνησε αμέσως με ελέγχους σε όλες -αυτή τη στιγμή είναι δώδεκα τον αριθμό -τις σοβαρές, εν πάση περιπτώσει και εμπλεκόμενες με τη "ΔΕΛΤΑ Χρηματιστηριακή" εταιρίες. Με απόφαση της Επιτροπής Κεφαλαιαγοράς ανατέθηκε αυτό που αναφέρθηκε και από σας, σε τρεις διεθνούς κύρους ελεγκτικές εταιρίες, ο έλεγχος και των εξήντα πέντε χρηματιστηριακών εταιριών.

Θέλω να τονίσω εδώ, ότι μπορούμε να λέμε διάφορα. Μάλιστα η υπερβολή μας διακρίνει και ολίγον. Και για να μειώσουμε ενδεχόμενα αυτή την εξαιρετική πρωτοβουλία και επαινετή της Κυβέρνησης, εμείς λέμε ότι καλό θα ήταν μέσα σε ένα βράδυ να βρούμε εξήντα πέντε διεθνείς εταιρίες, για να ελέγξουν όλες τις χρηματιστηριακές, μή τυχόν το βράδυ διακινούνται οι μετοχές από τη μία χρηματιστηριακή εταιρία στην άλλη σαν να ήταν συγκοινωνούντα δοχεία ή ότι όλες οι χρηματιστηριακές εταιρίες είναι ενός και του αυτού χρηματιστηρίου ή χρηματιστή και επομένως από μόνες τους μπορούν να κυκλοφορούν τις μετοχές τους. Ας σταματήσουμε αυτές τις υπερβολές. Είπαμε ότι υπάρχουν διεθνούς κύρους ελεγκτικές εταιρίες, στις οποίες έχει ανατεθεί ο έλεγχος των εξήντα πέντε χρηματιστηριακών εταιριών. Θα πρέπει, επίσης, να τονίσω εδώ ότι στο εξής η εξόφληση των συναλλαγών γίνεται πλέον με μετρητά ή τραπεζικές επιταγές. Εκείνο πάντως που χρειάζεται εδώ να μάθουμε και να τονίσω ιδιαίτερα, γιατί αφορά αυτούς που συναλλάσσονται με το Χρηματιστήριο, είναι ότι συνέβη αυτό που συνέβη, αλλά πώς καλύφθηκε το άνοιγμα των 2,6 δισ. της "ΔΕΛΤΑ Χρηματιστηριακής"; Το 1,3 δισ. καλύφθηκε από την Ανώνυμη Εταιρία Αποθετηρίου Τίτλων, η οποία θα τα διεκδικήσει από το κοινό συνεγγυητικό κεφάλαιο. Το υπόλοιπο 1,3 δισ. απευθείας από το συνεγγυητικό. Με πράξη τώρα νομοθετικού περιεχομένου εκαλύφθησαν και το αποθετήριο και το συνεγγυητικό για την άμεση καταβολή των χρημάτων, για να μην καθυστερήσουμε στις αργόσυρτες διαδικασίες, που γνωρίζετε κι εσείς.

Αγαπητοί συνάδελφοι, στη γραπτή σας επερώτηση αναφέρετε, ότι αυτό που συνέβη θα έχει αλυσιδωτές αντιδράσεις. Δεν είχε αλυσιδωτές αντιδράσεις. Δεν ξέρω αν είναι κακό ή καλό για τους επερωτώντες. Νομίζω, όμως, ότι για τη λειτουργία του Χρηματιστηρίου και των συναλλασσομένων μαζί του είναι μία πάρα πολύ καλή εξέλιξη, γιατί δεν υπήρξαν αλυσιδωτές αντιδράσεις. Εσείς εξηγήστε γιατί δεν υπήρξαν αλυσιδωτές αντιδράσεις, που προβλέπετε στην ερώτησή σας.

Σήμερα ο δείκτης είναι περίπου στα ίδια επίπεδα, που ήταν πριν από το σκάνδαλο και γίνονται και πράξεις. Το αναφέρω συμπτωματικά, δεν θέλω να το πάρω αυτό, ως όλα να έγιναν μια χαρά. Θα γνωρίζετε ότι ήδη σήμερα ή χθες κινήθηκαν 95 δισ. - συναλλαγές. Δεν είναι ότι με αυτόν τον τρόπο λύσαμε όλα τα προβλήματα.

Σας είπα μάλιστα, ότι μετά από αυτό που συνέβη, το Χρηματιστήριο λειτουργεί τώρα με περισσότερη αξιοπιστία, διότι ενεργήσαμε αμέσως και δεν είχαμε, ούτε τις προβλεπόμενες αλυσιδωτές αντιδράσεις ούτε άλλες επιπτώσεις.

Πρέπει εδώ να κάνω μια παρένθεση απλώς και να σας πω, ότι χρηματιστήρια δεν λειτουργούν, ασφαλώς, μόνο στην Ελλάδα, όπως είπατε. 'Ισως εδώ να είμαστε και λίγο πίσω από τα άλλα χρηματιστήρια. Αλλά και αυτά τα χρηματιστήρια, τα τόσο εξειδικευμένα και τα τόσο ενεργητικά και τα τόσο αξιόπιστα, θα γνωρίζετε την υπόθεση Μπέριν πού έφθασαν και τι έγινε πριν από δύο - τρία χρόνια. Δεν είναι, δηλαδή, κανένα χρηματιστήριο κάτω από την απόλυτη εμπιστοσύνη, ότι δεν μπορεί κάτι να συμβεί στην εργασία του χρηματιστηρίου. Απλώς, το θέμα είναι όταν συμβεί κάτι, τι κάνουμε. Και σας απέδειξα, ότι με την παρέμβαση της Κυβέρνησης στο σκάνδαλο που δημιουργήθηκε -να το θεωρήσω και εγώ σκάνδαλο- πόσο γρήγορα αντιδράσαμε, πόσο τα πράγματα ήρθαν ξανά στη θέση τους, πόσο η εμπιστοσύνη έχει αποκατασταθεί και πώς το χρηματιστήριο σήμερα λειτουργεί με μεγαλύτερη σοβαρότητα απ' ό,τι λειτουργούσε πριν.

Ειπώθηκαν από ορισμένους συνάδελφους, ότι από το λάσκο το μεγάλο που υπήρχε πριν, φθάσαμε τώρα στην άλλη άκρη και έχουμε ένα ασφυκτικό έλεγχο και ταυτόχρονα από τους ίδιους προτείνεται ακόμα πιο ασφυκτικός έλεγχος και κατάθεση εγγράφων, όπου δεν γνωρίζω -δεν ήταν άλλωστε και στην επερώτηση- κατάθεση εγγράφων όπου όλα να έρθουν στη φόρα ή δεν ξέρω τι άλλα ζητάτε. Από το λάσκο, λοιπόν, το πολύ, φθάσαμε στον υπερβολικό έλεγχο, ενώ εσείς ζητάτε ακόμα μεγαλύτερο έλεγχο. Κάπου, εν πάση περιπτώσει, να συμφωνήσουμε μεταξύ μας, για να λειτουργήσει και το χρηματιστήριο.

Μιλήσατε για τα αίτια που φθάσαμε εδώ, ότι ήταν οι νόμοι που μερικοί τους ψηφίσατε, ήταν τα πρόσωπα που επιλέξαμε, που και εσείς συμφωνήσατε κ.ο.κ. Πολλά μπορείτε να πείτε ή πολλά μπορούμε να πούμε. 'Εφταιξε και η σύμβαση του καζίνο, διότι αν δεν ήταν και αυτή η σύμβαση, θα πήγαινε και το χρηματιστήριο καλύτερα, αλλά απ' ό,τι γνωρίζω, υπάρχει εξεταστική των πραγμάτων επιτροπή για το καζίνο και η Νέα Δημοκρατία ιδιαίτερα, ήταν ακόμα πιο αυστηρή και ήθελε αμέσως να τους πάμε όλους στα δικαστήρια. Πού να συμφωνήσουμε τώρα; Να υπογράφουμε το καζίνο με αυτές τις ανωμαλίες που εσείς οι ίδιοι παρατηρείτε ή να το αναθεωρήσουμε και να βρούμε την άκρη όλης αυτής της ιστορίας; Πρέπει κάπου να συμφωνήσουμε.

Παρατηρήθηκε επίσης, ότι υπάρχουν στο χρηματιστήριο αεριτζήδες ή ότι υπάρχουν πάρα πολύ μικρές εταιρείες που συναλλάσσονται και ενδεχόμενα αυτό είναι κακό. Εγώ δεν θα είχα κανένα λόγο να διαφωνήσω μαζί σας. Απλώς πρέπει να απαντήσω και στο άλλο ερώτημα, διότι μετά τους ασφυκτικούς, όπως ονομάζετε, ελέγχους αυτό που έρχονται και μας λένε τώρα είναι, ότι εσείς με τον τρόπο που λειτουργείτε πλέον, θα καταντήσετε στο χρηματιστήριο να λειτουργούν μόνο ορισμένες πολύ μεγάλες εταιρείες και θα φύγουν οι μικρότεροι και θα φύγουν οι μεσαίοι και δεν θα γίνεται καλά ο ανταγωνισμός κ.λπ. Είναι και εδώ ένα θέμα στο οποίο πρέπει κάπου να συμφωνήσουμε μεταξύ μας τι πρέπει να γίνει.

Εμείς πιστεύουμε, ότι και ο ανταγωνισμός θα πρέπει να υπάρχει, αλλά ταυτόχρονα και ο αυστηρός έλεγχος. Να συμφωνήσω, ότι ο ασφυκτικός έλεγχος ίσως να έχει τα προβλήματα που λέει ο κ. Αλογοσκούφης και να χρειάζεται μελλοντικά κάποιο λασκάρισμα ξανά, χωρίς να φθάσουμε βέβαια στην άλλη άκρη. Αλλά ο έλεγχος ο σοβαρός είναι απαραίτητος να γίνεται στο χρηματιστήριο, γιατί το χρηματιστήριο δεν είναι "άντε να μπούμε όλοι". Ιδού το πρόβλημα που δημιουργήθηκε. Αν πρόκειται στο χρηματιστήριο να λειτουργήσουν με τους όρους που προβλέπουμε μόνο μεγάλες εταιρείες, να λειτουργήσουν μεγάλες εταιρείες. Αυτό που πρέπει να εξασφαλιστεί είναι η εμπιστοσύνη των συναλλασσομένων και η σωστή λειτουργία του χρηματιστηρίου.

Εμείς φροντίζουμε και ο ανταγωνισμός να υπάρχει και ό,τι συνέβη μέχρι τώρα συλλέγεται ως εμπειρία για ενδεχόμενες βελτιώσεις νόμων στην πορεία και δεν το αρνούμαστε. Η συμβολή σας προς αυτήν την κατεύθυνση είναι επιθυμητή, τη θέλουμε ειλικρινά και μπορείτε να συμβάλετε. Και αυτός που σας μιλάει, θα ήταν ιδιαίτερα ευτυχής, να έχει συγκεκριμένες προτάσεις -σημείωσα μερικά απ'αυτά που είπατε- ούτως ώστε με την εμπειρία που αποκτήσαμε και εκ του γεγονότος της εταιρείες "ΔΕΛΤΑ Χρηματιστηριακής" να μπορέσουμε να φτιάξουμε ένα χρηματιστήριο τέτοιο, ώστε και να λειτουργεί προς όφελος της ελληνικής οικονομίας και να εξασφαλίζει τη διαφάνεια και να υπάρχει αξιοπιστία και όλοι να μπορούμε σ'αυτό το χρηματιστήριο με κάθε ευκαιρία ή με οποιονδήποτε τρόπο να κάνουμε τις πράξεις μας, να εργαζόμαστε, να συναλλασσόμαστε και η οικονομία εξ αυτού του λόγου να βγαίνει πάντοτε ωφελημένη.

Αυτά είχα να πω, αγαπητοί συνάδελφοι. Δεν απήντησα ούτε για τη Λαυρεωτική ούτε για θέματα που δημιουργήθηκαν στο παρελθόν. 'Εχουμε μια συγκεκριμένη κατάσταση σήμερα, αυτή αφορούσε η επερώτησή σας και σ'αυτό προσπάθησα ν'απαντήσω. Νομίζω ότι σας έδωσα τα στοιχεία εκείνα τα απαραίτητα και για το σκάνδαλο που δημιουργήθηκε και για την αντιμετώπισή του και για τη λειτουργία του Χρηματιστηρίου από δω και πέρα.

ΠΡΟΕΔΡΕΥΩΝ(Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας, Βουλευτής Επικρατείας κ.Τζωάννος, έχει το λόγο.

ΙΩΑΝΝΗΣ ΤΖΩΑΝΝΟΣ: Κύριε Πρόεδρε, άκουσα με ιδιαίτερο ενδιαφέρον την απάντηση που έδωσε ο κύριος Υφυπουργός στα ερωτήματα, που έθεσαν οι αγαπητοί συνάδελφοι της Νέας Δημοκρατίας και η απάντηση αυτή, όπως την αντιλαμβάνομαι, είναι, ότι για το χάος που επικράτησε στο Χρηματιστήριο, η Κυβέρνηση δεν έχει καμία ευθύνη. 'Ολα συνέβησαν από μόνα τους και εκ των υστέρων έρχεται η Κυβέρνηση να αναγνωρίσει το πρόβλημα και να προβεί σε ρυθμιστικές κινήσεις. Θυμήθηκα, λοιπόν, έτσι τη δήλωση που είχε κάνει ο Υπουργός Εθνικής Οικονομίας, ο κύριος υπεύθυνος για μας για όλη την κρίση, ευρισκόμενος στις Βρυξέλλες την περίοδο του χάους στο Χρηματιστήριο, που είχε πει, ότι η κρίση είναι ευθύνη της αγοράς, ωσάν η Κυβέρνηση να μην είχε καμία ευθύνη για όλα τα γεγονότα που προηγήθηκαν της δημιουργίας της κρίσεως.

Επίσης θυμήθηκα και τον Κυβερνητικό Εκπρόσωπο εκείνη τη μέρα, που είχε πει ότι, το Κράτος δεν ευθύνεται για την κατάντια του Χρηματιστηρίου. Βεβαίως με την ίδια λογική θα μπορούσαμε να πούμε, ότι το Κράτος δεν ευθύνεται για τίποτε που συμβαίνει σ'αυτήν τη Χώρα και οι πολίτες θα έπρεπε να λύνουν μόνοι τους τα προβλήματά τους. 'Ισως αυτό να είναι και μια νέα ιδεολογική μετεξέλιξη του Κυβερνώντος Κόμματος, να πάμε δηλαδή στον άκρατο αναρχοφιλελευθερισμό, δηλαδή καθόλου κράτος, με τη λογική που είχε διατυπωθεί τότε. Αντί ο Υπουργός να αναλάβει τις ευθύνες του έντιμα και να προβεί σε κινήσεις, που θα συνέβαλαν στην πλήρη διαφάνεια των πράξεων που είχαν συμβεί στο Χρηματιστήριο και εξακολουθούν πιθανότατα να συμβαίνουν, διότι δεν έχουμε καμία πληροφόρηση για το τι ακριβώς συμβαίνει με τους αντιλογισμούς, με τους συμψηφισμούς κ.ο.κ., προτίμησε τις υπεκφυγές.

Επειδή οι συνάδελφοι ανέφεραν συγκεκριμένα γεγονότα όπως π.χ. της Λαυρεωτικής,θα μπορούσαμε ν'αναφέρουμε και άλλα γεγονότα, όπως αντιλογισμούς με συγκεκριμένη χρηματιστηριακή εταιρεία το 1994, τα δημοσιεύματα του Τύπου χρόνια τώρα, τις δηλώσεις των υπεύθυνων της κεφαλαιαγοράς και του Χρηματιστηρίου για τα προβλήματα που υπάρχουν και η Κυβέρνηση να κωφεύει και να μην προβαίνει σε διορισμούς ειδικευμένου προσωπικού για την άσκηση ελέγχου, αλλά έστω και το υπάρχον προσωπικό να μην προβαίνει σε καμία συγκεκριμένη πράξη ελέγχου.

Μπορώ να σας αναφέρω τις περιπτώσεις της εισαγωγής νέων εταιρειών στο Χρηματιστήριο, που άντλησαν σημαντικά ποσά από το ευρύ επενδυτικό κοινό και μετέπειτα δεν υπήρξε έλεγχος, όπως θα έπρεπε να υπάρχει από την Επιτροπή Κεφαλαιαγοράς, για το κατά πόσον τα κεφάλαια που αντλήθηκαν χρησιμοποιήθηκαν για τους σκοπούς για τους οποίους αντλήθηκαν.

Και κατόπιν έχουμε φαινόμενα κυρίων μετόχων νεοεισαχθεισών εταιρειών, οι οποίοι πούλησαν μετά τις μετοχές τους και οι τιμές έπεσαν και το ευρύ επενδυτικό κοινό βρέθηκε σε πολύ άσχημη κατάσταση. Αυτά δεν ήταν θέματα προς έρευνα και δεν θα έπρεπε η Επιτροπή Κεφαλαιαγοράς να κινηθεί ώστε να υπάρξουν έλεγχοι αν υπάρχουν υπεύθυνοι και τα αποτελέσματα των ελέγχων αποσταλούν στον Εισαγγελέα; Δεν υπεισέρχομαι στο θέμα της εισαγγελικής έρευνας, αλλά τουλάχιστον για τις διοικητικές ευθύνες των λειτουργών όλων των φορέων που υπάγονται στο Υπουργείο Εθνικής Οικονομίας, θα έπρεπε να είχαμε μια απάντηση.

Το ερώτημα που τίθεται, το οποίο υπάρχει, αν θέλετε, για όσους διαχειρίζονται υποθέσεις ή συμφέροντα άλλων, στο Αστικό Δίκαιο, είναι: Επέδειξαν την οφειλόμενη επιμέλεια του συνετού οικογενειάρχου αυτοί τους οποίους εμπιστευθήκατε να χειριστούν τις υποθέσεις; Αυτά θα έπρεπε να διερευνήσετε. Και τελικός υπεύθυνος οικογενειάρχης είναι ο Υπουργός Εθνικής Οικονομίας. Συνεπώς, θα έπρεπε να ακούσουμε συγκεκριμένες κινήσεις και πράξεις, στις οποίες είχατε προβεί για να διορθωθεί προληπτικά η κατάσταση.

Εχει δηλωθεί επανειλημμένως, ότι το φαινόμενο του περασμένου Νοεμβρίου αποτελούσε μια κρίση προσαρμογής στην αλλαγή του θεσμικού πλαισίου. Αυτό μερικώς μόνο ισχύει, το θέμα της ονομαστικοποίησης των μετοχών του μπλοκαρίσματος, αν θέλετε, που συνέβη στις συναλλαγές. Το ερώτημα που τίθεται είναι, ποια μέτρα πήρατε εσείς προληπτικά, αφού είχε πλέον η Βουλή νομοθετήσει κάποιους νέους κανόνες, ώστε να αποφευχθεί αυτή η κατάσταση; Κανένα μέτρο δεν πήρατε.

Ελέχθη επανειλημμένως από σας, ότι όλα είναι ομαλά πλέον. Μα η δυσφήμιση που υπέστη η Χώρα και ειδικότερα η κεφαλαιαγορά διεθνώς, ανάμεσα στους ξένους επενδυτές, στα ξένα αμοιβαία κεφάλαια, λίγο είναι; Οι οποίοι περιμένουν προφανώς να ηρεμήσει η κατάσταση για να αποχωρίσουν;

Προηγουμένως σε κάποια επίκαιρη ερώτηση, ένας από τους συναδέλφους σας ανέφερε για την προοπτική εισαγωγής των μετοχών της Κεντρικής Τράπεζας Ελλάδος στο Χρηματιστήριο. Ποιος θα έρθει να αγοράσει μετοχές με τέτοιες συνθήκες; Η κατάσταση αυτή συνδέεται και με την ομαλή εκτέλεση του Προϋπολογισμού που καταθέσατε προχθές, η οποία βασίζεται και στην ιδιωτικοποίηση, αποκρατικοποίηση -πείτε το όπως θέλετε- των συγκεκριμένων ΔΕΚΟ ή εταιρειών του δημόσιου τομέα. Πώς θα το κάνετε αυτό με τέτοιες συνθήκες στο Χρηματιστήριο; Αυτές είναι οι αλυσιδωτές αντιδράσεις τις οποίες περιέγραψαν οι συνάδελφοι.

ΒΑΣΙΛΗΣ ΚΕΔΙΚΟΓΛΟΥ: Υπάρχει λογιστικό σχέδιο για τις χρηματιστηριακές εταιρείες;

ΙΩΑΝΝΗΣ ΤΖΩΑΝΝΟΣ: Οι χρηματιστηριακές εταιρείες αυτές καθ' εαυτές δεν έχουν ειδικό λογιστικό σχέδιο.

ΒΑΣΙΛΗΣ ΚΕΔΙΚΟΓΛΟΥ: Δεν προβλέπεται.

ΙΩΑΝΝΗΣ ΤΖΩΑΝΝΟΣ: Θα έπρεπε να προβλεφθεί. Αυτό όμως δεν μειώνει την αξία των προληπτικών ελέγχων, απλώς θα έπρεπε να είναι πιο έντονοι οι προληπτικοί έλεγχοι.

Ερχομαι σε ένα άλλο σημείο -και ευχαριστώ τον αγαπητό συνάδελφο- ότι πολλές από τις χρηματιστηριακές εταιρείες είναι θυγατρικές κρατικών τραπεζών. Και αυτοί θα έπρεπε να είναι οι θεσμοφύλακες της ομαλής λειτουργίας της κεφαλαιαγοράς. Και βλέπουμε εδώ, στη συγκεκριμένη περίπτωση της εταιρείας "ΔΕΛΤΑ ΧΡΗΜΑΤΙΣΤΗΡΙΑΚΗ", ότι οι αντισυμβαλλόμενες χρηματιστηριακές εταιρείες, ήταν θυγατρικές κρατικών εταιρειών. Αναφέρθηκαν στον Τύπο και στις διάφορες δηλώσεις οι θυγατρικές της Εθνικής και της Ιονικής Τραπέζης. Ζητήθηκαν ευθύνες για τις πράξεις αυτών των εταιρειών, έστω διοικητικές;

Διότι υποτίθεται, ότι οι εταιρείες αυτές θα έπρεπε να είναι τα πρότυπα καλής συμπεριφοράς και όχι να συμμετέχουν σε ύποπτες κινήσεις και ύποπτες πράξεις, οι οποίες τελούν υπό εισαγγελικό έλεγχο.

Αναφέρατε επίσης το θέμα του μεγέθου των χρηματιστηριακών εταιρειών. Ορισμένοι συνάδελφοι ανέφεραν το κατά πόσον θα μείνει μικρός αριθμός εταιρειών, οι οποίες θα είναι μεγάλες εταιρείες και θα υπάρξει μία κατάσταση ολιγοπωλιακή.

Το θέμα της φερεγγυότητας των εταιρειών δεν πρέπει να συνδέεται αναγκαστικά με το μέγεθος. Αυτό που επισημαίνουμε είναι ανάγκη η ύπαρξης, κανόνων, ώστε οι χρηματιστηριακές εταιρείες να είναι φερέγγυες και να μην αποτελέσει πρόσχημα ή πρόφαση η πρόσφατη κρίση, ώστε να βγουν από την αγορά αξιόλογες χρηματιστηριακές εταιρείες, οι οποίες είναι φερέγγυες, αλλά μικρού μεγέθους.'Αλλο το ένα θέμα και άλλο το άλλο.

Αναφερθήκατε, επίσης, σε άλλα χρηματιστήρια. Ακριβώς επειδή υπάρχουν και οι κακοί γι' αυτό υπάρχουν και οι έλεγχοι. Και επανέρχομαι στην αρχική μου δήλωση σχετικά με το ρόλο του Κράτους. Αλλά και σε άλλα χρηματιστήρια που υπάρχουν έλεγχοι, και προληπτικοί και κατασταλτικοί, είχαμε άτομα, όπως ο Μπόφσκι κάποτε στη Νέα Υόρκη -έχετε δει και το έργο WALL STREET- που πήγαν φυλακή όντως. Εδώ δεν βλέπουμε τίποτε να γίνεται τόσα χρόνια, διότι δεν είναι μόνο το σημερινό φαινόμενο.

Θα ήθελα να επισημάνω και ένα άλλο στοιχείο. Η υπάρχουσα νομοθεσία προβλέπει, ότι η Επιτροπή κεφαλαιαγοράς μπορεί να έχει δικούς της πόρους, π.χ. από τις εισαγωγές νέων μετοχών στο Χρηματιστήριο. Πώς αξιοποιήθηκαν αυτοί οι πόροι μέχρι τώρα;'Εχουν διατεθεί για την Επιτροπή Κεφαλαιαγοράς ή χρησιμοποιήθηκαν για το γενικό κορβανά; Και τι προτίθεσθε να κάνετε με αυτούς τους πόρους; 

Βλέπουμε ότι προκηρύχθηκαν κάποιες θέσεις. Θα προσλάβετε κόσμο έγκαιρα, ώστε να δουλέψει ή θα εμπλακούμε σε νέες γραφειοκρατικές διαδικασίες; 

Τέλος, ποια είναι η θέση σας για τους αμέσους υπεύθυνους κρατικούς λειτουργούς;'Εχω την αντίληψη, ότι τους καλύπτετε. Εφ' όσον τους καλύπτετε, γίνεστε και εσείς συνυπεύθυνοι. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, οι Υπουργοί Εργασίας και Κοινωνικών Ασφαλίσεων, Εσωτερικών, Δημόσιας Διοίκησης και Αποκέντρωσης, Οικονομικών, Γεωργίας, Υγείας και Πρόνοιας κατέθεσαν σχέδιο νόμου "Σύσταση κλάδου κύριας ασφάλισης αγροτών".

Παραπέμπεται στην αρμόδια Διαρκή Επιτροπή.

Ο Κοινοβουλευτικός Εκπρόσωπος του ΠΑ.ΣΟ.Κ. κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ:'Ακουσα με προσοχή τους κυρίους συναδέλφους να αναπτύσσουν ένα θέμα το οποίο πολυσυζητήθηκε πολύ αυτές τις μέρες στην Εθνική Αντιπροσωπεία, αφού προηγήθηκαν ήδη τρεις επίκαιρες ερωτήσεις και ήδη συζητούμε την Επερώτηση της Νέας Δημοκρατίας. Βέβαια, ακούστηκαν πολλά μέχρι αυτήν την ώρα. Θα επιχειρήσω να συμβάλω με τη δική μου τοποθέτηση, η οποία οπωσδήποτε δεν έχει και μεγάλο χρονικό περιθώριο για να αναπτυχθεί πλήρως.

Είπε ο Κοινοβουλευτικός Εκπρόσωπος της Νέας Δημοκρατίας, πως ο Υπουργός αποποιήθηκε τις ευθύνες του, ενώ θα έπρεπε να προβεί σε κινήσεις για να αντιμετωπίσει τα προβλήματα.

Ο Υπουργός Εθνικής Οικονομίας -όπως εξηγήθηκε ήδη και κατά τις επίκαιρες ερωτήσεις και σήμερα από τον Υφυπουργό τον κ. Μπαλτά- νομίζω, ότι προέβη σε όλες τις αναγκαίες κινήσεις και σε ταχύτατο χρονικό διάστημα. Τόσο η πράξη νομοθετικού περιεχομένου όσο και ο έλεγχος που έγινε και από το Χρηματιστήριο και από την ΥΠΕΔΑ, η μήνυση που έγινε από την Ανώνυμη Εταιρεία Αποθετηρίων Τίτλων, σε συνδυασμό και με την άσκηση ποινικής δίωξης του Εισαγγελέα Πρωτοδικών, έβαλαν τη Δικαιοσύνη να έχει ήδη σε εξέλιξη το σχετικό ανακριτικό έργο.

Αναπτύχθηκε σήμερα εκτενώς -δεν θέλω να μπω σε λεπτομέρειες- το θέμα για τον έλεγχο που ήδη πραγματοποιεί το κονσόρτσιουμ τριών εταιρειών. 'Εχει ξεκινήσει ήδη πριν από δύο βδομάδες και υπολογίζω, ότι θα πρέπει να έχει ήδη ολοκληρωθεί ο έλεγχος αυτός μέχρι τέλος του χρόνου.

Βέβαια, νομίζω ότι αυτές οι ενέργειες, είναι εκείνες που δίνουν την απάντηση, γιατί δεν επιβεβαιώθηκε ο φόβος που εκφράστηκε στην επερώτηση, πως θα υπήρχαν αλυσιδωτές αντιδράσεις, μετά το σκάνδαλο της εταιρείας "ΔΕΛΤΑ ΧΡΗΜΑΤΙΣΤΗΡΙΑΚΗ". Σήμερα βλέπουμε να μην έχει εμφανισθεί καμία άλλη εταιρεία σε αδυναμία να εκπληρώσει τις υποχρεώσεις της. Βέβαια, όταν θα ολοκληρωθεί ο έλεγχος από το κονσόρτσιουμ τότε νομίζω ότι θα έχουμε σαφή εικόνα, κατά πόσον θα υπάρξουν κάποιες εταιρείες, που διατρέχουν αυτόν τον κίνδυνο.

Αυτό, βέβαια, δεν σημαίνει ότι δεν υπήρξαν επιπτώσεις. Εγώ συμφωνώ με την άποψη ότι, πράγματι, ένα τέτοιο σκάνδαλο δημιουργεί κρίση εμπιστοσύνης στην Ελλάδα και στο εξωτερικό και γεννά τα ερωτήματα, πώς θα μπορέσει γρήγορα να ξεπεραστεί και να αποκτατασταθεί η εμπιστοσύνη του κοινού, αλλά και των ξένων επενδυτών.

Αν παρακολουθήσει κανείς τα στοιχεία της κίνησης του Χρηματιστηρίου, μια εβδομάδα πριν από το σκάνδαλο και μια εβδομάδα μετά από αυτό, τουλάχιστον σ' αυτόν τον ορατό χρονικό ορίζοντα, θα διαπιστώσει, ότι την εδβομάδα πριν από το γεγονός, το Χρηματιστήριο είχε μία πτωτική τάση, με ένα μέσο όρο μείωσης του γενικού δείκτη κατά 0,86 μονάδες την ημέρα. Μετά απ' αυτό το γεγονός και αφού το Χρηματιστήριο έκλεισε ουσιαστικα για δύο ημέρες, (γιατί μεσολάβησε εν τω μεταξύ και ένα Σαββατοκύριακο), υπήρξε μία έντονη πτωτική τάση για δύο ημέρες, με ένα μέσο όρο στη μείωση του γενικού δείκτη της τάξης του 2,33%. Αλλά από τότε ξεκίνησε μία ανοδική πορεία για μερικές ημέρες, με το γενικό δείκτη, αυξανόμενο κατά μέσο όρο 1,48% την ημέρα. Και φθάσαμε σήμερα να έχει γενικό δείκτη στο ίδιο επίπεδο με την 8.11.96 917,83 και με έναν όγκο συναλλαγών της τάξεως των 10.262.000.000 δραχμών.

Αυτό δείχνει ότι οι ενέργειες της Κυβέρνησης, του Χρηματιστηρίου, της Επιτροπής Κεφαλαιαγοράς ήταν οι ενδεδειγμένες και έτσι έκλεισε γρήγορα αυτός ο κύκλος και υπάρχει εξομάλυνση στη λειτουργία του Χρηματιστηρίου.

Είπε ο Κοινοβουλευτικός Εκπρόσωπος της Νέας Δημοκρατίας, "κάτω από αυτές τις συνθήκες, ποιος είναι εκείνος, ο οποίος θα σπεύσει να αγοράσει μετοχές".

Από τα στοιχεία που ανέφερα προηγουμένως αποδεικνύεται ότι η κίνηση είναι τέτοια, που διαψεύδει αυτόν τον ισχυρισμό. Και βέβαια, δεν θα πρέπει, με τη συζήτηση που κάνουμε στο Κοινοβούλιο, να δημιουργούμε μία άλλη εικόνα, η οποία να βλάπτει την οικονομία και τελικά, να προκαλεί αυτή καθ' εαυτή δυσφήμιση στην εξέλιξη της λειτουγίας του Χρηματιστηρίου.

Εγώ δεν ισχυρίζομαι, ότι δεν απαιτείται να οργανωθεί καλύτερα η εποπτεία και ο έλεγχος. Ασφαλώς και επιβάλλεται να γίνει κάτι τέτοιο. Είναι προς τη σωστή κατεύθυνση το γεγονός, ότι ήδη με απόφαση της Επιτροπής Κεφαλαιαγοράς, επιβλήθηκαν αυστηρότεροι όροι στις συναλλαγές. Γιατί, τόσο η Επιτροπή Κεφαλαιαγοράς έχει ήδη καθορίσει όρια στις συναλλαγές των χρηματιστηριακών εταιρειών, με βάση τα ίδια κεφάλαιά τους, αλλά και η Ανώνυμη Εταιρεία Αποθετηρίων Τίτλων, δέχεται μόνο, (όπως τονίσθηκε και από τον Υπουργό) επιταγές τραπεζών ή ρευστό και δεν δέχεται επιταγές εταιρειών. Επαναλαμβάνω είναι κινήσεις, που γίνονται προς τη σωστή κατεύθυνση.

Θα ήθελα δε να τονίσω για το θέμα, το οποίο αποτελεί και μια σοβαρή αδυναμία του Χρηματιστηρίου, το θέμα της καλύτερης εποπτείας, ότι κινήθηκαν ήδη οι διαδικασίες. Και πρέπει, κύριε Υπουργέ, να επιταχυνθεί η διαδικασία πρόσληψης του εξειδικευμένου στελεχιακού δυναμικού από την Επιτροπή Κεφαλαιαγοράς.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ.)

Αυτή τουλάχιστον δεν διέπεται από τις διατάξεις του ν.2190 και πρέπει να κλείσει γρήγορα το όλο θέμα, επιλέγοντας τα καλύτερα στελέχη που μπορούν να επιλεγούν. Αντίθετα το εποπτικό τμήμα του Χρηματιστηρίου θα έχει μία περιπέτεια, διότι η στελέχωσή του περνάει μέσα από τις διαδικασίες του ΑΣΕΠ. Πρέπει να δούμε πώς θα επανεξετασθεί το θέμα της εποπτείας, το θεσμικό ζήτημα της εποπτείας, όταν θα έχουμε και το πλήρες πόρισμα του κονσόρτσιουμ των τριών εταιρειών.

'Ομως, κύριοι συνάδελφοι, εγώ πιστεύω, ότι το μέγα και σημαντικό βήμα, το άλμα, το οποίο θα γίνει σ'αυτήν την όλη υπόθεση του Χρηματιστηρίου, κυρίως στο θέμα της εποπτείας και των ελέγχων, περνάει μέσα από την αποϋλοποίηση των τίτλων και την πλήρη εφαρμογή του συστήματος αυτού.

Αυτήν τη στιγμή μπορεί να έχουμε μια δοκιμαστική, μία πιλοτική εφαρμογή του προγράμματος αποϋλοποίησης, μπορεί να έχουν ετοιμαστεί περίπου εκατόν τρεις εταιρείες, από το σύνολο των εταιρειών που είναι εισηγμένες, για να μπορούν να μπουν στο σύστημα, όμως, πρέπει να κλείσει στις αρχές του 1997 αυτό το πιλοτικό πρόγραμμα, κύριε Υπουργέ, για να μπορέσουμε μέχρι το τέλος του 1997, (όπως προβλέπει ο σχετικός νόμος, ο 2396/96) να έχουμε σε όλο το σύστημα την εφαρμογή της αποϋλοποίησης. Και να επιταχυνθεί η απορρόφηση των πιστώσεων του "Κλεισθένη", ώστε μέσα σ'αυτήν την τακτή προθεσμία που ορίζει ο νόμος, να έχουμε το σύστημα που θα εξασφαλίζει με σύγχρονη τεχνολογία την εποπτεία και τον έλεγχο.

'Ομως, κύριοι συνάδελφοι, για να μην αδυνατίζουμε" την πολιτική του ΠΑ.ΣΟ.Κ. που έγινε σ' αυτά τα τρία χρόνια, στην οποία σημαντικό ρόλο έπαιξαν οι δύο νόμοι, τόσο ο ν.2396/96 όσο και ο ν. 2324/96 για τον εκσυγχρονισμό του Χρηματιστηρίου, πρέπει να δούμε ποια ήταν η εξέλιξη του Χρηματιστηρίου στα τρία χρόνια 94, 95 και 96.

Πρέπει να τονίσουμε στην Εθνική Αντιπροσωπεία, ότι το 1994 η αξία των συναλλαγών σε μετοχές ανέβηκε στο 1,3 τρισ. δραχμές, όταν τον προηγούμενο χρόνο ήταν μόλις 637 δισ. δραχμές. ('Ηταν η καλύτερη χρονιά επί Νέας Δημοκρατίας από το 1990 μέχρι το 1993.) Να σκεφθούμε, ότι κατά το 1994 μπήκαν στο Χρηματιστήριο σαράντα οκτώ νέες εταιρείες και άντλησαν από την ελληνική κεφαλαιαγορά περίπου 99 δισ. δραχμές. Πρέπει να πούμε, ότι το 1995 η αξία των συναλλαγών ανέβηκε ακόμα πιο πάνω, στο 1,4 τρισ. δραχμές. Κατά το έτος αυτό πρέπει να υπογραμμίσουμε, ότι αναπτύχθηκε η παράλληλη αγορά και ενώ ήταν σ' αυτή μόνο πέντε εταιρείες τέλος του 1993, έφθασαν να είναι είκοσι πέντε στο τέλος του 1995, αναπτύσσοντας μία συναλλακτική δραστηριότητα στο επίπεδο περίπου του 11% των συνολικών συναλλαγών που πραγματοποιήθηκαν μέσω του Χρηματιστηρίου.

Τέλος, το 1996, εγώ δέχομαι -και το παραδέχθηκε νομίζω και ο Υπουργός-ότι η ονομαστικοποίηση δημιούργησε σοβαρότατα προβλήματα στις υπηρεσίες και έφθασε στο σημείο να γίνεται η εκκαθάριση μετά από πολλές ημέρες, ενώ ο νόμος ορίζει να γίνεται σε ένα σαρανταοκτάωρο. Και βέβαια τώρα είναι σωστό το γεγονός, ότι επιβάλλεται και γίνεται η εκκαθάριση σε σαράντα οκτώ ώρες, κύριε Υπουργέ, μόνο που εκ των πραγμάτων καθίσταται πολύ δύσκολο με την υπηρεσιακή κατάσταση που επικρατεί. Θα είναι εύκολο να γίνεται με την αποϋλοποίηση. Δεν ξέρω κατά πόσο θα πρέπει να επιμείνουμε, γιατί ίσως αυτό το σαρανταοκτάωρο δημιουργεί ένα πρόβλημα -έχει επίπτωση, δηλαδή- στον όγκο των συναλλαγών.

Πάντως πρέπει να υπογραμμίσουμε, ότι με τη μετοχοποίηση ενός τμήματος του μετοχικού κεφαλαίου του ΟΤΕ ανέβηκε σημαντικά η χρηματιστηριακή αξία του Χρηματιστηρίου Αξιών Αθηνών. Να σκεφθούμε, ότι το 1993 η χρηματιστηριακή του αξία, κύριοι συνάδελφοι της Νέας Δημοκρατίας, ήταν μόλις 3 τρισ. δραχμές και έφθασε το 1996 στα 6 τρισ. δραχμές.

Πρέπει να σημειώσουμε, τέλος, ότι στα χρόνια που κυβέρνησε η Νέα Δημοκρατία και ιδιαίτερα το 1990 (που ήταν και η καλύτερη χρονιά), ήταν μόλις 2,6 δισ. κατά μέσο όρο την ημέρα ο όγκος των συναλλαγών εκείνα τα χρόνια και οι ημερήσιες συναλλαγές το 1996 έφθασαν στα 5 δισ. δραχμές.

Αυτά, είναι τα καλά πέρα από τα "κακά" που ακούστηκαν (για τα οποία δόθηκαν οι αναγκαίες εξηγήσεις) για να υπογραμμιστεί, ότι έγινε εν τω μεταξύ μία σοβαρή πρόοδος στην εξέλιξη του Χρηματιστηρίου Αξιών Αθηνών ως θεσμού, σοβαρού αναπτυξιακού θεσμού για την εθνική μας οικονομίας.

ΠΡΟΕΔΡΕΥΩΝ (Λουκάς Αποστολίδης): Ο Πρόεδρος του Δημοκατικού Κοινωνικού Κινήματος, κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, δεν θα μιλούσα αν δεν με ερέθιζε, με την καλή έννοια, ο κύριος Υφυπουργός, ο οποίος προσπάθησε να πείσει τη Βουλή, ότι πρέπει να γίνονται σκάνδαλα, σαν αυτό της "ΔΕΛΤΑ ΧΡΗΜΑΤΙΣΤΗΡΙΑΚΗ", για να αυξάνει η αξιοπιστία του Χρηματιστηρίου! Δηλαδή προσπάθησε να εμφανίσει στη Βουλή, ότι αυτό που συνέβη, οδήγησε σε αύξηση της αξιοπιστίας του Χρηματιστηρίου. Αυτό σημείωσα την ώρα που μιλούσε. Ενώ είναι το τελείως αντίθετο.

Αυτό δημιούργησε αναξιοπιστία και στο εσωτερικό και στο εξωτερικό της Χώρας, μια και όπως λειτουργεί το σύστημα διεθνώς, το Χρηματιστήριο δυστυχώς αποτελεί τον καθρέφτη κάθε χώρας στο εξωτερικό και κυρίως στους επενδυτές. Και ασφαλώς αυτό που αποκαλύφθηκε δημιούργησε τεράστιο πρόβλημα σε βάρος της ελληνικής οικονομίας, γιατί υπέσκαψε την εμπιστοσύνη των ξένων, αλλά και των ντόπιων επενδυτών προς την ελληνική οικονομία και προς το ελληνικό Χρηματιστήριο.

Δεν υπάρχει αμφιβολία, ότι το Χρηματιστήριο, όπως λειτουργεί και αυτό αποκάλυψε η περίπτωση της "ΔΕΛΤΑ ΧΡΗΜΑΤΙΣΤΗΡΙΑΚΗ", λειτουργεί σε μεγάλο βαθμό με τη λογική του τζόγου, όπου οι αετονύχηδες και στο Χρηματιστήριο παρεμβαίνουν, όπως και σε άλλες οικονομικές δραστηριότητες και με τα γνωστά τεχνάσματα, τελικά, αξιοποιούν και εκμεταλλεύονται την άγνοια των μικροεπενδυτών, που κινούνται στη λογική, που είναι και λογική δυστυχώς του όλου οικονομικού συτήματος και της κοινωνίας, του εύκολου κέρδους, μέσα από τον τρόπο που λειτουργεί δυστυχώς και το Χρηματιστήριο, ενώ θα έπρεπε να λειτουργεί το Χρηματιστήριο ως ενας μηχανισμός οικονομικά υγιούς άντλησης κεφαλαίων για επενδύσεις, αλλά και για ανάπτυξη των επιχειρήσεων.

Η θέση του ΔΗ.Κ.ΚΙ. όπως αναπτύχθηκε, με αφορμή επίκαιρης ερώτησης που είχα κάνει τότε που ήταν το ζήτημα σε έξαρση, είναι, ότι η Κυβέρνηση άνοιξε σχεδόν αμέσως το Χρηματιστήριο, για να κλείσει τις παράνομες συναλλαγές που μπορούσαν να αποκαλυφθούν, αν δεν άνοιγε αμέσως το Χρηματιστήριο, γιατί ακριβώς αντισυμβαλλόμενοι προς την "ΔΕΛΤΑ ΧΡΗΜΑΤΙΣΤΗΡΙΑΚΗ" είναι θυγατρικές κρατικών τραπεζών, τραπεζών του δημόσιου τομέα, που αν δεν άνοιγε και παρέμενε κλειστό για λίγες ημέρες, θα αποκαλύπτονταν οι συναλλαγές των αντισυμβαλλομένων της εταιρείας "ΔΕΛΤΑ ΧΡΗΜΑΤΙΣΤΗΡΙΑΚΗ" εταιρειών, μεταξύ των οποίων ως αντισυμβαλλόμενες ήταν οι θυγατρικές, της "ΙΟΝΙΚΗΣ" όπως ετόνισα και δεν διαψεύσθηκα απο τον αρμόδιο Υπουργό κατά την συζήτηση της ερώτησης, δηλαδή "ΙΟΝΙΚΗ", "ΕΘΝΙΚΗ" και όχι μόνο.

Ας μην προσπαθεί ο κύριος Υπουργός και η Κυβέρνηση να εμφανίσει ως πλεονέκτημα υπέρ της Κυβέρνησης, ότι το απεκάλυψε. Μα, αυτό δεν ήταν προϊόν παράνομων συναλλαγών μιας ημέρας. Αυτό ήταν προϊόν διαδικασίας και συναλλαγών που διήρκεσε μεγάλο χρονικό διάστημα, και παρ' όλα αυτά, λόγω της ανυπαρξίας ελέγχου και εποπτείας, δεν αποκαλύφθηκε, με αποτέλεσμα 2.600 εκατ., τελικά, στην ουσία, να φαγωθούν.

Με βάση αυτά που λέει ο ίδιος ο κύριος Υφυπουργός για τη ρύθμιση που έγινε, ναι μεν λύνει το θέμα για εκείνους οι οποίοι έκαναν τις συναλλαγές και εξαπατήθηκαν, αλλά, όμως, το μάρμαρο μέσα απ' αυτήν τη ρύθμιση, τελικά, ποιος το πληρώνει; Στην ουσία το πληρώνει ο ευρύτερος δημόσιος τομέας. Την ώρα που έρχεσθε και ψάχνετε να βγάλετε από τη μύγα σπλήνα, καταργείτε συντάξεις πολυτέκνων, βάζετε φόρους, αυξάνετε φορολογικές επιβαρύνσεις σε εκείνους οι οποίοι είναι ανήμποροι, εδώ με τόση ευκολία ξεπερνάτε και λέτε να πούμε και μπράβο στην Κυβέρνηση, γιατί με ευθύνη των οργάνων των δικών της και συνευθύνη της Κυβέρνησης, των αρμοδίων Υπουργών, χάνονται τουλάχιστον 2,6 δισ. που προστίθεται στο έλλειμμα του δημόσιου τομέα. Και αν δεν είναι έτσι, πέστε μου γιατί.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): Δεν είναι έτσι και θα το πούμε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος ΔΗ.Κ.ΚΙ.):'Ενα άλλο θέμα που ήθελα να επισημάνω, είναι το εξής: Ποια η ευαισθησία, κύριε Υφυπουργέ, του προέδρου του Χρηματιστηρίου αλλά και της Επιτροπής Κεφαλαιαγοράς; Αποκαλύφθηκε ένα σκάνδαλο, όπως και σεις ο ίδιος κατ' επανάληψη πριν λίγο το είπατε. Γιατί είναι σκάνδαλο και δε νομίζω να το αμφισβητείτε. Αυτό το σκάνδαλο, που έχει συνέπειες για την ελληνική οικονομία, για το Χρηματιστήριο, για το δημόσιο τομέα, από πλευράς κόστους, πώς το αξιοποιεί η Κυβέρνηση; Τι μήνυμα περνάει; 'Οτι μπορεί να αποκαλύπτονται τέτοιες παράνομες πράξεις και τελικά εκείνοι που είναι ουσιαστικά υπεύθυνοι και είναι ταγμένοι από την Πολιτεία για να ασκούν έλεγχο και εποπτεία, θα παραμένουν ανέπαφοι; Και ποια είναι η εμπιστοσύνη που μπορεί να έχει ο συναλλασσόμενος στο Χρηματιστήριο, ντόπιος και ξένος, όταν βλέπει να αποκαλύπτονται τέτοιου είδους σκάνδαλα και ούτε ευθιξία να υπάρχει να παραιτηθούν οι επικεφαλής, ούτε η Κυβέρνηση να επιβάλει τις δέουσες διοικητικές ποινές σε εκείνους που είναι υπεύθυνοι; Διότι εδώ αυτά, αυτές οι ανωμαλίες στις συναλλαγές και οι παρανομίες, τονίζονταν επί μεγάλο χρονικό διάστημα από τους επενδυτές από τις χρηματιστηριακές εταιρείες και τα όργανα τα αρμόδια για τον έλεγχο και την εποπτεία καθώς και τα κυβερνητικά όργανα, καμία, μα καμία ανταπόκριση με ουσιαστικό έλεγχο δεν έκαναν, με αποτέλεσμα να αποκαλυφθεί όταν έφτασε πλέον στο απροχώρητο και όχι γιατί το ήθελε να το αποκαλύψει η Κυβέρνηση, κύριε Υφυπουργέ Εθνικής Οικονομίας.

Kατά την άποψη τη δική μας, το άλλο το θέμα με τη Δικαιοσύνη δεν έχει καμία σχέση με κυβέρνηση. Η Δικαιοσύνη αυτεπάγγελτα επιλαμβάνεται, όταν γίνεται θόρυβος, για εκείνα για τα οποία ευθύνονται τα όργανα που η Κυβέρνηση τοποθέτησε -και η ίδια η Κυβέρνηση- η ευθύνη εξακολουθεί να υπάρχει και ηθική απέναντι στον Ελληνικό Λαό αλλά και απέναντι στη ζημιά που έγινε.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Μανώλης Κεφαλογιάννης έχει το λόγο.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, δεν μας απαντήσατε στα περισσότερα ερωτήματα που σας θέσαμε. Ασχοληθήκατε μόνο με το θέμα της ΔΕΛΤΑ ΧΡΗΜΑΤΙΣΤΗΡΙΑΚΗ", στο οποίο λίγο ως πολύ μας ζητήσατε να σας συγχαρούμε διότι δεήσατε, μετά απ' αυτό το μεγάλο σκάνδαλο να κάνετε ό,τι Χρηματιστήρια τριτοκοσμικών χωρών έχουν κάνει ήδη. Δηλαδή το θέμα που αφορά τον τρόπο αποζημίωσης των επενδυτών και στο ύψος των συναλλαγών.

Δεν μας είπατε όμως στη μεγάλη σε χρόνο απάντησή σας τίποτα, έστω και θετικά για το τι θα πράξετε από εδώ και μπρος, με τις άλλες προτάσεις που θέσαμε υπόψη σας. Γιατί γνωρίζετε πολύ καλά ότι η Νέα Δημοκρατία, πέρα από κριτική κάνει και προτάσεις.

Δεν μας είπατε π.χ. τίποτα, για την εφαρμογή του συστήματος ασφάλισης των χρηματιστηριακών εταιρειών. Δεν μας είπατε τίποτα, για την εφαρμογή του προγράμματος διατραπεζικού συμψηφισμού, στο επίπεδο των πελατών και την άμεση σύνδεσή του, με τις εποπτικές αρχές της Κεφαλαιαγοράς.

Δυο λόγια είπε ο Κοινοβουλευτικός σας Εκπρόσωπος για την απλοποίηση των τίτλων και ορθώς έπραξε. Και σ' αυτό το θέμα έχετε μείνει πάρα πολύ πίσω. 'Αρα μηδέν από μηδέν, μηδέν.

Ας πάμε σε πιο καυτά θέματα. 'Οπως βλέπετε στην επερώτησή μας είμαστε πολύ προσεκτικοί και σας μιλάμε για την αποκατάσταση της αξιοπιστίας της Κεφαλαιαγοράς και την προστασία των μικροεπενδυτών.

Για τη Λαυρεωτική, που την προσπεράσατε, δεν είναι μεγάλο θέμα για την προστασία των μικροεπενδυτών; Σας έκανα λεπτομερή αναφορά. Γνωρίζετε πολύ καλά ότι το πρόσωπο που συνδέεται με τη Λαυρεωτική, συνδέεται και με το σκάνδαλο της "ΔΕΛΤΑ ΧΡΗΜΑΤΙΣΤΗΡΙΑΚΗ". Δεν θα μας πείτε τίποτα; Πώς προστατεύονται αυτοί οι άνθρωποι;

Κατέθεσα ένα πίνακα, με τις τριάντα τρεις εταιρείες, των οποίων φαίνεται η διακύμανση τον τελευταίο χρόνο. Αν πάτε και ένα χρόνο πίσω, θα δείτε ότι έχουν χάσει δέκα φορές την αξία τους. Και σας είπα απλά ότι η αξία σε ορισμένες από αυτές τις εταιρείες και ανέφερα το παράδειγμα της "ΑΣΠΙΣ ΠΡΟΝΟΙΑ" από 100 δραχμές έχει γίνει 10.

Το θεωρείτε αυτό επιτυχία της κυβέρνησής σας; Αυτές τις επιτυχίες ήρθατε να μας πείτε σήμερα;

Διετύπωσα μία μομφή για το Υπουργείο σας που δεν σας αφορά προσωπικά, αλλά αφορά τον Υπουργό Εθνικής Οικονομίας και ο οποίος με τον τρόπο που απαντά στις ερωτήσεις, ουσιαστική καταργεί τον Κοινοβουλευτικό 'Ελεγχο.

'Εχετε δει σε Κοινοβουλευτική Δημοκρατία σοβαρού κράτους η Βουλή να παραπέμπει με νόμο σε προεδρικό διάταγμα και το προεδρικό διάταγμα να αφαιρεί το δικαίωμα ελέγχου της Βουλής. 

Γνωρίζετε άριστα τον τρόπο, με τον οποίο έγινε η ονομαστικοποίηση. Θέλω να θυμίσω ότι είναι της Νέας Δημοκρατίας, που είχα προσωπικά την τιμή να εισηγηθώ αυτήν την πρόταση Ο κ. Βενιζέλος αρνήθηκε να εφαρμόσει την πρόταση, για την ονομαστικοποίηση των μετοχών των ανωνύμων εταιρειών, που αφορούν εταιρείες κρατικών προμηθειών και δημοσίων έργων. Μετά τη γενική κατακραυγή του πολιτικού κόσμου, αλλά και των μέσων ενημέρωσης αναγκάστηκε ο τότε Υπουργός να εισηγηθεί τη γωστή διάταξη, χωρίς λογική, και χωρίς καμία οικονομική συνεπαγωγή για την ονομαστικοποίηση των μετοχών αυτών μέχρι φυσικού προσώπου, που διέλυσε ουσιαστικά το Χρηματιστήριο. Ενώ ο συνάδελφός σας τότε Υπουργός Οικονομικών κ. Παπαδόπουλος είχε επιτύχει να ονομαστικοποιήσει τις μετοχές εταιρειών εισηγμένων στο Χρηματιστήριο που αφορούν την υγεία και την παιδεία. Ακολουθώντας μία απλή μέθοδο. 'Οσες μετοχές δεν ονομαστικοποιηθούν, ρευστοποιούνται με την παρούσα τους αξία στο Χρηματιστήριο και κατατίθενται στο Ταμείο Παρακαταθηκών και Δανείων, οπότε ο καθένας μπορεί να πάρει το αντίτιμο των μετοχών του πίσω.

Γνωρίζετε κύριε Υπουργέ, ότι μετά την τροπολογία, που εισηγήθηκε ο κ. Παπαντωνίου τον Απρίλιο του 1995, δόθηκε η δυνατότητα να γίνουν "Χόλντιγκ Κόμπανυ" στο εξωτερικό και πίσω από αυτές τις άλλες εταιρείες σε φορολογικούς παραδείσους. Κατέχοντας η Αντιπολίτευση τα στοιχεία για την ονομαστικοποίηση των μετοχών, και τα μετοχολόγια

αποκαλύπτει τα παιχνίδια που γίνονται στο Χρηματιστήριο. 'Ερχεστε με αυτό το προεδρικό διάταγμα και καταργείτε τον Κοινοβουλευτικό 'Ελεγχο και τον Κανονισμό της Βουλής. Κάποια στιγμή θα αρχίσουμε πάλι να προσφεύγουμε στη Δικαιοσύνη, όπως κάναμε με συνάδελφό σας Υπουργό τον κ. Λαλιώτη, ο οποίος και αυτός συστηματικά αρνιόταν να δώσει στοιχεία για το Υ.ΠΕ.ΧΩ.Δ.Ε.. Του είχαμε ζητήσει να μας δώσει όλες τις συμβάσεις πάνω από 1 δισ. που δεν ανατέθηκαν στον πρώτο μειοδότη και αρνείτο πεισματικά. Αναγκαστήκαμε να προσφύγουμε στη Δικαιοσύνη και αυτά που δεν δόθηκαν σε Βουλευτές στο Ελληνικό Κοινοβούλιο, τα πήραμε σαν απλοί πολίτες.

Κύριε Υπουργέ είναι αυτός κοινοβουλευτισμός στο εν έτη 1996, στο χάραμα του 2000; Αυτό είναι το νέο ΠΑ.ΣΟ.Κ.; Αυτοί είναι οι κοινοβουλευτικοί θεσμοί που θέλουμε να λειτουργήσουμε;

Σας είπα τι υποκρύπτεται πίσω από την άρνηση να δώσετε απαντήσεις στις ερωτήσεις. Δεν έχει η Κυβέρνησή σας την ευαισθησία να πει στη Βουλή, διότι αποδεικνύεται ότι συγκεκριμένο στέλεχος, που είναι σε δημόσιο οργανισμό του ΠΑ.ΣΟ.Κ., παίρνει το 80% από τις εργασίες που γίνονται για τις εκθέσεις των τίτλων των εταιρειών, που εισάγονται στο Χρηματιστήριο. Τι άλλο πρέπει να πούμε δηλαδή; Αυτό που λέει η "πιάτσα" στο Χρηματιστήριο;

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): Πέστε το όνομα, γιατί θα σκάσω, να το μάθω και εγώ.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Είναι ο διοικητής της Εθνικής Τράπεζας. Αλλά αυτό δεν ώφειλα να σας το πω. Το γνωρίζετε πολύ καλά, κύριε Υπουργέ, και δεν μου δίνετε τα στοιχεία γι αυτόν ακριβώς το λόγο. Το γνωρίζετε πάρα πολύ καλά. Και αν θέλετε να πάμε και παραπέρα γνωρίζετε πολύ καλά ότι είναι ίδιος ο συντάκτης της τροπολογίας στο συγκεκριμένο νομοσχέδιο. Μην με προκαλείτε λοιπόν να σας λέω στοιχεία. Διότι αν με προκαλέσετε, να σας πω και τι κρύβεται πίσω από αυτά που λέει ο κ. Ζορμπάς στο δικό του πόρισμα. Αρνείστε και σε αυτό πεισματικά να δώσετε τα στοιχεία. Τι φοβάστε; Τι σχέση έχει με το ΠΑ.ΣΟ.Κ. σε τελευταία ανάλυση και φοβάστε να δώσετε τα στοιχεία, των χρηματιστηριακών πράξεων που έγιναν από την ημέρα προκηρύξεως των εκλογών του 1993 μέχρι την ημέρα ορκωμοσίας του ΠΑ.ΣΟ.Κ. το 1993; Να δώσετε τα πινάκια, αφού το πόρισμα του Ζορμπά λέει σαφέστατα, ότι έγιναν χρηματιστηριακές πράξεις χρηματισμού πολιτικών προσώπων. Γιατί δεν τα δίνετε; Αυτά θέλετε να σας πω; Σας τα είπα με πολύ κομψό τρόπο. Σε τελευταία ανάλυση δεν είναι η εποχή σήμερα που πρέπει να βγάζουμε κραυγές. Αυτό που σας λέω εγώ είναι κραυγή αγωνίας, κύριε Υπουργέ. Θα παρακαλέσω να δεσμευθείτε στη Βουλή, παρουσία των συναδέλφων της Εθνικής Αντιπροσωπείας, ότι αυτά τα στοιχεία θα τα δώσετε, διότι άλλως είσαστε, όπως είπε και ο Κοινοβουλευτικός Εκπρόσωπος της Νέας Δημοκρατίας και εσείς συνένοχοι σε αυτή τη διαδικασία. Δεν σας αφορά προσωπικά, ήρθατε εδώ να στηρίξετε μια κατάσταση, αλλά γίνατε κοινωνός των πληροφοριών αυτών και τώρα ζητούμε και από σας προσωπικά να δοθούν αυτά τα στοιχεία. Σας ευχαριστώ.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, μου επιτρέπετε; Λόγω της διαδικασίας θέλω μισό λεπτό.

ΠΡΟΕΔΡΕΥΩΝ (Λουκάς Αποστολίδης): 'Εχετε το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, πράγματι και σεις -είναι γνωστό το ήθος σας εδώ στο Κοινοβούλιο- όπως και εμείς ακούσατε με μεγάλη προσοχή αυτά που είπε ο αγαπητός συνάδελφος, που είναι πάρα πολύ σημαντικά και φαντάζομαι, ότι ο κύριος Υφυπουργός θα δώσει απάντηση όπως έχει υποχρέωση. Γιατί εδώ έγιναν ονομαστικές καταγγελίες για πολύ σημαντικά ζητήματα και για ψηλά ιστάμενα πρόσωπα. Φαντάζομαι, ότι θα δώσει απάντηση ο κύριος Υφυπουργός και αν δεν έχει υπόψη του, να έρθει σε επικοινωνία αυτή τη στιγμή μέχρι να δευτερολογήσει και να δώσει απάντηση. Περιμένουμε, γιατί ανοίγει ένα ολόκληρο ζήτημα, που είναι πάρα πολύ σημαντικό, με αυτά που είπε ο αγαπητός συνάδελφος.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Γιώργος Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Υφυπουργέ, σας είπαμε στην ανάπτυξη της επερώτησης ότι η "ΔΕΛΤΑ ΧΡΗΜΑΤΙΣΤΗΡΙΑΚΗ" είναι για μας η κορυφή του παγόβουνου, δεν είναι το πρόβλημα. Συγκεντρωθήκατε στο να μας πείτε για το σκάνδαλο της "ΔΕΛΤΑ ΧΡΗΜΑΤΙΣΤΗΡΙΑΚΗΣ". Είναι γεγονός ότι όταν συμβεί μια κρίση, τότε είναι αργά. Τότε ό,τι και να κάνει κανείς, είτε κλείσει το Χρηματιστήριο είτε το αφήσει ανοικτό γιατί και οι δύο λύσεις έχουν τα υπέρ και τα κατά τους, είναι σε δύσκολη θέση. Ωστόσο πρέπει να δούμε γιατί φτάσαμε σε αυτήν την κρίση και σε άλλες παραλίγο κρίσεις που δεν ξέσπασαν.

Εδώ υπάρχει μία απλή αναλογία. 'Οταν μπούνε κλέφτες στο σπίτι μου, παρότι είχα κλείσει πόρτες και παράθυρα, τότε είμαι απλώς άτυχος. 'Οταν όμως μπουν κλέφτες στο σπίτι μου, γιατί εγώ τα είχα αφήσει όλα ορθάνοιχτα, τότε είμαι συνυπεύθυνος και όχι άτυχος. Αυτή ήταν η θέση της Κυβέρνησης. Η Κυβέρνηση ήταν συνυπεύθυνη γι'αυτά που συνέβησαν στο Χρηματιστήριο, διότι άφησε και τις πόρτες και τα παράθυρα ορθάνοιχτα. Το να έρχεται εκ των υστέρων να κλείνει τις πόρτες και τα παράθυρα είναι πια αργά. Τι να το κάνω εγώ, εάν έχουν μπει οι κλέφτες και έχουν ρημάξει το σπίτι, τότε να κλείσω εγώ τις πόρτες και τα παράθυρα; Η αξιοπιστία δεν θα αποκατασταθεί τώρα, επειδή πήρατε αυτά τα μέτρα τα κατασταλτικά. Τα μέτρα αυτά ξέρετε ότι η ίδια η αγορά, το Χρηματιστήριο τα θεωρεί μέτρα που πνίγουν την αγορά. Δεν την αφήνουν να λειτουργήσει. Το πρόβλημα εξακολουθεί και υπάρχει. Μπορεί να γίνονται συναλλαγές, μπορεί πράγματι ο δείκτης να ανεβαίνει λίγο, αλλά όλοι μας ξέρουμε εδώ -δεν είναι ανάγκη να μιλάμε εναντίον του Χρηματιστηρίου και εναντίον της αγοράς- ότι η κατάσταση στην αγορά, στην ουσία, δεν έχει ομαλοποιηθεί. Το Χρηματιστήριο πάσχει ακόμη από το σκάνδαλο που έγινε και πάσχει ακόμη από το γεγονός ότι αποκαλύφθηκε η κορυφή του παγόβουνου και όλοι ξέρουν, ότι το παγόβουνο υπάρχει ακόμη από κάτω.

Υπάρχουν πολλά προβλήματα στο Χρηματιστήριο. Το και το σπουδαιότερο είναι η αξιοπιστία των λογαριασμών των εισηγμένων εταιριών. Το λογιστικό σχέδιο που έχουμε και οι λογαριασμοί των εταιριών δεν έχουν αξιοπιστία. Η αγορά βοά. 'Ο,τι θέλουν γράφουν οι περισσότερες εταιρίες στους λογαριασμούς τους.

Υπάρχει το θέμα της φερεγγυότητας ανωνύμων χρηματιστηριακών εταιριών. Δεν λύνεται το πρόβλημα μόνο με τη "ΔΕΛΤΑ Χρηματιστηριακή". Υπάρχει το θέμα της αποτελεσματικότητας της λειτουργίας της "Χρηματιστήριο Αξιών Αθηνών Α.Ε. και του Αποθετηρίου". Δεν λειτουργούν αποτελεσματικά και γι'αυτό και καταφύγατε σ'αυτούς τους κατασταλτικούς ελέγχους.

Υπάρχει και το θέμα αυστηρής τήρησης κανόνων για την εσωτερική πληροφόρηση, για τη διάθεση πακέτων μετοχών από μεγαλομετόχους κ.λπ., που και εκεί τα προβλήματα είναι πολύ μεγάλα.

Τέλος, πρέπει να δημιουργηθεί μία πραγματική Επιτροπή Κεφαλαιαγοράς και να πάψει αυτό το δικέφαλο τέρας, που υπάρχει, εποπεία από το Υπουργείο Εθνικής Οικονομίας και εποπτεία από την Επιτροπή Κεφαλαιαγοράς. Κάποιος πρέπει να κάνει την εποπτεία. Δεν πρέπει το μπαλάκι να το ρίχνει ο ένας στον άλλο. Αυτή τη στιγμή έχουμε στην ουσία τρεις φορείς εποπτείας, το Χρηματιστήριο, την ίδια τη διοίκηση που ορίζεται από το κράτος, έχουμε την Επιτροπή Κεφαλαιαγοράς και έχουμε και την εποπτεία στο Υπουργείο. Αλυσιδωτές επιδράσεις, επειδή αναφερθήκατε σ'αυτές υπήρξαν. Στις τελευταίες εβδομάδες υπάρχουν μία σειρά από εταιρίες που δεν τις αφήνετε να διενεργήσουν συναλλαγές συγκεκριμένες ημέρες. Και υπάρχουν αυτές οι αλυσιδωτές επιδράσεις, επειδή ακριβώς αναγκαστήκατε να φτάσετε σ'αυτά τα κατασταλτικά μέτρα που για ψύλλου πήδημα μία οποιαδήποτε εταιρία τη βγάζετε εκτός κύκλου συναλλαγών. Υπάρχουν πολλά ακόμα να γίνουν. Μην επαναπαύεσθε.

ΠΡΟΕΔΡΕΥΩΝ (Λουκάς Απστολίδης): Ο κ.Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Υπουργέ, ήθελα να σας υπενθυμίσω, ότι δεν υπήρξε κανένα είδος ανακολουθίας στις τοποθετήσεις μας σχετικά με το κλείσιμο ή μη του Χρηματιστηρίου μετά το σκάνδαλο της "ΔΕΛΤΑ Χρηματιστηριακής". Και αυτό γιατί ακριβώς αυτά που σας είπαμε εμείς, δεν τα είπαμε εμείς, τα είπαν οι ειδικοί και θα πρέπει να μην επαίρεσθε για το ότι επενέβητε και ασκήσατε έλεγχο, γιατί τον ασκήσατε κατασταλτικά. Αλλά, ο έλεγχος δυστυχώς για σας, δεν είναι μόνο κατασταλτικός, είναι και προληπτικός. Και στο ζήτημα της πρόληψης δεν κάνατε τίποτα. Γιατί θα γνωρίζετε ασφαλώς ότι η προθεσμία που προβλέπεται από το νόμο, που πρέπει οι μετοχές να παραδίδονται στους επενδυτές είναι δυο μέρες, ενώ οι μετοχές αυτές, όπως προέκυψε μετά το σκάνδαλο, παραδινόντουσαν πολλές φορές και σε τριάντα μέρες, με αποτέλεσμα αυτές οι εταιρίες να κάνουν συναλλαγές-μαϊμούδες και να πουλάνε μετοχές, οι οποίες ουσιαστικά είχαν ήδη μεταβιβαστεί σε κάποιους επενδυτές. Γι'αυτά δεν μας είπατε τίποτα.

Θα πρέπει να πούμε ότι η υποχρέωση της Πολιτείας για τον έλεγχο δεν προσωποποιείται στην συγκεκριμένη περίπτωση, δεν αφορά μόνο εσάς προσωπικά, αφορά συνολικά την Κυβέρνηση. Οι μηχανισμοί διαφάνειας απαιτούν αυστηρούς ελέγχους. Αυτούς τους ελέγχους εσείς τους μετονομάσατε σε επιτυχίες, ότι δήθεν μεταστράφηκε η εμπιστοσύνη του επενδυτικού κοινού προς το Χρηματιστήριο μετά την παρέμβαση η οποία έγινε. Ωστόσο όμως παραμένει ανεξήγητο το γεγονός. Με το ότι δεν κλείσατε το Χρηματιστήριο αμέσως για τρεις-τέσσερις μέρες, δώσατε την ευκαιρία να γίνουν οι ανάλογοι αντιλογισμοί μεταξύ των εταιριών και να καλυφθεί ουσιαστικά το σκάνδαλο.

Και όπως θα ξέρετε όταν κυνηγάμε ένα λαγό δεν περιμένουμε να βρέξει για να αφήσουμε τα κυνηγόσκυλα για να τον πιάσουν, γιατί ασφαλώς τον έχουμε χάσει. Εσείς δυστυχώς, αυτό κάνατε.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας):Ευχαριστώ, κύριε Πρόεδρε.

Κατ'αρχήν να ξεκαθαρίσουμε μία κατάσταση η οποία δεν ξέρω πως δημιουργήθηκε και ποια εντύπωση ήταν αυτή η οποία σας δημιουργήθηκε ότι εδώ ήρθαμε και λέμε "ζήτω που συνέβη αυτό". Δεν συνέβη τέτοιο πράγμα. Είπαμε ότι δημιουργήθηκε μία κατάσταση, ένα πρόβλημα και με ποιο τρόπο το αντιμετωπίσαμε. Ούτε επαιρόμαστε γι' αυτό. Είμαστε ευτυχείς -αυτό μπορούμε να το πούμε- που δεν είχε αυτήν την καταστροφή, που όλοι περιμένατε.

ΑΔΑΜ ΡΕΓΚΟΥΖΑΣ: Δεν συμψηφίζει όμως αυτό.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): Μα δεν ήρθαμε να συμψηφίσουμε τίποτα. Δημιουργήθηκε ένα σκάνδαλο, ένα πρόβλημα στο Χρηματιστήριο. Αυτό δημιουργήθηκε. Επιπτώσεις είχε και στην Ελλάδα και στο εξωτερικό. Δεν τελείωσε ακόμη. Θα συμφωνήσω και με τον κ. Αλογοσκούφη και με σας, κύριε Ρεγκούζα. Λέμε ότι είμαστε -ακόμα πιο επιεικώς-ευτυχείς, που δεν έγινε η καταστροφή, που όλοι περιμένατε. Λειτουργεί το Χρηματιστήριο ομαλά, η εμπιστοσύνη έχει αποκατασταθεί, παρ' όλο ότι αυτό που δημιουργήθηκε. Τώρα που ξαναλειτουργεί, σημαίνει ότι αυτή η εμπι- στοσύνη είναι ακόμη μεγαλύτερη, με την έννοια ότι ενώ δημιουργήθηκε σκάνδαλο, ενώ δημιουργήθηκε αυτό το πρόβλημα, πάλι ο κόσμος πηγαίνει στο Χρηματιστήριο. Αυτή είναι η έννοια. Ας μη φτάσουμε στο σημείο να λέμε, ότι εμείς εδώ χειροκροτούμε, γιατί ήρθε το σκάνδαλο και όλα πάνε καλά. 'Οχι. Μας δημιούργησε πρόβλημα. Στην Ελλάδα δημιούργησε πρόβλημα.

'Ερχομαι τώρα στο άλλο, που λέτε. Δεν το έκλεισε, ούτε το άνοιξε η Κυβέρνηση το Χρηματιστήριο. Το ξέρετε πολύ καλά. Το Χρηματιστήριο λειτουργεί από μόνο του. Δεν λέμε εμείς ούτε τι ώρα θα λειτουργήσει, ούτε τι ώρα θα ανοίξει. 'Ετσι είναι όλα τα Χρηματιστήρια στον κόσμο. Δεν παρενέβημεν εμείς ούτε να ανοίξει, ούτε να κλείσει. Δεν είναι δουλειά της Κυβέρνησης αυτό.

Με την έννοια αυτή, είχε δίκιο ο Υπουργός Εθνικής Οικονομίας, όταν απήντησε ότι αυτό είναι θέμα αγοράς.

'Ερχομαι όμως σε κάτι σοβαρό. Κύριε Κεφαλογιάννη, εδώ έχουμε μία συγκεκριμένη επερώτηση, που αφορά το Χρηματιστήριο, -η οποία είναι επίκαιρη- και τα επακόλουθα των τελευταίων ημερών. Δεν γνωρίζω εγώ τι στοιχεία μου ζητάτε, για το τι κάνατε εσείς στην Κυβέρνηση και δεν σας δόθηκαν τα στοιχεία. Επ' αυτού, ξανακάνατε διαφορετική ερώτηση. Εγώ να μεταβιβάσω...

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μου επιτρέπετε;

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): 'Οχι, δεν σας επιτρέπω. Να τελειώσω.

Να μεταβιβάσω ευχαρίστως στον Υπουργό αυτά που λέτε, αλλά εδώ η Βουλή δουλεύει. Φέρνετε μία άλλη επερώτηση, μία άλλη ερώτηση, ξανασυζητάτε το θέμα. Πείτε γιατί δεν σας δόθηκαν τα στοιχεία, τα οποία εγώ δεν γνωρίζω. Δεν ξέρω τι ζητήσατε και δεν σας δόθηκε.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Σας κατέθεσα απαντήσεις του Υπουργού σας.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): Ούτε πρόσωπα γνωρίζω και παρακαλώ δεν θέλω σκανδαλολογία, όταν είμαι εγώ εδώ. Αν έχω ευθύνη, να τα πείτε όλα.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ζητήσατε εσείς το όνομα, κύριε Υφυπουργέ.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): Σας βλέπω να λέτε και να φέρνετε ένα όνομα κ.λπ. Παίρνετε ευθύνες. Εγώ δεν έχω καμία ευθύνη σ' αυτό, ούτε με αφορά. Εάν συμβαίνει κάτι, δεν καλύπτω εγώ κανέναν. Ούτε αυτή η Κυβέρνηση.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δώστε τα στοιχεία στη Βουλή. Εσείς εκπροσωπείτε την Κυβέρνηση.

ΑΛΕΞΑΝΔΡΟΣ ΜΠΑΛΤΑΣ (Υφυπ, Εθνικής Οικονομίας): 'Οχι σε όλο της το φάσμα. Δεν υπάρχει ένας Υπουργός στην Κυβέρνηση.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Το Υπουργείο Εθνικής Οικονομίας το εκπροσωπείτε εσείς.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): Εκπροσωπώ την Κυβέρνηση αυτή τη στιγμή στη συγκεκριμένη επερώτηση. Δεν εκπροσωπώ εγώ όλες τις πράξεις της Κυβέρνησης. Αλίμονο.

Εγώ δεν κάνω τον πολυγνώστη, και το ξέρετε πολύ καλά, ιδιαίτερα εσείς. Στο θέμα, το οποίο έχω εδώ σ' αυτό σας μιλώ. Δεν τα ξέρω εγώ αυτά που μου λέτε. Σας παρακαλώ, είναι καλύτερα να περιοριζόμαστε σ' αυτό, γιατί δημιουργούνται θέματα, χωρίς να υπάρχει λόγος.

Να συμφωνήσω στις προτάσεις που μου κάνατε, αλλά δεν μπορώ να σας απαντήσω αυτήν τη στιγμή. Τις σημειώνω. Σας είπα, ότι η εμπειρία που αποκτήσαμε και μετά το σκάνδαλο μας οδηγεί στο να βελτιώσουμε πολλά πράγματα και ενδεχόμενα οι δικές σας προτάσεις -δεν είμαι ειδικός στο Χρηματιστηρίου- να είναι μέσα σε μία θετικότερη αντιμετώπιση του προβλήματος. Εγώ θα τα μεταφέρω. Γι' αυτό συζητάμε εδώ. Ούτε μπορώ να σας απαντήσω σήμερα, ότι ήρθα εδώ έτοιμος με ένα καινούριο νομοσχέδιο, για το τι θα φτιάξουμε στο Χρηματιστήριο. Για όνομα του Θεού!

Δέχομαι τώρα -και αυτό είναι παράλειψή μου, κύριε Τζωάννο, και για σας και για τον κ. Αλογοσκούφη- ότι πράγματι δεν σας απήντησα για το θέμα του προσωπικού.

'Εχουμε το πρόβλημα του προσωπικού και της πρόσληψής του. Μπορώ όμως να σας πω, ότι οι προβλεπόμενες αποφάσεις για την υλοποίηση του ν.2324/95 αναφορικά με την οργάνωση της Επιτροπής Κεφαλαιαγοράς, έχουν εκδοθεί. Αυτές είναι οι πληροφορίες μου από το Υπουργείο. Σύντομα αναμένεται η στελέχωση της Επιτροπής με το επιστημονικό και ελεγκτικό προσωπικό που είναι απαραίτητο. 

Γνωρίζω επίσης, ότι ήδη έχει προκηρυχθεί η πλήρωση δεκατριών θέσεων ελεγκτών. Εδώ μπορεί να έχουμε ολιγωρήσει. Να πάρω μια τέτοια ευθύνη. Δυστυχώς από τη μια ο νόμος, από την άλλη οι δυσκολίες και όλα αυτά που γνωρίζετε, μας πήγαν πίσω, ώστε να έχουμε το κατάλληλο επιστημονικό προσωπικό για καλύτερους ελέγχους. Το δέχομαι. Σας πληροφόρησα τι γίνεται σ' αυτό το στάδιο.

Σε ό,τι αφορά τις διοικητικές ευθύνες δεν πρόκειται να καλύψουμε κανέναν. Δεν εχουμε αυτή τη στιγμή ούτε πορίσματα ούτε τίποτε άλλο. Και δεν ήρθα εγώ στη Βουλή να σας ανακοινώσω διοικητικές πράξεις, πρόστιμα, απολύσεις, ή οτιδήποτε. Είπαμε, ότι υπάρχει εισαγγελέας στην υπόθεση αυτή. 'Οταν θα έχουμε αποτελέσματα από όλες τις έρευνες και από όλους τους ελέγχους, να είσθε σίγουροι ότι αυτό με αφορά και μπορώ να σας απαντήσω ότι εδώ δεν πρόκειται να χαριστούμε σε κανέναν. Δεν μπορούμε να παίζουμε με αυτά. Αλλά αυτήν την ώρα δεν είμαι σε θέση να σας πω ότι βρέθηκε εκείνος ο ένοχος ή ο άλλος ο ένοχος, ούτε μπορώ να σας πω εγώ γιατί κάποιος δεν είχε την ευαισθησία να παραιτηθεί και αν εθεώρησε τόσο δυνατό το γεγονός να παραιτηθεί. Είναι θέματα που αφορούν άλλους ανθρώπους. Εγώ ήρθα εδώ να σας απαντήσω σαν Κυβέρνηση. Σας είπα τι κάναμε και τι περιμένουμε.

Σημειώνω επίσης, ό,τι θετικό προτάθηκε από εσάς. Σημειώνω ιδιαίτερα την ευθύνη για την οποία μάλιστα μιλήσαμε πάρα πολύ. Ιδιαίτερα θέλω να πω για τον κ. Αλογοσκούφη, ότι πρόκειται για το Χρηματιστήριο και ότι δεν μπορούμε εδώ να λέμε πράγματα τα οποία θα δημιουργούν περαιτέρω προβλήματα απ' αυτά που ήδη έχουμε, εκτός και αν είμαστε πολύ σίγουροι για κάτι που είναι στραβό, να το κατακεραυνώσουμε.

Εγώ δεν είπα ότι υπάρχει τέλεια ομαλότητα. Σας είπα ότι είμαι επιεικώς ευτυχής, γιατί δεν είχαμε τέτοιες αλυσιδωτές αντιδράσεις, που να διαλύσουν το Χρηματιστήριο. Ευτυχώς η εμπιστοσύνη ξαναεπιστρέφει στο Χρηματιστήριο. Γίνονται πράξεις και ο όγκος τους είναι αρκετά σοβαρός και οι τιμές είναι σε καλό επίπεδο, να το πω έτσι.

Να συμφωνήσω μαζί σας για τις μικρές εταιρείες ότι το κύριο είναι η φερεγγυότητα. Και αυτή τη φερεγγυότητα αναζητάμε όλοι. 'Εχουμε βρει ένα πρακτικό τρόπο σήμερα για τη φερεγγυότητα -μας φοβίζει αυτός ο τρόπος, μπορεί να υπάρχει και καλύτερος- που δεν αφήνουμε τις χρηματιστηριακές εταιρείες να κάνουν πράξεις πέραν του κεφαλαίου τους. Φαίνεται ότι αυτό τις στριμώχνει πάρα πολύ και εκεί φοβόμαστε τις μικρές που λέτε. Είμαστε έτοιμοι να κουβεντιάσουμε να δούμε αν υπάρχει κάτι καλύτερο.

Θα πρέπει να πούμε ότι όταν λυγίζεις τη βέργα από τη μια μεριά για να τη φέρεις στο μέσον, μερικές φορές πας στην άλλη μεριά. 

Να συμφωνήσω λοιπόν ότι το λάσκο μπορεί να έφερε τον πολύ σφικτό έλεγχο σήμερα. Θα βρούμε το μέσο όρο. Αυτό προσπαθούμε και σ' αυτήν την πορεία μας βοηθάει και η λειτουργία του ίδιου του Χρηματιστηρίου. 

Λέτε, ότι δεν πήγε κανένας φυλακή απ' αυτούς. Να πάνε όλοι φυλακή. Εάν υπάρχει τέτοιο αδίκημα που να χρειάζεται η φυλάκιση, θα πάνε, να είσθε σίγουροι γι' αυτό. Δεν πρόκειται να καλύψουμε κανέναν. Ούτε παρενέβημεν εμείς να καλύψουμε κανέναν. Καταγγελίες να κάνετε και εδώ και στον εισαγγελέα και οπουδήποτε και εμείς θα επιληφθούμε όλων αυτών. Μη ζητάτε όμως πράγματα τα οποία είναι πέραν των δυνατοτήτων μας ή τουλάχιστον αυτή τη στιγμή δεν μπορούμε να είμαστε σε θέση να γνωρίζουμε όλες αυτές τις λεπτομέρειες, που η έρευνα θα φέρει στο τέλος και τι θα πει και ο εισαγγελέας.

Ας μείνουμε λοιπόν στο γεγονός, ότι αυτή τη στιγμή το Χρηματιστήριο ξαναλειτουργεί, η εμπιστοσύνη αποκαταστάθηκε, ο έλεγχος είναι αυστηρότατος. Θα δούμε την πορεία του. Ενδεχόμενα να λασκάρουμε ολίγον, εάν δούμε ότι από τον πολύ έλεγχο δημιουργούμε πρόβλημα. Δεν μπορούσαμε όμως να κάνουμε διαφορετικά, γιατί σας είπα ότι όταν η βέργα λυγίζει από τη μια μεριά, πρέπει να τη λυγίσεις ακριβώς από την αντίθετη για να τη φέρεις στο μέσον.

Αυτή τη στιγμή είμαστε υπερβολικά αυστηροί και το ξέρουμε. Περιμένουμε όμως τις αντιδράσεις όλων και τη λειτουργία ιδιαίτερα του Χρηματιστηρίου για να δούμε πως θα πάμε από δω και πέρα.

Aγαπητοί συνάδελφοι, σας ευχαριστώ για τις παρεμβάσεις σας. Τα πρακτικά θα είναι στη διάθεση του Υπουργείου της Εθνικής Οικονομίας. Εγώ δε ο ίδιος θα φροντίσω σε όσους είναι άμεσα σχετικοί με το αντικείμενο, να πάρουν αυτά τα πρακτικά, να τα μελετήσουν και έτσι, εμείς θα περιμένουμε τις προτάσεις τους, ώστε να βελτιώσουμε τη σημερινή κατάσταση.

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος της Νέας Δημοκρατίας, κ.Ιωάννης Τζωάννος έχει το λόγο.

ΙΩΑΝΝΗΣ ΤΖΩΑΝΝΟΣ: Κύριε Πρόεδρε, θα ήθελα να κάνω δύο-τρεις επισημάνσεις, οι οποίες έχουν και διευκρινιστικό χαρακτήρα.

Η κριτική που ασκήσαμε στην Κυβέρνηση, γιατί έκλεισε το Χρηματιστήριο, αφορούσε στην αδράνεια και την έλλειψη εποπτείας που δημιούργησε το πρόβλημα. Εμείς δεν είμαστε υπέρ του να κλείσει το Χρηματιστήριο. Αλλά από τη στιγμή που έκλεισε, θα έπρεπε να ολοκληρωθούν οι έλεγχοι, ώστε να μην υπάρχει καμία υπόνοια συγκάλυψης πράξεων.

Επίσης έχουμε τονίσει και σε σχέση με τις θυγατρικές χρηματιστηριακές εταιρείες κρατικών τραπεζών, την ανάγκη να υπάρξει διαφάνεια στις σχέσεις τους με τις μητέρες εταιρείες και για τις συναλλαγές τους με τις άλλες χρηματιστηριακές εταιρείες. Και αυτό είναι ένα θέμα που πρέπει να το δώσετε στη Βουλή.

'Ενα άλλο βασικό στοιχείο είναι το εξής: Αφορά τον έλεγχο των κρατικών λειτουργών. Ξεκίνησε καμία ένορκη διοικητική εξέταση στα πλαίσια των προβλεπομένων από τη νομοθεσία στο Υπουργείο Εθνικής Οικονομίας, στην Επιτροπή Κεφαλαιαγοράς, στο Χρηματιστήριο, σε σχέση με τις τυχόν διοικητικές παραλείψεις, όπως διαφαίνονται; Και σε ποιο στάδιο βρίσκονται αυτές οι εξετάσεις;

Μια άλλη παρατήρηση που κάναμε, αφορά την ύπαρξη πόρων, διότι ευτυχώς ξεκίνησαν κάποιες διαδικασίες τα δεκατρία άτομα για διορισμούς. Υπάρχουν οι πόροι; Πώς θα διατίθενται οι πόροι στα πλαίσια του Κρατικού Προϋπολογισμού; Αυτό είναι κάτι σημαντικό για να υπάρχει η σχετική αυτονομία της Επιτροπής Κεφαλαιαγοράς.

Είπατε, ότι η Κυβέρνηση δεν παρενέβη στη λειτουργία, στο κλείσιμο ή στο άνοιγμα. Μα, παρενέβη. 'Εβαλε τις δύο κρατικές χρηματιστηριακές εταιρείες να κάνουν πράξεις εσπευσμένως, ενώ αντιδρούσαν όλοι οι άλλοι χρηματιστές. Αυτό δεν ήταν παρέμβαση; Και το κλείσιμο του Χρηματιστηρίου δεν είχε στοιχεία παρέμβασης όταν επιέζετο το συνεγγυητικό για να πληρώσει τις ακάλυπτες επιταγές; Διότι υπήρχε πρόβλημα -και υπάρχει θέμα- για το ποιος πλήρωνε το λογαριασμό από τη ζημιά. Αν κάποιος είναι συνυπεύθυνος, έχει και αυτός την ευθύνη.

Και μάλιστα θα ήθελα να τονίσω ότι το "Αποθετήριο" -και το ξεχάσαμε να το αναφέρουμε σήμερα- είναι και μια πολύ κερδοφόρα επιχείρηση. Απ'ό,τι ξέρω, είχε κέρδη 1 δισ. και αδρά αμοιβόμενα στελέχη. Δεν έχουν αυτοί κάποια ευθύνη; Βεβαίως το κράτος είναι ένας από τους μετόχους. Αλλά στην ουσία είναι δημόσια επιχείρηση.

Συνεπώς υπάρχουν στοιχεία για τα οποία πρέπει να δοθούν περισσότερες εξηγήσεις. Το θέμα του Χρηματιστηρίου είναι όντως σοβαρό. Είπε ο Κοινοβουλευτικός Εκπρόσωπος του ΠΑ.ΣΟ.Κ. ότι πρέπει να προσέχουμε να μη δυσφημείται το Χρηματιστήριο. Ακριβώς με το να προλαμβάνεις τις άσχημες καταστάσεις, τονίζοντας τις δυσλειτουργίες, συμβάλλεις στην αποφυγή δυσφήμισης. Δεν δυσφημείς. Ευχαριστώ πολύ.

ΠΡΟΕΔΡΕΥΩΝ(Λουκάς Αποστολίδης): Ο κύριος Υπουργός έχει το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): Κύριε Τζωάννο,ως προς τη διαφάνεια των θυγατρικών κρατικών εταιρειών που ασχολούνται με το Χρηματιστήριο, είμαι της ίδιας άποψης με σας. Δεν πρόκειται εδώ να καλύψουμε τίποτα. Γι'αυτά που μου λέτε, σας είπα ότι όλα αυτά θα μεταφερθούν και θα ελεγχθούν. Γι'αυτό, δεν γνωρίζω που έχει φθάσει ο διοικητικός έλεγχος και τι έχουν κάνει οι υπεύθυνοι σ'αυτόν τον τομέα.

Εκείνο που σας βεβαιώνω είναι, ότι δεν πρόκειται να καλύψουμε τίποτα. Ισα ίσα θα γίνει το ακριβώς αντίθετο. Δηλαδή ο έλεγχος θα γίνει και οι ευθύνες θα αποδοθούν. Μην ανησυχείτε γι' αυτό. 

Τώρα όσον αφορά το "Αποθετήριο", πράγματι το κράτος είναι ένας μέτοχος. Εν πάση περιπτώσει δεν έχει την πλειοψηφία. Και εγώ είμαι της άποψης να λειτουργεί με τα δικά του κριτήρια και όχι επειδή έχουμε κάποια μετοχή να λειτουργεί ως κρατικός φορέας. Αυτό δεν μας διευκολύνει στη λειτουργία του Χρηματιστηρίου.

Ασφαλώς έχουμε προβλήματα με το συνεγγυητικό. Ασφαλώς επειδή είχαμε αυτά τα προβλήματα, κάναμε και την πράξη νομοθετικού περιεχομένου για να τα ξεπεράσουμε. Ολα αυτά όμως λειτουργούσαν με βάση το νόμο που είχαμε. Δεν μας είχε συμβεί αυτό που συνέβη. Εν τέλει γίναμε σοφότεροι κατά τι. Εκείνο που πιστεύω είναι ότι αυτό ασφαλώς θα ήταν καλύτερα να μη συμβεί. Εφ' όσον όμως συνέβη, μας προβληματίζει περισσότερο. Επομένως από εδώ και πέρα θα είμαστε πολύ σωστότεροι στην αντιμετώπισή του. Σας ευχαριστώ.

ΠΡΟΕΔΡΕΥΩΝ(Λουκάς Αποστολίδης): Κύριε Τζωάννο, θέλετε να προσθέσετε κάτι;

ΙΩΑΝΝΗΣ ΤΖΩΑΝΝΟΣ: 'Οχι κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση επί της επερώτησης των Βουλευτών κυρίων Μανώλη Κεφαλογιάννη, Γεωργίου Αλογοσκούφη, Δημήτριου Κωστόπουλου, Αδάμ Ρεγκούζα και Θεόδωρου Σκρέκα κατά του Υπουργού Εθνικής Οικονομίας, με αντικείμενο τη λήψη μέτρων για την αποκατάσταση της αξιοπιστίας της κεφαλαιαγοράς και την προστασία των επενδυτών.

Κύριοι συνάδελφοι, έχουν διανεμηθεί τα Πρακτικά της Πέμπτης, 14ης Νοεμβρίου 1996. Ερωτάται το Σώμα αν επικυρούνται.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ(Λουκάς Αποστολίδης): Συνεπώς τα Πρακτικά της Πέμπτης, 14ης Νοεμβρίου 1996, επικυρώθησαν.

Κύριοι συνάδελφοι, στο σημείο αυτό δέχεστε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 22.08' λύεται η συνεδρίαση για αύριο Τρίτη, 3 Δεκεμβρίου 1996 και ώρα 18.00' με αντικείμενο εργασιών του Σώματος Κοινοβουλευτικό 'Ελεγχο, συζήτηση αναφορών και ερωτήσεων και στη συνέχεια νομοθετική εργασία, σύμφωνα με την ημερήσια διάταξη.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
