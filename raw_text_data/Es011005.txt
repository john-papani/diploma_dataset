 
ΣΥΝΕΔΡΙΑΣΗ 5-10-2001
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΣΤ'
Παρασκευή 5 Οκτωβρίου 2001
ΘΕΜΑΤΑ
 
Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 8 Οκτωβρίου 2001, σελ.
4. Συζήτηση επικαίρων ερωτήσεων: Ι) Προς τον κύριο Πρωθυπουργό α) σχετικά με τις προθέσεις της Κυβέρνησης να καταθέσει στη Βουλή το σχέδιο νόμου κατά της διαπλοκής κλπ. (Θα απαντήσει ο Υπουργός Τύπου και Μέσων Μαζικής Ενημέρωσης, άρθρο 129 παρ. 3 Κ.τ.Β), σελ.
β) σχετικά με τις δηλώσεις του Υπουργού Περιβάλλοντος, Χωροταξίας και Δημοσίων έργων για τη δίωξη που άσκησε ο εισαγγελέας πρωτοδικών για το Κτηματολόγιο, σελ.
ΙΙ) Προς τον Υπουργό Γεωργίας α) σχετικά με δημοσιεύματα του Τύπου αναφερόμενα στο ύψος της επιδότησης του ελαιολάδου για την παραγωγή της περιόδου 2000-2001, σελ.
β) σχετικά με τη λήψη μέτρων για τη στήριξη της καπνοκαλλιέργειας, σελ.
ΙΙΙ) Προς τον Υπουργό Δημόσιας Τάξης, σχετικά με την παρουσία αστυνομικών σε σύσκεψη εργατικών σωματείων στον Πειραιά κλπ., σελ.
Συζήτηση επερώτησης προς τον Υπουργό Γεωργίας, σχετικά με τα προβλήματα που αντιμετωπίζουν οι βαμβακοπαραγωγοί, σελ.
ΟΜΙΛΗΤΕΣ
Α. Επί των επικαίρων ερωτήσεων:
α) Προς τον Πρωθυπουργό:
ΜΑΝΟΣ Σ., σελ.
ΠΑΥΛΟΠΟΥΛΟΣ Π., σελ.
ΡΕΠΠΑΣ Δ., σελ.
β) Προς τους Υπουργούς:
ΑΝΩΜΕΡΙΤΗΣ Γ., σελ.
ΚΑΝΕΛΛΗ Λ., σελ.
ΚΑΤΣΙΛΙΕΡΗΣ Π., σελ.
ΞΗΡΟΤΥΡΗ Α., σελ.
ΧΡΥΣΟΧΟΪΔΗΣ Μ., σελ.
Β) Επί της επερώτησης:
ΑΝΩΜΕΡΙΤΗΣ Γ., σελ.
ΑΡΓΥΡΗΣ Ε., σελ.
ΜΠΑΣΙΑΚΟΣ Ε., σελ.
ΚΑΡΑΣΜΑΝΗΣ Γ., σελ.
ΚΟΝΤΟΣ Α., σελ.
ΞΗΡΟΤΥΡΗ Α., σελ.
ΠΑΠΑΔΟΠΟΥΛΟΣ Σ., σελ.
ΣΑΛΑΓΚΟΥΔΗΣ Γ., σελ.
ΣΚΟΠΕΛΙΤΗΣ Σ., σελ.
ΣΠΥΡΟΠΟΥΛΟΣ Ρ., σελ.
ΦΟΥΝΤΟΥΚΙΔΟΥ Π., σελ.
ΧΑΤΖΗΜΙΧΑΛΗΣ Φ.-Ν., σελ.
 
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΣΤ΄
Παρασκευή 5 Οκτωβρίου 2001
 

Αθήνα, σήμερα στις 5 Οκτωβρίου 2001, ημέρα Παρασκευή και ώρα 10.45' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Πέτρο Κατσιλιέρη, Βουλευτή Μεσσηνίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Σύνδεσμος των εν Ελλάδι Τουριστικών και Ταξιδιωτικών Γραφείων, ζητεί την επίλυση προβλημάτων που αντιμετωπίζουν οι κάτοχοι των τουριστικών λεωφορείων.
2) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο κ. Δημ. Παπανικολάου, Επίκουρος Καθηγητής Ιατρικής Πανεπιστημίου Emory Atlanta ζητεί την επίλυση των στρατολογικών εκκρεμοτήτων των Ελλήνων του εξωτερικού.
3) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΜΑΡΙΑ ΔΑΜΑΝΑΚΗ κατέθεσαν αναφορά με την οποία το Επιμελητήριο Λασιθίου ζητεί την εκπροσώπηση του Επιμελητηρίου Λασιθίου στα Διοικητικά Συμβούλια των Δημοτικών Λιμενικών Ταμείων του Νομού.
4) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Αγροτικός Σύλλογος Ορίου Εύβοιας ζητεί την αποζημίωση αγροτών της περιοχής τους που οι ελαιώνες τους αποτεφρώθηκαν στις 21.7.2001.
5) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Αιδηψού Εύβοιας ζητεί την επισκευή και διαπλάτυνση του δρόμου που συνδέει την Αιδηψό με τα Γιάλτρα και τη Λιχάδα.
6) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Μαρμαρίου Εύβοιας ζητεί τη συνέχιση της λειτουργίας του αστυνομικού σταθμού Μαρμαρίου.
7) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Επιμελητήριο Εύβοιας ζητεί τη δημιουργία τμήματος χειριστών μηχανημάτων έργων για την εκπαίδευση ανέργων του Νομού Εύβοιας.
8) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία οι Υπάλληλοι του ΤΑΠΑΕΛ ζητούν την ανάκληση της μετάταξης συναδέλφων τους.
9) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Οινοχωριτών Παρνασσίδας ζητεί την άμεση κατασκευή οδικών έργων στην περιοχή του.
10) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Πανελλήνια Ομοσπονδία Συν/χων (ΤΣΑ) ζητεί την αύξηση των συντάξεων του ΤΣΑ.
11) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία Αγροτικοί Συνεταιρισμοί Νομού Πέλλας ζητούν να ανακληθεί η υπ' αριθμ. 119/2001 εγκύκλιος της ΑΤΕ.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ι.Κεφαλούκος, εργολήπτης Δ.Ε., ζητεί την επίλυση συνταξιοδοτικού του προβλήματος.
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την κατασκευή κτιριακών εγκαταστάσεων για τη στέγαση της ανώτερης τουριστικής Σχολής Αγίου Νικολάου.
14) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Αργιθέας Καρδίτσας ζητεί κατασκευή αντικατολισθητικών έργων στο δημοτικό του διαμέρισμα Ελληνικά.
15) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Αργιθέας Καρδίτσας ζητεί την επαναλειτουργία του Δημοτικού Σχολείου Μεσοβουνίου Καρδίτσας.
16) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Νεβρόπολης Αγράφων ζητεί τη λήψη μέτρων για τη διάσωση πέτρινων σχολικών κτιρίων παραδοσιακής τοπικής αρχιτεκτονικής.
17) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Στυρέων Εύβοιας ζητεί την αποκατάσταση του οδοστρώματος του επαρχιακού δρόμου Νέων Στύρων - Στύρων.
18) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η 'Ενωση Ποδοσφαιρικών Σωματείων Εύβοιας ζητεί την παρουσία αστυνομικής δύναμης κατά τη διάρκεια ποδοσφαιρικών αγώνων.
19) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Αυλώνος Εύβοιας ζητεί την αποζημίωση αγροτών της περιοχής του που οι ελαιώνες τους καταστράφηκαν από πυρκαγιές.
20) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ένωση Αστυνομικών Υπαλλήλων Νομού Εύβοιας ζητεί την πρόσληψη ειδικού συνεργείου καθαριότητας για το κτίριο της Αστυνομικής Διεύθυνσης Εύβοιας.
21) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ένωση Αστυνομικών Υπαλλήλων Νομού Εύβοιας ζητεί την ακύρωση όλων των μεταθέσεων αστυνομικών υπαλλήλων από την Αστυνομική Διεύθυνση Εύβοιας.
22) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το ΚΤΕΛ Νομού Εύβοιας ζητεί την αύξηση του ποσού της κρατικής επιχορήγησης για τη μεταφορά των μαθητών του Νομού Εύβοιας.
23) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Ι.Ράδος, αντιπλοίαρχος Π.Ν.ε.α. ζητεί τη μεταστέγαση του Λιμενικού Σώματος Σκύρου σε κτίριο πλησίον του λιμένα.
24) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η 'Ενωση Διοικητικού και Οικονομικού Προσωπικού ΕΔΟΠ/ΔΕΗ ζητεί να παραμείνει ανεξάρτητη η ΔΕΗ στην επίτευξη των έργων της.
25) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμος Μελιτειέων Κέρκυρας ζητεί την οικονομική στήριξη της διοργάνωσης πολιτιστικού συνεδρίου.
26) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμος Κερκυραίων ζητεί τη λειτουργία τάξεων αθλητικής διευκόλυνσης στο Αθλητικό Λύκειο.
27) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία Γονείς επιλαχόντων μαθητών ζητούν την κάλυψη των κενών θέσεων στα ΑΕΙ και ΤΕΙ από υποψήφιους των δεσμών που δεν έχουν ευκαιρία για άλλες εξετάσεις.
28) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμος Λευκιμμαίων Κέρκυρας ζητεί την επαναλειτουργία του Γυμνασίου Λευκίμμης.
29) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία οι Σύλλογοι Γονέων και Κηδεμόνων Γυμνασίου Αγρού - Καρουσάδων και Πετρουλάδων Κέρκυρας ζητούν την άμεση πλήρωση των κενών θέσεων καθηγητών στα Σχολεία.
30) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο κ. Μ.Λαμπρίδης, πρόεδρος Τ.Δ. Αρκάσας Καρπάθου, ζητεί την άμεση τοποθέτηση και δεύτερου δασκάλου στο Δημοτικό Σχολείο Αρκάσας Καρπάθου.
31) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία το Σωματείο Εργαζομένων στο Ψυχιατρικό Νοσοκομείο - Κέντρο Υγείας Λέρου ζητεί να καταβληθεί το ειδικό επίδομα σε όλους τους εργαζόμενους στο Δημόσιο Τομέα.
32) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η 'Ενωση Κουρέων - Κομμωτών - Καταστηματαρχών Νομού Μεσσηνίας ζητεί να απαλλαγούν οι μαθητές της σχολής κομμωτικής του ΟΑΕΔ από τα μαθήματα γενικής παιδείας.
33) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Καλαμάτας Μεσσηνίας ζητεί την έγκριση της άδειας λειτουργίας του θεραπευτικού προγράμματος "ΔΙΑΔΡΟΜΗ".
34) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Αγροτικός Σύλλογος Χώρας Μεσσηνίας ζητεί την αναβάθμιση της ελαιοκομικής ζώνης για την περιοχή του.
35) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία Διορισθέντες Οικονομολόγοι με Παιδαγωγικά Μαθήματα ζητούν να τηρηθεί η σειρά διορισμού που προκύπτει από τους ήδη υπάρχοντες πίνακες.
36) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Πανελλήνια Ομοσπονδία Συνταξιούχων Αυτοκ/στών (ΤΣΑ) ζητεί την αύξηση των συντάξεων του ΤΣΑ.
37) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσε αναφορά με την οποία Συμβασιούχοι Γεωπόνοι του ΕΛ.ΓΑ ζητούν τη μονιμοποίησή τους στον Οργανισμό.
38) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η 'Ενωση Ξενοδόχων Λέσβου ζητεί στις φορολογικές υποχρεώσεις και επιβαρύνσεις των ξενοδοχείων να συνεκτιμούνται οι ιδιαιτερότητες του νησιώτικου παραμεθόριου χώρου.
39) Ο Βουλευτής Γρεβενών κ. ΕΛΕΥΘΕΡΙΟΣ ΤΖΙΟΛΑΣ κατέθεσε αναφορά με την οποία ο κ. Ν. Θώμας καταγγέλλει παράνομη εγκατάσταση μονάδας σκυροδέματος στη Σαμαρίνα Γρεβενών.
40) Ο Βουλευτής Γρεβενών κ. ΕΛΕΥΘΕΡΙΟΣ ΤΖΙΟΛΑΣ κατέθεσε αναφορά με την οποία Συμβασιούχοι Γεωπόνοι του ΕΛ.ΓΑ ζητούν τη μονιμοποίησή τους.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στις με αριθμό 89/26-6-01, 143/28-6-01 ερωτήσεις δόθηκε με το υπ' αριθμ. 1761/20-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στις ερωτήσεις 89/26-6-2001 και 143/28-6-2001, που κατέθεσαν οι Βουλευτές κύριοι Β. Πάππας, Α.Δ. Φλωρίνης, σας πληροφορούμε τα εξής:
Με παρέμβαση της ελληνικής αντιπροσωπείας στην επιτροπή διαχείρισης σιτηρών, κατά τη συζήτηση για την τροποποίηση του Καν. 2316/99 σχετικά με την εφαρμογή του ολοκληρωμένου, θα είναι δυνατή από τη φετινή εσοδεία η καταβολή των στρεμματικών ενισχύσεων σε καλλιέργειες οι οποίες δεν φθάνουν στην ωρίμανση λόγω δυσμενών καιρικών συνθηκών. Έτσι οι καλλιέργειες του σκληρού σίτου που υπέστησαν ζημιά λόγω ξηρασίας και δεν έφθασαν στο στάδιο συγκομιδής (όπως προβλεπόταν παλαιότερα) θα είναι πλέον επιλέξιμες για την καταβολή ενίσχυσης, υπό την προϋπόθεση ότι τα εν λόγω αγροτεμάχια διατηρηθούν ως έχουν μέχρι την 30η Ιουνίου 2001.
Η ανωτέρω ρύθμιση έγινε γνωστή στους καλλιεργητές όλης της χώρας, αμέσως μετά την ψήφιση της σχετικής τροποποίησης, με τέλεξ που εστάλη στις κατά τόπους Νομαρχιακές Αυτοδιοικήσεις και τους Συνεταιρισμούς και Συνδικαλιστικούς φορείς των παραγωγών.
Σχετικά με τη χορήγηση οικονομικής ενίσχυσης στους ζημιωθέντες αγρότες, το Υπουργείο Γεωργίας, όταν συγκεντρώσει τα σχετικά στοιχειά ζημιών που προκλήθηκαν από δυσμενείς καιρικές συνθήκες κατά το α΄ εξάμηνο του 2001, σ' όλη τη χώρα, θα ζητήσει από τις αρμόδιες Ν.Α. να προβούν, δια των Δ/νσεων Γεωργίας ή Αγροτικής Ανάπτυξης, σε εξατομίκευση των ζημιών και στη συνέχεια θα προωθήσει στην Ε.Ε. για έγκριση σχέδιο απόφασης των Υπουργών Γεωργίας και Οικονομικών, στο οποίο θα προβλέπεται η χορήγηση οικονομικής ενίσχυσης στους σοβαρά ζημιωθέντες (ζημιά 30% και πάνω) αγρότες.
Σημειώνεται ότι η καταβολή, των προβλεπομένων οικονομικών ενισχύσεων, στους ζημιωθέντες αγρότες, θα είναι δυνατή μετά την έγκριση από την Ε.Ε. του σχετικού σχεδίου απόφασης.
Ο Υπουργός
Γ. ΑΝΩΜΕΡΙΤΗΣ"
2. Στην με αριθμό 99/22-6-01 ερώτηση δόθηκε με το υπ' αριθμ. 2671/25-7-01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 99/22.06.2001 που κατέθεσαν στη Βουλή οι Βουλευτές κύριοι Στ. Σκοπελίτης και Νικ. Γκατζής, σχετικά με την επέκταση του αεροδρομίου της Χίου, κατά λόγο αρμοδιότητάς του Υπουργείου Μεταφορών και Επικοινωνιών και σύμφωνα με το σχετικό έγγραφο με αριθμ. πρωτ. ΥΠΑ/Δ13/29522/1504/11.07.2001 της Υπηρεσίας Πολιτικής Αεροπορίας, σας πληροφορούμε τα παρακάτω:
Στα πλαίσια του γενικότερου προγράμματος για την χάραξη ολοκληρωμένης πολιτικής ανάπτυξης των αερομεταφορών και των αεροδρομίων και έχοντας υπόψη την ανάγκη ανάπτυξης του αεροδρομίου της Χίου που σήμερα αντιμετωπίζει πολύ σοβαρά και ζωτικά προβλήματα εύρυθμης και ασφαλούς Επιχειρησιακής λειτουργίας (στενότητα χώρων κτιριακών εγκαταστάσεων, περιβάλλοντα χώρου, δαπέδων στάθμευσης αεροσκαφών, η Υπηρεσία Πολιτικής Αεροπορίας προχώρησε στην εκπόνηση της μελέτης Master Plan για τον ΚΑΧΙ. Βρίσκεται ήδη στη διαδικασία ανάθεσης μελέτης Περιβαλλοντικών Επιπτώσεων (Μ.Π.Ε.) καθώς και μελέτης δονήσεων που τυχόν δημιουργούνται από τα αεροσκάφη σε παραδοσιακά κτίσματα του "κάμπου" τη νήσου Χίου.
Αντικείμενο και σκοπός των μελετών αυτών είναι να εξετάσει, καλύψει και αξιολογήσει όλες τις απαιτήσεις που έχει εκφράσει κατά καιρούς το Σ.τ.Ε. και ιδιαίτερα της μεμονωμένης απόφασης αριθμ. 3895/2000, ώστε να δημιουργηθεί σύγχρονο αεροδρόμιο που θα καλύπτει τις παρούσες και μελλοντικές απαιτήσεις της αεροπορικής κίνησης και θα σέβεται την πολιτιστική και οικιστική κληρονομιά της περιοχής, εντεταγμένο ισόρροπα στο περιβάλλον της νήσου Χίου.
Ο Υπουργός
ΧΡΗΣΤΟΣ ΒΕΡΕΛΗΣ"
3. Στην με αριθμό 100/27-6-01 ερώτηση δόθηκε με το υπ' αριθμ. 1147/25-7-01 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση 100/27.6.2001 του Βουλευτή κ. Γ. Καρατζαφέρη, σας γνωρίζουμε ότι τα ζητούμενα στοιχεία δεν είναι δυνατόν να χορηγηθούν από τις τράπεζες για τους ακόλουθους ενδεικτικά λόγους:
1. Προσκρούουν στο επιχειρηματικό απόρρητο των Τραπεζών.
2 Υφίσταται κώλυμα από την κείμενη Νομοθεσία περί προστασίας των προσωπικών δεδομένων, κάθε πολίτη (ν. 2472/1997)
3. Είναι αντίθετα προς τον Ποινικό Κώδικα, την Ποινική Δικονομία και τις διατάξεις του ουσιαστικού Δικαίου (Α.Κ.) περί προστασίας των δικαιωμάτων κάθε πολίτη, που έχουν να κάνουν με την προσωπική και ηθική του υπόσταση.
Ο Υπουργός
Γ. ΠΑΠΑΝΤΩΝΙΟΥ"
4. Στην με αριθμό 136/27-6-01 ερώτηση δόθηκε με το υπ'αριθμ. 933/10-7-01 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 136/27-6-2001, που κατατέθηκε στη Βουλή από τον Βουλευτή κ. Ν. Πάππα σχετικά με την ασφάλιση στο ΤΑΕ κατοίκων περιοχών της Χαλκιδικής, σας γνωρίζουμε τα εξής:
Οι φορείς της κοινωνικής ασφάλισης λειτουργούν βάσει ασφαλιστικών αρχών, η βασικότερη των οποίων είναι η υποχρεωτικότητα της ασφάλισης με στόχο την εξασφάλιση της βιωσιμότητας και της διατήρησης του δημόσιου και κοινωνικού χαρακτήρα της Κοινωνικής Ασφάλισης.
Συνέπεια της αρχής αυτής είναι να ασφαλίζονται υποχρεωτικά στον αρμόδιο οργανισμό (ΤΑΕ, ΤΕΒΕ κλπ.), όλα τα πρόσωπα που έχουν επαγγελματική δραστηριότητα, αρκεί να έχουν τις προϋποθέσεις υπαγωγής στην ασφάλιση του αρμόδιου ασφαλιστικού οργανισμού, ανεξάρτητα από ηλικία, ιδιότητα κλπ. και χωρίς να εξετάζεται εκ των προτέρων αν ο ασφαλισμένος θα δικαιωθεί τελικά σύνταξης.
Ειδικότερα στην ασφάλιση του Ταμείου Εμπόρων υπάγονται υποχρεωτικά όλα τα φυσικά πρόσωπα άνω των 18 ετών που ασκούν εμπορία, σύμφωνα με το ν. 403/76 και το Καταστατικό του Ταμείου (π.δ.668/81 άρθρα 3 και 24) και δεν υφίσταται διάταξη αντίστοιχη του ΤΕΒΕ, για εξαίρεση από την ασφάλιση προσώπων που ασκούν επάγγελμα σε περιοχές κάτω τον 2000 κατοίκων.
Ο Υφυπουργός
ΝΙΚΟΣ ΦΑΡΜΑΚΗΣ"
5. Στην με αριθμό 138/28-6-01 ερώτηση δόθηκε με το υπ'αριθμ. 2708/23-7-01 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμ. 138/28. 06.2001 που κατέθεσε στη Βουλή ο Βουλευτής κ. Δημ. Κωστόπουλος σχετικά με τις επενδύσεις του Οργανισμού Τηλεπικοινωνιών Ελλάδος σας διαβιβάζουμε το σχετικό έγγραφο με αριθμ. πρωτ. 821/4589/18 7.2001 του Εντεταλμένου Αντιπροέδρου του εν λόγω Οργανισμού.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
6. Στην με αριθμό 146/28-6-01 ερώτηση δόθηκε με το υπ'αριθμ. 1779/20-7-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 146/28-6-2001 που κατέθεσε η Βουλευτής κα Ε. Παπαδημητρίου, σας πληροφορούμε τα εξής:
Είναι γνωστό ότι ο καπνός ως προϊόν καπνίσματος, βάλλεται από τους υποστηρικτές της αντικαπνιστικής πολιτικής, με το επιχείρημα της προστασίας της δημόσιας υγείας εδώ και αρκετά χρόνια.
Με τις συνεχείς όμως προσπάθειες προς κάθε επίπεδο της Ε.Ε. από πολλές πλευρές και κυρίως με στοιχεία και επιχειρήματα, η Επιτροπή της Ε.Ε. στήριξε το καθεστώς των ενισχύσεων, ώστε να μην επέλθει καμία ξαφνική ιδίως επίπτωση στην απασχόληση και κατ΄επέκταση στο εισόδημα του καπνοπαραγωγού.
Οι νέες προτάσεις της Επιτροπής εξετάζονται από την Κυβέρνηση με τις αρμόδιες Υπηρεσίες της σοβαρά και υπεύθυνα, έχοντας πάντα ως κυρίαρχο στόχο και επιδίωξη τη διατήρηση του κοινωνικού ιστού της υπαίθρου, τη διασφάλιση της απασχόλησης και κυρίως του εισοδήματος των καπνοπαραγωγών.
Το γεγονός ότι οι σχετικές προτάσεις της Επιτροπής, παρότι υιοθετήθηκαν και απ'το Ευρωκοινοβούλιο, ωστόσο με τη δυναμική παρέμβαση της Κυβέρνησης στην πρόσφατη Σύνοδο κορυφής του Γκέτεμπουργκ αφαιρέθηκαν απ' τα προς συζήτηση θέματα, είναι ένα θετικό βήμα, που υποδηλώνει στην παρούσα φάση τουλάχιστον αναβολή στην υιοθέτηση για εφαρμογή των προτάσεων, χωρίς αυτό να προδικάζει με βεβαιότητα ότι το θέμα έχει οριστικά λήξει σε Επίπεδο Ευρωπαϊκής Επιτροπής. 
Το Υπουργείο Γεωργίας (Δ/νση Γεωργικών Εφαρμογών) έχει την ευθύνη της ενημέρωσης του αγροτικού κόσμου μέσω τηλεοπτικών, ραδιοφωνικών εκπομπών και έντυπου υλικού που παράγει. 
Από τις δύο τηλεοπτικές εκπομπές που κάθε εβδομάδα μεταδίδονται από τη ΝΕΤ και την ΕΤ3, καθώς και από τις καθημερινές ραδιοφωνικές εκπομπές που μεταδίδονται από 19 περιφερειακούς σταθμούς της ΕΡΑ (εκτός Σαββάτου και Κυριακής), οι Έλληνες αγρότες έχουν τη δυνατότητα να ενημερωθούν πάνω σε θέματα αγροτικής πολιτικής, τόσο στον Ελλαδικό χώρο, όσο και στον ευρύτερο χώρο της Ε.Ε. 
Επίσης μέσω του πλούσιου έντυπου υλικού που εκδίδεται παρέχεται η δυνατότητα μιας πλήρους και σφαιρικής ενημέρωσης σε όλα τα θέματα που αφορούν πολιτικές και προοπτικές πάνω στα νέα δεδομένα της Γεωργίας.
Οι εξελίξεις στον αγροτικό τομέα επιβάλλουν συνεχή επιμόρφωση και κατάρτιση του εργατικού αγροτικού δυναμικού. Η γεωργική εκπαίδευση συνεισφέρει στην ανάπτυξη του αγροτικού χώρου και στη μεταφορά γνώσεων, τόσο τεχνικών, όσο και οικονομικών - κοινωνικών - πολιτιστικών. Η ανάγκη για επαρκή επαγγελματική εκπαίδευση, επιμόρφωση, ενημέρωση, ήταν πάντοτε μέσα στους κύριους στόχους του Υπουργείου Γεωργίας. 
Για την άμεση και αποτελεσματική αντιμετώπιση της Γεωργικής εκπαίδευσης -κατάρτισης θεσπίσθηκε η σύσταση Οργανισμού Γεωργικής Επαγγελματικής Εκπαίδευσης - Κατάρτισης και Απασχόλησης ΟΓΕΕΚΑ υπό την εποπτεία του Υπουργείου Γεωργίας, (ν. 2520/97) με τον οποίο επιχειρείται ριζική αναδιάρθρωση και αναβάθμιση στον τομέα της γεωργικής εκπαίδευσης και κατάρτισης.
Ο νέος Οργανισμός είναι νομικό πρόσωπο ιδιωτικού δικαίου (Ν.Π.Ι.Δ.) έχει διοικητική και οικονομική αυτοτέλεια και τελεί υπό την εποπτεία του Υπουργείου Γεωργίας. Στόχοι του Υπουργείου είναι:
α. Να οργανωθεί συνολικά το σύστημα αγροτικής εκπαίδευσης σε Πανελλαδική κλίμακα. 
β. Σε συνεργασία με τον Οργανισμό Επαγγελματικής Εκπαίδευσης και Απασχόλησης να κατοχυρωθεί το επάγγελμα του γεωργού σε αντιδιαστολή με τη γενική ιδιότητα του αγρότη.
γ. Να θεσμοθετηθεί η χορήγηση του "Πράσινου Πιστοποιητικού", οι κάτοχοι του οποίου θα τυγχάνουν ειδικών ενισχύσεων των διευκολύνσεων. 
Σχετικά με το κόστος ενημέρωσης εκπαίδευσης των καπνοπαραγωγών αν σταματήσουν οι επιδοτήσεις στο προϊόν, έχουμε να τονίσουμε τα εξής: 
Σε κάθε περίπτωση με τη συμβολή των υπηρεσιών του Υ.Γ., των Διευθύνσεων Γεωργίας και του ΟΡΓΑΝΙΣΜΟΥ ΓΕΩΡΓΙΚΗΣ ΕΠΑΓΓΕΛΜΑΤΙΚΗΣ ΕΚΠΑΙΔΕΥΣΗΣ ΚΑΤΑΡΤΙΣΗΣ ΚΑΙ ΑΠΑΣΧΟΛΗΣΗΣ ΟΓΕΕΚΑ-ΔΗΜΗΤΡΑ, θα λειτουργήσουν οι μηχανισμοί ενημέρωσης και εκπαίδευσης των αγροτών.
Ετοιμάζεται επίσης από τον ανωτέρω Οργανισμό η δυνατότητα ενημέρωσης μέσα από το διαδίκτυο, ενώ στο άμεσο μέλλον θα λειτουργήσει και το Αγροτικό Κανάλι από το οποίο θα ενημερώνεται όλος ο αγροτικός κόσμος και οι καπνοπαραγωγοί φυσικά. 
Το κόστος της ενημέρωσης θα καλυφθεί από τον προϋπολογισμό του ΟΓΕΕΚΑ-ΔΗΜΗΤΡΑ αφού έχει προβλεφθεί για τον επόμενο χρόνο η διάθεση ποσού 1 δισ. για την ενημέρωση του αγροτικού κόσμου. 
Όσον αφορά την εκπαίδευση των καπνοπαραγωγών, αυτή θα επιτευχθεί μέσα από τα προγράμματα κατάρτισης που εφαρμόζει ο ΟΓΕΕΚΑ- ΔΗΜΗΤΡΑ και τα οποία χρηματοδοτούνται από το Ευρωπαϊκό Κοινωνικό Ταμείο. 
Ο Υφυπουργός
E. ΑΡΓΥΡΗΣ"
7. Στην με αριθμό 148/28-6-2001 ερώτηση δόθηκε με το υπ' αριθμ. 6685/23-7-2001 έγγραφο από τον Υφυπουργό Οικονομικών η ακόλουθη απάντηση: 
"Σε απάντηση της ερώτησης 148/28-6-2001 που κατατέθηκε από τον Βουλευτή κ. Ιωάννη Β. Βάϊνα, αναφερόμενη στον εσφαλμένο καθορισμό των ορίων αιγιαλού -παραλίας - παλαιού αιγιαλού στην περιοχή του Δήμου Μεσολογγίου, εσφαλμένου διότι, ως αναφέρει, χαρακτηρίσθηκε μετά από αυτό τον καθορισμό ως παλαιός αιγιαλός, περιοχή του σχεδίου πόλης του Μεσολογγίου (ΑΒΚ 914) με συνέπεια να δημιουργηθούν έντονα κοινωνικά προβλήματα στους ιδιοκτήτες οικοπέδων και οικοδομών εντός του χαρακτηρισθέντος ως άνω παλαιού αιγιαλού σας γνωρίζουμε τα εξής: Στο Ν.Δ. τμήμα της πόλης Μεσολογγίου καταγράφηκε ως δημόσιο κτήμα με ΑΒΚ 914 Μεσολογγίου (παλαιός αιγιαλός) έκταση 62.753 τ.μ. (ΦΕΚ 1002/τ.Δ/1997) μετά τον καθορισμό των ορίων αιγιαλού - παραλίας, παλαιού αιγιαλού από την αρμόδια Επιτροπή (άρθρου 100 π.δ. 284/88).
Στην καταγραφείσα ως δημόσια κτήμα με ΑΒΚ 914 Μεσολογγίου έκταση του παλαιού αιγιαλού, υπήρχαν πολλοί κάτοχοι (με νόμιμους ή μη τίτλους) οι οποίοι έπρεπε να υποβάλουν τους σχετικούς τίτλους ιδιοκτησίας και λοιπά στοιχεία στην αρμόδια Επιτροπή σύμφωνα με τις διατάξεις του Α.Ν.2344/1940, ώστε στη συνέχεια να εξαιρεθούν από τον παλαιό αιγιαλό. Όμως κανένας από τους κατόχους τμημάτων της πιο πάνω έκτασης δεν προσήλθε στην εν λόγω Επιτροπή να καταθέσει τους τίτλους ιδιοκτησίας τους και επομένως τα όρια αιγιαλού παραλίας και παλαιού αιγιαλού μετά τη δημοσίευση της σχετικής απόφασης οριστικοποιήθηκαν (ΦΕΚ 1002/τΔ'/1997).
Οι ενδιαφερόμενοι, μετά από αυτό έχουν υποβάλλει αιτήσεις θεραπείας σύμφωνα με τις διατάξεις του άρθρου 8 του Α.Ν. 1539/38 και αυτές έχουν παραπεμφθεί στο Γνωμοδοτικό Συμβούλιο Δημοσίων Κτημάτων και Α.Π. για τα περαιτέρω.
Σημειώνουμε δε εδώ ότι το εν λόγω συμβούλιο έχει ήδη εξετάσει ικανό αριθμό αιτήσεων και όπου υπάρχουν τίτλοι ιδιοκτησίας σύμφωνα με τον νόμο ή παραχωρητήρια του Δημοσίου, τα ακίνητα αποδίδονται στους ιδιοκτήτες.
Ο Υφυπουργός
ΑΠΟΣΤΟΛΟΣ ΦΩΤΙΑΔΗΣ"
8. Στην με αριθμό 173/28.6.01 ερώτηση δόθηκε με το υπ' αριθμ. 1781/24.7.01 έγγραφο απ' τον Υπουργό Γεωργίας η ακόλουθη απάντηση:
"Απαντώντας στην ερώτηση 173/28.6.01 που κατέθεσε ο Βουλευτής κ. Ν. Κατσαρός για τα θέματα της αρμοδιότητάς μας, σας πληροφορούμε τα εξής:
Τα έργα εκτροπής Αχελώου, Λίμνης Κάρλας και Σμόκοβο είναι έργα αρμοδιότητος του ΥΠΕΧΩΔΕ, προς το οποίο κοινοποιείται το παρόν έγγραφό μας με αντίγραφο της ερώτησης.
Το Υπουργείο Γεωργίας στα πλαίσια διαχείρισης υδατικών και δράσης κατά της ερημοποίησης, έχει καταρτίσει μελλοντικό εκπονηθέν πρόγραμμα, το οποίο θα έχει διάφορες πηγές χρηματοδότησης (Γ΄Κ.Π.Σ., Δημόσιες Επενδύσεις, ίδιοι πόροι κ.λ.π.) και η προώθηση των έργων θα γίνεται με βάση την εξασφάλιση των οικονομικών πόρων.
Στο Νομό Καρδίτσας δεν υπάρχουν φράγματα στον Πηνειό ποταμό που να παρακωλύουν το νερό της Λίμνης Πλαστήρα (Μέγδοβα) να φθάσει στο Νομό Λάρισας.
Υπάρχουν τέσσερα (4) πρόχειρα φράγματα στον παραπόταμο του ποταμού Πηνειού, Καλέντζη, τα οποία κατασκευάζονται από 20ετίας κατά την αρδευτική περίοδο για κάλυψη επειγουσών αρδευτικών αναγκών περιοχών του Νομού Καρδίτσας.
Η κατ' έτος κατασκευή των εν λόγω πρόχειρων φραγμάτων κρίνεται αναγκαία και επιτακτική μέχρι την αποπεράτωση των μεγάλων έργων στην περιοχή (Σμόκοβος, Αχελώος).
Ο Υπουργός
Γ. ΑΝΩΜΕΡΙΤΗΣ"
9. Στην με αριθμό 173/28.6.01 ερώτηση δόθηκε με το υπ' αριθμ. 27913/24.7.01 έγγραφο απ' τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 173/28.6.01 που αφορά τα παράνομα φράγματα στην κοίτη του ποταμού Πηνειού στους νομούς Τρικάλων και Καρδίτσας, σας γνωρίζουμε τα ακόλουθα:
Σύμφωνα με το Π.Δ. 910/77, άρθρο 79, όπως τροποποιήθηκε και συμπληρώθηκε για τη Νομαρχιακή Αυτοδιοίκηση και την Περιφέρεια και την εγκύκλιο 33/12.10.98 η οποία υπογράφεται από τους Υπουργούς Εσωτερικών, Δημόσιας Διοίκησης και Αποκέντρωσης, Γεωργίας και ΠΕΧΩΔΕ., η αρμοδιότητα για την αστυνόμευση όλων των ρεμάτων και ποταμών, ανήκει στους Διευθύνσεις Τεχνικών Υπηρεσιών των Νομαρχιακών Αυτοδιοικήσεων και συγκεκριμένα στο Τμήμα Εκτέλεσης Έργων.
Ο Γενικός Γραμματέας της Περιφέρειας Θεσσαλίας, με τα αριθ. 2558/27.6.01 και ΟΙΚ 2631/29.6.01 έγγραφα προς τη Νομαρχιακή Αυτοδιοίκηση Τρικάλων, ζήτησε απ' αυτή να επιληφθεί του θέματος ως αρμόδια Υπηρεσία, ώστε να αποκατασταθεί άμεσα η διατομή του ποταμού.
Ο Υφυπουργός
ΚΩΝ/ΝΟΣ ΚΑΙΣΕΡΛΗΣ"
10. Στην με αριθμό 175/28.6.01 ερώτηση δόθηκε με το υπ' αριθμ. 2667/25.7.01 έγγραφο απ' τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 175/28.6.2001 που κατέθεσε στη Βουλή ο Βουλευτής κ. Ν. Κατσαρός σχετικά με την διπλή σιδηροδρομική γραμμή και ηλεκτροκίνηση των σιδηροδρομικών συρμών της γραμμής Λάρισας-Βόλου σύμφωνα με το σχετικό έγγραφο με αριθμ. Πρωτ. 141565/5.7.2001 του Οργανισμού Σιδηροδρόμων Ελλάδος σας πληροφορούμε τα παρακάτω:
1. Η Γραμμή Λάρισας-Βόλου παρουσιάζει ιδιαίτερο ενδιαφέρον για τον Ο.Σ.Ε. Προς τούτο ολοκληρώθηκαν, εκτελούνται ή προγραμματίζεται να εκτελεσθούν ένα πλήθος έργων που στοχεύουν στον εκσυγχρονισμό του δικτύου και τη βελτίωση των παρεχομένων υπηρεσιών.
Συγκεκριμένα, η γραμμή ανακαινίσθηκε πρόσφατα στα πλαίσια του Β΄Κοινοτικού Πλαισίου Στήριξης, ενώ βρίσκεται σε εξέλιξη η ανακαίνιση της υποδομής και επιδομής των ενδιάμεσων σταθμών. Με πόρους από το Γ΄Κοινοτικό Πλαίσιο Στήριξης αλλά και πόρους Ο.Σ.Ε. προβλέπεται η εκτέλεση μιας σειράς έργων όπως η κατασκευή ανισόπεδων διαβάσεων, η ανακαίνιση κτιρίων σταθμών και λοιπών έργων.
Τα ανωτέρω έργα θα συμβάλλουν στην βελτίωση των παρεχομένων υπηρεσιών προς το επιβατικό κοινό . Σημαντικό ρόλο στην προσέλκυση εμπορευματικού έργου από τον Ο.Σ.Ε. αφορά το έργο της σύνδεσης του δικτύου με τον Λιμένα του βόλου καθώς και με τις Βιομηχανικές Περιοχές στον Βόλο.
2. Το προβλεπόμενο μεταφορικό έργο της γραμμής κρίνεται ότι θα εξυπηρετηθεί από την υφιστάμενη μονή γραμμή, ενώ όσον αφορά την ηλεκτροκίνηση σημειώνουμε ότι αυτή αποτελεί προτεραιότητα στις επιλογές του Ο.Σ.Ε., δεδομένου ότι θα βελτιωθεί η δυνατότητα εξυπηρέτησης των επιβατικών αλλά κυρίως των εμπορευματικών μεταφορών.
Το έργο αυτό δεν κατέστη δυνατόν να ενταχθεί στα έργα της Προγραμματικής Περιόδου 2000-2006 και να χρηματοδοτηθεί από την Ε.Ε. και από εθνικούς πόρους, θα καταβληθεί όμως κάθε προσπάθεια, ώστε τελικά να εξασφαλιστεί η απαιτούμενη χρηματοδότηση.
Ο Υπουργός
ΧΡΗΣΤΟΣ ΒΕΡΕΛΗΣ"
11. Στην με αριθμό 177/9-6-01 ερώτηση δόθηκε με το υπ' αριθμ. 2679/25-7-01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης 177/29-6-01 που κατέθεσε στη Βουλή ο Βουλευτής κ. Γ. Καρατζαφέρης, σχετικά με την ασφαλή λειτουργία των ελικοδρομίων της χώρας, κατά λόγο αρμοδιότητας του Υπουργείου Μεταφορών και Επικοινωνιών σύμφωνα και με το σχετικό έγγραφο με αριθμ. Πρωτ. Δ13/Α29843/1534/12-7-01 της Υπηρεσίας Πολιτικής Αεροπορίας, σας πληροφορούμε τα παρακάτω:
Επισημαίνεται ότι όλα τα ελικοδρόμια του Αιγαίου έχουν κατασκευασθεί, εξοπλισθεί και αναβαθμιστεί σύμφωνα με τις πολιτικές προδιαγραφές και απαιτήσεις του ΙCAO (Διεθνούς Οργανισμού Πολιτικής Αεροπορίας) για πτήσεις και κατά την διάρκεια της νύκτας και περιλαμβάνουν μεταξύ των άλλων δάπεδο προσγείωσης, περιμετρικό φωτισμό δαπέδου και προβολείς διαχύσεως, φωτιζόμενο ανεμούριο και οπτικό βοήθημα κλίσεως καθόδου. 'Εχουν συμπληρωθεί με τον προβλεπόμενο ηλεκτρομηχανολογικό εξοπλισμό πυρόσβεσης με την ανάλογο οικίσκο και όλη η εγκατάσταση του ελικοδρομίου φυλάσσεται από την απαιτούμενη περίφραξη. Σημειώνεται ότι έχει εγκατασταθεί σύστημα από αέρος τηλεχειρισμού της φωτοσήμανσης εν πτήσει του ελικοδρομίου από τον χειριστή του προσεγγίζοντος ελικοπτέρου. Τονίζεται ότι έχουν πραγματοποιηθεί πλείστες αεροδιακομιδές με ασφάλεια σε όλα τα προαναφερθέντα ελικοδρόμια.
Οι άδειες ίδρυσης και λειτουργίας των ελικοδρομίων περιγράφουν με σαφήνεια τα χαρακτηριστικά, τον εξοπλισμό και τους όρους λειτουργίας τους. Σημειώνεται ότι η διατήρηση της επιχειρησιακής ετοιμότητας και της αρτιότητας του εξοπλισμού, όπως ανεμούριο, φωτισμό, περίφραξη κλπ. των αεροδρομίων, επιτυγχάνεται κατά κύριο λόγο με τη διαρκή εποπτεία και παρακολούθηση της κατάστασής τους από τους Οργανισμούς Τοπικής Αυτοδιοίκησης στους οποίους ανήκουν, όπως ρητώς αναφέρεται στην άδεια ίδρυσης και λειτουργίας του κάθε ελικοδρομίου.
Η Υπηρεσία Πολιτικής Αεροπορίας προκειμένου να καλύψει τις άμεσες ανάγκες των ελικοδρομίων και να εξασφαλίσει την ομαλή και απρόσκοπτη λειτουργία τους προς εξυπηρέτηση του κοινωνικού συνόλου προέβη σε έκδοση Κοινής Διϋπουργικής Απόφασης των Υπουργείων Οικονομικών και Μεταφορών και Επικοινωνιών (Απόφαση με στοιχεία ΥΠΑ/Δ3/39986/6925/7-9-00 (ΦΕΚ Β'1172/22-9-00 με την οποία εγκρίνεται η χρηματοδότηση της συντήρησης των ελικοδρομίων ιδιοκτησίας των Οργανισμών Τοπικής Αυτοδιοίκησης για τα οποία έχει εκδοθεί άδεια ίδρυσης και λειτουργίας. Με την προαναφερόμενη απόφαση καλύπτονται οι ανάγκες τακτικής συντήρησης των ελικοδρομίων από τους Ο.Τ.Α. με το ποσό των δύο εκατομμυρίων δρχ. 2.000.000) ετησίως για τα δύο πρώτα έτη λειτουργίας.
Ειδικότερα, ως προς τα κατά καιρούς αναφερθέντα προβλήματα, αυτά κυρίως εστιάζονται σε φθορές στα ανεμούρια και σε σπασμένες λάμπες. Τα εν λόγω προβλήματα επισημάνθηκαν από την ΥΠΑ και το Υπ. Αιγαίου στους αρμοδίους Δήμους, εδόθησαν οι τεχνικές οδηγίες και απεκαταστάθηκαν σχεδόν στο σύνολό τους.
Επισημαίνεται ότι το σύνολο σχεδόν των ελικοδρομίων της Χώρας έχει κατασκευασθεί σε δυσπρόσιτες περιοχές της επικράτειας ελλείψει άλλων καταλληλότερων χώρων με γνώμονα την εξυπηρέτηση των άμεσων αναγκών των κατοίκων. Η γεωμορφολογία των εν λόγω περιοχών με την παρουσία ορεινών όγκων καθιστά ουσιαστικά ανέφικτη την καθιέρωση ενόργανων διαδικασιών, σύμφωνα με τις απαιτήσεις του ICAO, οι οποίες έχουν τηρηθεί για προσεγγίσεις εξ όψεως με τον εξοπλισμό των ελικοδρομίων πέραν του προβλεπομένου διευκολύνοντας την πραγματοποίηση νυχτερινών πτήσεων, όπως προβλέπουν οι διεθνείς κανονισμοί.
Πλέον των ανωτέρω ο Διεθνής Αερολιμένας Αθηνών Δ.Α.Α. λαμβάνει όλα τα ενδεικνυόμενα μέτρα για την βελτιστοποίηση της λειτουργικότητας και αξιοποποίησης του δικτύου των ελικοδρομίων, σε όποιες περιπτώσεις παρουσιάζονται δυσχέρειες, με σκοπό την διατήρηση του παρεχομένου επιπέδου ασφαλείας των πτήσεων.
Εξάλλου επισημαίνεται ότι σε ακραίες μετεωρολογικές συνθήκες καθίσταται απαγορευτική η εκτέλεση ασφαλούς πτήσεως οποιουδήποτε πτητικού μέσου, παρά τον οιονδήποτε επίγειο εξοπλισμό ελικοδρομίου ή αεροδρομίου.
Συνοψίζοντας τα ανωτέρω, τονίζεται το διαρκές ενδιαφέρον της Υπηρεσίας Πολιτικής Αεροπορίας, σε συνεργασία με το Υπουργείο Αιγαίου και τους λοιπούς συναρμοδίους φορείς για την διατήρηση της αρτιότητας των ελικοδρομίων καθώς και την περαιτέρω ανάπτυξή τους προς όφελος του ευρύτερου κοινωνικού συνόλου.
Τέλος τονίζεται ότι η μη 24ωρη λειτουργία ορισμένων περιφερειακών αεροδρομίων, σύμφωνα με τις διαδικασίες της Υπηρεσίας Πολιτικής Αεροπορίας, δεν καθυστερεί την πραγματοποίηση της αεροδιακομιδής, αφού αυτά ενεργοποιούνται άμεσα από τη λήψη του αιτήματος.
Ο Υπουργός
ΧΡΗΣΤΟΣ ΒΕΡΕΛΗΣ"
12. Στην με αριθμό 178/29-6-01 ερώτηση δόθηκε με το υπ' αριθμό 1782/25-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 178/29-6-01 που κατέθεσε ο Βουλευτής κ. Β. Τσίπρας για τα θέματα της αρμοδιότητάς μας, σας πληροφορούμε τα εξής:
Σχετικά με την λειτουργία της "ΠΥΒΕ" Α.Ε. στη θέση, "Νιχάλια" περιοχής του Δημοτικού Διαμερίσματος Βούλπης - Ευρυτανίας, αναφέρονται τα εξής: Από το Δασαρχείο Καρπενησίου παραχωρήθηκε Δημόσια δασική έκταση εμβαδού 9,780 στρεμμάτων στην εν λόγω θέση με την υπ' αριθμ .1183/25-7-90 Απόφαση του Νομάρχη Ευρυτανίας.
Η κατασκευή και ο εξοπλισμός του εργοστασίου ολοκληρώθηκε το έτος 1995. Λειτούργησε δοκιμαστικά βγάζοντας σκόνη κάρβουνα, βιοέλαιο και βιοαέριο.
Τελικά η εν λόγω βιομηχανία δεν λειτούργησε λόγω ελλείψεων στον μηχανολογικό εξοπλισμό της.
Γίνονται προσπάθειες απ΄τους μετόχους (Δήμος Απεραντίων - Δασικός Συνεταιρισμός Βούλπης - 'Ενωση Δασικών Συνεταιρισμών Ευρυτανίας ΕΥΡΥΤΑΝΙΑ Α.Ε.) να καλυφθούν οι ελλείψεις ώστε το εργοστάσιο να λειτουργήσει κανονικά.
Ο Υφυπουργός
Φ. ΧΑΤΖΗΜΙΧΑΛΗΣ"
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω προς το Σώμα το δελτίο επικαίρων ερωτήσεων της Δευτέρας 8 Οκτωβρίου 2001. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
1. Η με αριθμό 17/3-10-2001 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Εθνικής Παιδείας και Θρησκευμάτων, σχετικώς με τη δημιουργία Πανεπιστημιακών Σχολών στη Μεσσηνία κλπ. 
2. Η με αριθμό 14/3-10-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Γεωργίας, σχετικώς με τη λήψη μέτρων, μετά τη διαπίστωση παραβάσεων στον κανονισμό 2078/92 που αφορά τις αγραναπαύσεις. 
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 4 Καν. Βουλής)
1. Η με αριθμό 19/3-10-2001 επίκαιρη ερώτηση του Βουλευτή της Νέας Δημοκρατίας κ. Γεωργίου Καλαντζή προς τον Υπουργό Γεωργίας, σχετικώς με την καταβολή αποζημιώσεων στους πληγέντες, από χαλαζόπτωση αγρότες του Νομού Καβάλας κλπ. 
2. Η με αριθμό 13/3-10-2001 επίκαιρη ερώτηση της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση των λειτουργικών προβλημάτων των δημοσίων σχολείων, Πρωτοβάθμιας και Δευτεροβάθμιας Εκπαίδευσης στον Πειραιά. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Κύριοι συνάδελφοι, ζητώ την έγκρισή σας να προηγηθούν η υπ' αριθμ. 2 του πρώτου κύκλου και η υπ' αριθμ. 3 του δεύτερου κύκλου. Είναι ερωτήσεις των κυρίων Προκόπη Παυλόπουλου και Στέφανου Μάνου προς τον Πρωθυπουργό, τις οποίες θα απαντήσει ο αρμόδιος Υπουργός Τύπου και Μέσων Μαζικής Ενημέρωσης κ. Ρέππας.
Το Σώμα εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς, θα συζητηθεί η δεύτερη με αριθμό 10/1/1-10-2001 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς τον κύριο Πρωθυπουργό, σχετικώς με τις προθέσεις της Κυβέρνησης να καταθέσει στη Βουλή το σχέδιο νόμου κατά της διαπλοκής κλπ. (Θα απαντήσει ο Υπουργός Τύπου και Μέσων Μαζικής Ενημέρωσης, άρθρο 129 παρ. 3 Κ.τ.Β).
Η επίκαιρη ερώτηση του κυρίου Βουλευτή έχει ως εξής:
"Σύμφωνα με τις διατάξεις του άρθρου 14 παρ. 9 εδ. 5 επ. του Συντάγματος, όπως διαμορφώθηκαν μετά την τελευταία αναθεώρηση του Συντάγματος: "Η ιδιότητα του ιδιοκτήτη, του εταίρου, του βασικού μετόχου ή του διευθυντικού στελέχους επιχείρησης μέσων ενημέρωσης είναι ασυμβίβαστη με την ιδιότητα του ιδιοκτήτη, του εταίρου, του βασικού μετόχου ή του διευθυντικού στελέχους επιχείρησης που αναλαμβάνει έναντι του Δημοσίου ή νομικού προσώπου του ευρύτερου δημόσιου τομέα την εκτέλεση έργων ή προμηθειών ή την παροχή υπηρεσιών. Η απαγόρευση του προηγουμένου εδαφίου καταλαμβάνει και κάθε είδους παρένθετα πρόσωπα, όπως συζύγους, συγγενείς, οικονομικά εξαρτημένα άτομα ή εταιρείες. Νόμος ορίζει τις ειδικότερες ρυθμίσεις, τις κυρώσεις που μπορεί να φθάνουν μέχρι την ανάκληση της άδειας ραδιοφωνικού ή τηλεοπτικού σταθμού και μέχρι την απαγόρευση σύναψης ή την ακύρωση της σχετικής σύμβασης, καθώς και τους τρόπους ελέγχου και τις εγγυήσεις αποτροπής των καταστρατηγήσεων των προηγουμένων εδαφίων". 
Από τις διατάξεις αυτές προκύπτει ότι οι θεσμικές εγγυήσεις κατά της διαπλοκής και η εφαρμογή τους εξαρτώνται ευθέως από την ψήφιση και έναρξη ισχύος του σχετικού εκτελεστικού νόμου, ο οποίος και θα καθορίσει, μεταξύ άλλων, τόσο την έννοια του βασικού μετόχου όσο και τις συγκεκριμένες κυρώσεις σ' όσους παραβαίνουν τους κανόνες περί καταπολέμησης της διαπλοκής.
Εν όψει τούτων και επειδή, όπως είναι προφανές, ως την έναρξη ισχύος του ως άνω νόμου δεν υπάρχουν ουσιαστικά ή κατά τα ανωτέρω συνταγματικώς προβλεπόμενες εγγυήσεις για την καταπολέμηση της διαπλοκής, ερωτάται ο Πρωθυπουργός:
1. Πότε η Κυβέρνηση και οι αρμόδιοι Υπουργοί θα καταθέσουν στη Βουλή το σχετικό σχέδιο νόμου κατά της διαπλοκής;
2. Πώς σκοπεύει η Κυβέρνηση να οριοθετήσει την έννοια του κατά το άρθρο 14 παρ. 9 του Συντάγματος βασικού μετόχου;
Ο Υπουργός Τύπου και Μέσων Μαζικής Ενημέρωσης κ. Ρέππας, έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, από τις διατάξεις του προσφάτως αναθεωρημένου Συντάγματος της χώρας που αναφέρονται στη λειτουργία των ηλεκτρονικών μέσων ενημέρωσης, ξεχωρίζουν δύο: Η διάταξη του άρθρου 14, παρ. 9 στην οποία αναφέρεται και ο κ. Παυλόπουλος και η διάταξη του άρθρου 15 παρ. 2 σε σχέση με το άρθρο 101Α' που αναφέρεται στις ανεξάρτητες αρχές. 
Γνωρίζετε ότι έχει ψηφιστεί ο ν. 2863/2000 που αναφέρεται στη συγκρότηση και λειτουργία του Εθνικού Συμβουλίου Ραδιοτηλεόρασης, Ανεξάρτητης Αρχής. Παρά την άστοχη κριτική της Αντιπολίτευσης, σε βαθμό συχνά κινδυνολογίας, ο νόμος αυτός, μπορεί να πει κανείς ότι προηγήθηκε των συνταγματικών ρυθμίσεων. Ο κοινός νομοθέτης προέβλεψε αυτά που αργότερα ουσιαστικώς υιοθέτησε ο συντακτικός νομοθέτης. Ο ν. αυτός ήταν ο προπομπός. Ο νόμος 2863 είναι το πρότυπο το οποίο ψηφίστηκε πριν από τη συνταγματική διάταξη και επιβεβαιώθηκε από το συνταγματική διάταξη για το σύνολο μάλιστα των ανεξαρτήτων αρχών.
Όσον αφορά στην άλλη συνταγματική διάταξη, πρέπει ευθύς εξ αρχής να τονιστεί ότι ορίζει ένα πλαίσιο το οποίο είναι λιγότερο αυστηρό και περιοριστικό από το πλαίσιο που ισχύει σήμερα και εφαρμόζεται. 'Ετσι πρέπει να είναι, γιατί το Σύνταγμα είναι ένα κείμενο μακράς πνοής και πρέπει να διαγράφει ένα σχετικά ευλύγιστο ρυθμιστικό πλαίσιο.
Επειδή όμως γίνεται προσπάθεια η Νέα Δημοκρατία να εμφανίσει και αυτή και άλλες πρωτοβουλίες της ως μάχη κατά της διαπλοκής -θεωρώ ότι είναι ψευδώνυμοι μάλιστα οι τίτλοι που χρησιμοποιεί και η συγκεκριμένη ερώτηση- θα μου επιτρέψετε να αναφέρω ένα πολύ συγκεκριμένο παράδειγμα, το οποίο ουδείς μπορεί να αμφισβητήσει. Δεν είναι το μοναδικό αυτό το παράδειγμα. Στο ισχύον νομικό πλαίσιο προβλέπεται ως ασυμβίβαστη η ιδιότητα του μετόχου, δηλαδή του πολίτη που διαθέτει έστω και μία μετοχή σε μέσο ενημέρωσης με την ιδιότητα του μετόχου, του κατόχου δηλαδή έστω και μίας μόνο μετοχής εταιρείας που αναλαμβάνει δημόσια έργα ή προμήθειες για λογαριασμό του δημοσίου ή παρέχει υπηρεσίες στο δημόσιο. Τα παραδείγματα είναι πολλά. Περιορίζομαι σε ένα, το οποίο είναι χαρακτηριστικό. Συμπερασματικά το ισχύον νομικό πλαίσιο περιλαμβάνει όλες εκείνες τις θεσμικές εγγυήσεις, που είναι απαραίτητες για τη διαφανή και σύμφωνη με το Σύνταγμα λειτουργία των μέσων ενημέρωσης.
Συγκεκριμένα υφίστανται:
Πρώτον, οι ουσιαστικές ρυθμίσεις που προβλέπουν τα ασυμβίβαστα, τις απαγορευτικές διατάξεις.
Δεύτερον, οι ρυθμίσεις που προβλέπουν, πολύ συγκεκριμένα μάλιστα, για τις κυρώσεις οι οποίες επιβάλλονται.
Τρίτον, υπάρχουν και έχουν κατοχυρωθεί όλες εκείνες οι ρυθμίσεις που αναφέρονται στα όργανα ελέγχου και στις διαδικασίες επιβολής των κυρώσεων.
Κατόπιν τούτου και ειδικώς για το θέμα του βασικού μετόχου που τίθεται μ' αυτήν την ερώτηση, θεωρούμε ότι το ισχύον πλαίσιο υπερκαλύπτει το περιεχόμενο της ερώτησης του συναδέλφου. Είναι φανερό ότι το Σύνταγμα αναφέρεται στο βασικό μέτοχο για να δώσει τη δυνατότητα στον κοινό νομοθέτη, σταθμίζοντας κάθε φορά τις συνθήκες που επικρατούν και με σκοπό να αντιμετωπιστούν τα προβλήματα που δημιουργούνται για τη λειτουργία των ηλεκτρονικών μέσων ενημέρωσης στις συνθήκες της παγκοσμιοποιημένης νέας οικονομίας, να ορίζει την ακριβή έκταση του ασυμβιβάστου, που πάντως δεν μπορεί να είναι πέραν του ποσοστού που ορίζει για το βασικό μέτοχο, την έννοια του οποίου πράγματι πρέπει να ορίσει ο κοινός νομοθέτης. 
Όσον αφορά τώρα στον άμεσο προσδιορισμό της έννοιας του βασικού μετόχου, έχουν διατυπωθεί διάφορες απόψεις. Δεν υπάρχει ακριβής προσδιορισμός στον ισχύον πλαίσιο, μπορούμε όμως, αναφερόμενοι σε παρεμφερείς διατάξεις, να δούμε ότι κυρώσεις, κωλύματα, προβλεπόμενες ειδικές υποχρεώσεις αφορούν κατόχους μετοχών σε ποσοστό που φθάνει το 2,5% του συνολικού μετοχικού κεφαλαίου. 
'Αλλα ποσοστά που αναφέρονται -μένω στο ανώτερο- είναι αυτό του 25% ως ανώτατο ποσοστό, στο οποίο δύναται να συμμετέχει κάποιος στο μετοχικό κεφάλαιο μιας επιχείρησης που ενεργοποιείται στο χώρο των ηλεκτρονικών μέσων ενημέρωσης. Είναι μία καλή βάση συζήτησης να ξεκινήσουμε, πιστεύω, με το ποσοστό του 2,5% που αναφέρεται στις παρεμφερείς διατάξεις.
Σε κάθε περίπτωση, για να αντιμετωπίσουμε οποιαδήποτε νομική αμφισβήτηση, τώρα, μετά την έναρξη των εργασιών της Βουλής, αυτό το διάστημα, τις επόμενες ημέρες αναλαμβάνουμε σε συνεννόηση με όλα τα πολιτικά κόμματα σχετικές πρωτοβουλίες.
Επειδή όπως όλοι δεχόμαστε τα ηλεκτρονικά μέσα ενημέρωσης ασκούν μια κατά παραχώρηση δημόσια υπηρεσία, πρέπει η πολιτική μας στον τομέα αυτό να ασκείται με αποκλειστικό γνώμονα το δημόσιο συμφέρον. Αυτό έχει γίνει μέχρι τώρα και στην κατεύθυνση αυτή στο μέλλον θα αναλάβουμε κάθε χρήσιμη πρωτοβουλία. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Πολύ σύντομα θα αναφερθώ σε δύο σημεία τα οποία έθιξε ο κύριος Υπουργός.
Πρώτον, όσον αφορά το νόμο για το Εθνικό Συμβούλιο Ραδιοτηλεόρασης. Πράγματι, κύριε Υπουργέ, το νόμο για το Εθνικό Συμβούλιο Ραδιοτηλεόρασης τον φέρατε πριν ολοκληρωθεί η διαδικασία αναθεώρησης του Συντάγματος και το νομοθετικό πλαίσιο του άρθρου 101Α. Αλλά πρέπει να σας πω ότι ήδη γνωρίζατε προς τα που πάει η αναθεώρηση. Και, επομένως, ξέρατε ότι προς τα εκεί έπρεπε να κινηθείτε και δεν μπορούσατε να κάνετε διαφορετικά. Όπως επίσης θυμάστε πόσο επί τα βελτίω μεταβλήθηκε το κείμενο το οποίο φέρατε με τη συμβολή όλων, και της Αξιωματικής Αντιπολίτευσης. Πράγμα που σημαίνει ότι πρέπει να διδασκόμαστε πως μπορούμε να βελτιώσουμε πολλά πράγματα, αρκεί να αντιλαμβανόμαστε και την κρισιμότητα των περιστάσεων και, πολύ περισσότερο, ότι κανείς δεν έχει να κερδίσει τίποτα από στείρες αντιπαραθέσεις.
Το δεύτερο το οποίο θέλω να σας πω είναι ότι το πλαίσιο του άρθρου 14 παράγραφος 9, έχει πολλές άλλες ρυθμίσεις, οι οποίες δεν έχουν τεθεί σ΄ εφαρμογή στο πλαίσιο της ισχύουσας νομοθεσίας. Ειδικά με τις κυρώσεις και με τους βαθμούς συγγενείας απομένει ένα πολύ μεγάλο κομμάτι το οποίο πρέπει να ρυθμισθεί. Γιατί χωρίς αυτό οι διατάξεις είναι ελλιπέστατες.
Θέλω να σας πω και κάτι άλλο. Αναφέρατε προηγουμένως ότι το υφιστάμενο νομοθετικό πλαίσιο βαίνει πέραν του βασικού μετόχου. Πηγαίνει στον απλό μέτοχο. Σωστά είπατε επίσης πως μίνιμουμ καθορίζει το Σύνταγμα. Ο νομοθέτης μπορεί να πάει και στο μάξιμουμ σε θέματα διαφάνειας. Όμως διερωτώμαι -χαίρομαι γι' αυτό που λέτε- γιατί τότε αφού ήταν έτσι τα πράγματα, η Κυβέρνηση την τελευταία στιγμή υπαναχωρώντας δέχτηκε να βάλει την έννοια του βασικού μετόχου; Την έβαλε μάλιστα στην Ολομέλεια και με αντιρρήσεις ακόμα και από το χώρο του κυβερνώντος κόμματος όπως φάνηκε από την ψηφοφορία. Γιατί, λοιπόν, έβαλε την έννοια του βασικού μετόχου και δεν έμενε σε αυτό που λέγαμε, που φαίνεται να ισχύει και σήμερα με βάση την ισχύουσα νομοθεσία;
Πέραν δε τούτου, όμως, θα ήθελα να σας πω -και θα ήθελα μια απάντηση στη δευτερολογία σας- το εξής θέμα: Εάν πραγματικά ισχύει ο νόμος, σημαίνει ότι και ο απλός μέτοχος μιας εταιρείας η οποία αναλαμβάνει έργα ή προμήθειες έναντι του δημοσίου ή νομικού προσώπου του ευρύτερου δημόσιου τομέα δεν μπορεί να είναι ούτε απλός μέτοχος σε ΜΜΕ. Μπορείτε να διαβεβαιώσετε τότε τον Ελληνικό Λαό μέσω της Εθνικής Αντιπροσωπείας, αφού νομίζετε ότι ισχύει αυτή η νομοθεσία, ότι σήμερα δεν υπάρχουν ούτε εργολάβοι ούτε προμηθευτές του δημοσίου οι οποίοι είναι μέτοχοι ΜΜΕ του ηλεκτρονικού ή γραπτού τύπου και πολύ περισσότερο ότι δεν είναι και ιδιοκτήτες; Διαβεβαιώστε για να δεχτούμε από εκεί και πέρα ότι εφαρμόζεται η νομοθεσία. Αλλά αν διαβεβαιώσετε ότι ισχύει κάτι τέτοιο, θα χρειαστεί αυτό να το αποδείξετε στην πορεία. Νομίζω ότι είναι μια ευκαιρία με την έναρξη της συνόδου της Βουλής η ίδια η Επιτροπή Θεσμών και Διαφάνειας να ζητήσει από το Εθνικό Συμβούλιο Ραδιοτηλεόρασης να επιληφθεί του θέματος ακριβώς για να μη μείνει καμία σκιά ως προς το τι συμβαίνει στο μεγάλο αυτό ζήτημα.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Τύπου έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Είπα στην ομιλία μου και επαναλαμβάνω, ότι πράγματι το Σύνταγμα αποτελεί ένα ευλύγιστο ρυθμιστικό πλαίσιο. Και στις συνθήκες της νέας οικονομίας λόγω των ταχύτατων εξελίξεων, της ραγδαίας τεχνολογικής προόδου δεν είναι δυνατόν το Σύνταγμα να περιλαμβάνει ρυθμίσεις οι οποίες θα καθιστούν ουσιαστικά αδύνατη την ανάπτυξη των όποιων δραστηριοτήτων στο χώρο ενημέρωσης. Θα πρέπει, λοιπόν, το Σύνταγμα να ορίζει ένα πλαίσιο εντός του οποίου θα πρέπει να κινηθεί ο απλός νομοθέτης.
Το Σύνταγμα κάνει μια σπουδαία τομή, για πρώτη φορά κατοχυρώνει ασυμβίβαστες δραστηριότητες. Αυτό δεν συνέβαινε μέχρι πριν στο Σύνταγμα της χώρας. Αυτό είναι μια πρόοδος. Από κει και πέρα τον καθορισμό των ποσοστών τον αφήνει στην ευχέρεια του κοινού νομοθέτη αναλόγως των συνθηκών που επικρατούν. Οι κυρώσεις υπάρχουν. Αναφέρονται στον ν. 2644, στο άρθρο 2, παράγραφος 6. Που μεταξύ των άλλων, επειδή γίνεται μνεία και του θέματος αυτού στην ερώτηση του κ. Παυλόπουλου, δεν επιτρέπει καν τη σύναψη συμβάσεων όταν συντρέχουν αυτές οι ασυμβίβαστες δραστηριότητες.
Όσον αφορά τώρα τις ασυμβίβαστες δραστηριότητες και το ποιοι είναι αυτοί που ελέγχουν και διαπιστώνουν την τήρησή τους ή όχι, είναι το Εθνικό Συμβούλιο Ραδιοτηλεόρασης. Βάσει του προεδρικού διατάγματος 310/96 το οποίο ενσωματώθηκε στον ν. 2863 έχει τη δυνατότητα να αξιοποιήσει όλους τους ελεγκτικούς μηχανισμούς του κράτους, είχε αυτήν τη δυνατότητα και στο παρελθόν και θα την έχει τώρα με την πολύ καλύτερη στελέχωση, τον αρτιότερο εξοπλισμό που έχει προκειμένου να προβαίνει σε διασταύρωση των στοιχείων και να εκδίδει κάθε χρόνο μια έκθεση στην οποία θα αναφέρεται σε όλα τα συναφή θέματα.
Κατά τα άλλα πρέπει να πω ότι η πρωτοβουλία που θα αναλάβουμε ασφαλώς θα είναι μία πρωτοβουλία, που μεταξύ των άλλων θα έχει και χαρακτήρα συναινετικό, γιατί πιστεύουμε ότι η εμπειρία που αποκτήσαμε με την ψήφιση του ν.2863 κάνει αδήριτη αυτήν την ανάγκη. 
Πρέπει να επισημάνω όμως ότι η Νέα Δημοκρατία τότε άσκησε κριτική στην Κυβέρνηση και δεν ψήφισε αυτόν το νόμο, λέγοντας μάλιστα κατά τρόπο κινδυνολογικό ότι η επερχόμενη ψήφιση του νέου Συντάγματος θα ακυρώσει και θα ανατρέψει αυτόν το νόμο. Δεν επιβεβαιώθηκε η Νέα Δημοκρατία, διαψεύστηκε. Συμφωνώ όμως εντέλει ότι θα πρέπει όλοι, Βουλευτές, πολιτικά κόμματα να συνενώσουμε τις δυνάμεις μας, για να αντιμετωπίσουμε με αποτελεσματικές ρυθμίσεις ποικιλώνυμα συμφέροντα, τα οποία διεκδικούν ζωτικό χώρο από την πολιτική και αυτό δεν πρέπει να το επιτρέψουμε.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί τώρα η τρίτη με αριθμό 11/2/3.10.2001 επίκαιρη ερώτηση δεύτερου κύκλου του Ανεξάρτητου Βουλευτή κ. Στέφανου Μάνου προς τον κύριο Πρωθυπουργό, σχετικώς με τις δηλώσεις του Υπουργού Περιβάλλοντος, Χωροταξίας και Δημοσίων έργων για τη δίωξη που άσκησε ο εισαγγελέας πρωτοδικών για το Κτηματολόγιο. (Θα απαντήσει ο Υπουργός Τύπου και Μέσων Μαζικής Ενημέρωσης, άρθρο 128 παρ.3 Κ.τ.Β.)
Η επίκαιρη ερώτηση του κ. Μάνου έχει ως εξής: 
"Ερωτάται ο κύριος Πρωθυπουργός: Αν συμμερίζεται και επικροτεί τη δήλωση του Υπουργού ΠΕΧΩΔΕ κ. Λαλιώτη, ότι ο Εισαγγελέας Πρωτοδικών κ. Γ. Γεράκης είναι εξάρτημα της Νέας Δημοκρατίας και εμπλέκει τη δικαιοσύνη σε πολιτικά και κομματικά παιχνίδια, επειδή ο κ. Γεράκης άσκησε δίωξη για κακουργήματα εναντίον είκοσι δύο προσώπων που εμπλέκονται στην εκπόνηση του κτηματολογίου".
Ο Υπουργός Τύπου και Μέσων Μαζικής Ενημέρωσης κ. Ρέππας, έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, σε μια συντεταγμένη πολιτεία όπως είναι η ελληνική δημοκρατία, οι εξουσίες είναι διακριτές. Ο ρόλος της δικαστικής εξουσίας, ο ρόλος της δικαιοσύνης είναι απολύτως σεβαστός. Η εμπιστοσύνη μας στην ελληνική δικαιοσύνη είναι δεδομένη και αυτονόητη, όπως άλλωστε δήλωσε ο κ. Λαλιώτης την ημέρα εκείνη στη δήλωση, στην οποία κι εσείς αναφέρεσθε, κύριε Μάνο, λέγοντας επί λέξει ότι "η εμπιστοσύνη μας στην ελληνική δικαιοσύνη είναι αυτονόητη και δεδομένη και είμαστε βέβαιοι ότι πολύ σύντομα θα αποδοθεί δικαιοσύνη και θα λάμψει η αλήθεια". 
Ουδέποτε η Κυβέρνηση επεδίωξε να παρέμβει στο έργο της δικαιοσύνης. Αυτό δεν σημαίνει όμως ότι η Κυβέρνηση, οι Υπουργοί, οι Βουλευτές έχουν στερηθεί του δικαιώματος να αμύνονται υπερασπιζόμενοι την τιμή τους σε περιπτώσεις, που όπως αναφέρει σε κείμενό της η προσφάτως συγκληθείσα άτυπη διοικητική ολομέλεια του Αρείου Πάγου υπάρχουν ενέργειες λειτουργών της δικαιοσύνης, που φαίνονται υπερβολικές ή και άστοχες. Οι ενέργειες αυτές υπόκεινται σε κριτική, η οποία είναι ελεύθερη σε μια δημοκρατική κοινωνία. 
Ο κ. Λαλιώτης στην ίδια δήλωση, ακριβώς στο απόσπασμα το οποίο εσείς επικαλείσθε, χρησιμοποιεί αυτό το ρήμα "φαίνεται", για να διατυπώσει τη θέση του: Όλοι συμφωνούμε, πιστεύω, σε μια σύγχρονη κοινωνία, σε μια σύγχρονη δημοκρατία, ότι ουδείς είναι στο απυρόβλητο, εκτός κριτικής και ελέγχου, ιδίως εκείνοι που ασκούν εξουσία. Για την υπόθεση αυτή επί της ουσίας θα ασχοληθούν τα όργανα της δικαιοσύνης. Πιστεύουμε ότι η ολοκλήρωση αυτής της διαδικασίας θα οδηγήσει σε δικαίωση τις προσπάθειες για τη σύνταξη του Εθνικού Κτηματολογίου, με κανόνες αντικειμενικότητας και διαφάνειας και με γνώμονα το δημόσιο συμφέρον.
Δεν μπορεί όμως κάποιος να παραβλέψει ερωτήματα που έχουν τεθεί και στα οποία ακόμη και σήμερα δεν έχει δοθεί απάντηση. Είναι ερωτήματα, που σχετίζονται με τη χρονική συσχέτιση εισαγγελικών ενεργειών με τις πολιτικές εξελίξεις. Ερωτήματα που σχετίζονται με τη γνώση των εισαγγελικών ενεργειών από την πλευρά στελεχών της Νέας Δημοκρατίας, που προαναγγέλλουν ενέργειες και πρωτοβουλίες εισαγγελέα. Ερωτήματα που σχετίζονται με τα ιδιωτικά συμφέροντα, τα οποία εκδηλώνουν και προωθούν με κάθε θεμιτό, αλλά κυρίως αθέμιτο τρόπο το ενδιαφέρον τους για το Εθνικό Κτηματολόγιο.
Η αλληλουχία των εξελίξεων είναι τέτοια, που ή θα ερμηνευτεί ως αποτέλεσμα διαδοχικών συμπτώσεων ή θα πρέπει η ερμηνεία να αναζητηθεί με άλλον τρόπο και σε άλλο επίπεδο. 
Οι δικαστές και οι εισαγγελείς, όλοι συμφωνούμε πιστεύω, πρέπει να μείνουν απερίσπαστοι στο έργο τους. Τα πολιτικά κόμματα στο πλαίσιο της αρχής της λαϊκής κυριαρχίας αντιπαρατίθενται σ΄ ένα άλλο επίπεδο. Καταδικάζουμε την προσπάθεια, που είναι ορατή, πιστεύουμε εμείς, από την πλευρά της Νέας Δημοκρατίας να μετατρέψει ανεξάρτητους λειτουργούς, τη δικαιοσύνη σε στοιχείο των πολιτικών μεθοδεύσεών της. Ευτυχώς δεν το πετυχαίνει. 
Ο Πρωθυπουργός και η Κυβέρνηση, όπως κάθε πολίτης, επιθυμούμε τη διαφάνεια και την πρόοδο και γι΄ αυτό στηρίζουμε μια στάση συνέπειας και αφοσίωσης κάθε λειτουργού στα καθήκοντά του και την αποφυγή της εμπλοκής του σε αλλότριους σκοπούς.
Όταν συνέβη αυτό -και συνέβη αυτό σε μία σχετικά πρόσφατη πολιτική περίοδο- η χώρα πλήρωσε βαρύ θεσμικό και πολιτικό τίμημα και αυτό δεν πρέπει να επαναληφθεί.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μάνος έχει το λόγο.
ΣΤΕΦΑΝΟΣ ΜΑΝΟΣ: Κύριε Πρόεδρε, είναι φανερό ότι ο κ. Σημίτης θεωρεί ότι οι νόμοι και η ανεξαρτησία της Δικαιοσύνης κάμπτονται, όταν οι συνέπειες αφορούν συνεργάτες του, όπως στις περιπτώσεις ΔΕΚΑ, Παπαζώη, Κτηματολογίου. Στις περιπτώσεις αυτές επιτρέπεται -λάθος- επιβάλλεται η εκ του ασφαλούς συκοφάντηση και ο εκφοβισμός των δικαστικών λειτουργών.
Σας θυμίζω ότι η Ευρωπαϊκή Ένωση για το Κτηματολόγιο διαπίστωσε ανωμαλίες και φαίνεται ότι θα ζητήσει την επιστροφή χρημάτων. Δέκα, είκοσι δισεκατομμύρια δραχμές; Κάτι τέτοιο. Ελπίζω να μάθουμε το ακριβές ποσό από τον κ. Σημίτη μόλις συναντήσει σήμερα τον αρμόδιο Επίτροπο. Αυτή είναι η ταμειακή ζημία, η οποία όμως πρέπει να προστεθεί στο ρεζιλίκι και στη διακοπή -ελπίζω προσωρινή- της χρηματοδότησης του Κτηματολογίου από το Κοινοτικό Πλαίσιο Στήριξης.
Στην περίπτωση της κας Παπαζώη η Κυβέρνηση περιορίστηκε στο να περιφρονήσει την έκθεση του Συνηγόρου του Πολίτη. Ευτυχώς όμως, δεν κατηγόρησε το Συνήγορο ότι και αυτός είναι εξάρτημα της Νέας Δημοκρατίας. 
Σε μια ευνομούμενη Ελλάδα -και όχι στην Ελλάδα του κ. Σημίτη- αν ένας Υπουργός διέθετε στοιχεία που να δείχνουν ότι ένας δικαστικός λειτουργός είναι εξαρτημένος από μια πολιτική παράταξη, θα ζητούσε από τον Υπουργό Δικαιοσύνης να κινήσει την πειθαρχική αγωγή που προβλέπει το άρθρο 91 παράγραφος 3 του Συντάγματος. Και θα απέφευγε κάθε ενέργεια που μειώνει το κύρος της Δικαιοσύνης και εμφυτεύει στην κοινή γνώμη και στους πολίτες την πεποίθηση ότι δεν μπορεί να έχει εμπιστοσύνη σ' αυτήν.
Αποδοκιμάζω τη στάση του κ. Σημίτη και τον καλώ να την αναθεωρήσει.
ΠΡΟΕΔΡΕΥΩΝ (Κωνσταντίνος Γείτονας): Ο κ. Ρέππας έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Ο κ. Μάνος δεν πρέπει να βιάζεται να ερμηνεύει τον κ. Μπαρνιέ, ο οποίος σε σημερινές δηλώσεις του, έκανε σαφές ότι ο έλεγχος τον οποίο ασκεί η Ευρωπαϊκή Επιτροπή, όπως είναι υποχρεωμένη άλλωστε να κάνει σε κάθε περίπτωση για έργα τα οποία εκτελούνται με συγχρηματοδότηση και από την Ευρωπαϊκή Ένωση στην Ελλάδα, δεν έχει καμία σχέση με έναν έλεγχο δικαστικής μορφής.
Νομίζω ότι είναι υπερβολικό να κατηγορείται ο Πρωθυπουργός, οι Υπουργοί και η Κυβέρνηση ότι δεν επιθυμούν την ανεξαρτησία της δικαιοσύνης, όταν πολλά στοιχεία αποδεικνύουν το τελείως αντίθετο.
Ο Συνήγορος του Πολίτη δεν εκδίδει αποφάσεις. Καταρτίζει εκθέσεις. Υπάρχουν τα συγκεκριμένα όργανα τα οποία θα ασχοληθούν με τα θέματα τα οποία θέτει στην ετήσια έκθεσή του ο Συνήγορος του Πολίτη και αυτό θα γίνει.
Όσον αφορά το Κτηματολόγιο, τι κάνατε εσείς, κύριε Μάνο, ως Υπουργός της Νέας Δημοκρατίας την περίοδο της διακυβέρνησης του τόπου από εκείνη την παράταξη, προκειμένου να θέσετε σε λειτουργία τις διαδικασίες για τη σύνταξη του Εθνικού Κτηματολογίου στην Ελλάδα; Το αποτέλεσμα; Η Ελλάδα ακόμη και σήμερα είναι η μόνη χώρα στην Ευρωπαϊκή Ένωση -και μαζί με την Αλβανία η μόνη χώρα στην Ευρώπη- που δεν έχει Εθνικό Κτηματολόγιο. Οι διαδικασίες ξεκίνησαν το 1994 και αντί να υπάρξει μια θετική συμβολή από την πλευρά της Νέας Δημοκρατίας, γνωρίσαμε τη συστηματική υπονόμευση αυτής της προσπάθειας με διάφορους τρόπους εντός και εκτός Ελλάδας.
Όσον αφορά ενέργειες εισαγγελικών ή δικαστικών λειτουργών, πράγματι τίθενται ορισμένα ερωτήματα. Θα αναφέρω ένα πρόσφατο παράδειγμα και θα αρκεστώ σ' αυτό, γιατί ο καθένας μπορεί να βγάλει τα συμπεράσματά του. Από συνδικαλιστές της Νέας Δημοκρατίας το καλοκαίρι του 2000 κατατέθηκε μηνυτήρια αναφορά στον εισαγγελέα εναντίον του πρώην Υπουργού Μεταφορών κ. Μαντέλη. Αυτή η απλή διαβίβαση του εγγράφου στη Βουλή, όπως όφειλε να κάνει ο εισαγγελικός λειτουργός, κράτησε περίπου ένα χρόνο. Διαβιβάστηκε στη Βουλή το καλοκαίρι του 2001! Προς τι αυτή η καθυστέρηση;
Καθένας μπορεί να βγάλει τα συμπεράσματά του, τα οποία οδηγούν σε μια ορισμένη κατεύθυνση, πολύ περισσότερο αν αναφερθούμε σε σειρά άλλων γεγονότων που η αλληλουχία τους και η συνάφειά τους με τις πολιτικές εξελίξεις, μας κάνει να είμαστε "ύποπτοι" όλοι, όταν βγαίνουμε και στηρίζουμε -και το κάνουν πολλά στελέχη της Νέας Δημοκρατίας- δικαστές και εισαγγελείς για τις ενέργειές τους, γιατί θεωρούμε ότι κάνουνε το καθήκον τους. Ποιο είναι το καθήκον τους; Να ασχολούνται με την εφαρμογή των νόμων, όχι να κυβερνούν, όχι να στηρίζουν πολιτικές παρατάξεις.
Αυτό ευτυχώς δεν έχει γίνει στο βαθμό τουλάχιστον που θα το ήθελε η Νέα Δημοκρατία και δεν μπορεί να γίνει, γιατί ο ελληνικός λαός έχει πείρα, έχει γνώση, έχει κρίση. 'Όπως γνωρίζετε, δύο φορές στον ίδιο ποταμό κανείς δεν μπαίνει.
ΠΡΟΕΔΡΕΥΩΝ (Κωνσταντίνος Γείτονας): Επανερχόμαστε στις επίκαιρες ερωτήσεις πρώτου κύκλου: Θα συζητηθεί η πρώτη με αριθμό 22/3.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Γεωργίας, σχετικώς με δημοσιεύματα του Τύπου αναφερόμενα στο ύψος της επιδότησης του ελαιολάδου για την παραγωγή της περιόδου 2000-2001 κλπ.
Η επίκαιρη ερώτηση του κ. Κατσιλιέρη έχει ως εξής:
"Ανήσυχοι και με πολλά ερωτηματικά βρίσκονται οι ελαιοπαραγωγοί της Μεσσηνίας λόγω των αλληλοσυγκρουόμενων πληροφοριών, δημοσιευμάτων και δηλώσεων των τελευταίων ημερών, σε σχέση με το ύψος της επιδότησης ελαιολάδου για την παραγωγή της περιόδου 2000-2001.
Το βασικό πρόβλημα έγκειται στο γεγονός ότι η δηλωθείσα παραγωγή από τους ελαιοκαλλιεργητές είναι πολύ μεγαλύτερη από αυτήν που ανακοινώθηκε ότι θα επιδοτηθεί.
Ερωτάται ο κύριος Υπουργός:
1. Ποια είναι η συνολική παραγωγή που θα επιδοτηθεί και με βάση ποιους υπολογισμούς αυτή τελικά θα προκύψει; Και ποια θα είναι η προκαταβολή που θα δοθεί φέτος για κάθε κιλό παραχθέντος ελαιολάδου και ποιο είναι το ποσοστό πυρηνελαίου που επιδοτείται και αντιστοιχεί σε κάθε παραγωγό;
2. Με το νέο σύστημα καταβολής επιδοτήσεων θα υπάρξουν κρατήσεις; Ποιες και από ποιους;"
Θα απαντήσει ο Υπουργός Γεωργίας κ. Ανωμερίτης.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, είναι γνωστό ότι η ελληνική Κυβέρνηση δίνει ιδιαίτερη σημασία σε ένα εθνικό προϊόν, όπως είναι το λάδι και η ελιά και έχει δώσει τις δικές της πετυχημένες διαπραγματεύσεις πρόσφατα, γεγονός όπου με ομόφωνη απόφαση του Συμβουλίου Υπουργών Γεωργίας παρατάθηκε για τρία ακόμα χρόνια το ισχύον καθεστώς της κοινής οργάνωσης αγοράς για το ελαιόλαδο, το οποίο κατά την άποψή μας έχει ισχυρότατα πλεονεκτήματα για τον Έλληνα ελαιοπαραγωγό, καθώς επίσης και να ληφθούν μια σειρά αποφάσεις που έχουν σχέση με την ποιότητα του ελαιολάδου, γιατί αυτό είναι το κυρίαρχο στοιχείο για την ελληνική παραγωγή.
Όσον αφορά τα ερωτήματα του αγαπητού συναδέλφου, θα ήθελα να πω ότι μετά τη διεπαγγελματική συνεργασία που υπήρξε με όλους, την επεξεργασία των στοιχείων από τις υπηρεσίες του Υπουργείου και τα πραγματικά στοιχεία που έχουν στείλει από όλη την Ελλάδα οι αρμόδιες νομαρχίες, η συνολική παραγωγή της χώρας για την τρέχουσα χρονιά είναι περίπου τετρακόσιες είκοσι τρεις χιλιάδες τόνοι.
Τώρα, για το δεύτερο ερώτημα που αφορά την προκαταβολή. Η προκαταβολή όπως ανακοίνωσε και ο αρμόδιος Υφυπουργός κ. Αργύρης θα είναι η προκαταβολή τριακόσια πενήντα έξι κόμμα σαράντα πέντε (356,45) δραχμές το κιλό. Αν σκεφθείτε ότι η προκαταβολή πριν από δύο χρόνια ήταν διακόσιες ογδόντα (280) δραχμές, πριν από ένα χρόνο τριακόσιες τριάντα (330) δραχμές, αντιλαμβάνεται κανείς ότι έχουμε μια πολύ μεγαλύτερη προκαταβολή η οποία στο τέλος με την εκκαθάριση θα αγγίξει περίπου τις τετρακόσιες (400) τόσες δραχμές.
Τέλος, θα ήθελα να πω ότι με το νέο σύστημα καταβολής των επιδοτήσεων, όπως έχουμε αποφασίσει μέσα από τον οργανισμό πληρωμών, δεν θα γίνεται καμία παρακράτηση από τον παραγωγό. Ήδη αυτό το κάναμε. Ήδη στην περασμένη -και όχι με το νέο σύστημα- χρονιά δεν κρατήθηκε ούτε καν το 3% του ασφαλίστρου για τον ΕΛΓΑ. Επομένως, ναι μεν η κοινοτική νομοθεσία προβλέπει ότι μπορεί να υπάρξουν κρατήσεις 1,4% για την ποιότητα και 0,8% για τους παραγωγούς, αλλά δεν είναι δυνατόν να υπάρχουν άλλες κρατήσεις. Και η Κυβέρνηση πήρε μια πολύ σοβαρή απόφαση από τις 16 Οκτωβρίου, ήδη από τώρα όλες οι επιδοτήσεις θα καταβάλλονται στο τραπεζικό λογαριασμό του παραγωγού, χωρίς να μεσολαβεί κανείς, χωρίς να υπάρχουν οι πολλοί ενδιάμεσοι με τις πολλές κρατήσεις.
Τα υπόλοιπα θα τα πω στη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Ο κ .Κατσιλιέρης έχει το λόγο.
ΠΕΤΡΟΣ ΚΑΤΣΙΛΙΕΡΗΣ: Ευχαριστώ, κύριε Πρόεδρε.
Το Υπουργείο Γεωργίας με τη θέσπιση της ενιαίας διαχειριστικής αρχής για τις επιδοτήσεις και την απ' ευθείας καταβολή σε τραπεζικούς λογαριασμούς των αγροτών, έχει κάνει αναμφίβολα ένα μεγάλο, θετικό και σημαντικό βήμα στην κατεύθυνση του εξορθολογισμού του όλου συστήματος.
Στον τομέα όμως των επιδοτήσεων του ελαιολάδου, που δυστυχώς εξακολουθεί να συναρτάται με τα πανωγραψίματα, φαίνεται ότι υπάρχουν πολλά και σημαντικά προβλήματα που δεν έχουν αντιμετωπιστεί ολοκληρωμένα, με αποτέλεσμα να δημιουργείται σύγχυση και ανησυχία στους ελαιοπαραγωγούς όλης της χώρας, αλλά ειδικότερα στη Μεσσηνία.
Πέρσι, κύριε Υπουργέ, όπως προκύπτει από όλα τα έγγραφα και τις μηχανογραφικές καταστάσεις πληρωμής, που ασφαλώς θέτω στη διάθεσή σας, ο κάθε παραγωγός πληρώθηκε για κάθε εκατό (100) κιλά παραχθέντος ελαιολάδου, για εκατόν οκτώ (108) κιλά επί τριακόσιες σαράντα μία (341) δραχμές, δηλαδή στην παραγωγή του υπολογιζόταν ένα 8% επιπλέον για την παραγωγή πυρηνελαίου, όπως αυτό προκύπτει από τις εγκυκλίους του Υπουργείου και τον κοινοτικό Κανονισμό. Το ερώτημα των αγροτών είναι απλό: Φέτος για κάθε εκατό (100) κιλά θα πάρουν εκατόν οκτώ (108) επί τριακόσιες πενήντα έξι (356) δραχμές ή όχι;
Κύριε Υπουργέ, μέσα από τη θεωρία των συγκοινωνούντων δοχείων φθάνουμε σε ένα δεύτερο μεγάλο θέμα: Στη Μεσσηνία έχει δημιουργηθεί ένα πελώριο πρόβλημα σχετικά με τους πίνακες αποδόσεων των ελαιοκομικών ζωνών, που σκέπτεται ή προτείνει το Υπουργείο Γεωργίας και είδαν το φως της δημοσιότητας. Από τη μελέτη των πινάκων προκύπτει ότι επιχειρείται μείωση στην παραγωγή του ελαιολάδου του νομού κατά οκτώ χιλιάδες τόνους, που σημαίνει απώλεια πάνω από τρεισήμισι δισεκατομμύρια (3.500.000.000) δραχμές από την τοπική οικονομία.
Τα εύλογα ερωτήματα που προκύπτουν είναι δύο: Πρώτον αληθεύουν αυτές οι πληροφορίες; Και δεύτερον, πώς είναι δυνατόν να προτείνετε μείωση που φθάνει ως το 50% ανά ζώνη σε σχέση με τις τιμές που ίσχυαν πέρσι, τη στιγμή μάλιστα που στη Μεσσηνία η φετινή ήταν η καλή ελαιοπαραγωγική χρονιά;
Κλείνοντας θα ήθελα, κύριε Υπουργέ, να κάνω δύο προτάσεις: Πρώτον, να δεχθείτε τις ζώνες που σας προτείνουν οι αρμόδιες διευθύνσεις Μεσσηνίας και Τριφυλίας, όπως άλλωστε γινόταν επί τόσα χρόνια, μιας και αυτές γνωρίζουν πολύ καλά τα τοπικά δεδομένα. Δεύτερον, τις επόμενες μέρες που θα οριστεί στο Υπουργείο Γεωργίας το όριο των ασυμβιβάστων, ο συντελεστής πολλαπλασιασμού της ζώνης να είναι τέτοιος ώστε να καλύπτει όλες τις περιοχές του νομού και κύρια αυτές που οι μειώσεις των ζωνών είναι δραστικές. 
Περιμένω την αποδοχή των αιτημάτων, κύριε Υπουργέ, τη δέσμευσή σας, όπως και ολόκληρος ο λαός της Μεσσηνίας. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, όσον αφορά το θέμα του πυρηνελαίου, δεν έχει αλλάξει τίποτε, ισχύει ο κοινοτικός κανονισμός για το 8% και επομένως εδώ δεν έχω να προσθέσω τίποτα. Ισχύει ό,τι θα ισχύει κάθε χρόνο. Ο μαθηματικός δηλαδή τύπος, ο οποίος θα υπάρχει για το ποσοστό της κατ' αποκοπήν ποσότητας πυρηνελαίου, που είναι ένα ποσοστό επί της ποσότητας παρθένου ελαιολάδου που έχει παραχθεί από τις ελιές από τις οποίες προέρχονται οι πυρήνες, αυτό θα ισχύσει και φέτος. Άρα εδώ δεν έχουμε κανένα πρόβλημα.
'Όσον αφορά τη δεύτερη πρόταση του αγαπητού συναδέλφου σαφώς -σας το λέω ευθέως- εμείς θα αποδεχθούμε τις ζώνες όπως θα μας τις εισηγηθεί η Νομαρχία Μεσσηνίας. Γι' αυτό σας διαβεβαιώνω. Να είσθε βέβαιος ότι θα γίνει αυτό.
Το τρίτο είναι ότι πραγματικά εμείς έχουμε μια σαφή πολιτική. Πρώτα απ' όλα θέλουμε να δώσουμε εισόδημα στους πραγματικούς παραγωγούς. Αυτή είναι η φιλοδοξία μας, σ' αυτό έχουμε συνεννοηθεί με τις συνεταιριστικές και συνδικαλιστικές οργανώσεις και δεν θα αφήσουμε τους κοινοτικούς πόρους να πηγαίνουν σ' εκείνους οι οποίοι δεν δηλώνουν πραγματικά στοιχεία. Εμείς, λοιπόν, εξαντλούμε όλες τις δυνατότητες για να δώσουμε επιδοτήσεις. Δίνουμε περίπου, αν θυμάμαι καλά, εκατόν σαράντα εφτά δισεκατομμύρια, εκατόν εβδομήντα πέντε έφθασαν πέρσι, για επιδοτήσεις στους ελαιοπαραγωγούς. Θέλουμε όμως να τις παίρνουν οι πραγματικοί παραγωγοί και θέλουμε όλοι μαζί μέσα από διεπαγγελματική συμφωνία να στηρίξουμε την ποιότητα του ελληνικού ελαιολάδου, που κατά 90% με 95% είναι παρθένο, γιατί πραγματικά πρέπει στις ανοικτές αγορές να τοποθετούμε τα προϊόντα μας και γι' αυτό προωθούμε συστήματα ενίσχυσης της τυποποίησης, της ποιότητας και της προώθησης στις αγορές του ελληνικού ελαιολάδου. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Θα συζητήσουμε την τέταρτη με αριθμό 20/3.10.2001 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Γεωργίας, σχετικώς με τη λήψη μέτρων για τη στήριξη της καπνοκαλλιέργειας, κλπ. 
Η επίκαιρη ερώτηση της κας Ξηροτύρη έχει ως εξής:
"Μετά από πρόταση της Επιτροπής στη Σύνοδο Κορυφής του Γκέτεμπουργκ, να μειωθούν σταδιακά οι ενισχύσεις στην καπνοκαλλιέργεια μέχρι την οριστική εγκατάλειψη της στήριξής της στο όνομα της αντικαπνιστικής εκστρατείας, καταθέσαμε σχετική ερώτηση στη Βουλή, πλην όμως δεν υπήρξε απάντηση από το Υπουργείο.
Ο αρμόδιος Επίτροπος κ. Φίσλερ, με νεότερη αποκαλυπτική απάντησή του σε ανάλογο ερώτημα, δικαιολογούσε την κατάργηση των ενισχύσεων με το επιχείρημα "των επιπτώσεων που έχει στην ανθρώπινη υγεία η κατανάλωση των προϊόντων καπνού, ο οποίος αποτελεί τη βασική αποφευκτή αιτία θνησιμότητας και ασθενειών στην Ένωση."
Προκαλεί εντύπωση η ομολογία του κ. Φίσλερ ότι η επιτροπή δεν έκρινε σκόπιμο να μελετήσει τις επιπτώσεις στην κατανάλωση, στην περίπτωση που θα σταματήσει η παραγωγή καπνού στην Ευρώπη. Φαίνεται δε ότι δεν έκρινε σκόπιμο να εξετάσει ούτε και τις βλαβερές συνέπειες από την κατανάλωση του εισαγομένου καπνού, για τη μείωση του οποίου δεν πρόκειται να πάρει μέτρα, αφού η "μείωση των εισαγωγών θα απαιτούσε τη δημιουργία ενός συστήματος δασμολογικών ποσοστώσεων ή τη λήψη άλλων περιοριστικών μέτρων, τα οποία θα ήταν ασυμβίβαστα προς τις δεσμεύσεις που έχει αναλάβει η Κυβέρνηση στα πλαίσια του Παγκοσμίου Οργανισμού Εμπορίου".
Ερωτάται ο κύριος Υπουργός:
1. Με ποιες άμεσες ενέργειες θα αντιμετωπίσει τις προτάσεις της επιτροπής και τις διαφαινόμενες αλλαγές στο καθεστώς στήριξης της καπνοκαλλιέργειας;
2. Με ποια συγκεκριμένη αγροτική πολιτική, με ποια μέτρα και ποιους μηχανισμούς θα αντιμετωπίσει τα προβλήματα της ίδιας της καλλιέργειας καπνού μετά την κατάργηση του οργανισμού και τις οργανωτικές αλλαγές που προωθεί;".
Ο Υπουργός Γεωργίας κ. Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, είναι γνωστό ότι από την Ευρωπαϊκή Επιτροπή προτάθηκε προς το Ευρωπαϊκό Συμβούλιο που είχε συνέλθει στο Γκέτεμπουργκ της Σουηδίας, ένα σχέδιο στρατηγικής της Ευρωπαϊκής Ένωσης για την αειφόρο ανάπτυξη, που μεταξύ άλλων είχε μια διάταξη η οποία μιλούσε για τη σταδιακή εξάλειψη, όπως ακριβώς έλεγε, των ενισχύσεων στον καπνό. 
Σε αυτό το σχέδιο και σε αυτήν την πρόταση αντέδρασε αμέσως η ελληνική Κυβέρνηση. Πρώτα από όλα ο ίδιος ο Πρωθυπουργός ο κ. Κώστας Σημίτης απευθείας στο Σουηδό Πρωθυπουργό και μετά στη Σύνοδο και γι αυτό η φράση αυτή απαλείφθηκε από το κείμενο της Σύσκεψης Κορυφής.
Δεύτερον, την 1η Ιουνίου, μετά από όλα όσα ως ιδέες υπήρχαν στην Ευρωπαϊκή Επιτροπή, κατέστησα γνωστές τις θέσεις του Υπουργείου με κείμενο που έδωσα και στη δημοσιότητα, καθώς επίσης και με επιστολή που έστειλα στον επίτροπο κ. Φίσλερ.
Η ελληνική Κυβέρνηση στηρίζει πλήρως κάθε ιδέα και κάθε μέτρο που έχει στόχο την προστασία των καταναλωτών και της δημόσιας υγείας. Αλλά αυτό όμως δεν θα γίνει μονομερώς και με λανθασμένα επιχειρήματα σε βάρος των Ελλήνων καπνοπαραγωγών. 
Εμείς δεν θα πέσουμε στην παγίδα από τη μια πλευρά να ωθήσουμε τα πράγματα σε αδιέξοδα, διότι από την άλλη πλευρά γνωρίζουμε ότι υπάρχει μια κοινή γνώμη που πιέζει για το κάπνισμα, αλλά το κάπνισμα στην Ενωμένη Ευρώπη και η παραγωγή καπνού είναι δύο διαφορετικά πράγματα.
Όπως είπα και στην Ευρωπαϊκή Επιτροπή, εμείς πρώτοι θα πούμε να σταματήσει η καλλιέργεια καπνού. Αλλά αν σταματήσει η καλλιέργεια καπνού, δεν θα εισάγονται -όπως γίνεται σήμερα- καπνά από όλες τις άλλες χώρες της Ευρώπης; 
Άρα το θέμα του καπνίσματος είναι πρώτα από όλα θέμα εργοστασίων και όχι παραγωγής καπνού, πολύ δε περισσότερο που είναι γνωστό ότι τα ποσοστά τα δικά μας, τόσο της παραγωγής της δικής μας όσο και της παραγωγής του προϊόντος του καπνού στην Ενωμένη Ευρώπη, είναι πολύ χαμηλά, αφού το 70% των καπνών εισάγεται. Άρα αν εισάγεται το 70% σήμερα και εμείς σταματήσουμε την καπνοκαλλιέργεια, τότε απλά θα εισάγεται το 100%. Και αυτή είναι πολιτική κατά του καπνίσματος;
Έχει κάνει λάθος η Ευρωπαϊκή Επιτροπή, το επισημάναμε, συμφωνούμε μαζί σας. Ήδη έχουν γίνει συνεργασίες με όλες τις συνεταιριστικές και συνδικαλιστικές οργανώσεις. Εμείς θα προασπίσουμε το εισόδημα των καπνοπαραγωγών, οι οποίοι ζουν εργάζονται και παράγουν στις πιο φτωχές και άγονες περιοχές.
ΠΡΟΕΔΡΕΥΩΝ (Κωνσταντίνος Γείτονας): Η κα Ασημίνα Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, στο τέλος της ομιλίας σας είπατε ότι καταλαβαίνετε πόσο παράδοξα είναι αυτά τα πράγματα, όταν το 70% του καπνού στην Ευρωπαϊκή Ένωση είναι εισαγόμενο και μόλις το 6% είναι το παραγόμενο από τις χώρες της Ευρωπαϊκής Ένωσης. Αυτό όμως το 6% είναι τεράστιας σημασίας για τη δική μας χώρα. Περίπου το 12% της οικονομικής αγροτικής δραστηριότητας ανήκε στον καπνό και περίπου το 10% του ενεργού αγροτικού πληθυσμού και ιδιαίτερα των μειονεκτικών περιοχών συντηρείται από αυτές τις καλλιέργειες.
Επομένως, είναι εντελώς παράδοξα αυτά τα οποία συμβαίνουν. Από την άλλη πλευρά, ενώ υπήρχε μία παρακράτηση 2% το 1992 για τα θέματα της έρευνας, ο κ. Fischler δεν εξηγεί καθόλου αν υπάρχει μία συγκροτημένη έρευνα που να αποδεικνύει αυτά τα θέματα. 
Δεν περιορίζονται, λοιπόν, οι εισαγωγές οι οποίες γίνονται. Παραβλέπονται πολύ σημαντικά άλλα διατροφικά προβλήματα της υγείας των πολιτών της Ενωμένης Ευρώπης και έρχεται τώρα -και τα δημοσιεύματα είναι πάρα πολύ ανησυχητικά- για να περιοριστούν οι επιδοτήσεις. Δεν θεωρούμε -και γι' αυτό σας κάναμε και την ερώτηση πριν από κάποιους μήνες και δεν πήραμε απάντηση και σας κάνουμε και σήμερα την επίκαιρη ερώτηση- ότι έχετε κινητοποιηθεί και έχετε δράσει άμεσα γι' αυτό το θέμα. Μάλιστα δε διαβάσαμε τη δήλωση του Υφυπουργού κ. Αργύρη από το δελτίο Τύπου του Υπουργείου σας και ανησυχούμε ακόμη περισσότερο. Καταλήγει ότι η Κυβέρνηση θα εξασφαλίσει όλες τις απαραίτητες αντισταθμίσεις για το εισόδημα των παραγωγών.
Μήπως, κύριε Υπουργέ, έχετε εγκαταλείψει την προσπάθεια και έχετε τελικά αποδεχθεί αυτό και θα βρείτε κάποια άλλα μέτρα; Εμείς λέμε ότι θα πρέπει να κάνετε περισσότερες ενέργειες, θα πρέπει να πάτε πάλι στο Συμβούλιο των Υπουργών και να θέσετε αυτά τα θέματα και όχι να ερχόμαστε να θεραπεύουμε κάποια πράγματα, τα οποία δεν γίνονται και όπως και εσείς ο ίδιος είπατε είναι εντελώς αντιφατικά με την γενικότερη πολιτική του Παγκόσμιου Οργανισμού Εμπορίου. Ας αποφασίσει γενικότερα ο Παγκόσμιος Οργανισμός Εμπορίου για τη μείωση της καπνοκαλλιέργειας, λόγω των επιπτώσεων αυτών και ας είναι αναλογική η μείωση στο 6% της Ευρωπαϊκής Ένωσης.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός Γεωργίας έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, όπως ανέφερα προηγουμένως, εμείς γνωρίζουμε πολύ καλά πόσο σημαντικό θέμα είναι η πριμοδότηση από την Ευρωπαϊκή Ένωση στον καπνό. 
Σας λέω μόνο ότι τα τελευταία χρόνια περίπου στα εκατόν εβδομήντα δισεκατομμύρια (170.000.000.000) δραχμές του εισοδήματος των καπνοπαραγωγών, τα εκατόν είκοσι δισεκατομμύρια (120.000.000.000) δραχμές είναι επιδοτήσεις και τα πενήντα δισεκατομμύρια (50.000.000.000) δραχμές είναι η εμπορική αξία. Άρα, από τη σχέση αυτή καταλαβαίνετε ότι γνωρίζουμε πολύ καλά τι σημαίνει επιδότηση στον καπνό.
Στην Ευρωπαϊκή Επιτροπή δεν ετέθη στο Συμβούλιο Υπουργών ποτέ το θέμα. Κατ' αρχήν ισχύουν όσα έχουμε συμφωνήσει το 2000 και θα ισχύουν μέχρι το 2006 στα πλαίσια της Ατζέντα. Είναι γεγονός ότι οι Υπουργοί Υγείας και η κοινή γνώμη πιέζουν προς μία κατεύθυνση. 
Αυτό που εμείς κάνουμε στα ευρωπαϊκά όργανα είναι να πούμε ότι η παραγωγή καπνού στην Ενωμένη Ευρώπη -γιατί ο καπνός είναι ένα ευρωπαϊκό προϊόν- και το κάπνισμα είναι δύο ξεχωριστά στοιχεία. Μάλιστα, είπα στον Επίτροπο Φίσλερ ότι να φανταστείς ότι στις περιοχές που παράγεται καπνός οι άνθρωποι καπνίζουν λιγότερο από ό,τι καπνίζουν στις μεγάλες πόλεις της δικής σας χώρας. Αυτό είναι ένα στοιχείο, όπως και όλα τα άλλα στοιχεία, που δείχνει ότι είναι άλλο η παραγωγή καπνού σε μία Ευρώπη, που εισάγει τεράστιες ποσότητες καπνών από τρίτες χώρες. Πρέπει πρώτα να προστατεύσομε το κοινοτικό προϊόν που λέγεται καπνός και μετά στηρίζουμε κάθε ιδέα που θα έρθει για τον περιορισμό του καπνίσματος, εφόσον επιστημονικά έχει αποδειχθεί ότι συσχετίζεται με θανατηφόρα αρρώστια. 
Αλλά δεν θα δεχθούμε ποτέ και δεν θα υποχωρήσουμε ποτέ από τις δίκαιες δικές μας θέσεις. Θα στηρίξουμε τις πολιτικές για τη δημόσια υγεία των καταναλωτών, αλλά σε καμία περίπτωση δεν θα δεχθούμε αυτά τα μέτρα να ξεκινήσουν από τη μείωση των επιδοτήσεων των παραγωγών και σ' αυτό νομίζω ότι είμαστε όλοι σύμφωνοι. 
ΠΡΟΕΔΡΕΥΩΝ (Κωνσταντίνος Γείτονας): Η τρίτη με αριθμό 16/3.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με την αλλαγή του Κανονισμού για την επιδότηση του βαμβακιού κλπ, δεν θα συζητηθεί λόγω κωλύματος του κυρίου Βουλευτή και διαγράφεται.
Επίκαιρες ερωτήσεις δευτέρου κύκλου.
Η τρίτη με αριθμό 18/3.10.2001 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καρρά προς τον Υπουργό Εθνικής Παιδείας και Θρησκευμάτων, σχετικώς με τις ελλείψεις σε βιβλία, στο χώρο της δευτεροβάθμιας εκπαίδευσης, δεν θα συζητηθεί, λόγω κωλύματος του κυρίου Υπουργού και διαγράφεται.
Ακολουθεί η δεύτερη με αριθμό 15/3.10.2001 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Δημόσιας Τάξης, σχετικώς με την παρουσία αστυνομικών σε σύσκεψη εργατικών σωματείων στον Πειραιά κλπ. 
Η επίκαιρη ερώτηση της κας Κανέλλη έχει ως εξής:
"Δεν πέρασε περισσότερο από ένας χρόνος από τότε (6.10.2000) που ο κύριος Υπουργός Δημόσιας Τάξης διαβεβαίωνε κατηγορηματικά τη Βουλή ότι φαινόμενα παρακολούθησης διαδικασιών του συνδικαλιστικού κινήματος από αστυνομικούς δεν θα υπάρξουν ποτέ στο μέλλον. Και όμως, ήδη πολλά τέτοια περιστατικά καταγγέλθηκαν με πιο πρόσφατο στις 25.9.2001, όταν δυο άνδρες των ειδικών δυνάμεων της Αστυνομίας εισήλθαν στο κτίριο του Εργατικού Κέντρου Πειραιά και απαίτησαν να παρακολουθήσουν τη σύσκεψη εργατικών και συνταξιουχικών σωματείων που οργάνωσε η Συντονιστική Επιτροπή Εργατικών και Συνταξιουχικών Σωματείων Πειραιά και η οποία βρισκόταν σε εξέλιξη εκείνη την ώρα. Η έντονη αντίδραση των συνδικαλιστών ανάγκασε τους δυο αστυνομικούς να βγουν από το κτίριο, αλλά παρέμειναν στο απέναντι πεζοδρόμιο μέχρι το τέλος της σύσκεψης. 
Το περιστατικό αυτό συμβαίνει σε μια περίοδο που εντείνεται η νεοφιλελεύθερη πολιτική της Κυβέρνησης σε βάρος των εργαζομένων, των συνταξιούχων και των ευρύτερων λαϊκών στρωμάτων και έχουν δρομολογηθεί μέτρα πρωτοφανούς ισχυροποίησης των κατασταλτικών μηχανισμών, ιδιαίτερα μετά τη Γένοβα και ακόμη περισσότερο μετά τα γεγονότα στις ΗΠΑ στις 11.9.2001.
Ερωτάται ο κύριος Υπουργός: 
Ποια ήταν η σκοπιμότητα της εντολής που δόθηκε στους δυο αστυνομικούς, ποια ήταν ακριβώς η αποστολή τους και ποιος τους την ανέθεσε; 
Επειδή, όπως αποδείχθηκε, δεν αρκούν οι διαβεβαιώσεις του κυρίου Υπουργού Δημόσιας Τάξης, ποια ακριβώς μέτρα πρόκειται να πάρει η Κυβέρνηση για την αντιμετώπιση τέτοιων απαράδεκτων και αντιδημοκρατικών πρακτικών αστυνομίας;"
Ο Υπουργός Δημόσιας Τάξης κ. Χρυσοχοΐδης έχει το λόγο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, έχω επανειλημμένα τοποθετηθεί ως πολιτικός προϊστάμενος της Ελληνικής Αστυνομίας στην Αίθουσα αυτή για τον τρόπο με τον οποίο πιστεύω ότι λειτουργεί η δημοκρατία στη χώρα μας, η δυνατότητα του κάθε πολίτη ή ομάδων πολιτών να εκφράζονται και να συνέρχονται ελεύθερα και η άσκηση από την πλευρά τους των ατομικών δικαιωμάτων, όπως απορρέουν από το Σύνταγμα και τους νόμους που έχει ψηφίσει το ελληνικό Κοινοβούλιο.
Πιστεύω ότι στη μεγάλη τους πλειοψηφία όλες οι συγκεντρώσεις που έχουν γίνει μέχρι σήμερα, έγιναν με απόλυτη τάξη, με συμμετοχή στην τάξη αυτή και των ίδιων των συνερχομένων και διαδηλωτών, με αυτοσυγκράτηση και με παρουσία βέβαια της αστυνομίας, η οποία είναι υποχρεωμένη κάθε φορά να παίρνει μέτρα και για να προστατεύσει τις ίδιες τις διαδηλώσεις, αλλά και να προστατεύσει τη δημόσια και ιδιωτική περιουσία. 
Κατ' αυτή την έννοια, πράγματι πέρσι πάλι είχαμε ένα παρόμοιο περιστατικό, μια παρόμοια ερώτηση από τη συνάδελφο κα Κανέλλη εδώ στη Βουλή. Είχε γίνει ένα περιστατικό στην Ελευσίνα και τότε πραγματικά φάνηκε ότι στη συγκεκριμένη περίπτωση δεν είχαν λειτουργήσει σωστά οι αστυνομικοί και ελέγχθηκαν οι συγκεκριμένοι αστυνομικοί.
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Όσον αφορά όσα αναφέρονται στην ερώτηση της κυρίας συναδέλφου στην παρούσα φάση, πράγματι υπήρχε μια συγκέντρωση του Εργατικού Κέντρου Πειραιά. Είχαν διαταχθεί μέτρα προστασίας του Εργατικού Κέντρου, διότι πρέπει να ξέρετε ότι το Εργατικό Κέντρο προστατεύεται από την Ελληνική Αστυνομία για να μην υπάρξουν φθορές, να μην εγγραφούν συνθήματα στους τοίχους του, αστυνομεύεται δηλαδή η περιοχή. Υπήρχε λοιπόν, μια συγκεκριμένη εντολή να υπάρχει μια πεζή περιπολία για να είναι κοντά, ώστε να μη συμβεί κανένα περιστατικό. 
Πράγματι πέρασαν από εκεί δυο νεαροί, ένας νεαρός αστυφύλακας και ένας ειδικός φρουρός, είδαν κόσμο απ΄' έξω και ρώτησαν τι συμβαίνει. Δεν είναι δυνατόν να ζητήσουν να παρακολουθήσουν δυο ένστολοι αστυφύλακες -για ποιο λόγο άλλωστε, δεν είναι καμιά κρυφή διαδικασία- μια συγκέντρωση συνδικαλιστικών στελεχών, συνταξιούχων κλπ. 
Πιστεύω ότι κάποια παρεξήγηση πρέπει να έγινε ως προς το συγκεκριμένο περιστατικό. Δεν πιστεύω, τουλάχιστον απ' όσα μου έχουν μεταφέρει οι υπηρεσίες μου ότι υπήρχε κάποια τέτοια δυνατότητα και θα ήταν κουτό από την πλευρά τους να παραστούν στη συγκέντρωση αυτή.
Νομίζω ότι δεν πρέπει να αποδώσουμε στους συγκεκριμένους νεαρούς αστυφύλακες τέτοιες προθέσεις. Οι εντολές ήταν σαφείς ότι έπρεπε να περιπολούν στην περιοχή, στα πλαίσια των τακτικών περιπολιών, πόσο μάλλον όταν υπάρχει μία συγκέντρωση και πρέπει αυτή η συγκέντρωση να προστατευθεί. Θα επανέλθω, κυρία Πρόεδρε, μετά για να συμπληρώσω.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύρια Πρόεδρε.
Ο κύριος Υπουργός -και χάρηκα που θυμήθηκε το επεισόδιο του Οκτωβρίου- διαβεβαιώνει κατηγορηματικά ότι πρόκειται περί παρεξηγήσεως. Μας λέτε ότι είναι και νεαροί οι αστυνομικοί. Έχετε όμως κοινή αντίφαση σε αυτά που μου είπατε, κύριε Υπουργέ, και δεν το συνηθίζετε. Είπατε ότι ο χώρος προστατεύεται και αστυνομεύεται για να μην σημειωθούν φθορές στο εργατικό κέντρο. Από ποιους; Από τους ανθρώπους που πηγαίνουν στο εργατικό κέντρο για να πάρουν τις αποφάσεις τους; Οι συνταξιούχοι δηλαδή και τα μέλη του εργατικού κέντρου απειλούν το ίδιο το κέντρο στο οποίο συνεδριάζουν; Έχουμε πολλά τέτοια φαινόμενα ή θα μου πείτε τώρα ότι αντιμετωπίζονται περίπου ως φοιτητές που θα γράψουν graffiti στον τοίχο και ήταν οι αστυνομικοί εκεί.
Δεύτερον, θεωρείτε εσείς επαρκή την αστυνόμευση δύο νεαρών οι οποίοι είναι σε θέση να είναι και εκτός θέσεως απ' ό,τι μου λέτε. Σε αυτούς εμπιστευθήκατε τη φύλαξη του εργατικού κέντρου; Σε δύο νεαρούς; Άρα και αυτό είναι ατελέσφορο από μόνο του.
Στο δεύτερο σκέλος της ερωτήσεώς μου, θα σας παρακαλούσα πάρα πολύ να μου απαντήσετε, τι μέτρα πρόκειται να πάρετε; Γιατί μετά την 11η Σεπτεμβρίου είναι γνωστό ότι θα ενταθεί. Και δεν μπορεί κανένας να πιστέψει ότι θα αρχίσουν σιγά-σιγά τα συνδικαλιστικά σωματεία ή το Εργατικό Κέντρο Πειραιά να έχει την αντιμετώπιση τύπου Αλκάϊντα; Ούτε να αναζητάει η Ελληνική Αστυνομία βέβαια στο Εργατικό Κέντρο Πειραιά ή στην τάδε συνέλευση συνταξιούχων τους λογαριασμούς ενδεχομένως που έχουν κοινοποιηθεί για τη συμμετοχή στην τρομοκρατία, οπότε να χρειαστείτε κάποια μεγάλη δύναμη, ειδικούς ράμπο ή κάτι τέτοιο. Και αν στέλνετε και νεαρούς δεν προστατεύεται και κανένας. Δεν προστατεύονται προφανώς ούτε καν οι ίδιοι που δεν τους έδωσαν σαφείς εντολές οι ανώτεροί τους επειδή δεν πας μέσα στο σωματείο να καθίσεις και να πεις είμαστε δυο αστυνομικοί, δώστε και καφέ να καθίσουμε να δούμε τι λέτε; Γιατί αυτό όσο και καλοπροαίρετο να είναι ή του νεαρού της ηλικίας, εμποιεί φόβο. 
Οκτώβρη μου τα λέγατε εδώ αυτά και με διαβεβαιώνατε. Μου είπατε ότι ελέχθηκαν οι αστυνομικοί. Δεν ξέρω, δέχομαι ότι έχει γίνει ΕΔΕ με αποτέλεσμα. Στις 17 Ιανουαρίου τηλεφωνούν από το Υπουργείο σας και ρωτούν την ΕΕΔΥΕ τι πρόγραμμα έχει. Είχε τελειώσει τη νύκτα. Και ο αριθμός είναι αναγνωρίσιμος και το ξέρετε. Έχει καταγγελθεί δημοσίως.
Στις 15 του Μαρτίου στη Θεσσαλονίκη συνεδριάζουν οι δικαστικοί και γίνεται έλεγχος ταυτοτήτων στους δικαστικούς από αστυνομικούς, στην είσοδο. Σας το καταγγέλλω τώρα και αν θέλετε και στοιχεία. 
Στις αρχές του Ιουνίου δύο αστυνομικοί πηγαίνουν σε μέλος της Νομαρχιακής Επιτροπής στο σπίτι του στο Βόλο, του χτυπούν την πόρτα και τον ρωτούν αν θα πάει στο αντιπολεμικό συνέδριο στη Λάρισα δύο ημέρες μετά. Είναι δηλαδή πολλαπλά τα φαινόμενα προ των γεγονότων. Αν μετά τα γεγονότα με ένα ισχυρό, αν θέλετε, άλλοθι αυτά ενταθούν, δεν θα αρκεί η δική σας διαβεβαίωση. Χρειάζεται χάραξη πολιτικής και επί αυτής θέλω απάντηση. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Όταν αναφέρομαι στην προστασία και στη φύλαξη του χώρου, εννοώ ότι σε όλους τους ευαίσθητους χώρους πρέπει να υπάρχει επιτήρηση, όπως υπάρχει και στην ΓΣΕΕ και σε άλλες εγκαταστάσεις, δημόσιες ή ιδιωτικές, για λόγους καθαρά ασφαλείας. Αυτό εννοώ. Και σωστά το επισημάνατε μήπως υπάρξει τέτοια παρεξήγηση. Από κει και πέρα οι εντολές ήταν σαφείς να γίνει μία πεζή περιπολία.
Θα ήθελα όμως, κυρία Πρόεδρε, να αναφέρω στη γενικότερη ανησυχία που εξέφρασε η κα Κανέλλη σε σχέση με την πιθανή λήψη μέτρων υπό το φως των εξελίξεων μετά την 11η Σεπτεμβρίου, θέλω να σας διαβεβαιώσω, επειδή αναπτύσσεται μία πολύ μεγάλη συζήτηση γύρω από αυτό το θέμα, δεν υπάρχει κανείς απολύτως λόγος να περιορίσουμε κατ' ελάχιστο τα δημοκρατικά δικαιώματα, τις κατακτήσεις μας, τα συνταγματικά δικαιώματα. Δεν υπάρχει κανένας λόγος να περιορίσουμε τις δημοκρατικές ελευθερίες στη χώρα μας, μετά το συγκεκριμένο περιστατικό.
Είναι άλλο θέμα -και θέλω να το τονίσω αυτό, κυρία Κανέλλη- η αποτελεσματικότητα των αρχών στην αντιμετώπιση της τρομοκρατίας του οργανωμένου εγκλήματος και άλλο ζήτημα αυτό το οποίο συζητούμε αυτό τον καιρό με αγωνία. Την αντιλαμβάνομαι, είναι και η δική μου αγωνία, αλλά τουλάχιστον στη χώρα μας δεν πρόκειται να υπάρξουν τέτοιου είδους περιορισμοί.
ΛΙΑΝΑ ΚΑΝΕΛΛΗ: Τότε καταργήστε το συνδικαλιστικό όργανο της Αστυνομίας!
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Θα ήθελα να σας πω επίσης σε ό,τι αφορά κάποια μεμονωμένα περιστατικά τα οποία εμφανίζονται σαν ορισμένα από αυτά που αναφέρατε, θέλω να είμαι κατηγορηματικός σε αυτά. Δεν έχει λόγους σήμερα η ελληνική αστυνομία, κανέναν απολύτως λόγο να δρα κατ΄ αυτό τον τρόπο, διότι στη χώρα μας όλες αυτές οι ελευθερίες και τα δικαιώματα ασκούνται κατά πολύ δημόσιο τρόπο και δεν υπάρχει λόγος να υπάρχουν τηλέφωνα, όπως είπατε, ή οποιεσδήποτε άλλες διαδικασίες και γι' αυτό ελέγχονται. Ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΟΥΣΑ (Άννα Μπενάκη-Ψαρούδα)Β: Κύριοι Βουλευτές, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 2/26-9-2001 επερώτηση των Βουλευτών της Νέας Δημοκρατίας, Ευάγγελου Μπασιάκου, Αλέξανδρου Κοντού, Σταύρου Παπαδόπουλου, Γεωργίου Καρασμάνη, Παρθένας Φουντουκίδου, Ιορδάνη Τζαμτζή, Θεόφιλου Λεονταρίδη, Ανέστη Αγγελή, Ηλία Φωτιάδη, Κωνσταντίνου Τσιπλάκη, Αθανασίου Νάκου, Κωνσταντίνου Καραμπίνα, Σταύρου Καλογιάννη, Νικολάου Τσιαρτσιώνη, Νικολάου Κατσαρού, Γεωργίου Γαρουφαλιά, Χρήστου Ζώη, Θεόδωρου Αναγνωστόπουλου, Θεόδωρου Σκρέκα, Σωτήρη Χατζηγάκη, Νικολάου Λέγκα, Αθανασίου Γιαννόπουλου, Αθανασίου Χειμάρα, Ηλία Καλλιώρα, Αριστείδη Τσιπλάκου, Γεωργίου Σαλαγκούδη, Δημητρίου Σιούφα και Σπύρου Ταλιαδούρου, προς τον Υπουργό Γεωργίας, σχετικά με τα προβλήματα που αντιμετωπίζουν οι βαμβακοπαραγωγοί. 
Στη συζήτηση αυτή από τη Νέα Δημοκρατία έχει ορισθεί Κοινοβουλευτικός Εκπρόσωπος ο κ. Γεώργιος Σαλαγκούδης και από το Κομμουνιστικό Κόμμα Ελλάδος ο κ. Σταύρος Σκοπελίτης. 
Ο κ. Μπασιάκος έχει το λόγο. 
ΕΥΑΓΓΕΛΟΣ ΜΠΑΣΙΑΚΟΣ: Κυρίες και κύριοι συνάδελφοι, η Νέα Δημοκρατία κατέθεσε την πρώτη επερώτηση αυτής της Συνόδου της Βουλής, που αναφέρεται στη βαμβακοκαλλιέργεια και στα προβλήματα που έχουν προκύψει και έχουμε την ευκαιρία να συζητούμε σήμερα την πρώτη επερώτηση αυτής της Συνόδου σε σχέση με το μείζον θέμα που αντιμετωπίζουν οι εκατόν δέκα χιλιάδες βαμβακοκαλλιεργητές. 
Φοβάμαι ότι η φετινή περίοδος συλλογής του προϊόντος ξεκινάει με πολύ δυσοίωνες προοπτικές. Και το λέω αυτό γιατί καλλιεργήθηκαν προσδοκίες στους αγρότες ότι η φετινή χρονιά θα είναι καλύτερη από τις προηγούμενες, ότι η τιμή του προϊόντος θα είναι μεγαλύτερη από την περσινή και ότι εν πάση περιπτώσει οι προοπτικές είναι πολύ θετικές. 
Αυτή η αισιοδοξία την οποία καλλιεργήσατε άκριτα πιστεύω, οφειλόταν κατ' αρχήν στους πανηγυρισμούς μετά την ψήφιση και την έγκριση την περασμένη άνοιξη με τη δική σας συμφωνία και στήριξη του νέου κοινοτικού κανονισμού που αφορά τη βαμβακοκαλλιέργεια στη χώρα μας και που δυστυχώς επιβάλλει νέους περιορισμούς τόσο στην καλλιεργούμενη έκταση, όσο και στην ποσότητα παραγωγής που παραδίνεται.
Αντί να δώσετε τη μάχη στις Βρυξέλλες, αντί να καλέσετε ακόμα και τον Πρωθυπουργό να μετάσχει σε αυτήν τη διαδικασία διαπραγμάτευσης με τη μεγαλύτερη δυνατή παρέμβαση και την ισχυρότερη δυνατή επιχειρηματολογία, αφήσατε τα πράγματα στην τύχη τους, θριαμβολογούσατε και προ της ψήφισης του Κανονισμού, αλλά και μετά και αυτό ήταν καταστροφικό γιατί περιορίσατε τη διαπραγματευτική σας ικανότητα και καταλήξαμε σ' ένα κανονισμό ο οποίος ήταν ιδιαίτερα αρνητικός, πολύ χειρότερος, από τον προηγούμενο, που αποδεδειγμένα ήταν ένας αρνητικός, ένας πολύ δυσμενής κανονισμός για τη βαμβακοκαλλιέργεια. 
Το λέω αυτό γιατί συνήθως η πολιτική ηγεσία του Υπουργείου Γεωργίας, το έκανε και ο προηγούμενος Υπουργός, το κάνετε και σεις δυστυχώς, πανηγυρίζει για λόγους εσωτερικών εντυπώσεων προτού ολοκληρωθεί η διαπραγμάτευση. Και λέτε ότι είναι πολύ δυσμενείς οι προτάσεις της ευρωπαϊκής επιτροπής, εμείς καταφέραμε και πετύχαμε βελτίωση των προτάσεων αυτών και άρα είμαστε ευχαριστημένοι. 
Με αυτή σας την πολιτική προφανώς αποδυναμώνετε τη διαπραγματευτική δυνατότητα της χώρας, προφανώς αποδυναμώνετε τη θέση του 'Ελληνα αγρότη, προφανώς οδηγείτε τον 'Ελληνα αγρότη σε απόγνωση. Και δυστυχώς δεν είναι το μόνο παράδειγμα το παράδειγμα του νέου κανονισμού του βάμβακος όπου οι όροι και οι προϋποθέσεις και οι ρυθμίσεις είναι δυσμενέστερες από τις αποδεδειγμένα αρνητικές προηγούμενες ρυθμίσεις. Είναι μία σειρά άλλοι κανονισμοί, άλλες ρυθμίσεις για άλλα προϊόντα εξίσου σημαντικά για την ελληνική περιφέρεια στα οποία θριαμβολογείτε προ της ολοκληρώσεως των διαπραγματεύσεων για να έλθετε μετά να δείτε τις τεράστιες αντιδράσεις και τα προβλήματα που δημιουργούνται εξαιτίας της εφαρμογής αυτών των δυσμενέστατων ρυθμίσεων. 
Και εσείς, αλλά και ο Υφυπουργός κ. Αργύρης -και φοβάμαι ότι δεν έχετε καμία επαφή με την πραγματικότητα της περιφέρειας- είχατε την ευκαιρία στις ελάχιστες επαφές και επισκέψεις που κάνατε στην περιφέρεια, να διαπιστώσετε τις τελευταίες μέρες τις μεγάλες αντιδράσεις που υπάρχουν στους αγρότες. Όχι μόνο -και προσθέτω- λόγω των νέων καταστροφικών ρυθμίσεων του κανονισμού, αλλά και εξαιτίας της αδυναμίας που παρουσιάζουν οι διαλυμένες κρατικές υπηρεσίες, οι οποίες έχουν θεσμοθετηθεί και έχουν ιδρυθεί τον τελευταίο καιρό αντικαθιστώντας άλλους οργανισμούς που θα ήθελαν βελτίωση, αλλά όχι κατάργηση. Και αναφέρομαι στον Οργανισμό Βάμβακος και σε άλλους οργανισμούς, τον Οργανισμό Καπνού κλπ. 
Είδατε, λοιπόν, τις τελευταίες ημέρες τη δυσλειτουργία που παρατηρείται σε σχέση με την εφαρμογή των καταστροφικών αυτών ρυθμίσεων, αλλά και σε σχέση με την υλοποίηση της κοινής υπουργικής απόφασης που εκδόθηκε πολύ καθυστερημένα δημιουργώντας, αυτή ακριβώς η συγκυρία και αυτή ακριβώς η καθυστέρηση, πρόσθετο άγχος, ανησυχία και απόγνωση στους αγρότες.
Έχουμε μια προϊστορία στο βαμβάκι στη χώρα μας και η Κυβέρνηση βαρύνεται με τεράστιες ευθύνες για όλη αυτήν την εξέλιξη η οποία θα φέρει πολύ δυσάρεστες ημέρες για τους βαμβακοπαραγωγούς και προφανώς καταστροφικές προοπτικές για την καλλιέργεια. 
Θα σας θυμίσω ότι ο κ. Τζουμάκας το 1995 πανηγύριζε για τον κανονισμό αυτόν και έλεγε ότι είναι πολύ θετικές οι ρυθμίσεις. Είναι βέβαιο όμως και τα στατιστικά στοιχεία δεν διαψεύδουν αυτόν τον ισχυρισμό μου, ότι η τιμή του προϊόντος λόγω ακριβώς του κανονισμού συρρικνώθηκε σε επίπεδα κατώτερα ακόμα και εκείνων του 1993. Ο δε νέος κανονισμός που ισχύει από φέτος, αν πράγματι ισχύουν οι προβλέψεις των υπηρεσιών σας, αλλά και του οργανισμού βάμβακος πριν καταργηθεί, ότι θα υπερβεί κατά πολύ την εκτίμηση της παραγωγής την οποία πλασματικά καταγράψατε και δηλώσατε στην Ευρωπαϊκή Ένωση, τότε η τιμή του προϊόντος φέτος θα είναι πολύ μικρότερη και από τον καθορισμό του προηγούμενου Οργανισμού Βάμβακος αλλά και από τις τιμές του 1993.
Εμείς, κύριε Υπουργέ, και είμαι υπερήφανος να το λέω, καταφέραμε στα χρόνια της διακυβέρνησης της Νέας Δημοκρατίας να διπλασιάσουμε τη τιμή του βάμβακος. Δεν μπορείτε να αμφισβητήσετε τα στοιχεία. Άλλωστε κανείς, εσείς ή κάποιος προκάτοχός σας Υπουργός, δεν τα έχει αμφισβητήσει. Παρέλαβε, λοιπόν, την τιμή του βάμβακος στις εκατόν τριάντα εννέα δραχμές το κιλό το 1988-1989 - είναι μέση τιμή παραγωγού- και όταν έφυγε από την εξουσία το 1993 η τιμή του βάμβακος ήταν διακόσιες ογδόντα δραχμές. Αυτή επαναλαμβάνω είναι η μέση τιμή παραγωγού. Οι παραγωγοί παρέδωσαν και με τριακόσιες και με τριακόσιες δέκα δραχμές το κιλό την εποχή αυτή. Την εποχή εκείνη, αν θα θυμάσθε, υπήρχαν και υποκινούμενες διαμαρτυρίες από το κόμμα σας, ότι η τιμή αυτή είναι μικρή. Εγώ να δεχθώ ότι θα μπορούσαμε εμείς να κάνουμε ακόμα περισσότερα, όχι να διπλασιάσουμε την τιμή στις ημέρες μας αλλά ενδεχομένως να την τριπλασιάσουμε. Αλλά αυτή η προοπτική του διπλασιασμού της τιμής στα τέσσερα - πέντε χρόνια της Νέας Δημοκρατίας δυστυχώς ακολουθήθηκε από μια πρακτική μείωσης ακόμα και αυτής της τιμής που κατά τη κρίση τη δική σας ως αντιπολίτευσης την εποχή εκείνη ήταν μικρή.
Βλέπετε, λοιπόν, εδώ μια ανακολουθία. Είναι δυνατό να έχουμε μέση τιμή παραγωγού το 1993 διακόσιες ογδόντα δραχμές το κιλό και να ερχόμαστε οκτώ χρόνια μετά -και να έχουμε και μια προοπτική ισχύος αυτού του κανονισμού για τα επόμενα χρόνια- να μιλάμε για ικανοποιητική τιμή που είναι κάτω από διακόσιες ογδόντα δραχμές και να αναγκάζεσθε να εξαιρείτε από την επιδότηση μεγάλες ποσότητες παραγωγής; 
Αναφέρθηκα και σε εσάς, κύριε Αργύρη, προηγουμένως στη χθεσινή και προχθεσινή επίσκεψη για τις μεγάλες διαμαρτυρίες που αντιμετωπίζετε από τους παραγωγούς. 
Εξαιρείτε λοιπόν από την επιδότηση μεγάλες ποσότητες παραγωγής και επαίρεσθε ότι με την εξαίρεση αυτή θα πετύχετε μια τιμή που μπορεί να είναι και τριακόσιες δραχμές.
Έχετε, λοιπόν, μια πολύ άσχημη προϊστορία, έχετε ένα παρόν που είναι ιδιαίτερα δυσμενές, καταστροφικό και αποδεικνύει την ανικανότητα της δικής σας διαχείρισης στον αγροτικό τομέα, συνολικά εννοώ της πολιτικής ηγεσίας του Υπουργείου Γεωργίας και έχετε και την ανικανότητα και την αδυναμία του Υπουργείου να ελέγξει τον κρατικό μηχανισμό και να προωθήσει κάποιες αποφάσεις τις οποίες έχετε πάρει. 
Πρώτα απ' όλα έχετε μεγάλη καθυστέρηση στην έκδοση της διϋπουργικής απόφασης της 24ης Σεπτεμβρίου. Πίεζαν οι αγρότες, ανησυχούσαν οι αγρότες, οι καιρικές συνθήκες ενδεχομένως να ήταν δυσμενέστερες και να είχαν πρόβλημα συλλογής του προϊόντος και υποβάθμιση της ποιότητας. Πολλοί ακόμα δεν έχουν ενημερωθεί για το περιεχόμενο της απόφασης αλλά και για πολλές διαδικαστικές προϋποθέσεις και εμπόδια που τους επιβάλλετε εσείς με τη νέα σας απόφαση. Και αυτό είναι πρόβλημα δικό σας. Ποιος ευθύνεται που δεν ξέρουν οι αγρότες τα πολλά δικαιολογητικά που τους ζητάτε, προκειμένου να παραδώσουν την ποσότητα της παραγωγής τους; Όπως για παράδειγμα τους ζητάτε το ΑΦΜ , μπαίνει η ΔΟΥ μέσα, μπαίνουν οι υπηρεσίες ελέγχου οικονομικού εγκλήματος κλπ. Και εσείς ανέχεσθε να υπάρχουν δύο ειδών παραγωγές βάμβακος η επιλέξιμη και η μη επιλέξιμη. Εσείς διαψεύσατε ότι υπάρχει η μη επιλέξιμη. Τι θα κάνει όμως εκείνος ο αγρότης ο οποίος υπερβαίνει τον αυθαίρετο προϋπολογισμό που κάνετε για την αποτίμηση του μέσου όρου της τελευταίας τριετίας. Ξέρετε ότι στα εκκοκκιστήρια παίρνουν το βαμβάκι της πρώτης κατηγορίας, το επιλέξιμο και το άλλο λένε "άστο και να δούμε τι θα κάνουμε".
Και τους έχετε πει ότι θα υπάρχει μέσος όρος τριετίας, χωρίς όμως να προσδιορίζετε εκ των προτέρων ποιος είναι αυτός ο όρος και ποιο είναι το όριο μέχρι του οποίου μπορεί να παραδώσει κάποιος αγρότης και να προσδοκά να εισπράξει το σύνολο της τιμής και της επιδότησης. Αυτά συμβαίνουν, τα είδατε τις τελευταίες ημέρες. Και βέβαια καταλήξατε, σε μία πράγματι διάθεση ομολογίας και αυτοκριτικής, ότι εμείς ασχολούμαστε με το 95% της παραγωγής και όχι με το 5%. Και δεν είναι 5%, δεν ξέρω πόσο μπορεί να είναι, φέτος και πόσο μπορεί να είναι τα επόμενα χρόνια. Εσείς ο ίδιος, κύριε Υφυπουργέ της Γεωργίας, έχετε δηλώσει ότι πέραν των εκτάσεων τριών εκατομμυρίων οκτακοσίων χιλιάδων (3.800.000) στρεμμάτων, που τελικώς δηλώθηκαν στην Ευρωπαϊκή Ένωση και έγινε δεκτό, υπάρχουν άλλα διακόσια πενήντα - διακόσια ογδόντα χιλιάδες στρέμματα τα οποία έχουν καλλιεργηθεί. Σεις το έχετε πει. Οι εκτιμήσεις είναι ότι είναι πολύ πάνω από τέσσερα εκατομμύρια - τέσσερα εκατομμύρια εκατό χιλιάδες ή δεν ξέρω πόσο, οι εκτάσεις που έχουν καλλιεργηθεί με βαμβάκι. Το απλό ερώτημα που προκύπτει από αυτήν την αναφορά, είναι τι θα γίνει με την έκταση που έχει καλλιεργηθεί, για την οποία καλλιέργεια έχουν καταβληθεί έξοδα, έχουν γίνει δαπάνες, τι θα γίνει με αυτό το βαμβάκι, το παραπάνω. 
Καθορίζετε αυθαίρετα ότι ο μέσος όρος απόδοσης θα είναι γύρω στα διακόσια ογδόντα κιλά φέτος. Και αν είναι παραπάνω, όπως εκτιμούν άλλες υπηρεσίες και άλλοι φορείς, δηλαδή είναι τριακόσια δέκα κιλά ο μέσος όρος, τι θα γίνει με το υπόλοιπο βαμβάκι, που είναι περίπου 10% του συνόλου της παραγωγής, όχι 5% που λέτε; Ξέρετε ότι οι αγρότες αμφιβάλλουν αν θα πρέπει να συλλέξουν την υπόλοιπη ποσότητα παραγωγής και δεν θα την αφήσουν στο χωράφι, αφού τα έξοδα συλλογής είναι περισσότερα, όταν η τιμή που θα εισπράξουν για το υπόλοιπο βαμβάκι που θα παραδώσουν περιορίζεται στις περίπου εξήντα δραχμές το κιλό. Αυτή είναι η πραγματικότητα. 
Πέραν όλων αυτών, βέβαια έχετε και δυσμενέστερους όρους σε σχέση με τις ξένες ύλες και με την υγρασία που καθιστούν κάποιο από το βαμβάκι σε δυσμενέστερη μεταχείριση σε σχέση με το παρελθόν. Και αυτό είναι καινούριο, είναι απόκτημα. Μήπως είναι και επιτυχία σας αυτό; Δεν το ξέρει κανείς.
Έχετε, λοιπόν, προβλήματα στον κανονισμό και προβλήματα στη διαχείριση του κανονισμού αυτού με τις υπουργικές αποφάσεις και με τον τρόπο που βάζετε τους περιορισμούς, περιορισμούς που δεν είναι νόμιμοι, δεν είναι συμβατοί με το κοινοτικό πλαίσιο το οποίο ψηφίστηκε και το οποίο ρυθμίστηκε. Εδώ έχετε φθάσει στο σημείο των ατομικών ποσοστώσεων. Και ξέρετε ότι δεν επιτρέπεται να υποβάλετε ατομικές ποσοστώσεις σε αυτό το θέμα. Αλλά εγώ επανέρχομαι στο μείζον θέμα, τι θα κάνει ο αγρότης με τις εκατοντάδες χιλιάδες στρέμματα που έχει καλλιεργήσει φέτος και για τα οποία δεν θα υπάρξει επιδότηση, τι θα κάνει τις επόμενες χρονιές που δεν θα μπορέσει, θα το συνειδητοποιήσει ότι δεν μπορεί με τη δική σας Κυβέρνηση να καλλιεργήσει αυτά τα χωράφια, όταν την ίδια στιγμή δεν του παρέχετε καμία εναλλακτική λύση καλλιέργειας είτε στο σκληρό σιτάρι είτε στο καλαμπόκι, είτε σε μια σειρά άλλες καλλιέργειες που οι περιοχές αυτές μπορούσαν να προωθήσουν. Αυτή είναι η πραγματικότητα.
Τώρα, απειλείτε και λέτε ότι έχουν μπει κάποια κυκλώματα τα οποία λυμαίνονται τις επιδοτήσεις. Αυτό είναι μία εύκολη ρήση, ένας εύκολος αφορισμός, να βάλετε και τον κόσμο να σκοτωθεί μεταξύ τους και να πείτε ότι αυτοί είναι οι υπεύθυνοι που χάνονται οι επιδοτήσεις. Αλλά η προϊστορία σας δεν δείχνει ότι έχετε διάθεση ή έστω δυνατότητα, να πατάξετε αυτές τις ατασθαλίες, αυτά τα πανωγραψίματα, αυτές τις παρανομίες, οι οποίες θίγουν τελικά τον έντιμο βαμβακοπαραγωγό και του συρρικνώνουν το εισόδημα.
Πέραν όλων αυτών, έχουμε και το μείζον θέμα της αύξησης του κόστους παραγωγής. Εγώ σας ανέφερα ενδεικτικά το 1993 για να σας αποδείξω ότι παρά την πάροδο οκτώ ολόκληρων ετών έκτοτε και τη ραγδαία αύξηση του κόστους παραγωγής, δεν σημειώνεται καμία βελτίωση του εισοδήματος. Η τιμή του βάμβακος μειώνεται. Πώς τα καταφέρνουν αυτοί οι αγρότες με αυξημένο κόστος παραγωγής, με σταθερές ή μειωμένες τιμές κατά κιλό του βάμβακος, να επιβιώσουν, να παραμείνουν στο χωριό τους, να παραμείνουν στην ύπαιθρο. Πώς θα τα καταφέρουν αυτά;
Επιβάλλετε περιορισμούς στο βαμβάκι, περιορισμούς στο σκληρό σιτάρι, περιορισμούς δυσβάστακτους, απαγορευτικούς και καταστροφικούς φοβάμαι στον καπνό. Είναι καινούριο θέμα για το οποίο έχει τεράστια ευθύνη η Κυβέρνηση και το οποίο θα συζητήσουμε πολύ σύντομα σε αυτήν την Αίθουσα. Διότι η Νέα Δημοκρατία κατέθεσε μία επερώτηση για το βαμβάκι, την επόμενη για το ελαιόλαδο και νομίζω πως θα συζητηθεί τη Δευτέρα και την επόμενη για τον καπνό, όπου οι εξελίξεις είναι καταστροφικές. Και σε μεγάλο βαθμό έχετε προσωπική ευθύνη, κύριε Υπουργέ, όταν εσείς επαινείτε τον κ. Φίσλερ ότι με τις δηλώσεις του λύνει το πρόβλημα ή επαίρεσθε ότι από τη Σύνοδο Κορυφής εξαιρέθηκε αυτή η διατύπωση, περί της αντικαπνιστικής εκστρατείας, περί των βλαβερών συνεπειών του καπνού και ότι έτσι λύσαμε το πρόβλημά μας.
Ανέχεσθε επ' αυτού το επιχείρημα ότι, εάν περικόψουμε την ευρωπαϊκή παραγωγή καπνού, το πρόβλημα θα λυθεί, σαν να μην είναι αυτονόητο ότι θα υποκατασταθεί άμεσα η ελληνική παραγωγή κυρίως, αλλά και η ευρωπαϊκή από νέες εισαγωγές. Παράγουμε 6% της παγκόσμιας παραγωγής. Θα υποκατασταθεί άμεσα από νέες εισαγωγές και το κάπνισμα θα παραμείνει στα ίδια επίπεδα. Δεν κάνετε αντικαπνιστική εκστρατεία. Ασκείτε δυστυχώς την πλέον αντικαπνική πολιτική που γνώρισε ο τόπος. Αυτή είναι η πραγματικότητα. 
Αρκείσθε σε διαβεβαιώσεις ότι θα υποκατασταθεί το εισόδημα το οποίο χάνεται από τις επιδοτήσεις, με εισόδημα και επιδοτήσεις για άλλες καλλιέργειες ή με παροχές και επιδοτήσεις για κοινωνικούς λόγους. Έτσι λέτε, ενώ στην πράξη δεν υπάρχει καμία μελέτη και καμία προοπτική υποκατάστασης του εισοδήματος το οποίο θα χάνεται για τον καπνό. 
Σας είπα αυτά τα τρία προϊόντα και μπορώ να προσθέσω και άλλα, γιατί είναι ενδεικτικό ότι καμία καλλιέργεια επί των ημερών σας δεν βλέπει καλύτερες μέρες. Απολύτως καμία, είτε μιλάμε για τα προϊόντα στα οποία αναφέρθηκα είτε για τα οπωροκηπευτικά είτε για το μεγάλο και προβληματικό τομέα της κτηνοτροφίας. 
Τι θα κάνουν, λοιπόν, αυτοί οι άνθρωποι; Εγώ θα σας θυμίσω ρυθμίσεις που ίσχυαν παλαιότερα και τις οποίες απεμπολήσατε, αποδεχτήκατε την κατάργησή τους. Θυμάσθε ότι υπήρχαν παλιά οι ρυθμίσεις για τους μικρούς παραγωγούς. Έπαιρναν μία περαιτέρω επιδότηση οι μικροί παραγωγοί. Αυτό ίσχυε μέχρι το 1995. Θυμάσθε ότι κατεβάλλετο το σύνολο του τιμήματος με την επιδότηση σε μία δόση. Αυτό γίνεται τώρα σε δύο ή σε τρεις δόσεις και υπάρχει η αβεβαιότητα και ως προς το ποσό, αλλά και ως προς το χρόνο καταβολής του τελευταίου τιμήματος. 
Όταν έχουμε εκλογές σπεύδετε να καταβάλετε το ποσό, όσο γίνεται πιο γρήγορα, για να φανεί ότι ασκείτε φιλοαγροτική πολιτική. Όταν όμως φεύγουμε από τις εκλογές και είμαστε σε μετεκλογική περίοδο, καθυστερείτε πολύ την καταβολή του ποσού αυτού και εμπαίζετε τον αγρότη, όταν του λέτε ότι το σαραντάρι που πήρε προεκλογικά και εθεωρείτο ότι είναι και επιδότηση, θα το εισπράξετε μετεκλογικά σε κάποια στιγμή που θα είναι καλή η τιμή. Δεν ξέρω εάν φέτος που ο κύριος Υφυπουργός επαίρεται ότι είναι καλή η πενιχρή αυτή τιμή, έχει τέτοια πρόθεση να εισπράξει το σαραντάρι ή μέρος αυτού από το άτοκο δάνειο που είχε δοθεί τότε από την Αγροτική Τράπεζα. Με κάθε τρόπο, λοιπόν, όχι μόνο συρρικνώνετε το εισόδημα, όχι μόνο επιβάλλετε δυσμενέστερους όρους και προϋποθέσεις για τη βαμβακοκαλλιέργεια, αλλά και εμπαίζετε τον αγρότη. 
Μιλήσαμε για όσα έχουν σχέση με το εισόδημα σε σχέση με το νέο κανονισμό. Εγώ θα σας πω τα προβλήματα που θα προκύψουν από την έλλειψη ενημέρωσης και στήριξης από την πλευρά των κρατικών υπηρεσιών. Είχαμε την ευκαιρία πρόσφατα, πριν από ένα μήνα ή και λιγότερο, να συζητήσουμε στη Βουλή το νομοσχέδιο σας, το "νομοσχέδιο-σκούπα" που αφορούσε στην αγροτική ασφάλιση, αλλά και στη λειτουργία του ΟΠΕΚΕΠΕ. Εκεί σας είπαμε, όλες οι πτέρυγες, ότι είναι ανάγκη να παραμείνει ο Οργανισμός Βάμβακος σε λειτουργία, έστω να βοηθάει τον αγρότη με συμβουλές. Επικαλέστηκα δε τις πολύ σωστές παρατηρήσεις του νυν Υφυπουργού Γεωργίας, του κ. Αργύρη, τότε Βουλευτή του κυβερνώντος κόμματος, που προσπαθούσε να πείσει στην παλαιότερη συζήτηση άλλου νομοσχεδίου που για πρώτη φορά καθιέρωνε τη διαδικασία κατάργησης του Οργανισμού Βάμβακος λέγοντας ότι είναι καλός οργανισμός, καλός θεσμός και θα πρέπει να βελτιωθεί μεν η λειτουργία του, κάτι για το οποίο συμφωνούσαμε, αλλά όχι να καταργηθεί. Άρα, υπάρχουν πρόσθετα προβλήματα και εξ αυτού του λόγου.
Έχετε φέτος κρούσματα ελλιπών ελέγχων. Πώς θα ταξινομηθεί το βαμβάκι με δειγματοληπτικούς ελέγχους μικρού ποσοστού; Πώς θα κατοχυρωθεί -φαντάζομαι όλοι οι συνάδελφοι θα συμφωνούν- η ποιότητα του προϊόντος και η καλύτερη τιμή, όταν δεν έχει γίνει ταξινόμηση και που είναι παράνομη επιπλέον αυτή η ενέργειά σας; Αυτά είναι σοβαρά προβλήματα.
Φέτος, λοιπόν, μέχρι να οργανωθούν οι υπηρεσίες και μέχρι να ενημερωθούν οι αγρότες χάσαμε αυτήν τη χρονιά. Ταλαιπωρούνται οι αγρότες, φωνάζουν, προχωρούν σε κινητοποιήσεις -γιατί όχι;- και το εισόδημά τους είναι αβέβαιο και δεν υπάρχει καμία προοπτική. Μπορεί να τα μπαλώσετε φέτος, αλλά δεν θα τα μπαλώσετε τις επόμενες χρονιές, διότι σας λέω και σας το τονίζω: Τι θα κάνετε με τις εκτάσεις που δεν θα καλλιεργηθούν λόγω των περιορισμών των στρεμματικών αλλά και στην παραγωγή τους οποίους επιβάλλετε; 
Υπάρχουν και άλλα προβλήματα, τα οποία αφορούν στα γενικότερα έργα υποδομής για τη μείωση του κόστους παραγωγής. Είχαμε φέτος χρονιά λειψυδρίας και πολλοί αγρότες πολλών περιοχών -εγώ φοβάμαι όλης της χώρας- αντιμετώπισαν πρόβλημα άρδευσης. Είχατε υποσχεθεί έργα. Είχατε υποσχεθεί βελτιώσεις της υποδομής. Είχατε υποσχεθεί ότι οι αγρότες θα ποτίζουν καλύτερα. Δυστυχώς η περσινή χρονιά απέδειξε ότι είσθε ανέτοιμοι και δεν έχετε λάβει καμία μέριμνα, ώστε να μην υποστούμε τα ίδια του χρόνου. 
Τώρα, διαβάσαμε ότι δώσατε 1,1 δισεκατομμύριο σε κάποιους νομούς της χώρας για να προχωρήσουν κάποια εγγειοβελτιωτικά έργα.
To κονδύλι είναι πενιχρό, κύριε Υπουργέ. Η απορροφητικότητα στα κοινοτικά κονδύλια για τέτοια έργα υποδομής είναι πάρα πολύ μικρή. Με τους ρυθμούς χρηματοδότησης των έργων, όπως έχετε εξαγγείλει, θα χρειαστούν τριάντα με σαράντα χρόνια για να ολοκληρωθούν τα έργα. 
Εσείς έχετε επισημάνει σε κάποια δόση ειλικρίνειας και σε κάποιες δηλώσεις που εμπεριέχουν και στοιχεία αυτοκριτικής ότι είναι απαραίτητο να γίνουν σ' όλη τη χώρα, αν θέλουμε να βελτιώσουμε τις αρδευτικές ικανότητες της χώρας μας, αν θέλουμε να μειώσουμε το κόστος παραγωγής. Αλλά ούτε και σ' αυτό έχετε κάνει κάτι. Δεν έχετε δηλαδή παρουσιάσει κάποια βελτίωση στο αρδευτικό σύστημα και στα έργα υποδομής της χώρας μας. 
Φοβάμαι όμως ότι όλο αυτό το σκηνικό, το οποίο θα γίνεται δυσμενέστερο το επόμενο διάστημα και λόγω άλλων συγκυριών και εξελίξεων, όπως είναι η διεύρυνση της Ευρωπαϊκής Ένωσης προς ανατολάς και προς την Κεντρική Ευρώπη για να συμπεριλάβει και άλλες χώρες, δυστυχώς θα μας βρει απροετοίμαστους. Και δυστυχώς με τη διαπραγμάτευση και με την κατοχύρωση συμφωνιών, κανονισμών και ρυθμίσεων, στις οποίες έχετε συμφωνήσει, ξεκινάμε από δυσμενέστερη βάση με τις διαπραγματεύσεις. Η Ελλάδα που είναι η φτωχότερη χώρα της Ευρωπαϊκής Ένωσης με το μεγαλύτερο πρόβλημα στον αγροτικό της τομέα θα είχε πολύ περισσότερα επιχειρήματα και ισχυρισμούς, εάν πράγματι πιστεύατε σ' αυτήν την πολιτική, ώστε να επιτύχουμε ευνοϊκότερους όρους. 
Όταν όμως έχετε, κύριοι συνάδελφοι, τον Υπουργό της Γεωργίας να θριαμβολογεί πριν ολοκληρωθούν οι δυσμενείς αυτές διαπραγματεύσεις, οι δυσμενέστατοι όροι των διαπραγματεύσεων και προτού τεθούν θέματα του καπνού να έρχεται ο Πρωθυπουργός και να δίνει εντολή και σε σας, στον Υπουργό της Γεωργίας, αλλά και στον Υπουργό Υγείας, για να συμφωνήσετε με την αντικαπνιστική εκστρατεία χωρίς να κερδίζετε οποιαδήποτε αντιστάθμιση, όταν κι εσείς και ο προηγούμενος Υπουργός δηλώνετε ότι η επιδοτούμενη ποσότητα ελαιολάδου είναι υπερεπαρκής για τη χώρα μας και στη συνέχεια εμφανίζετε ποσότητα παραγωγής κατά 50% αυξημένη σε σχέση με το πλαφόν, το οποίο "κατοχυρώσατε", αντιλαμβάνεσθε πού οδηγούμαστε. 
Έχουμε, λοιπόν, ανικανότητα από την ελληνική πλευρά και φοβάμαι -και είναι το χειρότερο απ' όλα- έλλειψη πολιτικής βούλησης για στήριξη του ευαίσθητου αγροτικού τομέα της χώρας μας, όταν ο ίδιος ο Πρωθυπουργός, ο κ. Σημίτης, επανειλημμένα έχει πει -τον έχω ακούσει με τα αυτιά μου- ότι ο αγροτικός τομέας δεν έχει μέλλον και ότι οι αγρότες πρέπει να αλλάξουν επάγγελμα. Πείτε το μας, λοιπόν, στην Αίθουσα καθαρά για να το πάρουν απόφαση οι αγρότες, ότι με τη δική σας διακυβέρνηση, με την πρωθυπουργία του κ. Σημίτη, δεν υπάρχει μέλλον για τον αγροτικό τομέα και ότι οι αγρότες πρέπει να αλλάξουν επάγγελμα, χωρίς όμως να τους παρέχετε οποιαδήποτε εναλλακτική λύση απασχόλησης, οδηγώντας τους στην ανεργία και την περιφέρεια στην ερήμωση. Αυτή είναι η κατάσταση, αυτή είναι η πραγματικότητα.
Έχω μία ελπίδα, κύριε Υφυπουργέ, ότι τα μηνύματα που πήρατε τις τελευταίες ημέρες ενδεχομένως να σας έχουν προβληματίσει...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μπασιάκο, ο χρόνος σας τελείωσε. Το αντιληφθήκατε.
ΕΥΑΓΓΕΛΟΣ ΜΠΑΣΙΑΚΟΣ: ...μήπως κάτι αλλάξει στην πολιτική σας, μήπως κάτι αλλάξει στη νοοτροπία σας και μήπως οι χειρότερες μέρες που ακολουθούν απαλυνθούν από τις δυσμενείς συνέπειες και μήπως οι αγρότες δεν δουν τόσο καταστροφικές ημέρες όσο προοιωνίζουν τα μέτρα αυτά, αλλά κρατήσουν κάποια κεκτημένα και μπορέσουν να διατηρηθούν σε κάποιο ποσοστό στην ύπαιθρο.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Αλέξανδρος Κοντός.
ΑΛΕΞΑΝΔΡΟΣ ΚΟΝΤΟΣ: Κυρία Πρόεδρε, κυρίες και κύριοι συνάδελφοι, το βαμβάκι είναι ένα από τα σημαντικότερα αγροτικά μας προϊόντα. Πέρα από το γεγονός ότι απασχολούνται με την καλλιέργειά του εκατόν δέκα χιλιάδες περίπου αγρότες, πέρα από το γεγονός ότι το εισόδημα που απολαμβάνουν οι βαμβακοπαραγωγοί κινείται σε πιο ικανοποιητικά επίπεδα σε σχέση με άλλες καλλιέργειες και κατά συνέπεια οποιαδήποτε αντικατάσταση ή υποκατάστασή του θα μείωνε περαιτέρω το αγροτικό μας εισόδημα, πέρα από το γεγονός ότι λειτουργούν πολλά εκκοκκιστήρια στην επαρχία και κατά συνέπεια δίνουν ένα συμπληρωματικό εισόδημα στους αγρότες που απασχολούνται έχοντας δευτερεύουσα εργασία αυτήν στα εκκοκκιστήρια, είναι γεγονός ότι είναι ένα πολύ σημαντικό προϊόν και για την εθνική μας οικονομία, αφού είναι ένα καθαρά συναλλαγματοφόρο προϊόν τόσο από τις εξαγωγές του εκκοκκισμένου βαμβακιού και των υποπροϊόντων του όσο βέβαια και από τις επιδοτήσεις που παίρνουμε από την Ευρωπαϊκή Ένωση.
Κατά συνέπεια το ερώτημα είναι -με δεδομένα αυτά που προανέφερα- πώς εσείς, κύριοι της Κυβέρνησης, συμπεριφέρεστε στο τόσο σημαντικό αυτό προϊόν και κυρίως στους βαμβακοπαραγωγούς μας; Το στηρίξατε στην Ευρωπαϊκή Ένωση αποτελεσματικά; Ενισχύσατε τον Οργανισμό Βάμβακος, που ήταν κύρια αρμόδιος για το προϊόν αυτό, που είχε σαν κύριο αντικείμενο τη διαμόρφωση πολιτικής προϊόντος, την παρακολούθηση και τον έλεγχο της εκκόκκισής του, τη βελτίωση της ποιότητάς του και την καθοδήγηση της πολιτείας, έτσι ώστε να λαμβάνονται μέτρα τόνωσης της ανταγωνιστικότητάς του; Πήρατε σαν Υπουργείο Γεωργίας κάποια διοικητικά μέτρα μείωσης του κόστους παραγωγής του βαμβακιού που να στηρίζουν τον Έλληνα βαμβακοπαραγωγό; Ή τα μέτρα που λαμβάνετε οδηγούν στην αντίθετη ακριβώς κατεύθυνση, δηλαδή, στην κατεύθυνση της χειροτέρευσης της θέσης του;
Δυστυχώς, όμως, η έλλειψη μιας γενικότερης αγροτικής πολιτικής με σαφή σχεδιασμό και ξεκάθαρη στρατηγική, η οποία απορρέει από την έλλειψη ενδιαφέροντος της Κυβέρνησης Σημίτη για τη γεωργία, η αδυναμία και θα έλεγα η ανικανότητά σας στις διαπραγματεύσεις στην Ευρωπαϊκή Ένωση, η διάλυση των εξειδικευμένων Οργανισμών, του Οργανισμού Βάμβακος, Καπνού και Ελαιολάδου, οι οποίοι συνέβαλαν αποφασιστικά στη στήριξη των προϊόντων αυτών, αλλά και η έλλειψη οργάνωσης των υπηρεσιών του Υπουργείου Γεωργίας, έχουν φέρει σε δυσμενέστατη θέση τους αγρότες της χώρας μας και ειδικά τους βαμβακοπαραγωγούς οι οποίοι ήδη λαμβάνουν μία δυσάρεστη γεύση από όσα προανέφερα και ιδιαίτερα από τον τελευταίο καταστροφικό κανονισμό για το βαμβάκι, που συνυπογράψατε πρόσφατα στις Βρυξέλλες.
Τα αίτια της κακής πορείας του βαμβακιού είναι τα εξής:
Κατ' αρχάς, ο καταστροφικός κανονισμός που ψηφίστηκε πρόσφατα στην Ευρωπαϊκή Ένωση για τον οποίο μάλιστα αρχικά εσείς, κύριε Υπουργέ, δηλώσατε ικανοποιημένος επειδή προφανώς -όπως ανέφεραν και τα δημοσιεύματα της περιόδου εκείνης, αλλά και όπως κατήγγειλαν οι συνεταιριστικές οργανώσεις- δεν γνωρίζατε τι ψηφίζατε. Και είναι χαρακτηριστικό το δημοσίευμα της "ΕΛΕΥΘΕΡΟΤΥΠΙΑΣ" στις 10.5.2001, στο οποίο αναφερόταν το εξής: Άλλες είκοσι μέρες -από την ώρα που υπογράψατε τον κανονισμό- θα περιμένουν οι βαμβακοπαραγωγοί και όσοι εμπλέκονται με το βαμβάκι, για να μάθουν τις νέες ρυθμίσεις που έχει αποφασίσει η Ευρωπαϊκή Ένωση. Ο Υπουργός Γεωργίας δεν μπόρεσε χθες να ξεκαθαρίσει τι ψήφισε στο Συμβούλιο Υπουργών Γεωργίας. Συγκεκριμένα, στις 24.4.2001 στο Συμβούλιο που έγινε στο Λουξεμβούργο, η Ελλάδα ψήφισε το σχετικό κανονισμό για το βαμβάκι. Ο δε Υπουργός είχε εκφράσει την ικανοποίησή του γιατί εγκρίθηκαν οι θέσεις μας. Τώρα, όμως, στη μόνιμη Επιτροπή Γεωργίας ο Έλληνας εκπρόσωπος καταψήφισε το βασικό κανονισμό για το βαμβάκι.
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
Δώστε μου και τα τρία λεπτά, κυρία Πρόεδρε.
Με τον κανονισμό, λοιπόν, αυτόν, πέραν από το γεγονός ότι δεν αυξάνεται η μέγιστη εγγυημένη παραγωγή για τη χώρα μας και ότι αυτή παραμένει στους επτακόσιους ογδόντα δύο χιλιάδες (782.000) τόνους, πέρα από το γεγονός ότι διατηρείται η καταβολή των ενισχύσεων στους μεταποιητές και όχι στους παραγωγούς -αίτημα που υποστήριζαν σθεναρά εδώ και χρόνια οι βαμβακοπαραγωγοί- καθώς και πέρα από το γεγονός ότι η διατήρηση του καθεστώτος των ελλειμματικών πληρωμών και όχι των στρεμματικών ενισχύσεων και του καθεστώτος της στηριζόμενης παραγωγής, έχουμε μία κατακόρυφη αύξηση της συνυπευθυνότητας με την αύξηση της παραγωγής.
Συγκεκριμένα, για τη χώρα μας καθορίζεται όριο εγγυημένης παραγωγής ένα εκατομμύριο εκατόν τριάντα επτά χιλιάδες πεντακόσιοι (1.137.500) τόνοι βαμβακιού, πέρα του οποίου επιβάλλεται πρόσθετη αυξημένη ποινή συνυπευθυνότητας 0,02% για κάθε συνολική υπέρβαση μέχρι δεκαπέντε χιλιάδες εκατόν εβδομήντα (15.170) τόνους. Έτσι, η επιδοτούμενη τελικά έκταση, τρία εκατομμύρια οκτακόσιες πέντε χιλιάδες (3.805.000) στρέμματα, τα οποία εσείς προβλέπετε και ποσότητα παραγωγής ένα εκατομμύριο ενενήντα πέντε χιλιάδες (1.095.000) τόνοι βάμβακος, έναντι εκτίμησης φετινής παραγωγής από τον Οργανισμό Βάμβακος στα επίπεδα του ενός εκατομμυρίου διακοσίων πενήντα χιλιάδων (1.250.000), υπόκειται φέτος σε προσωρινή συνυπευθυνότητα, δηλαδή σε πρόστιμο εκατόν πενήντα δύο δραχμών ανά κιλό ενώ πέρυσι η συνυπευθυνότητα ήταν μεν η ίδια αλλά για την τελική ποσότητα παραγωγής ενός εκατομμυρίου διακοσίων τριάντα έξι χιλιάδων (1.236.000) τόνων. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σε ένα λεπτό θα πρέπει να τελειώσετε, κύριε συνάδελφε.
ΑΛΕΞΑΝΔΡΟΣ ΚΟΝΤΟΣ: Ζήτησα προηγουμένως και τα τρία λεπτά της δευτερολογίας μου, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Καλώς, κύριε συνάδελφε.
ΑΛΕΞΑΝΔΡΟΣ ΚΟΝΤΟΣ: Έτσι για την ίδια με πέρυσι ποσότητα παραγωγής, σύμφωνα με το νέο κανονισμό, η τελική τιμή φέτος μπορεί να είναι μειωμένη μέχρι και κατά 80 δραχμές ανά κιλό. Αυτό το στοιχείο και μόνο αποδεικνύει περίτρανα την τεράστια αποτυχία της Ελληνικής Κυβέρνησης, καθώς και τη ραγδαία επιδείνωση της θέσης των βαμβακοπαραγωγών μας επιφέρει, αλλά και βέβαια η κατάσταση θα είναι τραγική αν έχουμε περαιτέρω αύξηση της παραγωγής. Και βέβαια όσο αυξάνεται η παραγωγή, όπως προανέφερα, τόσο αυξάνεται και η συνυπευθυνότητα. Κατά συνέπεια, μειώνεται η επιδότηση με αποτέλεσμα να αναγκάζεστε με αντιαγροτικά διοικητικά μέτρα, όπως η ΚΥΑ 40420/28.2.2001, που επέβαλε τη μείωση της έκτασης της καλλιέργειας κατά 5% σε σχέση με την προηγούμενη χρονιά για περιβαλλοντικούς δήθεν λόγους.
Υπάρχει βέβαια ο κίνδυνος τα στρέμματα που σπάρθηκαν να είναι πολύ περισσότερα από αυτά που προβλέπει το Υπουργείο, δεδομένου ότι και καθυστέρησε πολύ η πληροφόρηση των αγροτών, έγινε στις 3 Μαΐου 2001, αλλά και ακολούθησαν μία σειρά από ακαθόριστες και διαφοροποιημένες εγκύκλιοι του Υπουργείου που δημιούργησαν σύγχυση και προβληματισμό στους βαμβακοπαραγωγούς, όσον αφορά τα στρέμματα που πρέπει να καλλιέργησαν την περίοδο 2001-2002.
Κατά συνέπεια θα πρέπει να απαντήσετε τι θα συμβεί σε περίπτωση αύξησης της παραχθείσας ποσότητας. Ο κάθε παραγωγός που έχει μεγαλύτερη ποσότητα παραγωγής θα παραδώσει το προϊόν μόνο στην εμπορική αξία, οπότε θα είναι καταστροφικό ή θα έχουμε μια συνολική αύξηση της συνυπευθυνότητας και μείωση της επιδότησης; 
Πέρα από αυτό έχουμε και την τελευταία ΚΥΑ 55645/24.9.2001 με την οποία συνεχίζουν να εμπαίζονται και να ταλαιπωρούνται οι παραγωγοί. Αφού δεν ενημερώθηκαν για τη διαδικασία και τους όρους παράδοσης του βαμβακιού αδυνατούν να συλλέξουν το βαμβάκι λόγω άρνησης των ιδιοκτητών συλλεκτικών μηχανών οι οποίοι θέλουν να αποφύγουν ενδεχομένως ελέγχους από τη ΣΔΟΕ.
Θέλω να σας πω και να καταγγείλω ότι την πρώτη ημέρα της εκκοκκιστικής περιόδου είχαμε μια επιδρομή της ΣΔΟΕ στα εκκοκκιστήρια. Οι βαμβακοπαραγωγοί, δηλαδή, κυνηγήθηκαν από υπαλλήλους του Υπουργείου Οικονομικών ζητώντας να τους δοθούν τα δελτία αποστολής που φυσικά δεν είχαν. Και βέβαια δεν ξέρουν εάν δεν διασφαλίζεται ο όρος της ελάχιστης τιμής όσον αφορά τα ποιοτικά χαρακτηριστικά όταν δεν γίνεται καθολική δειγματοληψία και ταξινόμηση του σπόρου βάμβακος.
Τελειώνοντας θα ήθελα να πω ότι και με το βαμβάκι και με τα υπόλοιπα αγροτικά προϊόντα είναι ξεκάθαρο ότι γίνονται λάθη και ότι οδηγούνται σε χειροτέρευση της κατάστασής τους οι παραγωγοί. Και αυτό δεν το λέμε εμείς, το λένε τα δικά σας στελέχη. Έχω κείμενο ενενήντα ενός αγροτοσυνεταιριστικών στελεχών του ΠΑΣΟΚ τα οποία λένε ξεκάθαρα ότι η αγροτική σας πολιτική έχει αποτύχει. Λένε ότι "η αλήθεια την οποία οφείλουμε να καταθέσουμε είναι ότι σε αντίθεση με την πρώτη περίοδο που έχουμε πολιτική ταύτιση κατά κάποιο τρόπο του αγρότη με το ΠΑΣΟΚ, από το 1996 και ύστερα έχουμε σταδιακή απομάκρυνση του ΠΑΣΟΚ από τον αγρότη. Είναι αλήθεια όμως ότι σήμερα διανύουμε μια περίοδο απομάκρυνσης του αγροτικού κόσμου από το κίνημά μας. Και το χειρότερο από όλα είναι ότι η Νέα Δημοκρατία κατάφερε να πείσει ένα κομμάτι του αγροτικού πληθυσμού ότι θα επιλύσει με τον καλύτερο τρόπο τα προβλήματά του. Οι πολιτικές που ακολουθήσαμε τα τελευταία χρόνια και κυρίως η αλαζονική και υπεροπτική συμπεριφορά μας ως εξουσία οδήγησαν σε μια απόσταση του ΠΑΣΟΚ με τον αγροτικό κόσμο".
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε συνάδελφε, τελειώνετε.
ΑΛΕΞΑΝΔΡΟΣ ΚΟΝΤΟΣ: Τελειώνω, κυρία Πρόεδρε.
"Είναι επίσης ξεκάθαρο ότι αυτή η πραγματικότητα ταυτίστηκε σε μια περίοδο όπου οι συνθήκες διαβίωσης των αγροτών χειροτέρευσαν και το κλίμα που δημιουργούνταν από τους εκάστοτε κυβερνητικούς υπευθύνους αντί να τονώσει μια κάποια αισιοδοξία που αυτονόητα έχει ο κάθε επιχειρηματίας προκειμένου να αντεπεξέλθει...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε το κείμενο αυτό μπορείτε να το καταθέσετε να μπει στα Πρακτικά. Δεν είναι ανάγκη να το διαβάσετε τώρα. Σας παρακαλώ τελειώνετε.
ΑΛΕΞΑΝΔΡΟΣ ΚΟΝΤΟΣ: Τελείωσα, κυρία Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σταύρος Παπαδόπουλος.
ΣΤΑΥΡΟΣ ΠΑΠΑΔΟΠΟΥΛΟΣ: Κυρία Πρόεδρε, κυρίες και κύριοι συνάδελφοι, κύριοι Υπουργοί, λυπούμαι αλλά πρέπει να ειπωθούν ορισμένα πράγματα που ίσως είναι σκληρά, αλλά πρέπει να ειπωθούν.
Οι παραγωγοί όλης της χώρας, είτε είναι βαμβακοπαραγωγοί είτε είναι καπνοπαραγωγοί είτε είναι τευτλοπαραγωγοί, τοματοπαραγωγοί είτε είναι κτηνοτρόφοι, όλοι είναι ανάστατοι. Και είναι ανάστατοι από την ανάλγητη, αντικοινωνική και χωρίς ίχνος αγάπης και πρόνοιας πολιτική που εφαρμόζεται τα τελευταία χρόνια. Από την πολιτική σας αυτή έφτασαν στα πρόθυρα της φτώχειας και της κοινωνικής απαξίωσης, με αποτέλεσμα από την αδιαφορία την ολιγωρία και τη γενικότερη πολιτική σας αυτήν τη στιγμή, να κινδυνεύουν να χάσουν ακόμα και τα ίδια τους τα σπίτια με κατασχέσεις και πλειστηριασμούς. Έχω ιδία, προσωπική αντίληψη ορισμένων τέτοιων πραγμάτων γι' αυτό και τα καταγγέλλω. 
Ειπώθηκε διά στόματος του κυρίου Υπουργού πολλές φορές ότι το εισόδημα των αγροτών γενικότερα, των βαμβακοπαραγωγών ειδικότερα και των καπνοπαραγωγών, όλων των γεωργοκτηνοτρόφων, τα τελευταία χρόνια αυξήθηκε. Και το ερώτημα που τίθεται προς όλους τους συναδέλφους που βρίσκονται σε αυτήν την Αίθουσα και που προέρχονται από αγροτικές περιοχές, είναι το εξής: Πείτε μου ειλικρινά, κυρίες και κύριοι συνάδελφοι, ένα αγροτικό προϊόν που τα τελευταία χρόνια είχε ανοδική πορεία. 
Όλα τα αγροτικά προϊόντα στα χέρια του παραγωγού έχουν φθίνουσα πορεία, είναι προς τα κάτω. Απεναντίας οι συντελεστές παραγωγής, δηλαδή, τα φυτοφάρμακα, τα λιπάσματα, οι σπόροι, τα αγροτικά εργαλεία, τα καύσιμα τα τελευταία χρόνια υπερτριπλασιάστηκαν.
Τα ποσά είναι αντιστρόφως ανάλογα εις βάρος του παραγωγού και εσείς βγαίνετε προς τα έξω κύριε Υπουργέ -και πραγματικά είναι ντροπή- και λέτε ότι το εισόδημά τους αυξήθηκε. Αυτό μου θυμίζει ένα άρθρο του Ποινικού Κώδικα που αναφέρεται στην απάτη και λέει "όστις σε γνώση του διαδίδει ψευδή γεγονότα ως αληθή" -όρα το ΠΑΣΟΚ- "με σκοπό να περιποιήσει στον εαυτό του παράνομο περιουσιακό όφελος" -δηλαδή τις ψήφους του ελληνικού λαού- "διαπράττει το αδίκημα της απάτης". Αυτή είναι η αλήθεια και αυτό κάνετε. 
Χωρίς να ντρεπόσαστε, κύριε Υπουργέ, λέτε ότι τα τελευταία χρόνια το εισόδημά τους αυξήθηκε κατά 7% ενώ γνωρίζετε ότι μειώθηκε τουλάχιστον κατά 10% με 12%. Αυτό γιατί όπως προείπα ενώ οι τιμές των αγροτικών προϊόντων είναι στα χέρια του παραγωγού διαρκώς προς τα κάτω, οι συντελεστές παραγωγής είναι διαρκώς προς τα πάνω. 
Με τέτοιες αναληθέστατες δηλώσεις, κύριε Υπουργέ, δεν μπορείτε να καλύψετε την ανυπαρξία σας γύρω από την αγροτική πολιτική. Με τέτοιες ψευδείς δηλώσεις δεν μπορείτε να καλυφθείτε και δεν μπορείτε να είσαστε υπερήφανοι γιατί πραγματικά οι άνθρωποι του μόχθου και του κόπου, οι άνθρωποι οι οποίοι διαρκώς επί τριακόσιες εξήντα πέντε μέρες είναι στις δουλειές τους κάτω από αντίξοες συνθήκες -όπως οι κτηνοτρόφοι- αυτήν τη στιγμή δεν μπορούν να συντηρήσουν τις οικογένειές του, δεν μπορούν να βγάλουν το μεροκάματο του ανειδίκευτου εργάτη και κινδυνεύουν με κατασχέσεις από την Αγροτική Τράπεζα και από το δημόσιο στο οποίο βεβαιώθηκαν ορισμένα από τα δάνεια που πήραν από την Αγροτική Τράπεζα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δεν θα αργήσω να τελειώσω, κυρία Πρόεδρε. Θέλω και τον υπόλοιπο χρόνο μου. 
Ειλικρινά το εισόδημα αυτών των ανθρώπων είναι ανύπαρκτο. Σας λέω, κύριε Υπουργέ, να έρθετε στην ιδιαίτερη πατρίδα μου τη Δράμα -νομίζω βέβαια ότι το ίδιο συμβαίνει σε όλες τις αγροτικές περιοχές- και πάτε στην Αγροτική Τράπεζα στο κεντρικό υποκατάστημα ή σε οποιοδήποτε άλλο και τραβήξτε τυχαία μία κάρτα ή τραβήξτε όλες τις κάρτες μαζί. Θα δείτε ότι όλοι χρωστούν, όχι γιατί δεν εργάζονται ή γιατί τα τρώνε στα νυχτερινά κέντρα και σε διασκεδάσεις, αλλά ακριβώς διότι οι τιμές που ισχύουν για τα αγροτικά προϊόντα δεν καλύπτουν το κόστος της παραγωγής για να περισσέψει και κάτι ώστε να εξοφλήσουν την Αγροτική Τράπεζα και να συντηρήσουν τις οικογένειές τους. Αυτή είναι η αλήθεια. 
Ιδιαίτερα για τους βαμβακοπαραγωγούς, τα τελευταία χρόνια μειώθηκε το εισόδημά τους για τέσσερις λόγους: Από την αύξηση του κόστους παραγωγής, όπου οι συντελεστές παραγωγής υπερτριπλασιάστηκαν, από την αύξηση της συνυπευθυνότητας, που μετά τους χίλιους εκατόν τριάντα επτά (1.137) τόνους είναι 2% επιπλέον και στα επίπεδα της παραγωγής φέτος υπολογίζουν ότι για τους χίλιους διακόσιους πενήντα (1.250) ή χίλιους τριακόσιους (1.300) τόνους η συνυπευθυνότητα θα είναι από 66% έως 74% πάνω. Σ' αυτό το επίπεδο θα μειωθεί κατ' αναλογία και το εισόδημα των βαμβακοπαραγωγών. 
Εσείς, κύριε Υπουργέ, δηλώσατε ότι είσαστε ικανοποιημένος από τον κανονισμό που ψηφίσατε στο Λουξεμβούργο στις 24-4-2001 υπερηφανευόμενος μάλιστα ότι προστατεύετε τους παραγωγούς, ενώ απεναντίας με αυτόν τον τρόπο συρρικνούται ακόμα περισσότερο το εισόδημά τους. 
Επί πλέον από τη μείωση των επιδοτουμένων καλλιεργούμενων εκτάσεων από τέσσερα εκατομμύρια εκατό χιλιάδες (4.100.000) περίπου στα τρία εκατομμύρια οκτακόσιες χιλιάδες (3.800.000) χιλιάδες. Δηλαδή περίπου διακόσια ογδόντα δύο χιλιάδες (282.000) στρέμματα δεν θα επιδοτηθούν. Αυτό στη Δράμα είναι περίπου 10% με 12%. Δήλωσαν οι Δραμινοί βαμβακοπαραγωγοί εκατόν ένδεκα χιλιάδες (111.000) στρέμματα και αυτήν τη στιγμή από τις αρμόδιες υπηρεσίες εγκρίθηκαν μόνο ενενήντα οκτώ χιλιάδες (98.000) στρέμματα, που σημαίνει ότι είναι περίπου 10% με 12% μείον. 
Και ερωτώ, κύριε Υπουργέ: Ειλικρινά τι θα γίνει με την αποζημίωση για το πράσινο σκουλήκι; Πέρασαν εδώ και δύο χρόνια και παρά τις περί αντιθέτου υποσχέσεις σας ότι οι άνθρωποι αυτοί θα αποζημιωθούν, αυτήν τη στιγμή φύλλο δεν κουνιέται γύρω απ' αυτό το θέμα. 
Η καταδίκη των βαμβακοπαραγωγών, κύριε Υπουργέ, επήλθε και από την κατάργηση και του οργανισμού βάμβακος, που και εσείς είστε υπεύθυνος εκτός από τον προκάτοχό σας τον κ. Τζουμάκα, διότι μέχρι πρότινος διαβεβαιώνατε ορισμένα πράγματα που ήταν αντίθετα από την κατάργησή του και φτάσατε στο τέλος να καταργήσετε όλους τους οργανισμούς που προσέφεραν τα μέγιστα στον αγρότη. Και ιδιαίτερα ο οργανισμός βάμβακος ήταν ο οργανισμός εκείνος που προστάτευε αυτό το εθνικό προϊόν είτε στην παραγωγή είτε στη διακίνηση είτε στην εξασφάλιση της ποιότητας. 
Έχω ένα έγγραφο στα χέρια μου με αριθμό πρωτοκόλλου 1745/26-3-99 του προκατόχου σας Υπουργού με το οποίο δηλώνει προς την Κομισιόν τα εξής: "Θέλουμε να σας γνωρίσουμε ότι στις προθέσεις του Υπουργείου Γεωργίας είναι μετά τη σύσταση του ΟΠΕΚΕΠΕ και την κατάργηση του οργανισμού βάμβακος να εκδοθεί προεδρικό διάταγμα για τη σύσταση δημόσιου οργανισμού βάμβακος, στον οποίο θα ανατεθεί η υποστήριξη του προϊόντος. Σ' αυτόν κατά συνέπεια θα ανήκει η λειτουργία και των τεσσάρων κέντρων ποιοτικού ελέγχου, τυποποίησης, ταξινόμηση βάμβακος που έχουν εγκριθεί στα πλαίσια του Β΄ Κοινοτικού Πλαισίου Στήριξης και η ανέγερσή τους βρίσκεται ήδη στο στάδιο της υλοποίησης".
Ειλικρινά, κύριε Υπουργέ, τι θα γίνει μ' αυτήν τη δέσμευση απέναντι στην Κομισιόν; Από τότε έχουν περάσει ήδη δύο χρόνια και δεν βλέπουμε πουθενά φως στο τούνελ.
Νομίζω ότι ήρθε η ώρα να σκύψετε πραγματικά στο πρόβλημα γενικότερα των παραγωγών. Πρέπει να δείτε τους ανθρώπους αυτούς του μόχθου, που προσφέρουν τα μέγιστα σε όλη την εθνική οικονομία. Αυτό το οποίο λέτε στα λόγια ότι είστε κυβέρνηση αγάπης, πρόνοιας και κοινωνικής αλληλεγγύης να το εφαρμόσετε και στην πράξη. Να είστε κοντά στον αγρότη, να είστε κοντά στο γεωργοκτηνοτρόφο για να κρατήσουμε την Ελλάδα ζωντανή. Η ύπαιθρος απερημώθη και αυτή τη στιγμή κινδυνεύει το ίδιο το έθνος. 
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο συνάδελφος κ. Γεώργιος Καρασμάνης έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Κυρία Πρόεδρε, εδώ και ενάμιση χρόνο μέσα σ' αυτήν την Αίθουσα και έξω από τη Βουλή όσοι εξ υμών γνωρίζουμε έστω και στοιχειωδώς το χώρο της βαμβακοπαραγωγής δεν κουραστήκαμε να φωνάζουμε και να προειδοποιούμε, δεν κουραστήκαμε να επισημαίνουμε με στοιχεία και αριθμούς ότι οι προωθούμενες τότε προτάσεις της Ευρωπαϊκής Επιτροπής οδηγούν σε κίνδυνο, θάνατο τη βαμβακοκαλλιέργεια και σε νέες χειρότερες περιπέτειες τους Έλληνες βαμβακοπαραγωγούς. Δεν κουραστήκαμε να καλούμε την Κυβέρνηση και την ηγεσία του Υπουργείου να δώσουν σκληρές και ανυποχώρητες μάχες στα κοινοτικά όργανα για να διασφαλίσουν τα συμφέροντα των βαμβακοπαραγωγών ώστε να επιβιώσει αυτός ο σημαντικότερος, ο νευραλγικότερος κλάδος της εθνικής μας οικονομίας. 
Η ηγεσία του Υπουργείου Γεωργίας εκώφευσε στις προειδοποιήσεις μας και στις επισημάνσεις μας και αντί ως όφειλε να εξαντλήσει τις όποιες διαπραγματευτικές δυνατότητές της για να αποτρέψει τη δυσμενέστατη αναθεώρηση, αντί να δώσει μάχη διεκδικώντας αύξηση του πλαφόν της επιδοτούμενης παραγωγής -που είναι και ένα καθολικό αίτημα των Ελλήνων βαμβακοπαραγωγών και η μοναδική διέξοδος για το ελληνικό βαμβάκι- προχώρησε στα γνωστά πρόχειρα δήθεν μέτρα περιορισμού της εγχώριας βαμβακοκαλλιέργειας.
Και ναι μεν τα μέτρα χαρακτηρίστηκαν από τον αρμόδιο επίτροπο Φίσλερ παράνομα και αντικοινοτικά, όμως από την άλλη έριξαν νερό στο μύλο της Κομισιόν που βολεύτηκε, εκμεταλλευόμενη από την πολιτική του Υπουργείου, σαν μήνυμα και σαν επιχείρημα ότι δεν μας ενδιαφέρει η αύξηση του ελληνικού πλαφόν, εμείς παίρνουμε μέτρα μείωσης της καλλιέργειας και μείωσης παραγωγής. 
Και πήγε ο κύριος Υπουργός και όχι μόνο προσυπέγραψε φαρδιά-πλατιά και αμαχητί τον καταστροφικό κανονισμό, αλλά και το ανακοίνωσε με τυμπανοκρουσίες και θριαμβολογίες ως μεγάλη του επιτυχία, που όμως άρχισε να τις μαζεύει και να τις παίρνει πίσω λίγα εικοσιτετράωρα μετά, όταν και από την πρώτη κιόλας προσεκτική ανάγνωση και ανάλυση των διατάξεων του νέου καθεστώτος αποκαλύπτονταν και τεκμηριώνονταν πέραν πάσης αμφιβολίας οι δυσμενέστατες επιπτώσεις, που θα είχε στην καλλιέργεια και στο εισόδημα των βαμβακοπαραγωγών, με πρώτη και μεγαλύτερη ζημιά την αύξηση της υπευθυνότητας. Αλλά ούτε κι αυτό στάθηκε ικανό να οδηγήσει την ηγεσία του Υπουργείου Γεωργίας σε μια διαφορετικότερη πολιτική για το βαμβάκι, έστω και εκ των υστέρων και έστω για να περισώσει ό,τι ήταν δυνατόν να περισωθεί. Αντίθετα, και σε πείσμα των έντονων διαμαρτυριών των βαμβακοπαραγωγών, σε πείσμα της διαπίστωσης ότι τα πρώτα δήθεν περιοριστικά μέτρα στην καλλιέργεια που δεν, ή, ελάχιστα απέδιδαν, σε πείσμα των κοινοτικών προειδοποιήσεων ότι είναι αυθαίρετα και παράνομα, προχώρησε στην εφαρμογή και δεύτερης δέσμης περιορισμών. Το ίδιο πρόχειρα, το ίδιο αποσπασματικά όπως και τα πρώτα, χωρίς να προηγηθεί ούτε κι αυτήν τη φορά τουλάχιστον η αναγκαία και έγκαιρη ενημέρωση των παραγωγών, για να προγραμματίσουν οι άνθρωποι και να καλλιεργήσουν ποιες ποσότητες θα μπορούν να παραδώσουν, για ποιες από αυτές θα επιδοτηθούν. Είναι γνωστό ότι ένα μήνα μετά τη σπορά του βαμβακιού πήρατε τα περιοριστικά μέτρα.
Κύριε Υπουργέ της Γεωργίας, μπορείτε τώρα να καμαρώνετε για τα αποτελέσματα της πολιτικής σας. Τα εκκοκκιστήρια άνοιξαν την περασμένη εβδομάδα, όσα και όπως άνοιξαν και μετά τους παραγωγούς που ζουν στο πετσί τους την τραγελαφική αυτή κατάσταση, σεις γνωρίζετε αυτήν τη στιγμή τη σύγχυση που υπάρχει στην αγορά βαμβακιού. Ουδείς γνωρίζει ακόμη ποια θα είναι η τελική τιμή εμπορική και επιδότηση που θα εισπράξουν τελικά οι παραγωγοί. Το Μάιο δηλώσατε ότι θα καλλιεργηθούν τέσσερα εκατομμύρια ογδόντα επτά χιλιάδες (4.087.000) στρέμματα με βαμβάκι. Τώρα δώσατε στην Ευρωπαϊκή Κοινότητα τρία εκατομμύρια οκτακόσιες πέντε χιλιάδες (3.805.000) στρέμματα, για να πετύχετε ψηλότερη προκαταβολή, αλλά αυτό πολύ μικρή σημασία έχει. Αυτό που καίει είναι η τελική τιμή και την τελική τιμή δεν τη διαμορφώνουν τα στρέμματα που δώσατε, αλλά το ύψος της παραγωγής, που κι αυτήν δεν ξέρετε πού θα φτάσει, αφού ακόμα και η κατά κόρον εξαγγελία σας για περιορισμό από τα τεχνητά φουσκώματα, από τα γνωστά κυκλώματα, μένουν πάντα στα χαρτιά. Αλλά ακόμα και στην καλύτερη των περιπτώσεων, ακόμα δηλαδή κι αν επαληθευτούν όλα τα στοιχεία, τα οποία δίνετε, η τελική τιμή που θα διαμορφωθεί, που θα εισπράξουν οι παραγωγοί θα είναι πάνω από 50 δραχμές σε σχέση με πέρυσι. Αρκεί να σας πω ότι αν έχουμε την ίδια παραγωγή που είχαμε πέρυσι, ένα εκατομμύριο διακόσιες εβδομήντα πέντε χιλιάδες (1.275.000) τόνοι, θα εισπράξουν το λιγότερο πάνω από 50 δραχμές σε σχέση με πέρυσι. Εάν πάλι έχουμε παραγωγή ένα εκατομμύριο διακόσιες εξήντα χιλιάδες (1.260.000) τόνους, δεν θα υπάρξει καμία επιστροφή ούτε το Δεκέμβρη ούτε τον Αύγουστο. Αν πάλι ίσχυε ο προηγούμενος κανονισμός, οι παραγωγοί θα εισέπρατταν προκαταβολή 233 δραχμές συν τα ποιοτικά χαρακτηριστικά άλλες 20 με 25 δραχμές και θα ξεκινούσαμε σήμερα από 250 δραχμές το κιλό και όχι με τις 210 και 215 δραχμές.
Κύριε Υπουργέ και κύριοι της Κυβέρνησης, είσθε υπόλογοι γιατί με την πολιτική σας δεν οδηγείτε απλώς σε συρρίκνωση την ελληνική βαμβακοπαραγωγή, αλλά συγχρόνως υποθηκεύετε το αύριο, το μέλλον και την ίδια την επιβίωση των βαμβακοπαραγωγών μας.
Είσθε υπόλογοι, γιατί σε κρίσιμες διαπραγματεύσεις αποδειχθήκατε κατώτεροι των περιστάσεων και είσαστε υπόλογοι και υπεύθυνοι, γιατί διαλύσατε έναν οργανισμό, τον Οργανισμό Βάμβακος, ένα φορέα που παρά τα προβλήματα και τις αδυναμίες του αποτελούσε στήριγμα της παραγωγής και του παραγωγού. Και το κάνατε πριν ακόμη οργανώσετε και στελεχώσετε επαρκώς το φορέα που εξαγγέλλετε ως πανάκεια. Δεν έχουμε την αυταπάτη, όπως δεν έχουν και οι Έλληνες βαμβακοπαραγωγοί, δεν περιμένουν καμιά λύση στα εκρηκτικά προβλήματα που έχετε δημιουργήσει ή έχετε επιδεινώσει. Μέσα όμως σε αυτήν τη χαοτική κατάσταση, που έχει δημιουργηθεί στη βαμβακοπαραγωγή, τουλάχιστον έχετε δύο στοιχειώδεις υποχρεώσεις. Πρώτον, να ξεκαθαρίσετε εδώ και τώρα στους απελπισμένους παραγωγούς ποια θα είναι η τελική τιμή στο επιλέξιμο βαμβάκι και δεύτερον θα πρέπει να παρέμβετε άμεσα για να τους διαφυλάξετε από τη βουλιμία των αετονύχηδων, που περιμένουν στη γωνία για να πάρουν το μη επιλέξιμο βαμβάκι για ένα κομμάτι ψωμί, όταν ξέρετε ότι ο κανονισμός επιδοτεί την παραγωγή και όχι το στρέμμα. Γνωρίζετε ακόμα ότι καταστρατηγείτε τους κοινοτικούς κανονισμούς και υπάρχει κίνδυνος να οδηγηθεί η χώρα στα ευρωπαϊκά δικαστήρια. Τρίτον, αν πρόκειται να προχωρήσετε σε τρίτη δόση περιοριστικών μέτρων, αυτήν τη φορά θα πρέπει να μην τους αιφνιδιάσετε, πείτε τους έγκαιρα πόσο θα καλλιεργήσουν και πόσο θα παραδώσουν, για να μπορέσουν να κάνουν τους λογαριασμούς τους, το κουμάντο τους, για να ξέρουν να προγραμματίσουν την παραγωγή τους. Μην το κάνετε όπως τους αιφνιδιάσατε με τα πρώτα και τα δεύτερα μέτρα, γιατί υπάρχουν μεγάλες αδικίες από τα προηγούμενα. Υπάρχουν παραγωγοί που έχουν δηλώσει τα στρέμματα που δικαιούνται και άδικα τώρα τους τα μειώνετε. Δεν βρίσκουν τα κιλά τους ή είναι λιγότερα -από αυτά που δικαιούνται- στις δηλώσεις τους. Πρέπει να αποκαταστήσετε αυτές τις αδικίες που έχετε διαπράξει. Σας ευχαριστώ.
(Χειροκροτήματα από τη Νέα Δημοκρατία)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Παρθένα Φουντουκίδου έχει το λόγο.
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, τελείως απρόκλητα και αβίαστα ένα ερώτημα βγαίνει από τους αγρότες της χώρας μας και πρόσφατα και από τους βαμβακοπαραγωγούς: Πού το πάει επιτέλους η Κυβέρνηση, γιατί μας χτυπάει από παντού, γιατί στην κυριολεξία μας εξοντώνει; Και θέλω να πιστέψετε ότι έρχομαι σε δύσκολη θέση, γιατί ανήκω σε μια παράταξη, που πάντα προτάσσει το συμφέρον του τόπου και των πολιτών και γιατί είμαι από αυτούς που σε καμία περίπτωση δεν θέλω τη διεύρυνση της εκλογικής βάσης του κόμματός μας να τη στηρίξω στα συντρίμια αυτού του τόπου.
Είναι τραγικό για τον τόπο μας να συνειδητοποιούμε ότι ολόκληρος κλάδος συρρικνώνεται, ότι σβήνει η ελπίδα και η προοπτική, ότι η ελληνική ύπαιθρος δεν έχει μέλλον, ότι τα νέα παιδιά γυρίζουν την πλάτη στη γεωργία, ότι δεν υπάρχει υπεύθυνη πολιτική αντιμετώπισης της κρίσης και επίσης να δίνει προοπτική και ελπίδα στον αγρότη για να στηρίξει την αγροτική ανάπτυξη και το εισόδημά του. Είναι συγκλονιστικό να διαπιστώνεις ότι υπάρχει αδυναμία και ανεπάρκεια σε ένα τόσο κρίσιμο για την εθνική οικονομία και για τον κοινωνικό ιστό της χώρας τομέα.
Θα έλεγα ότι πραγματικά είναι επιεικώς εγκληματικοί οι χειρισμοί στις διαπραγματεύσεις με την Ευρωπαϊκή Ένωση. Έτσι, χωρίς στόχους, χωρίς επιμονή, χωρίς να βρείτε έστω ένα επιχείρημα να στηρίξετε τουλάχιστον την αύξηση της μεγίστης εγγυημένης εθνικής ποσότητας στο ένα εκατομμύριο εκατόν είκοσι χιλιάδες (1.120.000) τόνους. Δεν βρήκατε επιχειρήματα να στηρίξετε την αύξηση των δαπανών για το βαμβάκι, δεν υποστηρίξατε την απευθείας χορήγηση της επιδότησης στο βαμβακοπαραγωγό, ούτε καν συζητήσατε για το σύστημα των προκαταβολών.
Από την αναθεώρηση του 1995 μέχρι τις αποφάσεις του Απριλίου του 2001 εκτιμώ ότι τα πράγματα πάνε από το κακό στο χειρότερο. Δεχθήκατε χωρίς όρους και προσυπογράψατε την αύξηση του προστίμου συνυπευθυνότητας, που πλέον πρέπει να ξέρουν οι παραγωγοί ότι αυξάνει τώρα χωρίς κανένα όριο. 
Ανήκουμε, κύριε Υπουργέ, σε μία κοινότητα, σε μια ανοιχτή αγορά που εισάγει τέσσερα εκατομμύρια πεντακόσιες χιλιάδες (4.500.000) συσπόρου βάμβακος ετησίως κι εσείς εμφανιστήκατε, επιτρέψτε μου να πω, βασιλικότεροι του βασιλέως σε απλές σκέψεις κάποιων που μίλησαν για περικοπή των στρεμμάτων, με στόχο δήθεν την προστασία του περιβάλλοντος.
Το διαπράττετε για δεύτερη φορά το αδίκημα -θα έλεγα- γιατί δεν μελετήσατε ούτε καν τα αποτελέσματα της περσινής σας απόφασης. Δεν μελετήσατε εάν η περσινή σας απόφαση οδήγησε σε αύξηση της τιμής ή σε προστασία του περιβάλλοντος. Και επεμβαίνετε με δεύτερη υπουργική απόφαση και ζητάτε εφαρμογή νέων περικοπών για ένα θέμα που επιτρέψτε μου να πω, κύριε Υπουργέ, κινδυνεύει να λογοδοτήσει η Ελλάδα. 
Ξέρετε ότι απολογείσθε γι' αυτό στα ευρωπαϊκά όργανα. Και πλανάται ένα ερώτημα, έχετε το δικαίωμα με εσωτερικές υπουργικές αποφάσεις να επιβάλετε τέτοιους περιορισμούς; Είναι καλυμμένα τα νώτα σας από την Ευρωπαϊκή Ένωση; Πώς παίρνετε, λοιπόν, τέτοιες πρωτοβουλίες; Αντίστοιχα θα έπρεπε να είναι επιθετικές, αύξηση της παραγωγής, ενίσχυση της τιμής και της ποιότητας του ελληνικού προϊόντος. 
Τους σφάξατε, λοιπόν, με το βαμβάκι και τώρα τους οδηγείτε από το κακό στο χειρότερο. Τους καταταλαιπωρείτε, κύριε Υπουργέ, με τις αποφάσεις που βγάλατε για τις διαδικασίες παράδοσης του προϊόντος και τις λειτουργικές προϋποθέσεις των εκκοκκιστηρίων στην κυριολεξία την τελευταία στιγμή. 
Μειδιάτε, κύριε Υπουργέ, αλλά ξέρετε πότε έγινε αυτό; Όταν ήδη είχαν μαζέψει το βαμβάκι, όταν οι πλατφόρμες φορτωμένες περίμεναν έξω από τα εκκοκκιστήρια και ήταν εμφανής η αγωνία του παραγωγού να προστατεύσει το προϊόν του, να διαφυλάξει την ποιότητα του προϊόντος. Αλλά φαίνεται ότι αυτές οι αγωνίες σας αφήνουν παγερά αδιάφορους. 
Πιστέψατε, λοιπόν, ότι βγάλατε λαβράκι για να ενισχύσετε τα ελλειμματικά σας έσοδα από τους ιδιοκτήτες των μηχανών βαμβακοσυλλογής και αρχίσατε να ζητάτε δελτία παροχής υπηρεσιών με ένα μέτρο που είναι ελλιπές, γιατί ούτε διαφυλάσσετε την επιστροφή του ΦΠΑ που θα δικαιούνται αλλά πολύ περισσότερο δεν έχει ειδικές ρυθμίσεις για την παράδοση των ιδίων προϊόντων των συγγενών ή ακόμη για των συνεταίρων που είναι μια μορφή λειτουργίας των επιχειρήσεων, όπως γνωρίζετε. Και φυσικά η έλλειψη ενημέρωσης, η άγνοια και η αβεβαιότητα μόνιμη κατάσταση και μόνιμος σύντροφος! 
Τι θα γίνουν, κύριε Υπουργέ, τα επιπλέον κιλά που η ανακολουθία των χειρισμών των υπηρεσιών σας και της πολιτικής σας δημιούργησαν; Γιατί δεν τοποθετείστε ξεκάθαρα; Η άποψή μου είναι ότι θα υποχρεωθείτε να τα πάρετε. Γιατί, λοιπόν, τους ταλαιπωρείτε; Θέλετε να βρείτε -και είναι λογικό- κάποιον τρόπο να μειώσετε τη στρεμματική καλλιέργεια. Ένας είναι αυτός ο τρόπος είναι να τους υποδείξετε τι πρέπει να καλλιεργήσουν. Αυτό μου λέει εμένα ότι είναι υπεύθυνη πολιτική και προς αυτήν την κατεύθυνση κανείς σοβαρά από εσάς μέχρι σήμερα δεν ασχολήθηκε. Και είναι θλιβερό.
Τι νομίζετε ότι ζητούν οι αγρότες; Το δικαίωμά τους να παραμείνουν αγρότες. Το δικαίωμα να εξασφαλίσουν μια αξιοπρεπή διαβίωση, να ανταμειφθεί ο μόχθος τους και να κρατήσουν έστω αν μπορούν ένα από τα παιδιά τους αγρότη κοντά τους. Να δώσουν πνοή στην ερημωμένη ελληνική ύπαιθρο. Και αυτό το δικαίωμα εσείς τους το στερείτε. Τα όπλα σας στις διαπραγματεύσεις στην Ευρωπαϊκή ΄Ενωση, που είναι οι διαρθρωτικές αδυναμίες της ελληνικής οικονομίας, η υφή του κοινωνικού ιστού, η αυξημένη ανεργία στις αγροτικές περιοχές και σε όλη τη χώρα, τα έχετε καταθέσει παρά πόδας και δεν τα χρησιμοποιείτε. Παραδίδουν, ξέρουν τι τους κοστίζει η παραγωγή, 73,5 χιλιάδες ανά στρέμμα σήμερα, αλλά δεν ξέρουν τι τιμή θα εισπράξουν. Και καταφέρατε με την πολιτική σας να έχετε πετύχει μια αύξηση του κόστους παραγωγής 200% την τελευταία δεκαετία και τις τιμές καθηλωμένες στα επίπεδα του 1993. 
Διαλύσατε τον Οργανισμό Βάμβακος. Δημιουργήσατε έναν νέο φορέα, τον ΟΠΕΚΕΠΕ, αλλά το πράξατε πολύ βιαστικά και άκομψα και νομίζω ότι τα προβλήματα που δημιουργούνται είναι πολύ μεγάλα, κύριε Υπουργέ. 
Πρόσφατο, χθεσινό παράδειγμα: Αγρότης, ο Κωνσταντίνος Γίγαρης από τα Γιαννιτσά, ψάχνει επί δεκαήμερο να βρει αρμόδιο να συνεννοηθεί πώς θα διορθώσουν το λάθος που του έκαναν στα κιλά που δικαιούται να παραδώσει. 
Δυστυχώς δεν βρίσκεται κανένας αρμόδιος. Αυτή είναι η κατάσταση του νέου φορέα που δημιουργήσατε χωρίς να εξασφαλίσετε τρόπο και άλλο φορέα στήριξης του προϊόντος σε όλα τα στάδια από την παραγωγή μέχρι την κατανάλωση. 
Αυτή, λοιπόν, είναι η πραγματικότητα, κύριε Υπουργέ, και όχι αυτή που παρουσιάζεται από τα διαφημιστικά ακριβοπληρωμένα φυλλάδια που μέχρι και σήμερα μας στείλατε. Και μιλάτε, λοιπόν, για προστασία των συμφερόντων των βαμβακοπαραγωγών. Ξέρετε τι έχετε δημιουργήσει; Απόγνωση αίσθημα εγκατάλειψης και μόνο. Και λυπάμαι διότι είσθε πολύ κακοί εντολοδόχοι, κύριοι Υπουργοί, είσθε πολύ κακοί διαχειριστές. Όμως, σας διαβεβαιώνω ότι δεν επιχαίρουμε. Απαιτούμε όμως υπεύθυνη πολιτική και απαιτούμε σοβαρούς χειρισμούς. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των επερωτώντων Βουλευτών.
Ο κύριος Υπουργός Γεωργίας έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, όταν η Νέα Δημοκρατία υπέβαλε την επερώτηση την πρώτη της χρονιάς για το βαμβάκι, το πρώτο ερώτημα και λογικό θα ήταν, ήταν γιατί υπέβαλε αυτήν την επερώτηση αφού τον Ιούνιο κλείσαμε την προηγούμενη σύνοδο της Βουλής συζητώντας πάλι το ίδιο θέμα. Τι έχει αλλάξει ώστε να ξανασυζητήσουμε αυτό το θέμα πέρα από την οποιαδήποτε αντιπολιτευτική τακτική; Αυτό που εγώ ευθέως θα μπορούσα να πω είναι ότι αυτό που έχει αλλάξει το καινούριο δεν ήταν ο Κανονισμός -γι' αυτόν συζητήσαμε και γι' αυτόν σήμερα ξαναλέμε τα ίδια ξανακούμε μάλλον τα ίδια- αλλά ήταν η κοινή υπουργική απόφαση που με αυστηρούς πράγματι όρους τους οποίους συζητήσαμε και με τα δικά σας συνδικαλιστικά και συνεταιριστικά στελέχη -γιατί εμείς συζητάμε με τους εκπροσώπους των παραγωγών- και αυτήν υιοθετήσαμε. Απλώς, βάζει τέρμα στον αέρα βάζει τέρμα στους μεσάζοντες περιορίζει τους αλανάρχες, δηλαδή, εκείνους που δημιουργούν τις αλάνες για να υποβαθμίζουν το προϊόν και να κλέβουν τον ιδρώτα του αγρότη.
Εγώ έχω πει πολλές φορές και πράγματι αντιμετωπίζετε ευκαιριακά τα θέματα γιατί δεν έχετε ούτε συγκροτημένη αγροτική πολιτική, αλλά ούτε και κάποια στρατηγική που μπορείτε να μας πείτε. Σίγουρα έχετε το άγχος και το λέτε πολλές φορές του εκλογικού αποτελέσματος και σας το ξαναείπα την άλλη φορά αλλά δεν θέλετε να μελετήσετε τα στοιχεία και να το δείτε γιατί πραγματικά το ΠΑΣΟΚ κατέκτησε το υψηλότερο ποσοστό του στα αγροτικά εκλογικά τμήματα 44,56% που δείχνει ότι οι ΄Ελληνες αγρότες εμπιστεύονται για τη διαχείριση έστω πέρα από τους στόχους και τις στρατηγικές σ' αυτό το κόμμα και αυτό δεν μπορείτε να το ξεπεράσετε. Αλλά θα το ξεπεράσετε όταν επικοινωνήσετε πρώτα εσείς με τη βάση σας γιατί εμείς με τη δική σας συνδικαλιστική και συνεταιριστική βάση επικοινωνούμε αυτούς ακούμε όπως και όλους και γι' αυτό πιστεύω ότι καταλήγουμε στα σωστότερα συμπεράσματα και στην καλύτερη διαχείριση των εθνικών υποθέσεων. 
Όμως, όποια και αν είναι η αντιπολιτευτική σας τακτική θα πρέπει πραγματικά απευθυνόμενοι πια και στους βαμβακοπαραγωγούς, αλλά και σε όλους τους πολίτες να απαντήσουμε σε κάποια πολύ σημαντικά θέματα που πρέπει να αντέχουν στην απλή λογική και του τελευταίου πολίτη αυτής της χώρας. Δεν μπορούμε να μιλάμε για αποτυχία μιας πολιτικής όταν πρώτον, η διεθνής τιμή του σύσπορου βαμβακιού σήμερα αν ανοίξετε το κομπιούτερ σας θα δείτε ότι είναι 19 ευρώ τα εκατό κιλά δηλαδή 65 δραχμές. Εξήντα πέντε δραχμές το κιλό και ο ΄Ελληνας παραγωγός θα απολαύσει χάρη στη δική μας πολιτική και πάλι τριακόσιες δραχμές το κιλό. Απαντήσετε σ' αυτό. Δεν είναι αυτό επιτυχία μιας πολιτικής; 
Δεύτερον, οι μέσες τιμές 89, 93 ήταν 218 δραχμές. Πράγματι ανέβηκε αλλά ήταν οι μισές ποσότητες. Και ακόμη με διπλάσια σήμερα στρέμματα αυτή η τιμή έχει φθάσει τις τριακόσιες δραχμές το κιλό περίπου. Γιατί είναι αποτυχία οι διαπραγματεύσεις; Δεν ξαναπήραμε σε επίπεδο ευρώ ακριβώς τα ίδια ευρώ; 
Δηλαδή όταν πας και διαπραγματεύεσαι και παίρνεις μέσα από το σύστημα αυτό 770 εκατομμύρια ευρώ -όσα είχαμε- γιατί απέτυχες; 
Τέταρτον: Πώς είναι αποτυχία όταν οι αγρότες βαμβακοπαραγωγοί εισέπραξαν στη χρονιά που πέρασε 375 δισεκατομμύρια δραχμές; Και αυτό είναι μια άλλη "διαπραγματευτική" επιτυχία γιατί δεν ετέθη καν, αλλά εμείς το ξέρουμε πολύ καλά ότι εκτός από την τιμή του βαμβακιού υπάρχει και το βαμβακέλαιο και ο σπόρος, η βαμβακόπιτα και όλα αυτά είναι ένα πρόσθετο εισόδημα. Δεν τα υπολογίζω αυτά εδώ. 
Και τέλος, διαπραγματευτική επιτυχία μέσα από τις πιέσεις μιας πολιτικής που ασκείται από τις κεντροευρωπαϊκές κυρίως χώρες και στις οποίες ανθιστάμεθα όλοι οι υπόλοιποι νότιοι και η Ελλάδα. Σε μια πολιτική, λοιπόν, συμπίεσης δημοσιονομικής πειθαρχίας διαφορετικής απ' αυτήν που ξέραμε, το ότι καταφέραμε να διατηρήσουμε το σύστημα των ελλειμματικών πληρωμών στο βαμβάκι, αποτελεί κολοσσιαία διαπραγματευτική επιτυχία και δεν υπάρχει κανένα άλλο προϊόν. Πείτε μου ένα προϊόν στο οποίο να υπάρχει το σύστημα των ελλειμματικών πληρωμών. Πέστε μου ένα προϊόν που να παράγεται στις χώρες της Ευρωπαϊκής ΄Ενωσης και να ισχύει το σύστημα των ελλειμματικών πληρωμών, δηλαδή, να έχεις μια τιμή στόχου και να σου πληρώνει η Ευρωπαϊκή ΄Ενωση τη διαφορά ανάμεσα στη διεθνή τιμή και την τιμή στόχου. Αυτό, λοιπόν, πολλοί ήθελαν να καταργηθεί αλλά τελικά διατηρήθηκε γιατί είναι -και το ξαναλέω- το βαμβάκι το μοναδικό προϊόν που παράγεται στην Ευρωπαϊκή Ένωση για το οποίο θα ισχύει και τα επόμενα χρόνια το σύστημα των ελλειμματικών πληρωμών, δηλαδή ο ΄Ελληνας παραγωγός θα εισπράττει τη διαφορά ανάμεσα στη διεθνή τιμή και φυσικά την τιμή στόχου, η οποία -και αυτό είναι διαπραγματευτική επιτυχία- διατηρήθηκε στα ίδια επίπεδα, στα υψηλά επίπεδα. Και ξέρετε, μιλάμε για μια Ευρωπαϊκή ΄Ενωση που όπως και παγκόσμια, κυριαρχείται από το τι λέει η αγορά. Όταν, λοιπόν, παντού στις ανοικτές αγορές σου λένε τιμή, είναι αυτή που λέει η αγορά. Όταν, λοιπόν, η τιμή που λέει η αγορά είναι 65 δραχμές και εσύ πετυχαίνεις να πάρεις 300, τότε αυτό πραγματικά είναι μια ειδική επιτυχία με την οποία η ελληνική Κυβέρνηση φυσικά γνωρίζει ότι υπηρετεί πολύ καλύτερα την αγροτική οικονομία, αλλά και τους ΄Ελληνες βαμβακοπαραγωγούς.
Κυρίες και κύριοι, έχω πει πολλές φορές ότι το βαμβάκι είναι ένα από τα τέσσερα κύρια προϊόντα που καλλιεργούμε στη χώρα μας και επιδοτούνται από την Ευρωπαϊκή ΄Ενωση. Παρέχει εισόδημα σε εννενήντα τρείς χιλιάδες (93.000) παραγωγούς -όχι σε εκατόν δέκα χιλιάδες (110.000)- σε είκοσι έξι νομούς της χώρας. Καλύπτει ως πρώτη ύλη τις ανάγκες της κλωστοϋφαντουργίας, εξάγεται ακατέργαστο είτε ως προϊόν βιομηχανικό -εννοώ νήματα, ενδύματα- εξασφαλίζοντας σημαντικές εισροές συναλλάγματος. Επιδοτείται από την Ευρωπαϊκή ΄Ενωση, απορροφά το 24% των επιδοτήσεων της χώρας και φυσικά στηρίζει τη λειτουργία ογδόντα εκκοκκιστηρίων, είκοσι πέντε νηματουργείων, εξήντα μονάδων χημικής επεξεργασίας και τεσσάρων χιλιάδων (4.000) μονάδων κατασκευής τελικών προϊόντων. Τα τελευταία είκοσι χρόνια η βαμβακοκαλλιέργεια στη χώρα μας διπλασιάστηκε σε καλλιεργούμενες εκτάσεις και υπερτριπλασιάστηκε σε παραγωγή βάμβακος. 
Είναι γνωστό ότι με το βαμβάκι ως προϊόν, υπάρχουν πιέσεις και προβλήματα. Πρώτα απ' όλα να πούμε ότι το 97% των εκτάσεων είναι αρδευόμενες εκτάσεις. Η βαμβακοκαλλιέργεια καλύπτει το 50% αυτών των εκτάσεων και καταναλώνει εξακόσια εκατομμύρια (600.000.000) κυβικά μέτρα νερού, διακόσιες ογδόντα έξι χιλιάδες (286.000) τόνους λιπασμάτων και διακόσια εβδομήντα οκτώ χιλιάδες (278.000) λίτρα φαρμάκων, φυτοφαρμάκων ετησίως. Φυσικά, αυτά όλα μας οδήγησαν να αποδεχθούμε και να ανοίξουμε μια συζήτηση και για θέματα περιβάλλοντος με την Ευρωπαϊκή Επιτροπή, αλλά μας οδήγησαν σε μια μάχη στήριξης της βαμβακοκαλλιέργειας με τρεις στόχους:
Να διατηρηθεί το ιδιαίτερα προστατευτικό καθεστώς για το βαμβάκι.
Να προστατευθεί το εισόδημα των βαμβακοπαραγωγών και ιδιαίτερα των παραδοσιακών περιοχών.
Και να προστατευθεί το περιβάλλον και η ποιότητα του ελληνικού βαμβακιού.
Ξαναμιλήσατε για την κοινή οργάνωση αγοράς. Δεν ήταν μία εύκολη υπόθεση. Και σας είπα και άλλη φορά ότι το καθεστώς το οποίο δημιουργήθηκε με την GATT, με την Κοινή Αγροτική Πολιτική του 1992 -αναθεωρήθηκε εν μέρει το 1995- είναι μία κοινή αγροτική πολιτική, που φυσικά στηρίζεται στο Πρωτόκολλο 4 της Συνθήκης προσχώρησης της Ελλάδας στην Ευρωπαϊκή Κοινότητα, όταν η Ελλάδα τότε ήταν η μοναδική ευρωπαϊκή χώρα που καλλιεργούσε μόνο ένα εκατομμύριο διακόσιες χιλιάδες στρέμματα και παρήγαγε τριακόσιους πενήντα χιλιάδες τόνους βαμβάκι.
Από τότε όμως άλλαξαν πολλά. Και φαίνεται ότι ξεχνάτε, ακριβώς επειδή επικαλείσθε πολλές φορές τη δική σας εποχή, ότι η συμφωνία του 1992 έγινε από εσάς. Έγινε με βάση τα τελευταία τρία έτη της παραγωγής, δηλαδή το 1989, το 1990 και το 1991, και συμφωνήσατε ως μέγιστη εγγυημένη ποσότητα της καλλιέργειας τους επτακόσιους ογδόντα δύο χιλιάδες τόνους -και φυσικά, για την Ισπανία ένα ακόμα κομμάτι- και τη συνολική δαπάνη, η οποία καθορίστηκε σε επτακόσια εβδομήντα εκατομμύρια ευρώ.
Σας εξήγησα ότι τότε, μέσα στο γενικότερο πλαίσιο των συμφωνιών μεταξύ Ε.Ο.Κ. και Η.Π.Α., το γνωστό ως Blair House Agreement, αυτό συμφωνήθηκε ως ανώτατο ποσό. Και σας είπα πολλές φορές ότι δεν είναι σωστό να λέμε για περισσότερους τόνους -γιατί εγώ ομολογώ ότι το έκανα. Όταν πήγα να συζητήσω στα όργανα, δεν ξεκίνησα να συζητώ αυτά που έλεγε η επιτροπή. Εγώ ξεκίνησα από το ένα εκατομμύριο εξακόσιες χιλιάδες τόνους, επέμενα, δεν μπορούσαν να περάσουν αυτά, γιατί απλούστατα μου απαντούσαν ότι "εσείς το 1992 συμφωνήσατε τα επτακόσια εβδομήντα εκατομμύρια ευρώ και αυτό δεν αλλάζει". Άρα, αφού υπάρχει ανώτατο πλαφόν στη δημοσιονομική πειθαρχία, συμφωνημένο όχι μόνο μέσα στην Ενωμένη Ευρώπη, αλλά και με τις άλλες χώρες και με τις Ηνωμένες Πολιτείες και δεν αλλάζει, τι νόημα έχει να πάρουμε περισσότερους τόνους, αφού τα λεφτά θα είναι τα ίδια;
Βλέπετε, λοιπόν, ότι δεν μπορούμε να συζητάμε, παρά μόνο με τη διασφάλιση μίας δημοσιονομικής που είχε καθοριστεί και δεν αλλάζει. Αυτό μας οδήγησε στο να κάνουμε διαπραγματεύσεις επί δεκαοκτάμηνο για να μπορέσουμε πραγματικά να αντιστρέψουμε αυτό που η επιτροπή ήθελε, το να μας επιβάλλει από τους επτακόσιους ογδόντα δύο χιλιάδες τόνους να έχουμε συνυπευθυνότητα 0,7%.
Ξέρετε ότι το βαμβάκι παράγεται στην Ελλάδα και λίγο στην Ισπανία. Άρα, από χέρι, ξέρετε ότι απέναντί μας έχουμε δεκατρείς χώρες που δεν ενδιαφέρονται και γι' αυτό οι χειρότερες από αυτές, για τα εθνικά μας συμφέροντα, πρότειναν η τιμή συνυπευθυνότητας να είναι 1/1. ούτε καν 0,7% που έλεγε η επιτροπή. Καταφέραμε μετά από δεκαοκτώ μήνες να το κατεβάσουμε στο 0,5%, και μάλιστα στο 0,5% για ποσότητα που είναι πάνω από το μέσο όρο των τελευταίων ετών. Και ξέρετε ότι αυτός είναι κανόνας στην Ευρωπαϊκή Επιτροπή. Και εσείς το χρησιμοποιείτε και εμείς και για τη διεύρυνση αυτό χρησιμοποιούμε. Δηλαδή, για να προσδιορίσουμε ποσότητες παίρνουμε το μέσο όρο των τελευταίων τριών ή πέντε ετών. Ο μέσος όρος, λοιπόν, των τελευταίων τριών ή πέντε ετών έδινε μία ποσότητα πολύ μικρότερη από αυτή που πετύχαμε.
Έτσι, χάρη στην άμεση αντίδραση της ελληνικής πλευράς και αφού παραδώσαμε αναλυτικά και λεπτομερειακά στοιχεία και υπολογισμούς, η επιτροπή αναγκάστηκε να πει ότι δεν μπορεί να επιβάλλει 0,6% ποινή συνυπευθυνότητας από τους επτακόσιους ογδόντα δύο χιλιάδες τόνους και άρχισε να συζητάει για το 0,5%.
Πετύχαμε και έχουμε μία νέα Κοινή Οργάνωση Αγοράς στο βαμβάκι. Το νέο καθεστώς έχει τα εξής θετικά χαρακτηριστικά για τα συμφέροντα της χώρας μας. Πρώτον, όπως είπα, διατηρείται το καθεστώς των ελλειμματικών πληρωμών. Αυτό σημαίνει ότι συνεχίζονται οι κοινοτικές επιδοτήσεις με βάση τον εξής απλό υπολογισμό: Θα πληρώνει επιδοτήσεις η Ευρωπαϊκή Επιτροπή τόσες όσες η διαφορά ανάμεσα στη διεθνή τιμή -και λέω ξανά ότι σήμερα το πρωί ήταν 65 δραχμές- και στην τιμή στόχου, που είναι για τον παραγωγό οι 306 δραχμές με βάση τις ισοτιμίες.
Επομένως, διατηρήσαμε το σύστημα ελλειμματικών πληρωμών. Και το ξανατονίζω. Το βαμβάκι είναι το μόνο προϊόν που πετύχαμε απ' όλα τα προϊόντα που καλλιεργούνται στις χώρες της Ευρωπαϊκής Ένωσης και έχει καθεστώς ελλειμματικών πληρωμών. Κανένα άλλο. 
Δεύτερον, διατηρήσαμε την τιμή στόχου. Και αυτό είναι κάτι πολύ σημαντικό γιατί στην τιμή στόχου είχαμε επίσης πιέσεις. Δηλαδή στην τιμή στόχου για το μεταποιητή που είναι τα 106,3 ευρώ ανά εκατό κιλά σύσπορου βάμβακος, διατηρήσαμε την ελάχιστη τιμή παραγωγής. Στα 100,99 ευρώ τα εκατό κιλά σύσπορου βάμβακος, σημαίνει με απλά ιστορικά δεδομένα ότι ένας παραγωγός θα παίρνει διπλάσια, τριπλάσια, έως και τετραπλάσια τιμή απ' αυτή που ισχύει στη διεθνή αγορά. Γιατί εγώ δεν λέω ότι είναι μια συγκυρία, γιατί και πρόπερσι είχαμε πάλι 65 δραχμές. Επομένως, η Ευρωπαϊκή Ένωση είδε ότι το πλαφόν που είχαμε το υπερβαίναμε λόγω των χαμηλών τιμών και έτσι αντέδρασε, δεν αντέδρασε ξαφνικά. Λέει "εδώ συμφωνήσαμε 770.000.000 δραχμές και πάμε στα 900.000.000 δραχμές. Τι γίνεται εδώ; Παραβιάζουμε αυτά που συμφωνήσαμε όλες οι χώρες για δημοσιονομική πειθαρχία μέσα στην κατευθυντήρια γραμμή την οποία έχουμε συμφωνήσει όλες οι χώρες στην Ενωμένη Ευρώπη". Αυτό σημαίνει ότι διασφαλίσαμε ενίσχυση που είναι τέσσερις φορές μεγαλύτερη από τα ιστορικά στοιχεία των τελευταίων ετών της τιμής αγοράς. 
Τρίτον, διατηρήσαμε τη μέγιστη εγγυημένη ποσότητα καλλιέργειας στους επτακόσιους ογδόντα δύο χιλιάδες (782.000) τόνους για την Ελλάδα και διατηρήσαμε και τη σχέση Ελλάδας-Ισπανίας και έτσι δεν άλλαξε τίποτε σε αυτό το σημείο. Και ξαναλέω ότι δεν μπορούσαν οι δαπάνες, δεν είχε το δικαίωμα ούτε η Ευρωπαϊκή Επιτροπή να αλλάξει αυτές τις δαπάνες, να αυξηθούν, αφού είναι συμφωνημένες και περασμένες λόγω GATT από το 1992. Μπορούν να αλλάξουν αυτές οι σχέσεις μόνο μέσα από το νέο γύρο διαπραγματεύσεων του ΠΟΕ, γιατί απλούστατα είναι κλειδωμένα στο κουτί και δεν αλλάζουν. 
Τέταρτον, διατηρήσαμε την περίπτωση κατά την οποία η στηριζόμενη παραγωγή αυξάνεται για την Ελλάδα στους οκτακόσιους πενήντα χιλιάδες (850.000) τόνους. Αυτό ισχύει και επομένως προβλέπεται τώρα με τα νέα μέτρα ότι αν συμβεί κάτι ανάποδο, να μη γίνει κάτι. Άρα πετύχαμε και αυτόν το στόχο, το παράθυρο θα έλεγα: Όταν έχουμε κάποια παραγωγή που η ποσότητά της σε σχέση με τη μέση σταθμική τιμή είναι μικρότερη από τα 302 ευρώ, να μας δίνει τη δυνατότητα να υπερβούμε τα 770.000.000 ευρώ. 
Για μένα όμως το πιο σημαντικό είναι ότι δεν έγινε δεκτή η πρόταση της επιτροπής. Η επιτροπή τι είπε; "Έχετε επτακόσιους ογδόντα δύο χιλιάδες (782.000) τόνους, η τιμή συνυπευθυνότητας από 0,5 γίνεται 0,7 και αντί για επτακόσιους ογδόντα δύο χιλιάδες (782.000) τόνους εμείς ανεβάσαμε το δικό μας επίπεδο στο ένα εκατομμύριο εκατόν τριάντα επτά χιλιάδες επτακόσιους πενήντα (1.137.750) τόνους με 0,5, που δείχνει ότι είναι μια διαπραγματευτική επιτυχία. Όταν ο άλλος σου λέει επτακόσιους ογδόντα δύο χιλιάδες (782.000) τόνους με 0,7 και συ πας στο ένα εκατομμύριο εκατόν τριάντα επτά χιλιάδες επτακόσιους πενήντα (1.137.750) με 0,5, δεν καταλαβαίνω αν αυτό σε μια διαπραγμάτευση δεν είναι επιτυχία.
Κυρίες και κύριοι, για μας στο Υπουργείο Γεωργίας ένα από τα πιο σημαντικά θέματα είναι η διατήρηση των τεχνικών χαρακτηριστικών για το βαμβάκι, γιατί μόνο έτσι θα πετύχουμε την ποιότητα του βαμβακιού. Στην Ελλάδα σήμερα το θέμα μας δεν είναι αν θα παράγουμε πενήντα χιλιάδες (50.000) περισσότερο ή πενήντα χιλιάδες (50.000) λιγότερο, είναι να διασφαλίσουμε αυτά που έχουμε σε λεφτά, να τα πάρουμε και θα τα πάρουμε. Δεύτερον, να τα διαχειριστούμε έτσι ώστε ο παραγωγός να απολαύσει μια τιμή που θα είναι δυνατόν μεγαλύτερη. Και το αποδείξαμε μέσα από δύσκολες συνθήκες. Και τον περασμένο χρόνο απόλαυσε 304-305 δραχμές κατά μέσο όρο την υψηλότερη τιμή της τελευταίας δεκαετίας και αυτό το σύστημα θα το διαχειριστούμε και θα το συνεχίσουμε μέσα από μια διεπαγγελματική συμφωνία. Επίσης, δεν μπορούμε να μιλάμε για το βαμβάκι, χωρίς να μιλάμε για περιβαλλοντικά μέτρα. Η αγρανάπαυση την οποία συμφωνήσαμε όλοι οι εταίροι μέσα από τη διεπαγγελματική συμφωνία ή τα τετρακόσια πενήντα χιλιάδες (450.000) στρέμματα τα οποία μπορούμε να θέτουμε για απονιτρορύπανση, καθώς και όλα τα άλλα θέματα τα οποία πρέπει να δούμε είναι γιατί εσείς οι ίδιοι φέρνετε τις εφημερίδες εδώ και λέτε ότι η Θεσσαλία ή η Βοιωτία έχουν τεράστιο πρόβλημα νιτρορύπανσης των υδάτων. Το λένε όλοι, αλλά κανείς δεν λέει από πού προέρχεται αυτό. 
Φυσικά, θα πάρουμε μέτρα τα οποία θα ενισχύουν τους παραγωγούς, δεν θα τους ζημιώνουν. Και αυτό ήδη το κάνουμε. Είναι γνωστό ότι μέσα απ' αυτήν την πολιτική εμείς θέλουμε να παίρνουμε αποφάσεις με ευρύτητα, με συζητήσεις και γι' αυτό και είμαστε στα σπάργανα της συγκρότησης της Εθνικής Διεπαγγελματκής Οργάνωσης Βάμβακος, η οποία λειτουργεί σήμερα με την άτυπη μορφή της και μάλιστα έχει συνέλθει πάρα πολλές φορές υπό την προεδρία του Υφυπουργού κ. Αργύρη. Έχουν γίνει πολλές προσπάθειες συνεννόησης, γιατί καταλάβαμε όλοι ότι μόνο μέσα από την εθνική συνεννόηση μπορούμε να καθορίσουμε όρους καλλιέργειας και διοικητικά μέτρα τέτοια που να μας δίνουν την ανώτερη δυνατή τιμή.
Αυτό όμως πρέπει να το ξεκαθαρίσουμε και το ξεκαθαρίζουμε με τη νέα Κ.Υ.Α., έστω και αν βγήκε αργά. Εμείς σκόπιμα τη βγάλαμε αργά, θα σας το πω και αυτό, αλλά του χρόνου με βάση και το νόμο που θα έρθει για την εμπορία των αγροτικών προϊόντων, τα πράγματα θα γίνουν πιο αυστηρά. Οι κυνηγοί επιδοτήσεων θα βγουν εκτός αγοράς, όσοι πουλούσαν αέρα. Και αυτοί διαμαρτύρονται. 
Ο κ. Αργύρης ήταν επί τρεις ημέρες στη Στερεά Ελλάδα, στη Θεσσαλία και στη Μακεδονία και πήγα και εγώ δύο ημέρες στην κεντρική και στη δυτική Μακεδονία. ΄Ακουσα όλους τους παραγωγούς, τα συνδικαλιστικά και συνεταιριστικά στελέχη φυσικά, τα οποία ανήκουν σε όλες τις παρατάξεις. 
Ξέρετε τι μου είπαν; Μπράβο που βγάλατε αυτήν την κοινή υπουργική απόφαση για την ποιότητα του βαμβακιού. Δεν μπορούμε πια εμείς οι πραγματικοί παραγωγοί να βλέπουμε να ληστεύεται το εισόδημά μας από τον κάθε άσχετο, τον καθένα που έχει μία αλάνα και μαζεύει βαμβάκι και το βρέχει με τη μάνικα και τον καθένα ο οποίος δυναμιτίζει το ελληνικό βαμβάκι, το οποίο -όπως και όλα τα άλλα προϊόντα- θα στηριχθούν μέσα στις διεθνείς αγορές από την ποιότητά τους.
Πρέπει επίσης να καθορίσουμε όλα εκείνα τα μέτρα, τα οποία θα αποτρέψουν τους Έλληνες παραγωγούς από το να χρησιμοποιήσουν γενετικά τροποποιημένους οργανισμούς. Όπως έχω πει επανειλημμένα, εμείς δεν αρνούμαστε την εποχή μας και τη συμβολή της βιοτεχνολογίας στον κόσμο.
Μάλιστα, στο τελευταίο άτυπο Συμβούλιο των Υπουργών Γεωργίας στο Βέλγιο, πριν από μερικές ημέρες, συζητήσαμε αυτό το θέμα. Και ήρθαν κορυφαίοι επιστήμονες από τις πέντε ηπείρους να μας ενημερώσουν για το τι θα κάνουμε, διότι τα προβλήματα που μπαίνουν, είναι πάρα πολλά και πολύ σημαντικά. 
Και ναι μεν αν για το βαμβάκι δεν είναι τόσο σημαντικά όσο είναι για άλλα προϊόντα, τα οποία είναι τρόφιμα, εμείς έχουμε φυσικά τη θέση ότι δεν μπορούμε να εγκρίνουμε κανένα γενετικά τροποποιημένο οργανισμό αν πρώτον, οι επιστημονικές επιτροπές της Ενωμένης Ευρώπης δεν μας διασφαλίσουν ότι δεν βλάπτει την υγεία του ανθρώπου και ότι δεν βλάπτει το περιβάλλον μέσα στο οποίο ζούμε.
Παρ' όλα αυτά όμως, έχουμε πει πολλές φορές ότι θα διασφαλίσουμε τα ελληνικά προϊόντα από οποιαδήποτε γενετική τροποποίηση, γιατί η χώρα μας είναι μία χώρα μικρής παραγωγής και μπορεί να παράγει προϊόντα ποιότητας. Δεν είμαστε η χώρα με τις ατέλειωτες εκτάσεις, για να μπορούμε να παράγουμε προϊόντα, τα οποία θέλουμε να μας δίνουν ακόμη περισσότερο καρπό.
Θα ήθελα, επίσης, να πω ότι στην πολιτική μας αυτή μας ενδιαφέρουν -και το λέω ευθέως, όσο και αν δυσαρεστώ κάποιους σε άλλες περιοχές- οι παραδοσιακές περιοχές. Μας ενδιαφέρουν οι μικροί και οι μεσαίοι παραγωγοί, αλλά πάνω από όλα οι παραδοσιακές περιοχές. Δεν μπορούμε εν ονόματι μιας καλής τιμής να επιτρέψουμε να γεμίσει όλη η Ελλάδα βαμβάκι. Αυτό δεν μπορεί να γίνει, γιατί πρέπει να υπάρχουν οι ισορροπίες μέσα στην αγορά και να προστατεύσουμε μία συνολική παραγωγή, η οποία θα γίνει, γιατί ο αγρότης και η αγροτική παραγωγή δίνουν τρόφιμα και πρέπει να διασφαλίσουμε ότι για τα επόμενα χρόνια θα έχουμε τρόφιμα ασφαλή για τους καταναλωτές και, όπως είπα, ανώτερης ποιότητας. 
Επειδή όμως ακούστηκαν κριτικές και για την όλη διαχείριση, τουλάχιστον, αγαπητοί συνάδελφοι της Νέας Δημοκρατίας, ειδικά για το προϊόν αυτό μη μιλάτε για καλή διαχείριση.
Γιατί πρέπει να σας πω ότι το 1991 και το 1992 -και είναι καταγεγραμμένα αυτά σε όλα τα Πρακτικά των κοινοτικών οργάνων- γίναμε ρεζίλι σ' όλη την Ευρωπαϊκή Ένωση με τη διαχείριση που είχαμε για το βαμβάκι. Αυτό μας λένε στην έκθεση προόδου. Ακόμη και η τελευταία έκθεση προόδου λέει ότι "οι Έλληνες έχετε κάνει μία πολύ μεγάλη βελτίωση κι επιτέλους ξεπεράσατε τα φαινόμενα του 1991, 1992".
Επειδή όμως ειπώθηκε και το μεγάλο ποσό -που για την εποχή ήταν μεγάλο, μεγαλύτερο τουλάχιστον από τα δύο προηγούμενα χρόνια- θέλω να σας θυμίσω ότι πράγματι από εκείνο το ποσό, το συνολικό ποσό, δηλαδή, που έδινε μια μέση τιμή παραγωγού το 1990-1991 εκατόν ογδόντα έξι δραχμές, το 1991-1992 διακόσιες πενήντα πέντε δραχμές και το 1992-1993 διακόσιες εξήντα πέντε δραχμές, που ήταν υψηλό για την εποχή, έστω κι αν οι ποσότητες ήταν μισές, να σας πω ότι χάρη στη δική σας κακή διαχείριση πληρώσαμε εβδομήντα τρία δισεκατομμύρια δραχμές πρόστιμο, δηλαδή το 52% των επιδοτήσεων που εισπράξαμε το πληρώσαμε πρόστιμο. 
Επομένως, εμείς όταν ερχόμαστε να πούμε ότι λειτουργούμε σήμερα ένα ολοκληρωμένο σύστημα διαχείρισης επιδοτήσεων με ευθύνη ενός και μόνο οργανισμού, του γνωστού οργανισμού πληρωμών που τον λέμε ΟΠΕΚΕΠΕ, το κάνουμε όχι γιατί έχουμε κάτι με τους εξειδικευμένους οργανισμούς, αλλά γιατί έπρεπε να τελειώσει αυτή η πανσπερμία. Και φυσικά φροντίσαμε ώστε σε όλους τους οργανισμούς να τους ενσωματώσουμε από τη μία πλευρά, χωρίς να δημιουργήσουμε κανένα πρόβλημα στους εργαζόμενους και από την άλλη πλευρά να διατηρήσουμε όλα εκείνα τα στοιχεία τα οποία θα αναβαθμίσουν και το βαμβάκι και τον καπνό, μέσα από τα Εθνικά Ινστιτούτα που δημιουργήσαμε με το νόμο που ψηφίσαμε προ ημερών για το ΕΘΙΑΓΕ. 
Κυρίες και κύριοι συνάδελφοι, με το νέο κανονισμό και τη συμφωνηθείσα από όλους -το τονίζω- υπουργική απόφαση για τη φετινή ποιοτικά προσανατολισμένη διαχείριση, αποκλείοντας όλους εκείνους τους υπεύθυνους της υποβάθμισης του ελληνικού βαμβακιού από τη δημιουργία πλασματικών ποσοτήτων, του γνωστού "αέρα", είμαι βέβαιος ότι θα πετύχουμε και την προστασία του περιβάλλοντος και την προστασία της ποιότητας και ακόμα υψηλότερες τιμές. 
Εμείς γνωρίζουμε τα ελλείμματα της ελληνικής γεωργίας και δεν κλείνουμε τα μάτια απέναντι στις δυσκολίες και τις αδικίες. Και δεν είναι μόνο τώρα για το βαμβάκι. Και οι Υφυπουργοί και ο Υπουργός και οι Γενικοί Γραμματείς του Υπουργείου Γεωργίας είμαστε σχεδόν κάθε εβδομάδα στην περιφέρεια, γι' αυτό και έχουμε επαφή με τους παραγωγούς. Γνωρίζουμε τις δυσκολίες, αλλά γνωρίζουμε και πού πρέπει να πάμε. 
Η φετινή χρονιά ό,τι και να λέμε, είναι μία καλή χρονιά. Είναι μία καλή χρονιά, γιατί είδαμε τις εξαγωγές μας να αυξάνουν στα βασικά μας προϊόντα, στα βασικά φρούτα, ιδιαίτερα, κατά 35%. Είναι μία καλή χρονιά, διότι όλες οι επιδοτήσεις δόθηκαν στο σωστό χρόνο και στο μάξιμουμ των δυνατοτήτων που μπορούσαμε να πάρουμε. Και μιλάμε πλέον για επιδοτήσεις ενός τρισεκατομμυρίου δραχμών ετησίως, τις οποίες φυσικά διαχειριζόμαστε με τον καλύτερο δυνατό τρόπο. 
Με βάση, λοιπόν, τα θετικά δεδομένα της νέας Κοινής Οργάνωσης Αγοράς, την απαιτούμενη εθνική συνεννόηση την οποία έχουμε και μέσα σε ένα καθεστώς δημοσιονομικής πειθαρχίας και περιορισμών, θα καταφέρουμε να διατηρήσουμε το βαμβάκι μας ως ένα ποιοτικά ανώτερο προϊόν, μεγιστοποιώντας τα εισοδήματα των βαμβακοπαραγωγών και όλων όσων υπηρετούν αυτόν τον κλάδο. Αλλά -και έτσι θα κλείσω- όταν λέω τα εισοδήματα των παραγωγών, εννοώ τα εισοδήματα των πραγματικών παραγωγών και σ' αυτό θα είμαστε πολύ σκληροί, θα είμαστε τόσο σκληροί και σ' αυτό το προϊόν και σ' όλα τα άλλα γιατί δεν υπάρχουν δυνατότητες πλέον να μοιράζουμε τα όποια χρήματα έξω από τον αγροτικό τομέα, έξω από αυτούς που πραγματικά τα δικαιούνται. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, από το Συνασπισμό της Αριστεράς και της Προόδου ορίζεται ως Κοινοβουλευτική Εκπρόσωπος η Βουλευτής κα Ασημίνα Ξηροτύρη-Αικατερινάρη.
Το λόγο έχει ο Κοινοβουλευτικός Εκπρόσωπος της Νέας Δημοκρατίας, κ. Γεώργιος Σαλαγκούδης.
ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, κυρία και κύριοι συνάδελφοι, ο μόλις κατελθών του Βήματος Υπουργός μας ρώτησε γιατί υποβάλαμε την επερώτηση. Φαίνεται ότι δεν έχει καταλάβει απ' όλη τη συζήτηση πραγματικά το πρόβλημα που αντιμετωπίζουν σήμερα οι βαμβακοπαραγωγοί και παρά το γεγονός ότι πήγε και τους είδε επιτόπια τόσο ο Υπουργός όσο και ο Υφυπουργός, η μόνη απάντησή τους στα προβλήματα που τους εξέθεταν -τουλάχιστον από μαρτυρίες ορισμένων- ήταν ότι είναι αισιόδοξοι ότι θα πάνε καλά. Αυτή ήταν η απάντησή σας, κύριε Υπουργέ, που σε μένα τουλάχιστον μετεφέρθη. 
Τώρα, γιατί κάναμε την επερώτηση τον Ιούνιο; Κύριε Υπουργέ, κάναμε την επερώτηση για να σας υποδείξουμε τον Ιούνιο ότι δεν μπορεί να δείχνετε τόσο μεγάλη ανευθυνότητα στα αγροτικά προβλήματα, όταν σήμερα το αγροτικό ζήτημα είναι πραγματικά για την Ελλάδα εθνικό πρόβλημα. Και δείξατε ανευθυνότητα τότε, όταν το Νοέμβριο, Δεκέμβριο, Ιανουάριο ουσιαστικά δημιουργούσατε και καλλιεργούσατε προσδοκίες για υψηλό εισόδημα των βαμβακοπαραγωγών και μιλούσατε για νέο σύστημα, που έδωσε αυτές τις προσδοκίες στους παραγωγούς να καλλιεργήσουν πολύ μεγαλύτερες εκτάσεις απ' αυτές που πραγματικά έπρεπε να καλλιεργηθούν στον τόπο μας, για να μπορέσουν να πετύχουν οι παραγωγοί τη μεγαλύτερη τιμή στο βαμβάκι. Εσείς βγάλατε το νέο σύστημα που υποτίθεται ότι θα εξασφάλιζε το εισόδημα των αγροτών και ολόκληρη την επιδότηση, όταν πλέον είχε ξεκινήσει η σπορά και τον κανονισμό, όταν το φυτό είχε φτάσει μία πιθαμή. Γι' αυτό σας κάναμε την επερώτηση τον Ιούνιο, για να αναδείξουμε την ανευθυνότητά σας. Για να σας υποδείξουμε ότι και στη συλλογή βάμβακος και στην παραλαβή από τα εκκοκκιστήρια έπρεπε να φροντίσετε έγκαιρα όλα αυτά τα πράγματα που θα διασφάλιζαν το εισόδημα των αγροτών. 
Τι κάνατε όμως εσείς, κύριε Υπουργέ; Ήρθατε και ψηφίσατε το νόμο για τον ΟΠΕΚΕΠΕ μόλις το Σεπτέμβριο, όταν είχε ήδη αρχίσει η συλλογή βάμβακος, με άμεσο αποτέλεσμα ο ΟΠΕΚΕΠΕ να μην μπορέσει να οργανωθεί, να μην έχει σήμερα γεωπόνους. Καταργώντας τον Οργανισμό Βάμβακος δημιουργήσατε τεράστιο πρόβλημα, αφού δεν υπάρχουν σήμερα έμπειροι γεωπόνοι.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Στον ΟΠΕΚΕΠΕ πήγαν, αγαπητέ συνάδελφε. Οι ίδιοι είναι.
ΓΕΩΡΓΙΟΣ ΣΑΛΑΓΚΟΥΔΗΣ: Σήμερα, κύριε Υπουργέ, θα σας αναλύσω το σύστημα της Κ.Υ.Α. Αφού ο κ. Αργύρης περιέγραψε την Κ.Υ.Α. στις 17 Σεπτεμβρίου, όπως αναφέρει στη σημερινή ανακοίνωση που μας έδωσε -αλλά φυσικά με τις περιγραφές και τις ανακοινώσεις δεν είναι δυνατόν να ξεκινήσει κανείς οτιδήποτε- τη βγάλατε στις 25 Σεπτεμβρίου και την αποστείλατε με φαξ στις 26 Σεπτεμβρίου στις Ενώσεις Συνεταιρισμών και στην ΠΑΣΕΓΕΣ που υποκαθιστούν και ασκούν το δικαίωμα της συγκέντρωσης για τη δημιουργία των αναγνωρισμένων κέντρων περισυλλογής βάμβακος. 
Αναγνωρισμένα κέντρα αγοράς. Για να γίνει το αναγνωρισμένο κέντρο αγοράς, κύριε Υπουργέ, ξέρετε πολύ καλά πόσα απαιτούνται. Είναι δυνατόν οι αλάνες που μέχρι προχθές υπήρχαν, να γίνουν τέτοια; Και βεβαίως πρέπει να αλλάξουν και συμφωνούμε απόλυτα. Όμως δεν μπορεί στις 26 Σεπτεμβρίου, όταν έχει γίνει η συλλογή του βάμβακος και όταν οι παραγωγοί -ξέρετε, οι μικροί ιδιαίτερα- δεν έχουν αποθήκες για να το κρατήσουν, να έρχεσθε να τους ζητάτε να υπάρχουν αναγνωρισμένα κέντρα. 
Ξέρετε τι μου είπε, ότι σας ομολόγησε ο πρόεδρος της Ενώσεως Συνεταιρισμών της Ομοσπονδίας Θεσσαλονίκης; Δεν σας είπε "κύριε Υπουργέ είμαι σε δίλημμα: ή πρέπει να παρανομήσω μαζεύοντας εδώ το βαμβάκι που δεν μπορώ να κάνω αυτήν τη στιγμή αναγνωρισμένο κέντρο αγοράς ή θα πρέπει να αφήσω τους παραγωγούς μου στο έλεος των όποιων"; Θα μπορούσαν ενδεχομένως να το κάνουν ή να το κάνουν παρανόμως και να μην τους ελέγξετε.
Εσείς μας είπατε εδώ ότι επίτηδες βγάλατε αργά την Κ.Υ.Α. και δεν μπορούμε να καταλάβουμε γιατί έγινε αυτό. Για να γίνει σήμερα ένα αναγνωρισμένο κέντρο αγοράς τι χρειάζεται, κύριε Υπουργέ; Χρειάζεται περιφραγμένος χώρος. Χρειάζεται να υπάρχει υπόστεγο που δεν υπήρχε την προηγούμενη φορά. Χρειάζεται να υπάρχει σύμβαση με το εκκοκκιστήριο του όποιου φορέα κάνει το αναγνωρισμένο κέντρο αγοράς. 
Χρειάζεται να υπάρχει γεωπόνος του εκκοκκιστηρίου παρών κατά την παραλαβή. Χρειάζεται να υπάρχει γεωπόνος του ΟΠΕΚΕΠΕ. Ξέρετε πόσοι, που θέλουν να κάνουν τέτοια αναγνωρισμένα κέντρα αγοράς, απευθύνθηκαν στον ΟΠΕΚΕΠΕ και ο ΟΠΕΚΕΠΕ τους απαντήσετε ότι δεν έχει γεωπόνους για να στείλει; 
Εκτός όμως από αυτό που χρειάζεται, θα πρέπει να έχει εκεί και κομπιούτερ για την παραλαβή, να είναι συνδεδεμένο on line και με το εκκοκκιστήριο και με τον ΟΠΕΚΕΠΕ για να γίνεται η καταμέτρηση. Πώς μπορούν να γίνουν αυτά, όταν στείλατε την ΚΥΑ στις 26 Σεπτεμβρίου με αυτές τις προδιαγραφές των αναγνωρισμένων κέντρων αγοράς; 
Είμαστε απόλυτα σύμφωνοι. Έτσι πρέπει να είναι τα κέντρα που συγκεντρώνεται το βαμβάκι, για να αποφύγουμε αυτά που χαρακτηρίσατε προηγουμένως και κακίσατε. Δεν είναι όμως μέγιστη ανευθυνότητα και ανικανότητά σας, όταν μία ΚΥΑ, η οποία θέλει τρεις μήνες τουλάχιστον προεργασία για να εφαρμοστεί, τη στέλνετε λίγες μέρες μετά την έναρξη της παραλαβής του βαμβακιού από τα εκκοκκιστήρια;
Γι΄ αυτό σας κάναμε αυτήν την επερώτηση και γι΄ αυτό σήμερα οι βαμβακοπαραγωγοί είναι ανάστατοι. 
Ακόμα μας είπε ο κύριος Υπουργός ότι συζήτησε, με όλους τους εμπλεκόμενους φορείς. Δεν αμφιβάλουμε ότι συζητήσατε κύριε Υπουργέ. Το πώς συζητάτε έχει σημασία. Στο διάδρομο βρέθηκα με ένα Βουλευτή σας, Βουλευτή της κυβερνώσας παράταξης, ο οποίος μου είπε "τα είπαμε, τα είπαμε, τελικά συμφωνούσε μαζί μου και έδειχνε ότι τα καταλάβαινε, αλλά τελικά άλλα έφτιαξαν.". Έτσι ακριβώς μου είπε ο Βουλευτής, τα ίδια δε ακριβώς λένε και όλοι αυτοί οι παράγοντες με τους οποίους συζητάτε, η ΠΑΣΕΓΕΣ, οι ενώσεις Συνεταιρισμών, τα συνεταιριστικά στελέχη. 
Είναι χαρακτηριστικό το γεγονός ότι γι΄ αυτόν ακριβώς το λόγο και τα δικά σας στελέχη έχουν βγάλει αυτό το μανιφέστο το οποίο ξέρετε πολύ καλά. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Σε συνέδριο πάμε, ό,τι θέλει ο καθένας λέει. 
ΓΕΩΡΓΙΟΣ ΣΑΛΑΓΚΟΥΔΗΣ: Με συγχωρείτε πάρα πολύ, κύριε Υπουργέ, αλλά είναι πάρα πολύ σοβαρό νομίζω όταν αναφέρει το εξής: "Είναι αλήθεια, όμως ότι σήμερα διανύουμε μια περίοδο απομάκρυνσης του αγροτικού κόσμου από το κίνημά μας και το χειρότερο από όλα είναι ότι η Νέα Δημοκρατία κατάφερε να πείσει ένα κομμάτι του αγροτικού πληθυσμού, ότι θα επιλύσει με καλύτερο τρόπο τα προβλήματά του". Αυτά συμπεραίνουν τα στελέχη. Θα σας πω και ποια είναι τα στελέχη, θα τα διαβάσω για να τα ακούει και να τα μαθαίνει ο ελληνικός λαός ευρύτερα.
ΑΝΑΣΤΑΣΙΟΣ ΜΑΝΤΕΛΗΣ: Τα έχουμε υπόψη μας. 
ΓΕΩΡΓΙΟΣ ΣΑΛΑΓΚΟΥΔΗΣ: "Η αλήθεια λοιπόν, την οποία οφείλουμε να την καταθέσουμε, είναι ότι σε αντίθεση με την πρώτη περίοδο όπου έχουμε πολιτική ταύτιση κατά κάποιο τρόπο του αγρότη με το ΠΑΣΟΚ, από το 1996 και ύστερα έχουμε σταδιακή απομάκρυνση του ΠΑΣΟΚ από τον αγρότη". Είναι γεγονός ότι αυτό είναι μεγάλη αλήθεια. Εξάλλου δεν είναι μία ομάδα διαφωνούντων ή οποιωνδήποτε άλλων. Είναι τα μέλη του διοικητικού συμβουλίου της ΠΑΣΕΓΕΣ που πρόσκεινται στο ΠΑΣΟΚ, τα μέλη του διοικητικού συμβουλίου της ΓΕΣΑΣΕ, της ΟΣΕΓΟ, της ΚΕΣΠΥ, όλων σχεδόν των ενώσεων της Ελλάδας. Ας μη συνεχίσω τον κατάλογο. 
Ακόμα υπερηφανευθήκατε ότι στις προηγούμενες εκλογές είχατε μεγάλο ποσοστό. Το αναφέρατε. Δεν θυμάμαι το δικό σας ποσοστό, όμως θυμάμαι το δικό μας. Εμείς είχαμε 55%, σαν επιβράβευση ακριβώς, αυτού που το μανιφέστο σας λέει. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Είχαμε 44,9%.
ΓΕΩΡΓΙΟΣ ΣΑΛΑΓΚΟΥΔΗΣ: Αλλά οι εκλογές εκείνες πέρασαν, κύριε Υπουργέ. Τώρα έχουμε μπροστά μας τις επόμενες εκλογές και στις επόμενες εκλογές θα δείτε αυτό που σας λένε τα στελέχη σας. Δώστε τους ιδιαίτερη σημασία. 
Μας είπατε ακόμα σε σχέση με τις συμφωνίες, ότι οι συμφωνίες δεν αλλάζουν. Έγινε μία συμφωνία το 1992. 
Κύριε Υπουργέ, έχετε δει - έχετε εμπειρία πλέον- πάρα πολλές συμφωνίες της Ευρωπαϊκής Ένωσης να αλλάζουν. Δεν μπορεί να αλλάζουν πάντα προς το χειρότερο. Μπορεί να αλλάζουν και προς το καλύτερο. 
Κύριε Υπουργέ, εμείς είδαμε όλο αυτό το χρονικό διάστημα να μην προτάσσετε τα αγροτικά ζητήματα και προβλήματα. Η Ευρωπαϊκή Ένωση είναι ένα τραπέζι διαπραγματεύσεων που κάθε μέρα πηγαίνουμε και ζητάμε και συζητάμε. Μπορούμε να προτάξουμε θέματα που μας ενδιαφέρουν, με επιχειρήματα και να τα στηρίξουμε ιδιαίτερα με την παρουσία πολλές φορές του Πρωθυπουργού.
Το καταγγείλαμε αυτό. Ο Πρωθυπουργός ούτε μια φορά δεν καταδέχτηκε να ασχοληθεί με τα αγροτικά προβλήματα. Φαίνεται ότι θεωρεί τελειωμένο το αγροτικό ζήτημα και καταδικασμένους τους αγρότες. Ίσως επειδή βλέπει ότι συρρικνώνεται εκεί η δύναμή του. Αλλού είναι το ενδιαφέρον τους, στους κρατικοδίαιτους επιχειρηματίες και στους δημοσίους υπαλλήλους της νομενκλατούρας του. Γι΄αυτόν ακριβώς το λόγο δεν μπαίνει στον κόπο μια φορά να πάει να στηρίξει τα αγροτικά προβλήματα και αιτήματα στην Ευρωπαϊκή Ένωση. Εάν το προτάσσαμε, αναζητούσαμε συμμαχίες και τις βρίσκαμε, τότε πιστεύω ότι πραγματικά θα μπορούσαμε, όχι μόνο για το βαμβάκι, αλλά και για τα άλλα αγροτικά προϊόντα να έχουμε πετύχει πολύ καλύτερες συμφωνίες και να κάναμε πολύ καλύτερη τη ζωή του αγρότη. Γιατί πρέπει να πούμε ότι το αγροτικό ζήτημα, όπως ξεκίνησα, είναι εθνικό ζήτημα. Όταν το εισόδημα του αγρότη πέφτει, συρρικνώνεται η ύπαιθρος και όχι μόνο από τους αγρότες και τα παιδιά των αγροτών που μη βρίσκοντας προοπτική στο επάγγελμα του πατέρα το εγκαταλείπουν και μπαίνουν στις στρατιές των ανέργων που δημιουργούνται στις μεγάλες πόλεις, αλλά και επειδή θίγονται και τα υπόλοιπα επαγγέλματα. Γενικότερα φθίνει η ύπαιθρος και έπειτα από λίγο ερημώνει η ύπαιθρος. Γι΄ αυτόν ακριβώς το λόγο πρέπει να αντιμετωπίσουμε το αγροτικό θέμα σαν ένα ζήτημα πραγματικά εθνικό. Δεν λύνεται με αυτά τα προϊόντα που επιδοτούνται με τέτοιο τρόπο και με τόσες μεγάλες επιδοτήσεις με το να μιλάμε για την ποιότητα. Συμφωνούμε ότι πρέπει τα ελληνικά προϊόντα να είναι ποιοτικά και ότι πρέπει να αναδείξουμε τους τρόπους και τις μεθόδους εκείνες, όπως και τα συστήματα που θα ελέγχουν και θα καθορίζουν την ποιότητα, την τυποποίηση, την πιστοποίηση των αγροτικών προϊόντων για να μπορούμε να έχουμε πολύ καλές εξαγωγές και αύξηση πραγματικά της τιμής. Όμως, όταν μιλάμε για το βαμβάκι, τι θα μας δώσει η ποιότητα σαν αποτέλεσμα στο εισόδημα του αγρότη; Πέντε με δέκα δραχμές. Τι θα μας δώσει όμως η διαπραγμάτευση; Η διαπραγμάτευση μπορεί να μας δώσει 100 δραχμές ακόμη στην Ευρωπαϊκή Ένωση, όταν η ποσόστωση αυξηθεί, όταν η συνυπευθυνότητα είναι πολύ χαμηλή.
Περιβαλλοντικά μέτρα και μόλυνση του περιβάλλοντος. Έχω την εντύπωση ότι με μια καλύτερη πολιτική από το Υπουργείο θα μπορούσαμε να πετύχουμε πάρα πολλά στην προστασία του περιβάλλοντος. Δεν μιλάω μόνο για τα λιπάσματα, τα οποία θα μπορούσαμε να επιδοτούμε με πιο σύγχρονα μηχανήματα για να παίρνουν οι αγρότες, όπου γίνεται με ηλεκτρονικό τρόπο η χρήση των λιπασμάτων, σε τόση ποσότητα που πραγματικά απαιτείται. Στον αγροτικό κόσμο θα μπορούσαμε να δημιουργήσουμε εκείνα τα εργαστήρια με αντίστοιχες προσπάθειες και επιδοτήσεις του κράτους και με την εκμετάλλευση των προγραμμάτων, που δόξα τω Θεώ η Ευρωπαϊκή Ένωση, θα έλεγε κανείς, με γαλαντομία μας επιτρέπει να έχουμε στη χώρα μας, για να δημιουργήσουμε τα εργαστήρια που θα ελέγχουν και το έδαφος και θα προσδιορίζουν τα υβρίδια που πρέπει να καλλιεργηθούν, αλλά και τις ποσότητες των λιπασμάτων που πρέπει να ριχθούν, ακόμη και για την εξοικονόμηση του νερού. Φθάνουμε στο σημείο -ακόμη δυστυχώς το έχετε, σημειώστε το, κύριε Υπουργέ, για να το προγραμματίσετε επιτέλους- να χρησιμοποιούμε και να επιδοτούμε μηχανήματα άρδευσης, τα οποία εκμεταλλεύονται ελάχιστο ποσοστό, ίσως το 25% με 30% και μόνο για πραγματικό πότισμα, ενώ το 70% ουσιαστικά χάνεται. Δεν μπορεί να επιδοτούμε τέτοια μηχανήματα όταν αντίστοιχα υπάρχουν άλλα που αντιστρέφουν το συσχετισμό και γίνεται εκμετάλλευση με αυτά του 70% και χάνεται μόνον ένα 30%.
Με τέτοιες μεθόδους και με μια τέτοια συστηματική πολιτική μπορούμε να πετύχουμε τη μείωση των περιβαλλοντικών επιπτώσεων από την αγροτική καλλιέργεια , αλλά μπορούμε ταυτόχρονα να βοηθήσουμε και τους αγρότες και για την καλύτερη ποιότητα των προϊόντων τους και για την αύξηση πραγματικά του εισοδήματός τους. 
Τελικά σημείωσα εδώ ότι σ΄ αυτήν την περίοδο ο Υπουργός είπε ότι σκόπιμα άργησε την κοινή υπουργική απόφαση.
Κύριε Υφυπουργέ, θα παρακαλούσα να μου πείτε ποια ήταν η σκοπιμότητα -εγώ ομολογουμένως δεν μπορώ να καταλάβω- που ταλαιπωρεί με τέτοιο τρόπο τους αγρότες σήμερα. 
Τα μεταλλαγμένα. Μας είπε "βεβαίως η θέση μας είναι ενάντια στα μεταλλαγμένα και η Ευρωπαϊκή Ένωση" επίσης όμως δεν μας είπε τι μηχανισμούς ελέγχου έχουμε για τα μεταλλαγμένα. Θα παρακαλούσα, κύριε Υπουργέ, αν υπάρχουν τέτοιοι γιατί η GREEN PEACE τουλάχιστον όπως διάβαζα σε ένα τελευταίο δημοσίευμα επιμένει ότι μεταλλαγμένοι σπόροι βαμβακιού έχουν έλθει στη χώρα μας. Έχουν έλθει ή δεν έχουν έλθει; Και αν πραγματικά δεν έχουν έλθει ποιοι είναι οι μηχανισμοί εκείνοι που ήλεγξαν όλους τους σπόρους και είμαστε βέβαιοι ότι τέτοια μεταλλαγμένα δεν υπάρχουν. Γιατί πραγματικά, όπως πολύ σωστά είπε ο κύριος Υπουργός και πιστεύουμε ότι δεν χρειαζόμαστε εδώ μεταλλαγμένους σπόρους όταν μάλιστα σε μια περίοδο οι κατευθύνσεις μας είναι και προς την οικολογική καλλιέργεια γεωργικών προϊόντων.
Είπε ακόμη ο κύριος Υπουργός, ότι μας ενδιαφέρει οι μικροί και μεσαίοι παραγωγοί. Ο Υπουργός έδωσε μία υπόσχεση το Νοέμβριο του 1999 εν όψει της νέας μεταβολής και είπε ότι για καλλιεργητές βαμβακιού μέχρι εξήντα στρέμματα θα φροντίσει ώστε να μην πληρώνουν καμία συνυπευθυνότητα. Αντίθετα η παραλαβή να γίνεται με τη μέγιστη τιμή. Πράγματι είναι μια φροντίδα για τους μικρούς παραγωγούς που αν πραγματικά όπως λέτε σας ενδιαφέρουν και τους στηρίζετε, αυτήν την υπόσχεση έπρεπε να την είχατε υλοποιήσει. Δυστυχώς όμως δεν την έχετε κάνει πράξη.
Και εδώ σ' αυτό το σημείο θα πρέπει να θέσουμε και το ερώτημα τι ακριβώς θα γίνει ιδιαίτερα με τους μικρούς παραγωγούς -δεν μας απάντησε ο κύριος Υπουργός- όταν έχουν ξεπεράσει την ποσόστωση την εξατομικευμένη, γιατί υπάρχουν παραγωγοί οι οποίοι τα προηγούμενα χρόνια ενδεχομένως καλλιεργούσαν κάποιο άλλο προϊόν λόγω του ότι το βαμβάκι ήταν ελκυστικό στην τιμή του τα τελευταία χρόνια, αποφάσισαν να καλλιεργήσουν αυτήν τη φορά. Είδαν το νέο σύστημα, άκουσαν και δημιούργησαν προσδοκίες απ' όλα τα λεγόμενα του Υπουργείου Γεωργίας ότι με το νέο σύστημα θα εξασφαλιστεί το μεγάλο εισόδημα του αγρότη και έσπειραν πολύ περισσότερα στρέμματα απ' αυτά τα λίγα τα σαράντα ή τριάντα που δικαιούνταν και έπεσαν στα πενήντα και στα εξήντα. Σήμερα κινδυνεύουν η ποσότητά τους να πληρωθεί με εξήντα πέντε δραχμές που είναι η εμπορική τιμή. Θα πρέπει να μας πει αν θα πάρουν και ποιο μέρος ποσόστωσης θα πάρουν.
ΡΟΒΕΡΤΟΣ ΣΠΥΡΟΠΟΥΛΟΣ: Εσείς τι προτείνετε;
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Σπυρόπουλε, θα τα πούμε στη δευτερολογία. Όπως είδατε και στην ομιλία μου δεν στερούμαι προτάσεων. Έχω κάνει και αρκετές προτάσεις νομίζω αλλά στη διάρκεια της επερωτήσεως εκείνο που προέχει είναι να κρίνουμε τις δικές σας ενέργειες οι οποίες προηγήθηκαν και οι οποίες έφθασαν σήμερα στην περίοδο της αιχμής της συγκέντρωσης του βαμβακιού να δημιουργούν προβλήματα και επισημαίνοντας αυτά να προβείτε σε άμεσες λύσεις. Αυτήν τη στιγμή οι αναγνωρισμένες -όπως κυρίως τόνισα και αυτό ενδιαφέρει γι' αυτό αφιέρωσα μεγάλο κομμάτι της ομιλίας μου σ' αυτό το θέμα- αγορές, τα αναγνωρισμένα κέντρα αγοράς βαμβακιού δεν μπορούν να συσταθούν και πρέπει να βρεθεί λύση. Δεν μπορεί να ταλαιπωρούνται οι αγρότες. Πρέπει να παρθούν άμεσα μέτρα αυτήν τη στιγμή.
Αναφέρθηκε ο κύριος Υπουργός ατυχώς και στην περίοδο 1990-1992. Δεν τον συμφέρει να αναφέρεται σε εκείνη την περίοδο, διότι εμείς προσπαθήσαμε και για τα δεδομένα εκείνης της περιόδου κάναμε το καλύτερο. Πετύχαμε πραγματικά τιμές που και μετά από τόσα χρόνια είναι ίδιες παρά το ότι το κόστος παραγωγής του αγροτικού αυτού προϊόντος ήταν ελάχιστο σε σύγκριση με το φετινό. Αν δε, λάβουμε υπόψη μας ότι όλα αυτά τα χρόνια ο μέσος όρος περίπου του πληθωρισμού στην Ευρωπαϊκή Ένωση ήταν 3%, φανταστείτε από τότε επτά ολόκληρα χρόνια έχουμε με 3% συσσωρευμένη πάνω από 20% αύξηση του κόστους των γεωργικών εφοδίων και επομένως του κόστους καλλιέργειας και όμως η τιμή παραμένει η ίδια.
(Στο σημείο αυτό την Προεδρική ΄Εδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Την ίδια τιμή πληρωνόταν για το βαμβάκι οι βαμβακοκαλλιεργητές το 1993, την ίδια τιμή φιλοδοξούν να πληρωθούν και φέτος.
Όσο για τους μεσάζοντες και τους λαθροχείρες εμείς τους καταδικάζουμε και μάλιστα το αποδείξαμε τότε, γιατί τους στείλαμε όλους στον εισαγγελέα καθώς και τους εκκοκκιστές οι οποίοι παρανόμησαν. Όμως δυστυχώς η δική σας Κυβέρνηση τους αμνήστευσε. Επομένως, ας μη ρίχνει σε μας τις ευθύνες, ότι δηλαδή εμείς ευθυνόμαστε γι' αυτά που πλήρωσε σαν ποινή η χώρα μας στην Ευρωπαϊκή Ένωση. Η ευθύνη είναι καθ' ολοκληρία της Κυβέρνησης του Σημίτη.
Είναι, όμως, γεγονός όπως φάνηκε μέχρι τώρα ότι η ανευθυνότητα της Κυβέρνησης στα ζητήματα τουλάχιστον της γεωργίας είναι παροιμιώδης, όπως κατεδείχθη με τον τρόπο που χειρίστηκε τη βαμβακοκαλλιέργεια. Τι να κάνουμε όμως; Είναι αποτύπωση το Υπουργείο Γεωργίας της γενικότερης ανικανότητας μιας Κυβέρνησης η οποία όσο περισσότερο μένει τόσο περισσότερα δεινά συσσωρεύει στον ελληνικό λαό. Ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Εκ μέρους του Κομμουνιστικού Κόμματος Ελλάδος ο κ. Κολοζώφ μας κοινοποίησε με επιστολή του ότι ορίζει ως Κοινοβουλευτικό Εκπρόσωπο το Βουλευτή κ. Σταύρο Σκοπελίτη. 
Ο Κοινοβουλευτικός Εκπρόσωπος του ΠΑΣΟΚ κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε και κύριοι συνάδελφοι, δεν έχω να πω πολλά, γιατί πιστεύω ότι και σήμερα ακούσαμε τα ίδια που είχαμε ακούσει πριν τρεις μήνες. Υπάρχει έτσι μια επαναλαμβανόμενη τακτική από τη Νέα Δημοκρατία που εξειδικεύεται σε αγροτικά θέματα. Όπου υπάρχει θέμα μαζικού ενδιαφέροντος σε τακτικά χρονικά διαστήματα το φέρνει στη Βουλή προκειμένου να αξιοποιήσει, αν θέλετε, τη συζήτηση αυτή σε μια κατεύθυνση, που κατά την άποψή μας υποβαθμίζει την πολιτική και στρεβλώνει την πραγματική εικόνα. Και υπό αυτήν την έννοια, επειδή θεωρούμε ότι όλοι είναι υποψιασμένοι και μπορούν να καταλάβουν την τακτική αυτή, πιστεύω ότι μέσα απ΄ αυτήν την τακτική μην περιμένετε, κύριοι συνάδελφοι, να προσπορίσετε κομματικά οφέλη στενού κομματικού ενδιαφέροντος. 
Ουσιαστικά κρίνετε την Κυβέρνηση, ότι δεν έχει καταλάβει τα προβλήματα των βαμβακοπαραγωγών. Το πρώτο ξεκίνημα ήταν αυτό. Στη συνέχεια και στη δεύτερη αναφορά σας την κρίνατε ότι επιδεικνύει ανευθυνότητα. Και εγώ σας ερωτώ. Για ποια προβλήματα τα οποία έχει καταλάβει ή δεν έχει καταλάβει; 
Ακόμα επιχειρήσατε και κάτι άλλο να πείτε, ότι το ΠΑΣΟΚ ως κόμμα έχει αποστασιοποιήσει το πολιτικό του ενδιαφέρον προς τους αγρότες. Τα πολιτικά σημεία αιχμής, αν θέλετε, της τοποθέτησής σας, τουλάχιστον του Κοινοβουλευτικού Εκπροσώπου ήταν αυτά.
Πιστεύω ότι η τοποθέτηση του Υπουργού όχι μόνο σήμερα, αλλά και στην προηγούμενη αντίστοιχη επερώτησή σας όχι μόνο έχει επιβεβαιώσει και έχει ακυρώσει τον ισχυρισμό ότι η Κυβέρνηση δεν είχε καταλάβει τα προβλήματα των βαμβακοπαραγωγών, αλλά ασκείται μια πολιτική που στο επίκεντρό της έχει ακριβώς αυτά τα προβλήματα που προσπαθείτε βέβαια να εκμεταλλευθείτε -και δεν νομίζω ότι αυτό βοηθά την εξέλιξη των πραγμάτων- ψέγοντας την Κυβέρνηση ότι δεν έχει να δώσει αυτόματη απάντηση όταν τελικά οι παραγωγοί έχουν ξεπεράσει την εξατομικευμένη ποσόστωση. 
Ερωτώ ευθέως, κύριοι συνάδελφοι: Όταν γυρνάτε στα καφενεία τι λέτε σε αυτούς τους αγρότες; Ότι πρέπει να ξεπερνούν την εξατομικευμένη ποσόστωση ή όχι; 
Επιχειρείτε και κάτι άλλο, κύριοι συνάδελφοι, και το επιχειρείτε συστηματικά. Να τονίζετε -και νομίζω ότι οι αγρότες και σας ακούν και θεωρώ ότι δεν σας πιστεύουν- ότι η ασκούμενη πολιτική είναι μακρά από τα συμφέροντα των αγροτών.
Σας ρωτώ. Στην εικοσαετία που έχει περάσει, όχι μόνο τώρα, ποια ήταν η πολιτική σας απέναντι στους αγρότες; Δεν θέλω να ανατρέχω στο παρελθόν. Είστε ένα κόμμα, αγαπητοί συνάδελφοι, που οι δεσμοί με τους αγρότες ήταν στη λογική της υποταγής του αγροτικού πληθυσμού, της υποταγής των αγροτών.
Ποιες ήταν οι μεγάλες πολιτικές σας σε σχέση με τον αγροτικό πληθυσμό; Τι έχετε να επιδείξετε από τη Μεταπολίτευση και μετά; 
Πιστεύω ότι -προσωρινά ή σε κάποια μικρά διαστήματα- ελπίζετε, με τη σύγχυση ή αν θέλετε τον υπερτονισμό των προβλημάτων που είναι και αντικειμενικά μέσα στο γενικότερο πρόβλημα που υπάρχει για όλο τον αγροτικό πληθυσμό της Ευρωπαϊκής Ένωσης και ειδικότερα για τη χώρα μας, να αξιοποιήσετε αυτά τα προβλήματα -και μάλιστα προβλήματα δυσεπίλυτα, για τα οποία όμως η Κυβέρνηση έχει πρόταση, όμως εσείς μένετε μακριά απ΄ αυτή, γιατί ενδεχόμενα δεν είναι δημοφιλής, ακολουθώντας από την πλευρά σας μία πολιτική μεταπρατισμού και σύγχυσης για να προσπορίσετε οφέλη- αλλά μένοντας για μια ακόμη φορά έξω από τα προβλήματα των αγροτών.
Η Κυβέρνηση και με τόλμη και με υπευθυνότητα, μια Κυβέρνηση και ένα κόμμα που έδωσαν μάχη για τη θέσπιση της Κοινής Αγροτικής Πολιτικής, δίνει τη μάχη της και στον εθνικό και στον ευρωπαϊκό χώρο. 
Βέβαια είπατε και κάτι άλλο, ότι δεν προτάσσουμε με τη δύναμη που πρέπει τα συμφέροντα των αγροτών κατηγορώντας μάλιστα ότι ενδεχόμενα θα έπρεπε ο ίδιος ο Πρωθυπουργός να διαπραγματεύεται τα προβλήματα των αγροτών στην Ευρωπαϊκή ΄Ενωση. 
Ξέρετε πολύ καλά, ότι η Κυβέρνηση έχει εξαντλήσει όλα τα περιθώρια διαπραγμάτευσης. Ξέρετε ποια είναι τα αδήριτα προβλήματα και οι αδήριτες δυσκολίες και ενεργείτε, κύριοι συνάδελφοι, με έναν τρόπο που σε καμιά περίπτωση δεν βοηθάει τους αγρότες, γιατί σήμερα αυτό που κατ' εξοχήν βοηθάει την αγροτική οικονομία και τους αγρότες είναι να λέμε ολοκληρωμένα την αλήθεια, να προσδιορίζουμε εθνική στρατηγική, αλλά ενώ την προσδιορίζουμε να μη μεταπραττούμε πάνω σε θέματα που απαιτούν εθνική στρατηγική. Μια τέτοια τακτική ασκείτε τακτικά όταν μιλάμε για αγροτικά θέματα.
Θα κλείσω, γιατί δεν νομίζω ότι υπάρχει ανάγκη για περισσότερες απαντήσεις, με ένα και μόνο θέμα. Το ΠΑΣΟΚ, αγαπητοί συνάδελφοι, σε όλη του την ιστορική διαδρομή από το 1974 μέχρι σήμερα, έχει σε ένα πολύ μεγάλο βαθμό ταυτίσει όλη αυτή την πολιτική διαδρομή με την προάσπιση των συμφερόντων του αγροτικού πληθυσμού. Δικό μας έργο, αν θέλετε, είναι η ανάπτυξη δομών και θεσμών που προασπίζουν τον αγροτικό πληθυσμό. Θα σας αναφέρω ένα τελευταίο. Η μετατροπή του ΟΓΑ σε κύριο φορέα ασφάλισης, δικό μας έργο ήταν, κύριοι συνάδελφοι.
Ο διαρκής αγώνας μας για την αναμόρφωση δομών και θεσμών που απαιτούνται να υπάρχουν στο Υπουργείο Γεωργίας προκειμένου να αναπροσανατολίσουν την αγροτική μας παραγωγή σε μια άλλη κατεύθυνση, δικό μας έργο και δικό μας ενδιαφέρον είναι. 
Οι δεσμοί του ΠΑΣΟΚ με τον αγροτικό πληθυσμό είναι μόνιμοι, είναι διαρκείς, είναι μη ανατρέψιμοι. Όσο και αν επιχειρείτε, κύριοι συνάδελφοι, να αξιοποιήσετε αδήριτες εξελίξεις, προβλήματα που υπάρχουν στον αγροτικό κόσμο, να κατηγορήσετε την Κυβέρνηση γιατί δεν μπορεί να ανατρέψει προβλήματα που και εσείς ξέρετε ότι δεν ανατρέπονται, το μόνο που κάνετε, αγαπητοί συνάδελφοι, είναι ουσιαστικά να θέτετε υπό αμφισβήτηση το βασικό πυρήνα των συμφερόντων των αγροτών και γενικότερα όλης της αγροτικής οικονομίας. Αυτό πράττετε. Και το πράττετε συστηματικά όταν συζητάμε για θέματα αγροτικής οικονομίας.
Δεν έχετε καμία πρόταση για την αγροτική μεταρρύθμιση γιατί ενδεχόμενα τέτοια λόγια και τέτοιες συζητήσεις δεν σας κάνουν αρεστούς στο καφενείο σε μια συζήτηση με αγρότες.
'Οποιος αγαπά -όμως και το ΠΑΣΟΚ έχει στέρεους δεσμούς και αγαπά τους αγρότες- θα πρέπει να τους προσδιορίσει το δρόμο που πρέπει να ακολουθήσουν για να κερδίσουν το επόμενο στοίχημα, για να κερδίσουν το στοίχημα που πρέπει να κερδίσουν οι 'Ελληνες αγρότες στη νέα πραγματικότητα που οικοδομείται στον ευρωπαϊκό χώρο για την αγροτική οικονομία.
Συνάδελφοι, δυστυχώς διαπιστώνουμε ότι σ' αυτήν την πορεία είμαστε και πάλι μόνοι. Ποτέ δεν σταθήκατε σε μια συγκλίνουσα εθνική κατεύθυνση για την προάσπιση των συμφερόντων της αγροτικής οικονομίας και των αγροτών. Απλώς επιχειρηματολογείτε κούφια πάνω σε αυτό, έχοντας κατά νου μια και μόνη στάση που έχει προσδιορίσει την ιστορική εξέλιξη του κόμματός σας, να έχετε τους αγρότες κολίγους στην πολιτική σας. Αυτή είναι η τακτική σας, συνάδελφοι. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Η κα Ξηροτύρη - Αικατερινάρη, Κοινοβουλευτική Εκπρόσωπος του Συνασπισμού έχει το λόγο.
ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Για άλλη μια φορά ερχόμαστε να συζητήσουμε το μεγάλο πρόβλημα που αντιμετωπίζει μια μεγάλη κατηγορία των αγροτών μας, οι βαμβακοπαραγωγοί.
'Εχουμε πολλές φορές τοποθετηθεί ως κόμμα για τις μεγάλες ευθύνες που έχει η Κυβέρνηση και ο κύριος Υπουργός θα έλεγα στο θέμα του νέου κανονισμού για το βαμβάκι, στα θέματα της κατάργησης του οργανισμού βάμβακος, στα θέματα της ποιότητας και στα θέματα του μεταλλαγμένου βαμβακιού.
Θα προσπαθήσουμε να πούμε άλλη μια φορά τις προτάσεις μας και τις θέσεις μας και θα περιμέναμε, αλλά δεν γίνεται αυτό, να ακούσουμε κάποιες πιεστικές απαντήσεις, για προβλήματα που όλοι διαπιστώνουμε ότι είναι οξύτατα και ότι χρειάζονται άμεσες λύσεις.
Επισημαίνουμε, κύριε Πρόεδρε -και ας προσπάθησε ο κύριος Υπουργός να το απαλύνει- ότι η διαπραγμάτευση της Κυβέρνησης για το νέο Κανονισμό δεν αντέχει σε καμία κριτική. Κατάφερε το πρωτοφανές, να ψηφιστεί κανονισμός χειρότερος και από αυτήν την πρόταση της επιτροπής. Και μάλιστα να ψηφιστεί και με τη δική μας ψήφο, δηλαδή την ψήφο της Κυβέρνησης. Αντί να αυξηθεί η εθνική εγγυημένη ποσότητα και η σχετική δαπάνη αυξήθηκαν τα πρόστιμα. Εδώ έχω να επισημάνω ότι από 0,5 ο κύριος Υπουργός είπε ότι πήγε στο 0,7 η τιμή συνυπευθυνότητας. 'Όμως η πρόταση της επιτροπής της Ε.Ε. ήταν 0,6 και τελικά η πρόταση η οποία ψηφίστηκε είναι πολύ χειρότερη και από το 0,7. Διότι κλιμακωτά, ανάλογα με την αύξηση της ποσότητας, ανεβαίνει και η τιμή συνυπευθυνότητας.
Γιατί έγινε αυτό; 'Η γιατί γίνεται όλη αυτή η ιστορία μέχρι τώρα και δεν υπάρχουν πειστικές απαντήσεις; Γιατί εδώ και πάρα πολλά χρόνια η Κυβέρνηση με προξάρχοντα τότε τον Υπουργό της κ. Τζουμάκα διακήρυσσε σε όλους τους τόνους ότι η βαμβακοκαλλιέργεια βλάπτει το περιβάλλον. Ακόμη και στη σημερινή του τοποθέτηση ο κύριος Υπουργός, ενοχοποίησε έμμεσα τη βαμβακοκαλλιέργεια, το βαμβάκι για τα θέματα του περιβάλλοντος. Αν έχετε καταλήξει σε αυτήν την άποψη, αν είσαστε δηλαδή συντεταγμένοι και με κάποιες απόψεις που υπάρχουν στην Ευρωπαϊκή 'Ενωση, να μας το πείτε και να μας πείτε τις δικές σας εναλλακτικές προτάσεις για να δούμε τι θα κάνουμε από εδώ και πέρα. Δεν μπορεί όλα να τα έχουμε, "και τούτο ποιείν και το άλλο μη αφιέναι".
Εδώ θα έρθετε να μου πείτε ότι όπως μας είχατε απαντήσει και άλλη φορά η συμφωνία της GATT δεν επιτρέπει αύξηση των ενισχύσεων. Οι ενισχύσεις που δίδονται με το σύστημα των ελλειμματικών πληρωμών δεν επηρεάζονται από τη συμφωνία.
Ακόμη και η Κομισιόν δεν έχει ποτέ ισχυριστεί ότι δεν μπορεί να αυξηθεί η δαπάνη για το βαμβάκι λόγω της GATT.
Τι κάνετε στη συνέχεια. Αφού ψηφίσατε αυτόν τον Κανονισμό η Κυβέρνηση πρέπει με κάθε τρόπο να μειώσει την έκταση και την παραγωγή του βαμβακιού. Και χρησιμοποιεί την προσφιλή της μέθοδο της δημιουργικής λογιστικής. Ανακοίνωσε λοιπόν ότι τα στρέμματα που καλλιεργήθηκαν ήταν τρία εκατομμύρια οκτακόσιες πέντε χιλιάδες. Ποιος τα μέτρησε αυτά τα στρέμματα; Ο έλεγχος του 5% των εκτάσεων, που προβλέπει ο Κανονισμός, δεν έγινε. Ο οργανισμός διαχείρισης επιδοτήσεων τα μέτρησε; Έτσι λέει ο κύριος Υπουργός.
"Μα αυτός ο οργανισμός είναι ανύπαρκτος. Δεν λειτούργησε και δεν λειτουργεί". Έτσι λέει το Ελεγκτικό Συμβούλιο της Ευρωπαϊκής Ένωσης σε ειδική έκθεσή του. Η εκτίμηση του Οργανισμού Βάμβακος, ο οποίος βέβαια δεν τα μέτρησε, γιατί τον έχετε καταργήσει, είναι ότι καλλιεργήθηκαν πάνω από τέσσερα εκατομμύρια εκατό χιλιάδες στρέμματα. Και σίγουρα η εκτίμησή του πλησιάζει την πραγματικότητα λόγω εμπειρίας. 
Έπρεπε να δοθεί πρόβλεψη παραγωγής που να κρύβει τις συνέπειες του νέου κανονισμού που ψηφίσατε. Επιστρατεύτηκε πάλι η αριθμητική και βγήκε η ποσότητα ένα εκατομμύριο ενενήντα πέντε χιλιάδες τόνοι. Η εκτίμηση του Οργανισμού Βάμβακος είναι στα επίπεδα του ενός εκατομμυρίου διακοσίων πενήντα χιλιάδων τόνων. Δεν θέλω να πιστεύω βέβαια ότι προσεύχεστε τα βράδια να χαλάσει ο καιρός και να μείνει χαμηλή η παραγωγή, γιατί οι πρώτες πληροφορίες μας είναι ότι πραγματικά μιλάμε για πολύ καλές παραγωγές σε όλες τις περιοχές, ακόμα και στη Θράκη. 
Για να είναι όμως σίγουρος ο κύριος Υπουργός ότι η παραγωγή δεν θα ξεπεράσει με κανέναν τρόπο το ένα εκατομμύριο εκατόν τριάντα επτά χιλιάδες τόνους, αρχίζει και βάζει τα ατομικά πλαφόν και προχθές στην Καρδίτσα δήλωσε ότι υπάρχει και το νομαρχιακό πλαφόν, εάν ξεπεραστούν αυτά τα πλαφόν. Όλες όμως αυτές οι διαδικασίες ξέρετε πάρα πολύ καλά ότι είναι παράνομες από τον κανονισμό και τις αποφάσεις της Ευρωπαϊκής ΄Eνωσης. 
Η Κομισιόν έχει απορρίψει με απόφαση που πήρε το 1998 το αίτημα της Ελλάδας που ζητούσε να υπάρχει ατομική ποσόστωση και μεταφορά ποσοστώσεων από περιοχή σε περιοχή. Βασικός λόγος που δεν δέχτηκε η επιτροπή τις ατομικές και νομαρχιακές ποσοστώσεις ήταν ότι η ύπαρξη ποσοτήτων που επιδοτούνται και ποσοτήτων που δεν επιδοτούνται τόσο σε επίπεδο παραγωγής όσο και στα εκκοκκιστήρια έκανε σχεδόν αδύνατους τους ελέγχους και εγκυμονούσε σοβαρούς κινδύνους καταστρατήγησης. 
Και μια και μιλάμε για ελέγχους, οφείλουμε να πούμε ότι οι εκπτώσεις που έχουν γίνει σ' αυτό το θέμα είναι μεγάλες και επικίνδυνες επειδή ο ΟΠΕΚΕΠΕ, ο νέος φορέας που τις ανέλαβε, δεν μπορεί να ανταποκριθεί λόγω έλλειψης προσωπικού, οργάνωσης, γνώσης και εμπειρίας. Όλοι οι έλεγχοι ακόμη -επιτρέψτε μου να πω- γίνονται υποτυπωδώς, είναι δηλαδή έλεγχοι στα χαρτιά. Οι χάρτινες πινακίδες που χρησιμοποιούνται φέτος για τη σήμανση των δεμάτων του εκκοκκισμένου, αντί για τις μεταλλικές που χρησιμοποιήθηκαν πέρσι, εύκολα μπορεί να αντικατασταθούν διευκολύνοντας την αναδεματοποίηση και την καταστρατήγηση των ενισχύσεων. Ο ηλεκτρονικός έλεγχος της παραγωγής δεμάτων εκκοκκισμένου με κάμερες δεν έχει καν δοκιμαστεί στο παρελθόν έστω και επιλεκτικά, ώστε να μπορεί να θεωρηθεί αξιόπιστος. Λίγο-πολύ δηλαδή θα λέγαμε ότι ουσιαστικά έχετε καταργήσει την ταξινόμηση. 
Όσον αφορά στον έλεγχο των ποιοτικών χαρακτηριστικών του σύσπορου βαμβακιού που παραδίδουν οι παραγωγοί και που επηρεάζει την τιμή του, θα σας μεταφέρω πρόσφατη καταγγελία του συναδέλφου, του κ. Σαλαγιάννη, δικού σας Βουλευτή, ο οποίος κατήγγειλε ότι οι εκκοκκιστές, ενώ υποχρεώνονται να δώσουν δεκαπέντε έως είκοσι δραχμές το κιλό λόγω καλών ποσοτήτων, χαρακτηριστικά δίνουν μόνο εξίμισι δραχμές. Μπορούν βέβαια οι παραγωγοί να κάνουν ενστάσεις, αλλά μέσα σ΄ αυτό το αλαλούμ που υπάρχει αυτές οι ενστάσεις καθυστερούν να γίνουν, γιατί όλη αυτή η καταγραφή, όλη αυτή η συστηματική απεικόνιση των προβλημάτων που υπάρχουν τους φέρνουν σε μεγάλα αδιέξοδα. 
Εμείς όμως επιμένουμε στην ποιότητα. Και ο κύριος Υπουργός εδώ ισχυρίστηκε και ισχυρίζεται ότι το πρώτο μέλημα της Κυβέρνησης είναι η προστασία της ποιότητας. Πράγματι η ποιότητα είναι αυτή που κάνει το ελληνικό βαμβάκι να ξεχωρίζει, όπως και πολλά άλλα προϊόντα, τα περισσότερα ελληνικά προϊόντα. Η ποιότητα όμως δεν είναι αφηρημένη έννοια. Έχει μετρήσιμα χαρακτηριστικά: το χρώμα, την καθαρότητα, το μήκος των ινών, τη λεπτότητα, την ωριμότητα, την αντοχή τους. Όλα αυτά είναι απαραίτητα στοιχεία για να πουληθεί το εκκοκκισμένο. Γι' αυτό το ελληνικό κράτος νομοθέτησε την υποχρεωτική μέτρηση της ποιότητας, την ταξινόμηση κάθε δέματος εκκοκκισμένου βαμβακιού από το 1956, εδώ δηλαδή και σαράντα πέντε χρόνια. 
Και έρχεται σήμερα η Κυβέρνηση με την πλήρη αποδυνάμωση των διαδικασιών να καταργήσει σχεδόν την ταξινόμηση. Καμία βαμβακοπαραγωγική χώρα στον κόσμο δεν πουλά δέματα εκκοκκισμένου χωρίς την ταυτότητά τους και την ποιοτική κατάταξή τους, που γίνεται από φορέα ανεξάρτητο από τις επιχειρήσεις. Στην Αμερική η ταξινόμηση καθενός δέματος βαμβακιού γίνεται από το Υπουργείο Γεωργίας. Εσείς καταργήσατε τον Οργανισμό Βάμβακος και ουσιαστικά καταργήσατε και την ταξινόμηση. 
Μένει τώρα βέβαια να σταματήσουμε και τη δημιουργία των τεσσάρων κέντρων ταξινόμησης που είχαν χρηματοδοτηθεί από το Β΄ Κοινοτικό Πλαίσιο Στήριξης και μάλλον θα χρηματοδοτηθούν και από το Γ΄ Κοινοτικό Πλαίσιο Στήριξης, γιατί δεν έχουν τελειώσει οι εργασίες συγκρότησής τους μέσα στις προθεσμίες κ.ο.κ. Τελικά για το ελάχιστο ποσοστό του 5% που κάνετε ταξινόμηση θα λειτουργήσουν αυτά τα κέντρα; 
Η ποιότητα αφορά και το μεταλλαγμένο βαμβάκι. Για το μεταλλαγμένο βαμβάκι έχουμε μιλήσει πάρα πολλές φορές. Θα έλεγα ότι οι τοποθετήσεις σας γι΄ αυτό το θέμα είναι πολύ αόριστες.
Για την κατάργηση του οργανισμού βάμβακος τα έχουμε πει πολλές φορές. Είναι ένα μεγάλο λάθος ή είναι μια συνειδητή πολιτική, που ο στόχος της είναι η εγκατάλειψη της βαμβακοκαλλιέργειας από τους μικρομεσαίους αγρότες που πλήττονται πολύ περισσότερο; 
Εμείς ως Συνασπισμός θα προσπαθήσουμε να κάνουμε μια πρόταση προκειμένου τουλάχιστον φέτος να ομαλοποιηθεί η κατάσταση. 
Η Κυβέρνηση θα πρέπει να ζητήσει την αναστολή του νέου κανονισμού. Ο νέος κανονισμός ψηφίστηκε μετά τη σπορά του βαμβακιού και οι παραγωγοί δεν γνώριζαν ότι θα ισχύσουν πρόστιμα μεγαλύτερα και απ΄ αυτά που πρότεινε η επιτροπή. Επίσης ο ΟΠΕΚΕΠΕ είναι ανέτοιμος να αντιμετωπίσει τους ελέγχους και να διασφαλίσει και το εισόδημα του παραγωγού αλλά και την καταστρατήγηση των ενισχύσεων. Είναι αίτημα λοιπόν των φορέων η αναστολή του νέου κανονισμού. Εμείς το θέσαμε ήδη στο Ευρωκοινοβούλιο με τον Ευρωβουλευτή μας Αλέκο Αλαμπάνο και μας απάντησε ο κ. Φίσλερ ότι αρμόδιο για να αποφασίσει για ένα τέτοιο αίτημα είναι το συμβούλιο. Πρέπει δηλαδή να ζητηθεί η αναστολή από την Κυβέρνηση στο συμβούλιο Υπουργών Γεωργίας.
Τελειώνοντας να τονίσω για άλλη μια φορά ότι οι ευθύνες της Κυβέρνησης για την πολιτική και τους χειρισμούς της ειδικά στο βαμβάκι είναι μεγάλες και δεν πρόκειται να κρυφτούν μέσα από αλχημείες και επικοινωνιακά μέσα. Υπάρχει αυτήν τη στιγμή μια εκστρατεία δική σας στην ύπαιθρο και για τον καπνό και για το βαμβάκι για να δικαιολογήσετε πράγματα που είναι αδικαιολόγητα. Ο αγροτικός κόσμος καταλαβαίνει τα προβλήματα, τα βιώνει στο πετσί του και θα αποδώσει αυτές τις ευθύνες. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, θα ήθελα το λόγο επί της διαδικασίας.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Συζητούμε επερώτηση της Νέας Δημοκρατίας. Θεωρώ έσχατη υποβάθμιση του Κοινοβουλίου ότι αυτήν τη στιγμή δεν υπάρχει ούτε ένας εκπρόσωπος της Νέας Δημοκρατίας στην Αίθουσα. Προτείνω να διακόψουμε τη συζήτηση έως ότου η Νέα Δημοκρατία επιστρέψει στην Αίθουσα. Αυτό είναι το ενδιαφέρον της για τους Έλληνες βαμβακοπαραγωγούς και αυτή είναι η εικόνα της στο ελληνικό Κοινοβούλιο.
ΠΡΟΕΔΡΕΥΩΝ (Παναγιώτης Σγουρίδης): Θα σας έλεγα ότι παρακολουθούν από το εσωτερικό κύκλωμα της τηλεόρασης τις εργασίες της Ολομέλειας.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αν το δέχεστε, τότε να συνεχίσουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Θα ήθελα και εγώ να επισημάνω αυτό το στοιχείο και για το οποίο θα αναφερθώ βεβαίως στην πορεία όσον αφορά την επερώτηση που κατέθεσε η Νέα Δημοκρατία. 
Ακούγοντας τον κύριο Υπουργό επιτρέψτε μου να πω ως κάτοικος της υπαίθρου και ως αγρότης, πολλές φορές αναρωτήθηκα αν αυτά που έλεγε γύρω από την κατάσταση που επικρατεί στην ύπαιθρο είχαν σχέση με τη δική μας χώρα. Αυτό σαν μια πρώτη παρατήρηση.
Κύριε Πρόεδρε, στην προκειμένη περίπτωση της βαμβακοκαλλιέργειας η Κυβέρνηση με την πολιτική που ακολούθησε ξεπέρασε και τον ίδιο τον εαυτό της που είναι για μας και για τη μεγάλη πιστεύω πλειοψηφία των αγροτών αντιαγροτικός. Το λέω αυτό γιατί είναι γνωστό ότι στις τελευταίες κινητοποιήσεις -ενώ αυτές που έγιναν πριν αλλάξει ο κανονισμός για το βαμβάκι- οι Υπουργοί της Κυβέρνησης υπόσχονταν στους αγρότες ότι θα διεκδικήσουν αύξηση της ποσόστωσης για τη χώρα μας στο ένα εκατομμύριο διακόσιους χιλιάδες τόνους.
Επίσης είχαν υποσχεθεί ότι δεν θα πληρώνουν πρόστιμο οι μικροί παραγωγοί.
Αυτές είναι οι υποσχέσεις. Είναι καταγεγραμμένες και τις θυμούνται καλά όλοι οι παραγωγοί.
Δηλαδή θα πληρώνουν πρόστιμο οι παραγωγοί εκείνοι που καλλιεργούσαν μέχρι εξήντα στρέμματα βαμβάκι. 
Και παρά τις υποσχέσεις -προς δόξαν της συνέπειας που τη χαρακτηρίζει- όταν ήρθε η ώρα να ψηφιστεί ο κανονισμός, ούτε καν σαν αίτημα δεν το έβαλε στην αρμόδια επιτροπή, παρ΄ όλο -και αυτό είναι σημαντικό- που γνώριζε ότι με πρωτοβουλία του Ευρωβουλευτή του Κομμουνιστικού Κόμματος Ελλάδος κ. Στρατή Κόρακα, το Ευρωκοινοβούλιο είχε αποφασίσει να αυξηθεί η ποσόστωση σε ένα εκατομμύριο διακοσίους (1.200.000) τόνους. 
Έτσι, λοιπόν, με ευθύνη της Κυβέρνησης η ποσόστωση παρέμεινε στους επτακοσίους ογδόντα δύο (782.000) τόνους όταν η μέση παραγωγή των τριών τελευταίων χρόνων από την αναθεώρηση του κανονισμού, που συνήθως λαμβάνεται υπόψη για όλα τα προϊόντα, ήταν ένα εκατομμύριο διακόσιοι εβδομήντα οκτώ εκατόν πενήντα (1.278.150) τόνοι. 
Να, λοιπόν, γιατί λέμε ότι η Κυβέρνηση με την τακτική, με την πολιτική που ακολουθεί το τελευταίο διάστημα στο βαμβάκι, ξεπέρασε και τον ίδιο τον εαυτό της, αυτόν τον αντιαγροτικό -επαναλαμβάνω- εαυτό.
Εκτός, όμως, από την ποσόστωση, έκανε ακόμη μία ενέργεια, το ίδιο σοβαρή, για να μην πω εγκληματική, σε βάρος της βαμβακοκαλλιέργειας και των αγροτών που ασχολούνται με αυτήν. Κι αυτή η ενέργεια αφορά τον τρόπο υπολογισμού των προστίμων συνυπευθυνότητας.
Ενώ με τον παλαιό κανονισμό το πρόστιμο συνυπευθυνότητας ήταν ίσο με το 50% της υπέρβασης -ανεξάρτητα από το ύψος της υπέρβασης- η Κυβέρνηση πρότεινε και η Ευρωπαϊκή Ένωση αποδέχθηκε, το 50% να ισχύει μέχρι το ένα εκατομμύριο εκατόν τριάντα επτά χιλιάδες επτακόσιες πενήντα (1.137.750) τόνους κι από εκεί και πέρα να αυξάνεται κατά 2% για κάθε δεκαπέντε χιλιάδες εκατόν εβδομήντα (15.170) τόνους. Αυτό είχε σαν αποτέλεσμα τα πρόστιμα συνυπευθυνότητας για τις πραγματικές παραγωγές της χώρας μας, που είναι μεγαλύτερες από ένα εκατομμύριο διακοσίους (1.200.000) τόνους, να διαμορφώνονται σε ποσοστά μεγαλύτερα από το 66% της υπέρβασης της ποσόστωσης, ενώ με το παλιό σύστημα ήταν σταθερά και ίσα με το 50%. 
Τώρα βέβαια η Κυβέρνηση θέλει αυτήν την απαράδεκτη αλλαγή, που έγινε με δική της πρωτοβουλία -επαναλαμβάνω, με δική της πρωτοβουλία- να τη συγκαλύψει. Γι΄ αυτό με αυθαίρετα και διοικητικά μέτρα επιδιώκει να περιορίσει την επιδοτούμενη παραγωγή της χώρας μας σε επίπεδα χαμηλότερα των ένα εκατομμύριο εκατόν τριάντα επτά επτακοσίων (1.137.700) τόνων, έτσι ώστε το πρόστιμο να είναι 50%, όπως ήταν και με τον παλιό κανονισμό, ο οποίος βέβαια -είναι γνωστό σε όλους μας- δεν ικανοποιούσε τους βαμβακοπαραγωγούς, τους βαμβακοκαλλιεργητές, είχαν δώσει αρκετούς αγώνες και ζητούσαν την αλλαγή του. 
ΠΡΟΕΔΡΕΥΩΝ (Παναγιώτης Σγουρίδης): Θα παρακαλούσα, κύριοι συνάδελφοι, να μη γίνεται χρήση των κινητών τηλεφώνων μέσα στην Αίθουσα. 
ΓΕΩΡΓΙΟΣ ΣΑΛΑΓΚΟΥΔΗΣ: Γι΄ αυτό βγαίνουμε καμιά φορά από την Αίθουσα, κύριε Πρόεδρε.
ΓΕΩΡΓΙΟΣ ΚΑΡΑΣΜΑΝΗΣ: Ο κύριος Υφυπουργός πού είναι τώρα, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε.
Συνεχίστε, κύριε Σκοπελίτη.
ΣΤΑΥΡΟΣ ΣΚΟΠΕΛΙΤΗΣ: Ζητώ, συγγνώμη, κύριε Πρόεδρε. Συνήθως το κλείνω. Τώρα, όμως, το είχα ξεχάσει ανοικτό.
Βλέπω, όμως, ότι ήρθαν και οι συνάδελφοι της Νέας Δημοκρατίας.
ΠΡΟΕΔΡΕΥΩΝ (Παναγιώτης Σγουρίδης): Ήρθαν και θορυβούν.
ΣΤΑΥΡΟΣ ΣΚΟΠΕΛΙΤΗΣ: Μέτρα περιορισμού της επιδοτούμενης ποσότητας λαμβάνονται, όπως προβλέπει ο κανονισμός, μόνο όταν συντρέχουν περιβαντολογικοί όροι. Βέβαια, για να αποδειχθεί κάτι τέτοιο πρέπει να γίνουν οι ανάλογες μελέτες.
Κύριε Υφυπουργέ, τέτοιες μελέτες δεν έχουν γίνει στη χώρα μας, γι΄ αυτό η Κυβέρνηση προκειμένου να πετύχει το συγκεκριμένο στόχο, να περικόψει, περιορίζει την καλλιέργεια σε όλες τις περιοχές και σε όλους βαμβακοπαραγωγούς, βαμβακοκαλλιεργητές. 
Γι' αυτό, λοιπόν, αυτή η ενέργειά της είναι αυθαίρετη και παράνομη. Οι λόγοι που επικαλείται, εφόσον δεν υπάρχουν αυτές οι έρευνες και οι μελέτες, είναι προσχηματικοί για μας.
Για μας στόχος αυτών των ενεργειών της Κυβέρνησης ο περιορισμός της βαμβακοκαλλιέργειας, βαμβακοπαραγωγής και το οδήγημα του μικρομεσαίου καλλιεργητή στην καταστροφή.
Πρέπει δε να επισημάνουμε -και επισημάνθηκε εδώ μέσα- ότι το πρόβλημα θα οξυνθεί ακόμα περισσότερο και αυτό γιατί η Ευρωπαϊκή ΄Ενωση το ίδιο και η Κυβέρνηση παρά τις φραστικές τοποθετήσεις του κυρίου Υπουργού, είχε αποδεχθεί με τα ίδια επιχειρήματα περιβαλλοντικά, προστασίας της δημόσιας υγείας κλπ., να καταργηθούν οι επιδοτήσεις στα καπνά. Αυτό θα έχει σαν αποτέλεσμα ορισμένες εκτάσεις που καλλιεργούνται σήμερα με καπνά και κύρια αμερικάνικου τύπου, να καλλιεργούνται με βαμβάκι.
Κύριε Πρόεδρε, για το Κομμουνιστικό Κόμμα της Ελλάδος ο Κανονισμός που ψηφίστηκε και μάλιστα με πρωτοβουλία της Κυβέρνησης είναι απαράδεκτος και αυτό γιατί μ' αυτόν η Ευρωπαϊκή Ένωση περιορίζει μια καλλιέργεια, στην οποία η αυτάρκειά της είναι κατά 40%. Και αυτό βέβαια έγινε για να ενισχυθούν οι εισαγωγές κύρια από τις Ηνωμένες Πολιτείες.
Χτυπάει λοιπόν με την πολιτική της τους μικρομεσαίους παραγωγούς για να ενισχύσει τους Αμερικάνους φάρμερς και φυσικά την κοινοτική κλωστοϋφαντουργία.
Το κόμμα μας, όπως σας ανέφερα και προηγούμενα με εισηγητή τον Ευρωβουλευτή Στρατή Κόρακα, πρότεινε στο Ευρωκοινοβούλιο η ποσόστωση για τις χώρα μας να οριστεί στους ένα εκατομμύριο πεντακοσίους (1.500.000) τόνους, έτσι που να υπάρχουν περιθώρια -ελλειμματική είναι η Ευρώπη- για την παραπέρα αύξηση της βαμβακοκαλλιέργειας. Πρότεινε επίσης να αυξηθούν κατά 10% οι θεσμικές τιμές και να διαφοροποιούνται ανάλογα με τα ποιοτικά τους χαρακτηριστικά. Πολλές από τις προτάσεις μας αυτές, όπως είπα και προηγούμενα, έγιναν δεκτές, εν μέρει όμως δυστυχώς επαναλαμβάνω κινούμενη μέσα στα γνωστά πλαίσια η Κυβέρνηση δεν τις αξιοποίησε.
Όσον αφορά το κόμμα της Νέας Δημοκρατίας, με την επερώτηση που συζητάμε, για μας έχει σαν στόχο να καρπωθεί εκλογικά, ψηφοθηρικά, τη μεγάλη πράγματι αγανάκτηση που υπάρχει ανάμεσα στους βαμβακοπαραγωγούς. Η ίδια η Νέα Δημοκρατία όταν ήταν στην κυβέρνηση είχε αποδεχθεί παρόμοιες ποσοστώσεις και πρόστιμα συνυπευθυνότητας για το βαμβάκι και άλλα προϊόντα. Δηλαδή αποδέχεσθε τη λογική των ποσοστώσεων και των προστίμων, σαν κόμμα εννοώ, ακόμα και σε προϊόντα που είναι ελλειμματικά για την Ευρωπαϊκή ΄Ενωση, όπως είναι το βαμβάκι.
Γιατί η Νέα Δημοκρατία συμφώνησε με τον κοινοτικό προϋπολογισμό, όπου τα κονδύλια για το βαμβάκι είναι παγωμένα από το 1992 στα 770 εκατομμύρια; 
Γιατί η Νέα Δημοκρατία συμφωνεί με την ΑΤΖΕΝΤΑ 2000 για τη γεωργία, σύμφωνα με την οποία θα αλλάξουν προς το χειρότερο όλοι οι κανονισμοί για τα αγροτικά προϊόντα και φυσικά για το βαμβάκι; 
Γιατί κάνατε κάθε προσπάθεια την περασμένη περίοδο, κύριοι συνάδελφοι, να υποσκάψετε τους αγώνες των βαμβακοπαραγωγών για την προστασία του εισοδήματός τους; Θα ήθελα να σημειώσω εδώ πέρα ότι το ίδιο ισχύει και για το Συνασπισμό. Και αυτός τάσσεται υπέρ της Ευρωπαϊκής Ένωσης κλπ. Βέβαια ισχυρίζεται ότι είναι πρόβλημα διαπραγματεύσεων κλπ. 
Κλείνοντας, κύριε Πρόεδρε, θα ήθελα να τονίσω ότι με όποια καλλιέργεια και να ασχολείται σήμερα ο κάτοικος της υπαίθρου, αντιμετωπίζει πρόβλημα, πρόβλημα που φθάνει μέχρι σημείου επιβίωσης. ΄Εχουν προβλήματα οι βαμβακοπαραγωγοί, οι ελαιοκαλλιεργητές, οι καπνοπαραγωγοί, οι κτηνοτρόφοι, οι αλιείς. Όποιος πάει μια βόλτα στην ύπαιθρο και δει τους αγρότες, όχι τους εκπροσώπους των μαζικών φορέων κατ' επιλογή, τότε θα διαπιστώσει αυτήν την κατάσταση. Βέβαια οι αγρότες μας δεν είναι αποφασισμένοι να αφήσουν αυτήν την κατάσταση να προχωρήσει εκεί που θέλουν να την οδηγήσουν, δηλαδή στην καταστροφή των μικρομεσαίων νοικοκυριών, αλλά θα αντιδράσει και με τους αγώνες τους θα απαιτήσουν μια άλλη πολιτική. Και σ΄ αυτήν την πολιτική εμείς, σαν Κομμουνιστικό Κόμμα, δηλώνουμε την αγωνιστική μας συμπαράσταση. Ευχαριστώ, κύριε Πρόεδρε.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, παρακαλώ, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σαλαγκούδη, έχετε το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, μόλις πριν από λίγο, σε μια φάση κατά την οποία για κάποιους υπηρεσιακούς λόγους και συγκεκριμένα για να ενημερωθώ επί του βάμβακος για κάποια συγκεκριμένα γεγονότα, τα οποία έχω μπροστά μου και θα τα αναδείξω στη συνέχεια, λείψαμε από την Αίθουσα, βρήκε την ευκαιρία ο Υφυπουργός Γεωργίας να μας κάνει μια ανοίκειο επίθεση και είπε ότι οι Βουλευτές της Νέας Δημοκρατίας δεν είναι εδώ.
ΠΡΟΕΔΡΕΥΩΝ (Παναγιώτης Σγουρίδης): Κύριε Σαλαγκούδη, σας κάλυψα πλήρως σαν Προεδρείο.
ΓΕΩΡΓΙΟΣ ΣΑΛΑΓΚΟΥΔΗΣ: Παρακαλώ, να ελεγχθεί το βιβλίο των υπογραφών για να δουν ότι όλοι οι Βουλευτές της Νέας Δημοκρατίας είναι παρόντες και να ελεγχθεί αντίστοιχα για το ΠΑΣΟΚ εάν υπήρχε κανείς, γιατί αυτήν τη στιγμή δεν είναι εδώ ούτε ο εισηγητής ούτε κανένας άλλος.
Ο κύριος Υφυπουργός έσπευσε στην αίθουσα των δημοσιογράφων για να πει αυτό το δήθεν πονηρό, που ήταν αντισυναδελφικό και θίγει τον ίδιο και τους συναδέλφους του που είπε μέσα στην Αίθουσα. Λυπάμαι πάρα πολύ για την πράξη αυτή του Υφυπουργού και δεν μπορούσα να μην την κακίσω έτσι όπως κακή αντισυναδελφική υπήρξε.
ΠΡΟΕΔΡΕΥΩΝ (Παναγιώτης Σγουρίδης): Κύριε Σαλαγκούδη, θα σας έλεγα ότι ορισμένα θέματα είναι προτιμότερο να μην τα σχολιάζουμε συνεχώς.
ΓΕΩΡΓΙΟΣ ΣΑΛΑΓΚΟΥΔΗΣ: Τα σχολιάζουν οι δημοσιογράφοι και τα Μέσα Μαζικής Ενημέρωσης.
ΠΡΟΕΔΡΕΥΩΝ (Παναγιώτης Σγουρίδης): Το Προεδρείο κάλυψε απολύτως τους συναδέλφους Βουλευτές λέγοντας ότι οι υποχρεώσεις τους, τους εξαναγκάζουν να παρακολουθούν τη συνεδρίαση από το κλειστό κύκλωμα. Τα περαιτέρω νομίζω ότι είναι περιττά και δεν βοηθούν κανέναν.
Ο κ. Μπασιάκος έχει το λόγο για δέκα λεπτά.
ΕΥΑΓΓΕΛΟΣ ΜΠΑΣΙΑΚΟΣ: Λυπάμαι για το επεισόδιο αυτό.
ΠΡΟΕΔΡΕΥΩΝ (Παναγιώτης Σγουρίδης): Μη θίγετε τώρα αυτό το θέμα.
ΕΥΑΓΓΕΛΟΣ ΜΠΑΣΙΑΚΟΣ: Όχι, κύριε Πρόεδρε, θα απαντήσουμε. Δείχνει αν μη τι άλλο, την κακοπιστία του κυρίου Υφυπουργού, ο οποίος αφού πέταξε την κορόνα του, έσπευσε να φύγει έξω. Ήρθε, κατήγγειλε και έφυγε. 
Κύριε Πρόεδρε, μας θίγει τη νοημοσύνη. Εγώ ήμουν έξω και έψαχνα να βρω τον Υπουργό κ. Ανωμερίτη για να έρθει να ακούσει την επερώτηση των Βουλευτών της Νέας Δημοκρατίας. Αυτό συνέβη. Ο κύριος Υπουργός Γεωργίας είναι απών και ο κύριος Υφυπουργός καταγγέλλει τη Νέα Δημοκρατία, ο οποίος απεχώρησε επίσης από την Αίθουσα. Αυτά είναι απαράδεκτα. Δεν υπάρχει κανένας Βουλευτής του ΠΑΣΟΚ στην Αίθουσα. Να καταγγείλετε τους δικούς σας Βουλευτές και όχι εμάς που λείψαμε για δυο λεπτά εκτός Αιθούσης.
ΠΡΟΕΔΡΕΥΩΝ (Παναγιώτης Σγουρίδης): Κύριε Μπασιάκο, παρακαλώ να μη δοθεί συνέχεια επί του θέματος. 
Παρακαλώ, συνεχίστε επί της επερωτήσεως.
ΕΥΑΓΓΕΛΟΣ ΜΠΑΣΙΑΚΟΣ: Περιμένω τον Υπουργό για να ακούσει αυτά που θα του πω. Έχει λακίσει από την Αίθουσα ο κύριος Υπουργός. Λυπάμαι πάρα πολύ. Και ο κύριος Υφυπουργός για λόγους εντυπώσεων καταγγέλλει. Να βρείτε τον Υπουργό σας να ακούσει αυτά που του καταμαρτυρούμε, κύριε Χατζημιχάλη, και να μην αποχωρείτε από την Αίθουσα αν πιστεύετε ότι πρέπει να μείνετε εδώ να ακούσετε τις κατηγορίες και να απαντήσετε.
Ο κύριος Υπουργός πετάει τις κορόνες του και αποχωρεί και δεν απαντάει ποτέ σε όσα του καταλογίζουν οι Βουλευτές της Νέας Δημοκρατίας και των άλλων κομμάτων όταν συζητάμε επερωτήσεις του Υπουργείου Γεωργίας. Αρκέστηκε να μας πει ότι κακώς φέρνουμε σε λίγους μήνες την επερώτηση για το βαμβάκι. Δεν θα μας πείτε εσείς, κύριοι της Κυβέρνησης, ποια επερώτηση θα προτάξουμε. Εκεί υπάρχει το πρόβλημα, εκεί είναι η ανικανότητα της Κυβέρνησης, αυτό πονάει τον αγροτικό κόσμο και εμείς έχουμε υποχρέωση να αναδείξουμε τα προβλήματα, στο βαμβάκι, στον καπνό, στο ελαιόλαδο. Δεν θα μας υποδείξετε εσείς τους τομείς ασκήσεως κοινοβουλευτικού ελέγχου. Θα ξαναφέρουμε την επερώτηση για το βαμβάκι και για τον καπνό και για όποιο πρόβλημα προκύπτει και δυσχεραίνει την πορεία του αγροτικού τομέα. 
Θα αναγκαστείτε να ακούσετε τα επιχειρήματά μας και τους ισχυρισμούς μας, έστω και αν δεν έχετε τη δημοκρατική ευαισθησία να απαντάτε σε αυτά που σας καταλογίζουν. Ο κύριος Υπουργός έκανε αναδρομή δεκαετίας και αναφέρθηκε στα σκάνδαλα επί Νέας Δημοκρατίας. Ποιος πήγε φυλακή, κύριοι Υφυπουργοί, που με ακούτε και χαμογελάτε; Κανείς δεν πήγε γιατί ο νόμος του κ. Βενιζέλου αμνήστευσε τα αδικήματα. Ποια αδικήματα; Εκείνα που είχε παραπέμψει η Νέα Δημοκρατία στους εισαγγελείς και είχαν ετοιμαστεί οι φάκελοι.
Μη μας λέει, λοιπόν, εύκολα εδώ ότι τα σφάλματα και οι ατασθαλίες επί Νέας Δημοκρατίας ήταν τα μόνα που συνέβησαν. Ο κ. Τζουμάκας επαναλάμβανε κατά κόρον καταγγελίες κατά συμφερόντων στην Ελλάδα. Δεν έστειλε κανέναν στον εισαγγελέα, όπως κάνουμε εμείς. Εμείς στέλναμε στον εισαγγελέα, δημιουργούσαμε ανακριτικές διαδικασίες και εσείς τους απαλλάσσατε, τους αμνηστεύατε με το νόμο του κ. Βενιζέλου. Δεν πήγε κανείς στη φυλακή έκτοτε και δεν εισπράξατε κανέναν καταλογισμό από την εποχή εκείνη, γιατί φοβάμαι ότι δεν έχετε την πολιτική βούληση. Όλα αυτά ο κ. Τζουμάκας τα έκανε όταν επρόκειτο να διαπραγματευθεί σοβαρά ζητήματα του αγροτικού τομέα στις Βρυξέλλες. Έκανε εξωτερική πολιτική ουσιαστικά απεμπολώντας διαπραγματευτικά δικαιώματα και υπονομεύοντας τη θέση των παραγωγών συγκεκριμένων καλλιεργειών.
Μας λέτε τα φοβερά και τρομερά ότι αυξήθηκε η καλλιέργεια βάμβακος. Η καλλιέργεια βάμβακος, κύριε Υφυπουργέ, επειδή ψάχνω τα στοιχεία και μας δώσατε ένα φάκελο, ισχυρίζεστε και σωστά, ότι ήταν τέσσερα εκατομμύρια τετρακόσιες χιλιάδες στρέμματα το 1995 και τώρα πάτε να τη συρρικνώσετε κατά εξακόσιες χιλιάδες στρέμματα στα τρία εκατομμύρια οκτακόσιες χιλιάδες στρέμματα. Τι θα γίνουν αυτοί οι άνθρωποι που καλλιεργούσαν πριν από πέντε ή έξι χρόνια εξακόσιες χιλιάδες στρέμματα παραπάνω; Σ' αυτό να μας απαντήσετε.
Προφανώς θα πετύχουμε καλύτερες τιμές και με τον προηγούμενο κανονισμό θα πετυχαίναμε ακόμη καλύτερες τιμές. Μη μας λέτε τώρα ότι θα πετύχουμε τιμές 300, 310 δραχμών. Βεβαίως. Άμα συρρικνώσετε ακόμη περισσότερο τις καλλιέργειες, θα πετύχουμε και παραπάνω. Ποιος είπε το αντίθετο; 
Ο κύριος Υπουργός μας είπε ότι εξασφάλισε τους ελλειμματικούς λογαριασμούς. Βεβαίως έτσι είναι. Από τις ημέρες μας είχε συμφωνηθεί αυτό και, εν πάση περιπτώσει, το αποδέχθηκε η Kυβέρνησή σας. 
Η συμφωνία της GATT και όλα αυτά τα φοβερά που μας καταλογίζετε ήταν προϊόν τελικής διαπραγμάτευσης της Κυβέρνησής σας. Ο αείμνηστος Κρανιδιώτης ήταν ο Γενικό Γραμματέας του Υπουργείου των Εξωτερικών ο οποίος χειριζόταν από πλευράς ελληνικής Κυβέρνησης το θέμα της GATT. Και συμφώνησε απόλυτα και ζητούσε την έγκριση του Υπουργού των Εξωτερικών του κ. Παπούλια τότε για να προσυπογράψει την τελική συμφωνία και αυτά έγιναν το Δεκέμβριο του 1993. Μη μας λέτε εδώ τώρα πράγματα άσχετα για να παραπληροφορήσετε το Σώμα ή την κοινή γνώμη. 
Ελέχθη ακόμη εδώ ότι ηθελημένα η Κυβέρνηση καθυστέρησε να εκδώσει την κοινή υπουργική απόφαση. Να πάτε στους αγρότες να τους πείτε ότι ενώ κινδύνευαν να χάσουν την παραγωγή τους λόγω της βροχής, εσείς παίζατε παιχνίδια και καθυστερούσατε την έκδοση της απόφασης. Και όταν ξεκίνησε η εκκοκκιστική περίοδος, δεν ήξεραν καμία από τις προϋποθέσεις που επιβάλατε για το θέμα της παράδοσης. Μας είπε ο κύριος Υπουργός ότι για όλα αυτά τα μέτρα που ισχύουν σήμερα έχουν συμφωνήσει οι εκπρόσωποι των φορέων αλλά και μερικοί που πρόσκεινται στη Νέα Δημοκρατία. Ξέρετε τι έχει κάνει ο Υπουργός; Τους είπε αυτή είναι η μιζέρια μας, αυτό είναι το ποσό που θα πάρουμε, αυτό συμφωνήσαμε, εκεί φθάσαμε, ελάτε τώρα να διαχειριστούμε τη φτώχεια και τη μιζέρια. Αυτό μας λέτε. Τι να κάνουν οι άνθρωποι, να μην έρθουν να κουβεντιάσουν; Δεν έρχονται, τους κατηγορείτε, έρχονται και ξαναδημιουργείτε θέματα συνυπευθυνότητας ότι συμφώνησαν για κάποια μέτρα. Ε, βέβαια, όταν τους λέτε ότι εξασφαλίσατε μόνο τόσο λίγους πόρους για τόσο μικρή έκταση, προφανώς θα σας πουν κάντε κάτι για να κατανεμηθεί αυτή η φτώχεια. Δηλαδή θέλετε να πείτε ότι απεδέχθησαν τα μέτρα σας; Όλοι οι παράγοντες που το συζητάτε και καλώς κάνετε και το συζητάτε, σας έχουν καταγγείλει κατά καιρούς για τον κανονισμό. Γιατί δεν μας λέει ο Υπουργός τις καταγγελίες που έχουν διατυπώσει όλοι εκείνοι οι εκπρόσωποι των φορέων, είτε της ΠΑΣΕΓΕΣ είτε της ΓΕΣΑΣΕ είτε της ΣΥΔΑΣΕ είτε τα κομματικά σας στελέχη, για την πολιτική που ασκήσατε στο βαμβάκι αλλά και στα άλλα προϊόντα. Αλίμονο αν δεν μετέχουν οι εκπρόσωποι των φορέων σε μια συζήτηση που αφορά το μέλλον τους. Όμως ξεκινούσαν από μια πάρα πολύ δυσμενή, καταστροφική θα έλεγα προϋπόθεση ως προς τη διαχείριση του τομέα του βάμβακος.
Είπε ο κύριος Υπουργός ότι στις Βρυξέλλες ήταν άλλη η πρόταση της επιτροπής και εμείς τη βελτιώσαμε. Οπωσδήποτε κάθε φορά η επιτροπή έχει δυσμενείς όρους. Γιατί επί Νέας Δημοκρατίας ήταν ευμενείς οι προϋποθέσεις και οι προτάσεις της επιτροπής; Προφανώς όχι. Αλλά εδώ είναι η ικανότητά σας και εγώ θα προσθέσω και η πολιτική σας βούληση αν υπάρχει, εγώ πιστεύω ότι δεν υπάρχει και λυπάμαι γι' αυτό, να διαμορφώσει τις συμμαχίες. Όταν υποχωρείτε σε μια σειρά άλλα ζητήματα σοβαρά και στηρίζετε με την ψήφο της χώρας δικά τους ζητήματα, προφανώς πρέπει να εξασφαλίσετε τη στήριξή τους σε ένα προϊόν που είναι μοναδικό στην Ευρωπαϊκή Ένωση. Το γεγονός ότι η Ελλάδα παράγει κατά κύριο λόγο το βαμβάκι, είναι σημαντικό πλεονέκτημα, γιατί η δημοσιονομική δαπάνη είναι πάρα πολύ μικρή συγκριτικά με άλλα προϊόντα. Αυτό είναι πλεονέκτημα και όχι μειονέκτημα αν μπορούσε να διαμορφώσει συμμαχίες και να χαράξει μια στρατηγική. Όμως όταν βλέπετε τον Πρωθυπουργό να δίνει εντολή στον Υπουργό Υγείας να ψηφίζει ως όγδοος Υπουργός Υγείας στο Συμβούλιο Υπουργών Υγείας την αντικαπνιστική εκστρατεία χωρίς αντιστάθμιση, το τονίζω, γιατί, κύριε Αργύρη, είχαμε μια αντιπαράθεση και την άλλη φορά, εμείς δεν σχολιάσαμε μόνο την ψήφο, σχολιάσαμε και το γεγονός ότι δεν πέτυχε η χώρα μας καμία αντιστάθμιση και συγχέετε την αντικαπνιστική εκστρατεία με την αντικαπνική σας πολιτική που είναι πρωτόγνωρη γι' αυτόν τον τόπο. Όταν είναι γνωστό ότι η όποια μείωση της παραγωγής, ο όποιος περιορισμός στην καλλιέργεια, συνεπάγεται αυτόματα αύξηση των εισαγωγών και σε καμιά περίπτωση δεν συνδέεται με μείωση της κατανάλωσης τσιγάρου. Βγαίνει έτσι εύλογα το συμπέρασμα ότι ο ελληνικός καπνός είναι βλαβερός και ο εισαγόμενος δεν είναι. Αυτά δεν μπορείτε να τα λέτε στους Έλληνες, γιατί θίγετε τη νοημοσύνη τους, όχι μόνο στους αγρότες αλλά στην κοινή γνώμη γενικότερα.
Περί τέτοιων πραγμάτων θριαμβολογούσε ο κύριος Υπουργός. Επιτυχία του με τον τελευταίο Κανονισμό ότι κράτησε το πλαφόν και κράτησε και τη συνυπευθυνότητα σε χαμηλά επίπεδα. Γιατί δεν μπορούσε να ισχυρισθεί τους μέσους όρους της καλλιέργειας των τελευταίων ετών από το 1995 και μετά. Τότε ήταν τέσσερα εκατομμύρια τετρακόσιες χιλιάδες στρέμματα και τώρα τα περιορίζετε με χαρά σας μεγάλη στα τρία εκατομμύρια οκτακόσιες χιλιάδες στρέμματα. Εγώ προκαλώ για πολλοστή φορά να μας πείτε τι θα γίνει με τα υπόλοιπα στρέμματα. Δεν απαντάτε στο καίριο ερώτημα. Εάν είχατε μία διέξοδο και τους λέγατε ότι δεν θα βάλετε το βαμβάκι, αλλά θα βάλετε την εξής καλλιέργεια η οποία αποδίδει ανάλογο εισόδημα, θα σας έλεγα, ναι, να συστήσει και η Νέα Δημοκρατία στους παραγωγούς που την ψηφίζουν να ακολουθήσουν την πρότασή της και να εξασφαλίσουν ένα καλό, ικανοποιητικό εισόδημα. Μα, εδώ όλες οι καλλιέργειες που έχουν σχέση με το βαμβάκι και που μπορούν να καλλιεργηθούν στις περιοχές αυτές υφίστανται κρίση και αντιμετωπίζουν συρρίκνωση των επιδοτήσεων, περιορισμούς για τους οποίους πανηγυρίζετε. Μετά από κάθε διαπραγμάτευση έρχεσθε και λέτε ότι πετύχατε ό,τι είναι καλύτερο.
Για να επανέλθουμε όμως στα προηγούμενα, ο κ. Τζουμάκας το 1995 όταν πανηγύριζε, ήρθε μετά από λίγες ημέρες και σε μία δόση αυτοκριτικής διάθεσης είπε ότι έχει πολύ αρνητικές ρυθμίσεις ο νέος κανονισμός και ότι θα φέρει κάποια μέτρα στην Ευρωπαϊκή 'Ενωση για τροποποίηση και βελτίωση και δεν πέτυχε απολύτως τίποτα. Αυτή είναι η πραγματικότητα.
Κύριε Υφυπουργέ, θα ήθελα να μας σχολιάσετε πώς εξηγείται, να κάνετε διαπραγματεύσεις, να πηγαίνετε καλά όπως λέτε, να δηλώνετε εδώ ότι οι διαπραγματεύσεις είναι θετικές και ότι βγάζουμε μία πολύ καλή ρύθμιση για το θέμα του βάμβακος, δύο-τρεις μέρες μετά να έρχεται ο Υπουργός και να λέει ότι δεν ψηφίσαμε αυτά, ψηφίσαμε άλλα και να δίνει εντολή για καταψήφιση και μετά από λίγες ημέρες να έρχεται πάλι να θριαμβολογεί και να λέει ότι ναι, είναι πολύ καλές οι ρυθμίσεις. 'Αρα ή δεν ξέρατε τι ψηφίζετε ή δεν ξέρατε τι στηρίζετε ή κοροϊδεύετε για πολλοστή φορά τον ελληνικό λαό, εμπαίζετε τον 'Ελληνα αγρότη.
Φοβούμαι, κύριε Υφυπουργέ, ότι και πάλι δεν θα δώσετε απάντηση στα πολύ κρίσιμα αυτά ερωτήματα και δεν μπορείτε σε καμία περίπτωση με υπεκφυγές του τύπου ότι οι Βουλευτές της Νέας Δημοκρατίας αποχώρησαν για δευτερόλεπτα από τη Βουλή ή ότι ο Υπουργός πρωτολόγησε και άφησε εσάς στο Βήμα να ξεφύγετε από το τεράστιο πρόβλημα που αντιμετωπίζουν σήμερα οι 'Ελληνες αγρότες και που πιστεύω και είμαι βέβαιος ότι ένα μήνυμά του πήρατε τις τελευταίες ημέρες από την ελληνική περιφέρεια σε μία από τις σπάνιες επισκέψεις που η πολιτική ηγεσία του Υπουργείου Γεωργίας τα τελευταία χρόνια κάνει στην ύπαιθρο. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
Κύριε Χατζημιχάλη, ζητήσατε το λόγο επί προσωπικού. Πείτε μας σε τι συνίσταται το προσωπικό.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, θέλω να αναφερθώ στην αναφορά του κ. Μπασιάκου για ένα θέμα το οποίο έθεσε επί της διαδικασίας προηγουμένως, το οποίο είχε άμεση σχέση με τη συνέπεια των παρόντων και των επερωτώντων όπως επίσης και με τη στήριξη της λειτουργίας ενός θεσμού. Θα ήθελα λοιπόν να πάρω το λόγο επί προσωπικού γι' αυτό το θέμα. Θα το αγνοήσω όμως, γιατί θεωρώ μείζον κάτι άλλο.
Ο Υπουργός Γεωργίας κ. Ανωμερίτης -επειδή αναφέρθηκε και σε αυτόν και είναι απών αυτήν τη στιγμή- ζήτησε με κάθε ευγένεια συγγνώμη από τον κ. Σαλαγκούδη, όταν μιλούσε και είπε ότι θα ακούσει, θα παρακολουθήσει την ομιλία του όσο μπορεί, γιατί οι κυβερνητικές υποχρεώσεις του υπαγορεύουν να αποχωρήσει μετά από λίγο για να καλύψει αυτές τις υποχρεώσεις.
ΕΥΑΓΓΕΛΟΣ ΜΠΑΣΙΑΚΟΣ: 'Ολοι έχουμε υποχρεώσεις!
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αυτή, λοιπόν, η όχι μόνο ευγενέστατη αλλά και συνεπέστατη παρατήρηση και συμπεριφορά επικρίνεται απόντος του Υπουργού. Επικρίνεται επίσης η επί δευτερολέπτου δική μου απουσία, όταν είκοσι επτά μέλη της Κοινοβουλευτικής Ομάδας της Νέας Δημοκρατίας έχουν καταθέσει επερώτηση και είναι απόντες και οι είκοσι επτά, κύριε Μπασιάκο! Αυτό δεν τιμά κανέναν, πολύ περισσότερο εσάς!
Δεν θέλω λοιπόν το λόγο επί προσωπικού, γιατί μας έχετε συνηθίσει σ' αυτήν τη συμπεριφορά. 
ΕΥΑΓΓΕΛΟΣ ΜΠΑΣΙΑΚΟΣ: Μα, κύριε Υπουργέ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε.
'Ολοι όσοι "παροικούμε εις Ιερουσαλήμ" γνωρίζουμε ό,τι ακριβώς γίνεται και ας αφήσουμε εκατέρωθεν τις εντυπώσεις! 
Ο κύριος Υπουργός έχει το λόγο.

ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Aγαπητοί κύριοι συνάδελφοι, κάνοντας την προηγούμενη εβδομάδα μια περιοδεία σε όλες τις βαμβακοπαραγωγικές περιοχές, διαπίστωνα ότι υπήρχε μία σύγχυση και μια πληροφόρηση στους αγρότες, η οποία δεν είχε καμία βάση. Οι αγρότες ήταν αγανακτισμένοι πολλές φορές, γιατί πίστευαν ότι το παραγόμενο προϊόν τους θα διαβαθμιστεί σε δύο κατηγορίες, θα είναι δηλαδή βαμβάκι επιλέξιμο και μη επιλέξιμο ότι το ίδιο προϊόν τους θα έχει δύο τιμές, μία τιμή 300 δρχ. και άλλη μία τιμή 56 δρχ. και 60 δρχ. και πραγματικά ορισμένες φορές έμεινα και αμήχανος να προσπαθώ να αποδείξω τα αυτονόητα. Αυτήν, λοιπόν, τη σύγχυση τη μετέφερα, αν θέλετε, και στη συνέντευξη Τύπου που έδωσα, ότι υπάρχει ένα πρόβλημα, ένα έλλειμμα έγκυρης πληροφόρησης των αγροτών. Και πάλι δεν μπόρεσα να δώσω εξηγήσεις. 
Έπρεπε, λοιπόν, αγαπητέ κύριε Πρόεδρε και αγαπητοί συνάδελφοι, να γίνει η επερώτηση για το βαμβάκι, για να έρθουμε εδώ και να επιβεβαιώσει με τον πιο κατηγορηματικό τρόπο η ίδια η Νέα Δημοκρατία και οι Βουλευτές της ότι το βαμβάκι θα έχει δύο τιμές που δεν προβλέπεται από πουθενά. Άρα λύθηκε και η δική μου απορία, γιατί οι αγρότες έχουν σύγχυση, γιατί οι αγρότες έχουν αυτήν την αγωνία και γιατί είναι αγανακτισμένοι.
Επίσης, είδα μία μεγάλη σπουδή γύρω από το θέμα της ποιότητας. Και συμφωνούμε όλοι ότι η ποιότητα είναι το εργαλείο, είναι, αν θέλετε, αυτό που μπορεί να μας πάει προς την αγορά, αυτό που μπορεί να δώσει από την αγορά. Και επειδή φραστικά κανείς δεν μπορεί να διαφωνήσει, στην πράξη όμως βλέπω τα αντίθετα πράγματα, να υπεραμύνονται γιατί καταργούμε τις αλάνες και επιβάλλουμε στον παραγωγό να πάει αυτοπροσώπως ο ίδιος να παραδώσει το προϊόν. 
Αγαπητοί κύριοι συνάδελφοι, στη Θεσσαλία έγιναν αγώνες το 1910 για να διαφεντεύει ο αγρότης το βιoς του να το βγάζει και να ξέρει πού θα το πάει, να το πουλάει και να παίρνει αυτό που του ανήκει. 
Και να σας πω και κάτι άλλο, για να μην κάνετε συνέχεια λάθη. Οι παραγωγοί ζήτησαν να είναι αυτοπρόσωπη η παρουσία στα εκκοκκιστήρια και το κάναμε αποδεκτό. Και βέβαια επειδή η Νέα Δημοκρατία είναι ταυτισμένη απόλυτα και θέλει να υπερασπιστεί τη βιομηχανία και τη μεταποίηση, την κλωστοϋφαντουργία, αυτόν το μεγάλο κλάδο της ελληνικής βιομηχανίας, πίστευα πραγματικά ότι κάτι τέτοιο ήθελε να κάνει. Αν όμως διαβάσω και τα έγγραφα τα οποία έχει στείλει η κλωστοϋφαντουργία, ο μεγαλύτερος κλάδος της βιομηχανίας πλεκτών και δεματουργών στην Ελλάδα, μιλάνε ότι θα πρέπει να καταργηθούν οι αλάνες. Έχω εδώ το έγγραφο του ίδιου του συνδέσμου των κλωστοϋφαντουργών, που λένε ότι θα πρέπει να καταργηθούν, γιατί σ' αυτά εκεί τα κέντρα, που συγκεντρώνεται το βαμβάκι, υποβαθμίζεται η ποιότητα, γίνεται ανάμειξη της ποιότητας του βαμβακιού και εκεί γίνονται και συναλλαγές οι οποίες στρεβλώνουν την αγορά και τον ανταγωνισμό. 
Θα πίστευα επίσης ότι πιθανόν να έχετε διαταράξει τις σχέσεις σας με τη βιομηχανία, αλλά και η μεσαία βιομηχανία, η εκκοκκιστική βιομηχανία και αυτή στέλνει με έγγραφα πολλών εκκοκκιστικών επιχειρήσεων, ότι πρέπει άμεσα να καταργηθούν αυτοί οι χώροι συγκέντρωσης, οι οποίοι είναι αμφιβόλου αποτελεσματικότητας και μειώνουν και υποβαθμίζουν την ποιότητα του βαμβακιού. Γι' αυτό, λοιπόν, θα πρέπει να πω ότι, αν συνεχίσουμε έτσι, το μόνο που θα κάνουμε σίγουρα είναι να μην προσφέρουμε υπηρεσία στον αγρότη, γιατί έχουμε υποχρέωση να προσφέρουμε υπηρεσία στον αγρότη. Και η υπηρεσία στον αγρότη είναι όχι να διαστρεβλώνουμε την πραγματικότητα, αλλά να προσπαθούμε να δούμε πού κάναμε λάθη και να τα βελτιώνουμε. 
Και περίμενα, κύριε Μπασιάκο, επειδή παρακολουθείτε χρόνια και θητεύσατε και στο Υπουργείο, να επικαλείσθε ένα θέμα το οποίο, σας είπα και την άλλη φορά ότι δεν χρειάζεται να το επαναλαμβάνετε μόνο και μόνο αν δεν μπορείτε ακόμη να διδαχθείτε από τα λάθη σας. 
Το 1992 γίνεται αναθεώρηση της Kοινής Aγροτικής Πολιτικής και στα πλαίσια των δεσμεύσεων και των υποχρεώσεων που βάζει η GATT απέναντι στην Ευρωπαϊκή Ένωση δεσμεύει και λέει ότι δεν πρόκειται να υπάρξει καμία επιπλέον δαπάνη σ' αυτό το συγκεκριμένο προϊόν απ' αυτήν τη δαπάνη που υπάρχει σήμερα από το 1992. Και θα έλεγε κανείς ότι έκανε πολύ καλά η Νέα Δημοκρατία τότε που εξασφάλισε τουλάχιστον να είναι ίδιες οι δαπάνες για το προϊόν αυτό. Μόνο που, κύριε Μπασιάκο, το 1992 η καλλιέργεια του βαμβακιού ήταν περίπου η μισή, ήταν λίγο περισσότερο από δύο εκατομμύρια στρέμματα, από τα τέσσερα εκατομμύρια περίπου στρέμματα που έχουμε σήμερα. 'Αρα τι εξασφαλίσατε, που φέρνετε και ξαναφέρνετε το θέμα;
Γι' αυτό λοιπόν εγώ πιστεύω ότι θα προσφέραμε πολύ καλύτερη υπηρεσία όλοι μας προς τους αγρότες αν βλέπαμε τι μπορούμε να κάνουμε για να βελτιώσουμε ή να προστατεύσουμε ένα προϊόν και έναν κανονισμό ο οποίος προστατεύθηκε αν θέλετε στο σύνολό του κατά την τελευταία αλλαγή και ψήφισή του. Και γίνεται εδώ μια συζήτηση για τον καταστροφικό κανονισμό. 'Εχει αλλάξει μια διάταξη ουσίας στον κανονισμό, αυτή που λέει ότι αν υπάρξει ποσότητα εκκοκκισμένου βαμβακιού πάνω από ένα εκατομμύριο εκατόν τριάντα επτά τόνους, τότε αλλάζει η συνυπευθυνότητα από 0,50 και γίνεται ανά δεκαέξι χιλιάδες πεντακόσιους τόνους 0,2. Αυτή είναι η μοναδική αλλαγή και συζητάμε για αυτό που δεν έχει έρθει ακόμα και ούτε πρόκειται να έρθει, γιατί αποδείχθηκε, όταν χρειάστηκε να μετρήσουμε τα στρέμματα -όχι να τα έχουμε καθ' υπόδειξη ή κατ' εκτίμηση αλλά να μετρήσουμε με την κορδέλα γιατί μετρήθηκαν- με την κορδέλα επειδή λέει αυτό ο καινούριος κανονισμός του ολοκληρωμένου συστήματος ελέγχου και πληρωμών και με τη νέα εποπτεία αυτού του συστήματος από τον καινούριο οργανισμό, ότι είναι τρία επτακόσια εβδομήντα δύο χιλιάδες στρέμματα. Και είναι και κάτι λιγότερο από αυτό το οποίο δηλώσαμε στην ίδια την Ευρωπαϊκή 'Ενωση που είπαμε ότι είναι τρία οκτακόσια πέντε χιλιάδες στρέμματα. Γιατί λοιπόν όλη αυτή η συζήτηση; 
Γιατί λοιπόν όταν έχουμε πραγματικά στοιχεία επιμένουμε ακόμη σε εικονικά στοιχεία; Βέβαια, είναι αυτή η πολιτική της σύγχυσης, της παραπληροφόρησης και ό,τι κερδίσουμε, ό,τι μπορέσουμε δηλαδή να δρέψουμε και όλα αυτά να τα μετατρέψουμε πιθανόν σε μια λογική της ψήφου. 'Εχουν όμως τα πράγματα τα όριά τους. Εδώ πρόκειται για ένα προϊόν που ουσιαστικά αναφέρεται σε ενενήντα πέντε χιλιάδες οικογένειες, γιατί είναι τόσοι οι βαμβακοπαραγωγοί. Και κάνουμε μια μεγάλη προσπάθεια να προστατέψουμε αυτές τις ενενήντα πέντε χιλιάδες οικογένειες των βαμβακοπαραγωγών.
Και θέλω να σας πω το εξής: Περιόδευσα όλες αυτές τις ημέρες την προηγούμενη εβδομάδα σχεδόν σε όλες τις περιοχές με βαμβάκι. 'Οταν γινόταν συζήτηση στα εκκοκκιστήρια, ήταν άνθρωποι εκεί εξήντα-εβδομήντα χρονών και όταν τους ρωτούσες: ταλαιπωρείσθε που είστε εδώ αυτήν τη στιγμή: Απαντούσαν: ταλαιπωρούμαι που περιμένω μια χρονιά ολόκληρη και μια στιγμή που πάω να παραδώσω το βαμβάκι και να δω τι ακριβώς έβγαλα στη σοδειά μου θα είναι αυτό ταλαιπωρία για μένα; Αυτή είναι η ικανοποίησή μου. 'Ετσι μου έλεγαν αυτοί που βρισκόντουσαν στα εκκοκκιστήρια χωρίς προειδοποίηση και σας παραπέμπω στην περιοχή τη δική σας που συνέβησαν τέτοια γεγονότα και μπροστά στα μέσα ενημέρωσης.
Και υπερασπίζεστε μονίμως κάτι που είχε προσφέρει κάποτε και που σήμερα δεν έχει καμία αξία, γιατί λέτε έμμεσα και για τις αλάνες. Θα πρέπει να σας πω, κύριε Μπασιάκο, όταν ένας πάρα πολύ καλός μεσίτης και πάρα πολύ καλός εκμεταλλευτής μιας αλάνας είναι υπάλληλος του Οργανισμού Βάμβακος, αυτόν που εσείς λέγατε πριν γιατί τον καταργήσαμε επειδή εμείς λέγαμε ότι έχει κλείσει τον κύκλο του. Θα δείτε την περίπτωση. Ελπίζω να μη ζητήσετε την απαλλαγή του, κύριε Μπασιάκο.
ΕΥΑΓΓΕΛΟΣ ΜΠΑΣΙΑΚΟΣ: Δεν κατάλαβα. Επειδή ο πρόεδρος του Οργανισμού Βάμβακος είναι μεσίτης, θα καταργήσετε τον κανονισμό; Αυτό είναι φοβερό. Επειδή λοιπόν ένας υπάλληλος είναι μεσίτης, θα καταργήσετε τον Οργανισμό! Συγχαρητήρια!
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα λοιπόν να επισημάνω ορισμένα πράγματα. Γίνεται μεγάλη συζήτηση γιατί καθυστερήσαμε την κοινή υπουργική απόφαση. Η κοινή υπουργική απόφαση είχε δύο σημεία τα οποία ήταν αποφασισμένα από πέρυσι και εφαρμόζονται φέτος. Το ένα ήταν η παρουσία του βαμβακιού από τους ίδιους παραγωγούς στα εκκοκκιστήρια -φέτος είναι καθολική η απαίτηση και των παραγωγών και των κλωστοϋφαντουργών και αυτό φάνηκε τουλάχιστον σε όλες τις συνεδριάσεις τις οποίες κάναμε και το άλλο είναι το νέο μηχανογραφικό σύστημα όπου την ευθύνη πλέον αντί του Οργανισμού Βάμβακος την έχει ο ΟΠΕΚΕΠΕ. Αυτά τα σημεία, αυτές οι αλλαγές έχουν συζητηθεί προς όλες τις κατευθύνσεις και από όλους.
Ο Σαλαγκούδης που ήταν θα έλεγα και πάρα πολύ προσεκτικός στην τοποθέτησή του ξέρει πολύ ότι έγινε μια συγκέντρωση στην ομοσπονδία.
Και υπάρχει και ανακοίνωση της ίδιας της Ομοσπονδίας που συμφωνεί απόλυτα για την αυτοπρόσωπη παράδοση των ίδιων των παραγωγών στα εκκοκκιστήρια. Άρα, γιατί αυτή η αγωνία γιατί καταργούμε τις αλάνες ή γιατί καταργούμε αυτούς τους παράνομους χώρους συγκομιδής;
Νομίζω, κύριε Σαλαγκούδη, ότι επισημάνατε την καθυστέρηση. Λέμε λοιπόν ότι ο τόπος παράδοσης του σύσσπορου βαμβακιού είναι ο χώρος του εκκοκκιστηρίου. Εκτός εάν τα εκκοκκιστήρια έχουν αναγνωρισμένα κέντρα παράδοσης που πρέπει να πληρούν τις ίδιες προϋποθέσεις που έχει ο κανονισμός για την παράδοση σύσσπορου βαμβακιού. Εάν μία επιχείρηση...
ΓΕΩΡΓΙΟΣ ΣΑΛΑΓΚΟΥΔΗΣ: Χωρίς κέντρα μπορεί να παραδώσει;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μα, αυτή η υποχρέωση υπήρχε πάντα, κύριε Σαλαγκούδη. Η υποχρέωση υπήρχε πάντα. Δεν είναι δική μας υπόθεση. Ξέρετε πολύ καλά ότι όποιος παραδίδει ένα προϊόν, πρέπει να έχει και όλες τις προϋποθέσεις που θέτει και ο φορολογικός κώδικας και όλοι οι νόμοι και τα νομοθετικά διατάγματα περί παράδοσης προϊόντων. Εμείς δεν είπαμε τίποτα παραπάνω. Όποιος λοιπόν έχει αυτές τις προϋποθέσεις και είναι νόμιμος, να έχει εκατό χώρους συγκέντρωσης. Θα πρέπει να πληροί όμως τις προϋποθέσεις που ορίζει ο νόμος περί συγκέντρωσης βαμβακιού. Αυτό κάναμε και φέτος. Δεν αλλάξαμε τίποτα πάνω σε αυτό.
ΕΥΑΓΓΕΛΟΣ ΜΠΑΣΙΑΚΟΣ: Για την υπόλοιπη παραγωγή δεν είπατε. Τελειώνει ο χρόνος.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Έχουμε λοιπόν ...
ΕΥΑΓΓΕΛΟΣ ΜΠΑΣΙΑΚΟΣ: Για τις δύο τιμές να μας πείτε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Νομίζω, κύριε Μπασιάκο, ότι ήμουν σαφέστατος και μίλησα γι' αυτό. Επιμένετε για τη σύγχυση...
ΕΥΑΓΓΕΛΟΣ ΜΠΑΣΙΑΚΟΣ: Υπάρχει παραγωγή που δεν την παίρνει το εκκοκκιστήριο;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επιμένετε για τη σύγχυση που θέλετε να δημιουργήσετε στους παραγωγούς. Δεν υπάρχουν δύο τιμές στο προϊόν, δεν υπάρχει επιλέξιμη και μη επιλέξιμη ποσότητα.
ΕΥΑΓΓΕΛΟΣ ΜΠΑΣΙΑΚΟΣ: Πώς δεν υπάρχει;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Μπασιάκο.
ΕΥΑΓΓΕΛΟΣ ΜΠΑΣΙΑΚΟΣ: Όλη η ποσότητα παραδίδεται;
ΠΡΟΕΔΡΕΥΩΝ (Παναγιώτης Σγουρίδης): Όσο μιλούσατε, δεν σας διέκοψε καθόλου ο κύριος Υφυπουργός.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Με διακόψατε και σας απαντώ. Μίλησα για σύγχυση που βρήκα και την οποία ακόμη και σήμερα εδώ στη Βουλή προσπαθείτε να επαναφέρετε. Λέω λοιπόν ότι δεν υπάρχουν δύο τιμές στο βαμβάκι. Δεν υπάρχει επιλέξιμη και μη επιλέξιμη ποσότητα.
ΕΥΑΓΓΕΛΟΣ ΜΠΑΣΙΑΚΟΣ: Όλες οι ποσότητες είναι επιλέξιμες;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέω, δεν υπάρχει επιλέξιμη και μη επιλέξιμη ποσότητα.
ΕΥΑΓΓΕΛΟΣ ΜΠΑΣΙΑΚΟΣ: Όλες οι ποσότητες είναι επιλέξιμες;
ΠΡΟΕΔΡΕΥΩΝ (Παναγιώτης Σγουρίδης): Αυτό δεν σας είπε;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αν θέλετε, κύριε Μπασιάκο, να μου ροκανίσετε το χρόνο...
ΕΥΑΓΓΕΛΟΣ ΜΠΑΣΙΑΚΟΣ: Όλες οι ποσότητες είναι επιλέξιμες;
ΠΡΟΕΔΡΕΥΩΝ (Παναγιώτης Σγουρίδης): Μα, σας λέω, κύριε Μπασιάκο, ότι αυτό σας είπε.
ΕΥΑΓΓΕΛΟΣ ΜΠΑΣΙΑΚΟΣ: Όλες οι ποσότητες είναι επιλέξιμες;
ΠΡΟΕΔΡΕΥΩΝ (Παναγιώτης Σγουρίδης): Κύριε Μπασιάκο, σας είπε ότι δεν υπάρχουν επιλέξιμες και μη επιλέξιμες.
ΕΥΑΓΓΕΛΟΣ ΜΠΑΣΙΑΚΟΣ: Μας είπε "δεν υπάρχουν επιλέξιμες και μη επιλέξιμες".
ΠΡΟΕΔΡΕΥΩΝ (Παναγιώτης Σγουρίδης): Μα, αυτό τι σημαίνει;
ΕΥΑΓΓΕΛΟΣ ΜΠΑΣΙΑΚΟΣ: Όλες είναι επιλέξιμες; Πέστε μας ένα "ναι" ή ένα "όχι"!
ΠΡΟΕΔΡΕΥΩΝ (Παναγιώτης Σγουρίδης): Μα, ελληνικά δεν μιλάει;
ΕΥΑΓΓΕΛΟΣ ΜΠΑΣΙΑΚΟΣ: Δεν μας το λέει ελληνικά!
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Μπασιάκο!
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν υπάρχουν...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, είναι πρωτοφανές αυτό!
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Μπασιάκο...
ΕΥΑΓΓΕΛΟΣ ΜΠΑΣΙΑΚΟΣ: Σας ακούω καλόπιστα.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θέλετε να αποδίδεται διαφορετικά πράγματα. Και ξέρετε πολύ καλά ότι σας σέβομαι, αλλά διαφωνώ με αυτά που λέτε. Θέλω κι εγώ να με σέβεστε, κι ας διαφωνείτε με αυτά που λέω, αν θέλετε να κάνουμε έναν εποικοδομητικό διάλογο και μάλιστα έναν κοινοβουλευτικό διάλογο.
ΕΥΑΓΓΕΛΟΣ ΜΠΑΣΙΑΚΟΣ: Σας ακούω, είμαι όλος αυτιά.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέω λοιπόν ότι δεν υπάρχουν δύο τιμές στο βαμβάκι. Είναι μία η τιμή στο βαμβάκι. Επίσης, δεν υπάρχουν δύο επιλέξιμες ή μη ποσότητες. Είναι μία η ποσότητα.
ΕΥΑΓΓΕΛΟΣ ΜΠΑΣΙΑΚΟΣ: Ό,τι παραδοθεί είναι επιλέξιμο;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Όταν αυτή η ποσότητα είναι πραγματική και δεν είναι εικονική. Γιατί την εικονική ποσότητα παλεύουμε να αποτρέψουμε με τις ενέργειές μας, όταν ζητάμε να μας πουν ποιος ήταν αυτός που συνέλεξε το βαμβάκι, ποιος ήταν αυτός που έκανε τη συλλογή του βαμβακιού. Δεν είναι τραγικό να ρωτάς με ποια μηχανή έχει συλλέξει το βαμβάκι; Είναι στοιχείο για διασταύρωση...
ΕΥΑΓΓΕΛΟΣ ΜΠΑΣΙΑΚΟΣ: Αν η ποσότητα είναι 1200, είναι επιλέξιμη όλη; Αυτό να μας πείτε!
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, δεν γίνεται έτσι να συνεχίσω.
ΠΡΟΕΔΡΕΥΩΝ (Παναγιώτης Σγουρίδης): Αυτό σας λέει, κύριε Μπασιάκο. Εγώ αυτό καταλαβαίνω. Εσείς, αν δεν το καταλαβαίνετε, διαβάστε τα Πρακτικά.
ΕΥΑΓΓΕΛΟΣ ΜΠΑΣΙΑΚΟΣ: Κύριε Υπουργέ....
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Μπασιάκο.
Να μη γράφεται τίποτα στα Πρακτικά απ' όσα λέει ο κ. Μπασιάκος.
Συνεχίστε, κύριε Υπουργέ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, επειδή είναι πάρα πολύ σοβαρό το θέμα και επειδή διαπίστωσα τη σύγχυση η οποία έχει δημιουργηθεί και επειδή είπα ότι πλέον δεν είναι άγνωστοι αυτοί που δημιουργούν τη σύγχυση και ονομάτισα τους συναδέλφους Βουλευτές της Νέας Δημοκρατίας...
ΕΥΑΓΓΕΛΟΣ ΜΠΑΣΙΑΚΟΣ: ...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας):... που τοποθετήθηκαν.
ΕΥΑΓΓΕΛΟΣ ΜΠΑΣΙΑΚΟΣ: ...
ΠΡΟΕΔΡΕΥΩΝ (Παναγιώτης Σγουρίδης): Σας το διευκρίνισε και επιμένετε.
ΕΥΑΓΓΕΛΟΣ ΜΠΑΣΙΑΚΟΣ: ...
ΠΡΟΕΔΡΕΥΩΝ (Παναγιώτης Σγουρίδης): Σας το διευκρίνισε, κύριε Μπασιάκο.
Δεν γράφεται τίποτε στα Πρακτικά.
Συνεχίστε, κύριε Υπουργέ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέω λοιπόν ότι ...
ΕΥΑΓΓΕΛΟΣ ΜΠΑΣΙΑΚΟΣ: ...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέω λοιπόν ότι είχα απορία για το ποιος δημιουργεί παραπληροφόρηση. Ψάχναμε να βρούμε ποιος το κάνει. Το έκανε κατά τον πιο επίσημο τρόπο...
ΕΥΑΓΓΕΛΟΣ ΜΠΑΣΙΑΚΟΣ: ... 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): ... η Νέα Δημοκρατία και ιδιαίτερα ο κ. Μπασιάκος...
ΕΥΑΓΓΕΛΟΣ ΜΠΑΣΙΑΚΟΣ: ... 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το ξεκαθαρίζω λοιπόν. Αν θα πάρετε τα Πρακτικά, θα δείτε ότι ξεκίνησα την τοποθέτησή μου με το ότι δεν υπάρχουν δύο τιμές στο βαμβάκι, δεν υπάρχουν δύο διαφορετικές επιλέξιμες ποσότητες στο βαμβάκι, μεταφέροντας αυτό που διαπίστωσα...
ΕΥΑΓΓΕΛΟΣ ΜΠΑΣΙΑΚΟΣ: ...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σας παρακαλώ πάρα πολύ, κύριε Μπασιάκο, στα πλαίσια της κοινοβουλευτικής μας λειτουργίας να σεβαστούμε το χώρο.
ΕΥΑΓΓΕΛΟΣ ΜΠΑΣΙΑΚΟΣ: ...
ΠΡΟΕΔΡΕΥΩΝ (Παναγιώτης Σγουρίδης): Κύριε Μπασιάκο, το μόνο που μπορώ να κάνω είναι να τηρώ τον Κανονισμό. Σας παρακαλώ, τηρείστε τον Κανονισμό και μην κάνετε διακοπές.
ΕΥΑΓΓΕΛΟΣ ΜΠΑΣΙΑΚΟΣ: ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Μπασιάκο! Πραγματικά εκπλήσσομαι.
ΕΥΑΓΓΕΛΟΣ ΜΠΑΣΙΑΚΟΣ: ...
ΠΡΟΕΔΡΕΥΩΝ (Παναγιώτης Σγουρίδης): Εγώ αυτό που άκουσα, με ικανοποιεί, αν θέλετε να ξέρετε τη γνώμη μου.
Παρακαλώ, κύριε Υπουργέ, συνεχίστε.
ΕΥΑΓΓΕΛΟΣ ΜΠΑΣΙΑΚΟΣ: ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Μπασιάκο!
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επειδή, κύριε Πρόεδρε, θεωρώ ότι είναι το μείζον για τον άνθρωπο που δούλεψε ένα χρόνο και περιμένει να πάρει το βιoς του και απ' αυτό να πάρει το μεροκάματό του, αυτός ο τρόπος που εμείς εδώ υπερασπιζόμαστε τα συμφέροντα των αγροτών δεν είναι ο πρέπων. 
ΕΥΑΓΓΕΛΟΣ ΜΠΑΣΙΑΚΟΣ: ...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εμένα τουλάχιστον δεν με τιμά, κύριε Πρόεδρε, αν συνεχιστεί αυτή η διαδικασία. Θεωρώ τουλάχιστον ελάχιστο χρέος...
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, εσείς έχετε απαντήσει. Έχετε κάτι άλλο να πείτε;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θεωρώ, κύριε Πρόεδρε, ελάχιστο χρέος τους ανθρώπους που παιδεύονται ένα χρόνο για να δουν τι θα εισπράξουν στο τέλος, να τους σεβαστούμε, τουλάχιστον αυτούς. Ήμουν σαφέστατος. Μίλησα ότι δεν υπάρχουν δύο επιλέξιμες ποσότητες, μίλησα ότι δεν υπάρχουν δύο τιμές. Με αυτό ξεκίνησα την τοποθέτησή μου, ερμηνεύοντας ...
ΠΡΟΕΔΡΕΥΩΝ (Παναγιώτης Σγουρίδης): Γιατί απαντάτε τώρα, κύριε Υπουργέ; Εσείς τα έχετε πει. Δεν χρειάζεται να απαντάτε στον κ. Μπασιάκο. Συνεχίστε. Το Προεδρείο σας προστατεύει. Σας είπε αυτό που είπατε. Από κει και πέρα, μην απαντάτε. Όταν επανέρχεσθε σ' αυτά τα οποία ρωτάει, είναι σαν να αποδέχεστε ό,τι ρωτάει. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το λέω αυτό, κύριε Πρόεδρε, γιατί όλες αυτές τις πέντε μέρες είχαμε διάφορες τοποθετήσεις για τιμή στο βαμβάκι 56 δραχμές, για τιμή στο βαμβάκι 66 δραχμές, για τιμή στο βαμβάκι 270 δραχμές, 290 δραχμές. Η τιμή σήμερα, μέχρι να οριστικοποιηθούν οι ποσότητες του βαμβακιού, είναι η εξής. Είναι 193,5 δραχμές που έχει οριστεί σαν ελάχιστη προκαταβολή για το βαμβάκι, είναι 10 δραχμές τα ποιοτικά χαρακτηριστικά από το βαμβάκι που ξέρουμε μέχρι στιγμής και είναι και η επιστροφή του 15% που έχει επιβάλει η Κοινότητα για την τελική ποσότητα. Αν δεν ξεπεράσει το 1.137.000 θα είναι 272 δραχμές. Επειδή λειτουργεί ο ανταγωνισμός ήδη -και ο ανταγωνισμός αυτήn τη στιγμή δίνει από 20 μέχρι 25 δραχμές πάνω απ' αυτά που δίνει η Ευρωπαϊκή Ένωση- έχουμε από 292 δραχμές μέχρι 297 δραχμές. Δεν είναι άδικο να λες σε έναν παραγωγό ότι το μισό βαμβάκι έχει 56 δραχμές; Τότε είναι σίγουρο ότι αν του πουν κάποιοι "θα σου δώσω 150 δραχμές για το βαμβάκι, δεν μου το δίνεις να το δώσει;" Δεν είναι αυτό υφαρπαγή του ιδρώτα και του μόχθου του αγρότη, όταν επίσημα, κύριε Μπασιάκο, επιμένετε σ' αυτήν την τακτική;
ΕΥΑΓΓΕΛΟΣ ΜΠΑΣΙΑΚΟΣ: ...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θεωρώ χρέος, κύριε Πρόεδρε, να προστατεύσουμε εμείς εδώ στο Κοινοβούλιο, να μην υπάρξει παραοικονομία, να μην υπάρξει σύγχυση, γιατί η σύγχυση είναι αυτή που δημιουργεί την παραοικονομία.
Θέλω κλείνοντας να πω ότι δίνουμε μια μεγάλη μάχη για το βαμβάκι. Μόνο που πολλές φορές μπροστά στα μικροκομματικά συμφέροντα απεμπολούμε αυτό το μεγάλο εθνικό προϊόν που απασχολεί ενενήντα πέντε χιλιάδες νοικοκυριά, που δίνει πάνω από 300 δισεκατομμύρια στην εθνική μας οικονομία και μάλιστα σε μια κρίσιμη περίοδο. Και επειδή θεωρώ ότι οι προοπτικές για το βαμβάκι είναι αυτές που πραγματικά σας είπα, έδωσα στους συναδέλφους ένα φάκελο. Είναι πολύ σημαντικό αυτό που είχα επισημάνει και την άλλη φορά. 'Εληξε η εκκοκκιστική περίοδος πέρυσι με ένα συντονισμένο τρόπο απ' όλες τις πλευρές, τους παραγωγούς, τους μεταποιητές, τους εμπόρους, ότι υπάρχει μία μεγάλη στροφή. Ενώ την προηγούμενη περίοδο εισέπραξε από την αγορά μόνο 70 δραχμές το βαμβάκι, την περίοδο 1999-2000 εισέπραξε 191 δραχμές. Τι δείχνει αυτό; Ότι έχουμε υποχρέωση όλοι μας να του συμπεριφερθούμε πράγματι σαν ένα προϊόν που θα έχει στόχο την αγορά και να παίρνει την επιδότηση και όχι σαν ένα προϊόν μόνο και μόνο για την επιδότηση.
Και αυτή είναι η αγωνία όλων των παραγωγών σε αυτή την περιοδεία, την οποία έκανα επ;I τόπου τις προηγούμενες πέντε ημέρες. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, επειδή πράγματι το θέμα είναι πάρα πολύ σημαντικό, αφορά πάρα πολλούς παραγωγούς για ένα προϊόν που θεωρείται από τα πιο σημαντικά για τη χώρα μας, θα αποφύγω να αναφερθώ στο ατόπημα του κυρίου Υφυπουργού. Νομίζω ότι δόθηκε μία απάντηση. Θα ήθελα να δώσω μία μικρή απάντηση στον Kοινοβουλευτικό Eκπρόσωπο του ΠΑΣΟΚ, που μας προκάλεσε να πούμε τι παρέμβαση κάναμε εμείς μετά τη Mεταπολίτευση για τον αγροτικό κόσμο.
Ο πρώην πρόεδρός σας, ο ιδρυτής του ΠΑΣΟΚ, έλεγε ότι ο λαός και μνήμη και κρίση έχει. Σήμερα δεν θα μιλούσαμε ούτε για επιδοτήσεις ούτε γι' αυτές τις τιμές του βαμβακιού. Δεν θα μιλούσαμε καν για αγροτική πολιτική στη χώρα μας και δεν θα μιλούσαμε και για το εισόδημα των αγροτών, αν τότε σε πείσμα όλων των υπολοίπων πολιτικών δυνάμεων, προεξάρχοντος του ΠΑΣΟΚ συνολικά με τον Aρχηγό του μπροστά να μην ενταχθούμε, η Νέα Δημοκρατία με επιμονή και με τον αείμνηστο Κωνσταντίνο Καραμανλή δεν ενέτασσαν τη χώρα μας στην τότε ΕΟΚ και σήμερα Ευρωπαϊκή Ένωση.
Γι' αυτό μιλάμε σήμερα για ΚΑΠ, γι' αυτό μιλάμε σήμερα για επιδοτήσεις, γι' αυτό μιλάμε σήμερα για τιμές του βαμβακιού, που προσεγγίζουν τις τριακόσιες δραχμές, όταν η διεθνής τιμή είναι 65 δραχμές. Αυτή λοιπόν και μόνο η προσφορά της Νέας Δημοκρατίας στον αγροτικό κόσμο νομίζω ότι αρκεί και από εκεί και πέρα τα υπόλοιπα ωχριούν, για οτιδήποτε και αν μιλάει η Κυβέρνηση του ΠΑΣΟΚ.
Θα ήθελα να πω στον κύριο Υφυπουργό ότι μακάρι να είχαμε τέτοια δυνατότητα πρόσβασης στον αγροτικό κόσμο και να τον ενημερώναμε εμείς πολύ πιο καλύτερα από την Κυβέρνηση, η οποία έχει μεγάλες δυνατότητες, δηλαδή πρώτον, να κατευθύνει και όλα τα Μέσα Μαζικής Ενημέρωσης, και τα μεγάλα αλλά ακόμα και τα επαρχιακά. 
Με τις δυνατότητες χρηματοδότησης που έχει, έχει τη δυνατότητα να κάνει τεράστιες διαφημιστικές καμπάνιες. Έχει ακόμη και εκείνα τα κονδύλια που χειρίζεται η ίδια από την Ευρωπαϊκή 'Ενωση για όλες αυτές τις πολιτικές. Εκδίδει και αυτά τα πολυτελή φυλλάδια. Έχει όλους τους μηχανισμούς, για να μπορεί να ενημερώνει τους παραγωγούς. Όμως πώς θα τους ενημερώσει, όταν η ίδια η Κυβέρνηση και το ίδιο το Υπουργείο δεν ήξερε τι θα κάνει;
Κύριε Υφυπουργέ, πράγματι ήμουν πάρα πολύ προσεκτικός και επικέντρωσα εκεί πραγματικά, που έχετε τις μεγάλες ευθύνες. Οι άλλοι ομιλητές -και δεν ήθελα να επαναληφθώ- σας μίλησαν για την Ευρωπαϊκή Ένωση και για τις διαπραγματεύσεις. Πολύ λίγο αναφέρθηκα σε αυτά. Αναφέρθηκα κυρίως στο πρόβλημα που αντιμετωπίζουν σήμερα οι βαμβακοπαραγωγοί, γιατί αυτό τους οδηγεί σε αγανάκτηση. Αυτό θα έχουμε να αντιμετωπίσουμε και αύριο. 
Και αν πράγματι δεν βρεθεί λύση και δεν λάβετε μέτρα για να λύσετε το πρόβλημα τώρα, θα έχουμε κινητοποιήσεις. Και θα ξαναφέρουμε την επερώτηση εδώ, όσο και αν λέτε ότι επαναλαμβανόμαστε, διότι δεν επαναληφθήκαμε καθόλου. Είπαμε ότι και τότε αργήσατε στην αρχή της παραγωγής και σήμερα έχουμε το πρόβλημα με τα περισσότερα στρέμματα και τη μεγαλύτερη παραγωγή. 
Και ανακοινώσατε πολύ καθυστερημένα, το Μάϊο -όταν όπως χαρακτηριστικά σας είπα, ήταν μία πιθαμή το φυτό και δεν γινόταν διαφορετικά- τις εξατομικευμένες ποσοστώσεις και τη νομαρχιακή ποσόστωση. Και τότε πανικόβλητοι πιέζατε όλες τις εκπροσωπήσεις του ΟΣΔΕ να μειώσουν τη νομαρχιακή, λες και μπορούσαν να ξηλώσουν τις καλλιέργειες. Οι καλλιέργειες ήδη υπήρχαν. Σας το επισημάναμε αυτό το Ιούνιο με την επερώτησή μας. Τώρα σας επισημαίνουμε τη νέα κατάσταση που δημιουργήσατε. 
Κύριε Υφυπουργέ, εσείς ως αγρότης ξέρετε πόσο δύσκολο είναι να περάσει το μήνυμα στους αγρότες αφ' ενός για να το γνωρίσουν, αλλά και δεύτερον, ξέρετε πόσο δυσκίνητες είναι αυτές οι καταστάσεις, που δυστυχώς αφέθηκαν μόνο σε σπαργανώδη μορφή στην περιφέρεια για την οργάνωση των κέντρων αυτών που είπατε, δηλαδή τα οργανωμένα κέντρα αγοράς. 
Είπατε ότι πρέπει να παραδίδονται στα εκκοκκιστήρια. Δυστυχώς τα εκκοκκιστήρια δεν μπορούν να κάνουν όλες τις παραλαβές. Εμείς συμφωνούμε και σας είπαμε ότι είμασε μαζί σας σε αυτό, στο να καταργηθούν οι αλάνες. Αλλά δεν μπορούν να καταργούνται οι αλάνες, κύριε Υπουργέ, όταν ήδη ο παραγωγός έχει μαζέψει το βαμβάκι του και το έχει ρίξει στην πλατφόρμα.
Και η αλάνα να μετατραπεί σε οργανωμένο κέντρο ή να γίνουν άλλα οργανωμένα κέντρα, διότι δεν μπορεί να μην υπάρχουν οργανωμένα κέντρα. Μέχρι τώρα όμως γιατί δεν λάβατε μέριμνα στην προηγούμενη περίοδο να δημιουργηθούν, αυτές οι αλάνες που υπήρχαν παλιά να καταργηθούν; Αφού εξετέλεσαν τον προορισμό τους την προηγούμενη φορά να πείτε "τέρμα οι αλάνες, καταργείστε τις και να τι θέλουμε για το οργανωμένο κέντρο αγοράς". Και ανέφερα προηγουμένως τι ακριβώς θέλει το οργανωμένο κέντρο αγοράς για να γίνει. Αυτό δεν μπορεί να γίνει όταν στέλνετε εσείς την κοινή υπουργική απόφαση την τελευταία στιγμή, διότι μόνον τότε μπορεί να λειτουργήσει. Ούτε τα εκκοκκιστήρια φρόντισαν γι' αυτό. Γιατί;
Βγάλατε μία ανακοίνωση, τη δική σας ανακοίνωση, ότι έτσι θα λειτουργήσουν, θα καταργηθούν οι αλάνες. 'Ηταν στις 17/9 και τότε ήταν πάρα πολύ αργά. Αλλά και τότε ακόμη αυτοί δεν μπορούσαν να λειτουργήσουν. Γιατί είπε ε, το λέει ο Υφυπουργός, δεν έχουμε όμως κάποιο χαρτί στα χέρια μας. Και στείλατε την ΚΥΑ, στις 25.9 την υπογράφετε και στις 26 τη στέλνετε εκεί όπου υπήρχε το ενδιαφέρον -όσοι την πήραν στις 26, γιατί κάποιοι θα την πήραν ενδεχομένως και πολύ αργότερα- και ζητάτε να γίνουν τα οργανωμένα κέντρα; Σας το είπα. 
Ο πρόεδρος της Ομοσπονδίας Θεσσαλονίκης, τον οποίον αναφέρατε και εσείς, ο οποίος ήταν πιο πρόσφορος για να επικοινωνήσω αυτό το χρονικό διάστημα που δημιουργήθηκε, είπε: "Είμαι σε δίλημμα. Το ένα είναι ή να παρανομήσω, διότι δεν μπορώ να φτιάξω οργανωμένο κέντρο, -και η ομοσπονδία έφτιαχνε συγκέντρωση βάμβακος- δεν μπορώ να φτιάξω αυτά που ζητάει το αναγνωρισμένο κέντρο αγοράς. 'Η, διαφορετικά, πρέπει να αφήσω στο έλεος τους παραγωγούς μου, οι οποίοι έρχονται και με ρωτάνε τι θα γίνει, πότε θα μαζέψεις το βαμβάκι. Τι να κάνω από τα δύο;" Και εγώ σας ρωτάω. Τι να κάνει από τα δύο ο πρόεδρος της Ενώσεως Γεωργικών Συνεταιρισμών, της Ομοσπονδίας Θεσσαλονίκης; Πείτε μου εσείς και δώστε μου λύση.
Ακόμη όμως να σας πω και άλλα για τους παραγωγούς. Υπάρχει ένα πρόβλημα. Σας το έθεσαν στην Καρδίτσα έντονα και σήμερα -δεν ξέρω εάν το πληροφορηθήκατε- το αναφέρει παραστατικά ο Τύπος, αλλά κι ο δικός σας Βουλευτής κ. Σαλαγιάννης το έκρινε. Και θα σας το πω αμέσως. Είναι το θέμα της απόφασής σας, σχετικά με την ένσταση η οποία γίνεται από τον παραγωγό, όταν το βαμβάκι το οποίο παραδίδει δεν κρίνεται ότι ποιοτικά είναι εντάξει, η επιλεξιμότητά του με τα ποιοτικά χαρακτηριστικά. Λέτε στην απόφαση: "Σε περίπτωση διαφωνίας ενός εκ των συμβαλλομένων ως προς τα ποιοτικά χαρακτηριστικά της προς παράδοση ποσότητας υποβάλλεται ένσταση στον ΟΠΕΚΕΠΕ και ο αρμόδιος ελεγκτής λαμβάνει αντιπροσωπευτικό δείγμα, το οποίο στέλνεται για ανάλυση στον Οργανισμό Ελέγχου ή άλλη αρμόδια επιτροπή εξέτασης της ένστασης, ενώ η παρτίδα παραμένει σε εκκρεμότητα ως προς την επιλεξιμότητά της". 
Τελικά, πρώτον, οι παραγωγοί θα ξέρουν να κάνουν αυτές τις ενστάσεις; Σας ρώτησαν αν υπάρχει κανένας παραγωγός μέχρι στιγμής που να έκανε ένσταση και εσείς απαντήσατε -μάλλον οι παραγωγοί απάντησαν- ότι δεν υπάρχει κανένας. Από εκεί και πέρα μπαίνει στην άκρη αυτή η παρτίδα. Και ρωτάει: ποιος θα δώσει στον παραγωγό την απόδειξη παραλαβής της ένστασής του, αν φυσικά αυτή γίνει; Πού θα την κάνει την ένστασή του; 'Οταν ρωτήθηκε ο ΟΠΕΚΕΠΕ τι θα γίνει με τις ενστάσεις, ποιος θα τις εκδικάσει, λέει: Δεν ξέρουμε. Τουλάχιστον αυτό ειπώθηκε από τον αντίστοιχο ΟΠΕΚΕΠΕ που ρώτησε ο Νομός Θεσσαλονίκης. Πώς θα εξασφαλίζεται η ακεραιότητα του δείγματος και η διασφάλιση ότι κάποιος δεν θα παρέμβει στο δείγμα; Ποιο εργαστήριο και ποιοι ειδικοί θα ελέγξουν το δείγμα ως προς την ποιότητα, την απόδοση, το μήκος, τις ίνες και τις ξένες ύλες για να βγουν τα ποιοτικά χαρακτηριστικά;
Και εδώ χαρακτηριστικά αναφέρει ο τύπος ότι στην Καρδίτσα το Κέντρο Ταξινόμησης και Τυποποίησης Βάμβακος, που κατασκευάστηκε στο δρόμο μετά το νοσοκομείο, παραμένει χωρίς εργαστηριακό εξοπλισμό. 'Οταν έχουμε τέτοια ετοιμότητα για να εφαρμόσουμε αυτό το καινούριο σύστημα που είπατε προηγουμένως, τότε τι να πω; Μάλλον να αφήσω τον κ. Σαλαγιάννη να σας τα πει. Ο κ. Σαλαγιάννης, λοιπόν, στην Καρδίτσα μετά την επίσκεψή σας να τι δηλώνει. Διαβάζω: "Εδώ επιεικώς κοροϊδευόμαστε. Είπε ο κ. Αργύρης ότι υπάρχει μία παράγραφος και πρέπει να διαπραγματευθεί ο παραγωγός με τον εκκοκκιστή και να κάνει ένσταση. Είναι παράλογο να λέμε στον παραγωγό να διαπραγματεύεται με τον εκκοκκιστή γι' αυτό το ζήτημα. Να βγουν οι εκκοκκιστές και να πουν ότι θα δώσουν άλλες πέντε, δέκα δραχμές σε ποιοτικά χαρακτηριστικά. Διαβεβαιώνω τους αγρότες ότι αυτό το θέμα δεν πρόκειται να περάσει έτσι". 
Δεν ξέρω, βέβαια είναι μαθητευόμενος της πολιτικής σχολής της δικής σας, αλλά αυτά τα δηλώνει ο δικός σας Βουλευτής Καρδίτσας, ο κ. Σαλαγιάννης.
Εγώ με αυτό εδώ σας τόνισα με τι συμφωνώ. Συμφωνώ με τον τρόπο να φτιαχτούν οργανωμένα κέντρα συλλογής του βαμβακιού. Αλλά, πρώτον, αυτά έπρεπε να τα είχατε φροντίσει αμέσως μετά το τέλος της προηγούμενης περιόδου και σήμερα να είναι αυτά αναγνωρισμένα, έτοιμα για να υποδεχθούν το βαμβάκι.
Δεύτερον, να αναφέρεστε στα ποιοτικά χαρακτηριστικά, αλλά να έχετε κάνει, πρώτον, τη διαδικασία της ενημέρωσης των αγροτών, ούτως ώστε να ξέρουν να κάνουν ένσταση, δεύτερον, το μηχανισμό που θα υποδεχθεί και θα εξετάσει την ένσταση και, τρίτον, τα εργαστήρια τα οποία θα ερευνήσουν τα ποιοτικά αυτά χαρακτηριστικά. Όταν αυτά δεν υπάρχουν, τότε είστε μια Κυβέρνηση η οποία δεν αποφασίζετε τουλάχιστον με υπευθυνότητα πάνω σε ένα τόσο κρίσιμο ζήτημα, όπως είναι το βαμβάκι. Και δείξατε την ανευθυνότητά σας από την αρχή, όταν δεν φροντίσατε πριν από τη σπορά να ανακοινώσετε τις εξατομικευμένες ποσοστώσεις και τις κατά νομαρχία ποσοστώσεις για να μην ξεπεράσουμε το πλαφόν για να μην έχουμε την μεγάλη συνυπευθυνότητα, για να μην έχουμε σαν τελική κατάληξη της μείωσης, τη μείωση της τιμής και την ανησυχία σήμερα των αγροτών για τις δύο τιμές.
Και εγώ δεν πιστεύω ότι θα υπάρξουν δύο τιμές και ούτε και από μας έγινε τέτοιο πράγμα, διότι ξέρουμε ότι ο Κανονισμός της Ευρωπαϊκής Ένωσης δεν επιτρέπει κάτι τέτοιο. Βέβαια θα μου πείτε, τότε πώς εφαρμόζεται η εξατομίκευση; Ήταν ένα μέτρο για να μπορέσουμε να ελέγξουμε ενδεχομένως την ποσότητα. Συμφωνούμε. Αλλά πάρτε έγκαιρα μέτρα, κάντε επιτέλους και κάτι σωστό. Σκέπτεστε το σωστό μπαίνετε στο σωστό δρόμο, αλλά το κάνετε με λάθος τρόπο. Επιτέλους, γίνετε μια αποτελεσματική Κυβέρνηση, γιατί οι πράξεις σας, σας χαρακτηρίζουν ανεύθυνη και ανίκανη Κυβέρνηση.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, έχετε το λόγο για πέντε λεπτά, να απαντήσετε ενημερώνοντας για να κλείσουμε την επερώτηση.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, θα μου επιτρέψετε να κάνω ένα σχόλιο. Αν πράγματι η συζήτηση γινόταν στα πλαίσια της παρέμβασης του κ. Σαλαγκούδη, θα γινόμασταν και εμείς σοφότεροι, θα ανταλλάσσαμε απόψεις και η Νέα Δημοκρατία θα έκανε τον κοινοβουλευτικό της έλεγχο, αλλά θα ήταν σίγουρο ότι θα προσφέραμε και έργο στους αγρότες. Γι' αυτό λοιπόν θα ήθελα να δώσω ορισμένες διευκρινίσεις.
Κατ' αρχήν να ξεκινήσω από το πρώτο θέμα, το πολιτικό. Είναι αλήθεια ότι ο Καραμανλής έκανε αγώνα και βρεθήκαμε στην Ευρωπαϊκή Ένωση. Ο Ανδρέας Παπανδρέου έκανε αγώνα για να μας κάνει ισότιμους, ο Κώστας ο Σημίτης έδωσε τον αγώνα και είμαστε μέσα στους πρώτους, αν θέλουμε να αποτυπώσουμε την πραγματική πορεία της χώρας, γιατί είναι πολύ καλό πολλές φορές να υποτιμάμε ορισμένα πράγματα υπερεκτιμώντας κάποια άλλα, αλλά κάποια στιγμή θα καταγραφούν αυτά στην ιστορία και επειδή είμαστε κοινοβουλευτικοί άνδρες, έχουμε την υποχρέωση κάποια στιγμή να τα παίρνουμε υπόψη μας.
Τώρα να ξεκινήσουμε και να μιλήσουμε για το βαμβάκι. Είπα ότι η υποχρέωση της χώρας μας ήταν συγκεκριμένη. Κινούμαστε μέσα σε ένα κουτί που έχει δύο οροφές και που η μία δεν διαφέρει σχεδόν καθόλου από την άλλη. Το είχα ξαναπεί αυτό στη Βουλή. Έχει λοιπόν τη μια οροφή που είναι η Κοινή Αγροτική Πολιτική και οι δεσμεύσεις της και η δημοσιονομική πολιτική που ακολουθεί η Ευρωπαϊκή Ένωση και μόλις πας να ξεφύγεις λίγο από αυτή βρίσκεις στην άλλη οροφή, που είναι οι δεσμεύσεις που έχουμε από το 1993 με τη συμφωνία της GATT. Και δεν ξέρω τι θα μας βγάλει η υπόθεση του νέου γύρου για το ΠΟΕ, μια και ο πρώτος, από ό,τι ξέρετε, στο Σιάτλ, κατέγραψε τα σύγχρονα προβλήματα του 21ου αιώνα και είναι σίγουρο ότι δεν έλυσε το θέμα του Παγκόσμιου Οργανισμού Εμπορίου.
Κατ' αρχήν γίνεται μεγάλη συζήτηση ότι μειώθηκαν τα στρέμματα, ότι κάναμε ολόκληρο αγώνα για να μειώσουμε το βαμβάκι. Σε μια διεπαγγελματική συμφωνία όλοι συμφωνήσαμε ότι από τα στρέμματα τα οποία καλλιεργούνται κάποια μπορούν άνετα να λειτουργήσουν και περιβαλλοντικά με την έννοια της αμειψισποράς που το κάναμε πάντα αυτό το πράγμα. 'Οποιος είναι γεωργός, ξέρει πολύ καλά ότι δεν έβαζε ποτέ όλα τα χωράφια του, άφηνε μερικά για να τα αλλάζει, να τα αυτολιπαίνει για να είναι περιβαλλοντικά καλύτερα. Έχουμε έντονα περιβαλλοντικά προβλήματα -και ξέρετε πολύ καλά τι προβλήματα έχετε εσείς, κύριε Σαλαγκούδη, και οι άλλοι συνάδελφοι στις Σέρρες, στη Θεσσαλονίκη, στις περιφέρειές σας- όπως το πρόβλημα της νιτρορύπανσης. Έπρεπε από μόνοι μας να σκεφτούμε να βάλουμε στην άκρη κάποια χωράφια να κάνουμε αυτό που έκαναν όλοι όσοι έμαθαν γεωργία για να ξεκουράζονται, να ανανεώνονται και να αυτολιπαίνονται αυτά.
Εμείς, λοιπόν, είπαμε στην αρχή για μια μείωση 5%. Και πράγματι συμφωνήσαμε όλοι, παραγωγοί, εκκοκκιστές, νηματουργοί, Υπουργείο. Συμφώνησαν όλοι αυτοί οι οργανισμοί. 
ΕΥΑΓΓΕΛΟΣ ΜΠΑΣΙΑΚΟΣ: Λόγω κανονισμού το κάνατε αυτό. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κάναμε, λοιπόν, μια συμφωνία για μείωση 5%. Δεν χρειάστηκε να γίνει αυτό, γιατί υπολείπονται αυτής της συμφωνίας και εκατόν είκοσι χιλιάδες στρέμματα. Φυτεύτηκαν εκατόν είκοσι χιλιάδες λιγότερα στρέμματα βαμβάκι, απ' αυτό που μπορούσε ο καθένας με τα γνωστά της συμφωνίας δικαιώματα. 
Άρα, λοιπόν, το πρώτο πλαφόν που υποτίθεται ότι θα βάζαμε στη συμφωνία για την αμειψισπορά, για τα περιβαντολλογικά δεν χρειάστηκε και δεν λειτούργησε. Επίσης, δεν λειτούργησε ακόμα και δεν πιστεύω ότι δεν θα λειτουργήσει ο κανονισμός στο σημείο εκείνο που γίνεται λίγο σκληρότερος απ' ότι ήταν ο προηγούμενος, δηλαδή στο σημείο της συνυπευθυνότητας. Γιατί θα είναι καλύτερες ο αποδόσεις φέτος, παρ' ότι φώναζαν κάποιοι πριν κάμποσο καιρό ότι δεν έχουμε αποδόσεις. Σε ορισμένες περιοχές είναι καλές οι αποδόσεις, σε ορισμένες περιοχές δεν είναι καλές οι αποδόσεις. Γι' αυτό, λοιπόν, έχουμε υπολογίσει σχεδόν την ανώτερη, που έχει υπάρξει μέχρι τώρα, ποσότητα για τον υπολογισμό που έρχεται για το βαμβάκι. 
ΓΕΩΡΓΙΟΣ ΚΑΡΑΣΜΑΝΗΣ: Πόσο; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι διακόσια ενενήντα δύο κιλά το στρέμμα, κατά μέσο όρο στην Ελλάδα. Το μεγαλύτερο που υπήρξε ποτέ στην Ελλάδα είναι τριακόσια τέσσερα κιλά, αλλά ξέρετε πολύ καλά -και δεν επιτρέπεται πολλές φορές να το ονοματίζουμε και κατανοείτε τι εννοώ- ότι πολλές φορές δεν αποδιδόταν η πραγματική παραγωγή. Είχαμε λοιπόν γνωστά προβλήματα, διπλοζυγίσματα, αέρας και τα γνωστά. Άρα, λοιπόν, η πραγματική για πρώτη φορά μετρήσιμη έκταση έβγαλε ότι η έκταση που είναι φυτεμένη σήμερα στην Ελλάδα με βαμβάκι είναι τρία εκατομμύρια επτακόσιες ογδόντα δύο χιλιάδες στρέμματα. Έχουμε, λοιπόν, αυτήν τη στρεμματική έκταση. 
Κάποιοι υπερασπίζεστε τον Οργανισμό Βάμβακος και εγώ το καταλαβαίνω. Και ψηφοφόρους μπορεί να έχετε, είστε από περιοχές βαμβακοπαραγωγικές. 
ΕΥΑΓΓΕΛΟΣ ΜΠΑΣΙΑΚΟΣ: Εσείς μας το διδάξατε αυτό. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εγώ, κύριε Μπασιάκο, την πολιτική της Κυβέρνησης υπερασπίζομαι, όπως και εσείς σαν Βουλευτής...
ΠΡΟΕΔΡΕΥΩΝ (Παναγιώτης Σγουρίδης): Σας έδωσα πέντε λεπτά, κύριε Υπουργέ, αλλά αν συνεχίσετε έτσι θα φθάσετε τα δέκα λεπτά και πάλι δεν θα έχετε απαντήσει. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μα, με διακόπτουν, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Μη δίνετε απαντήσεις. Απαντήστε επί των ουσιαστικών που σας έχουν ρωτήσει. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Υπερασπίζεστε ουσιαστικά προϊόντα από τις δικές σας εκλογικές περιφέρειες. Εμείς δεν είχαμε στην Ήπειρο ούτε για δείγμα βαμβάκι. Γι' αυτό λοιπόν σεβαστείτε αυτήν την προσπάθεια και αυτή την αγωνία η οποία είναι κοινή. Θεωρώ ότι είναι ανάγκη η χώρα μας να κάνει μια κοινή προσπάθεια, γιατί απασχολούνται ενενήντα πέντε χιλιάδες νοικοκυριά. Σε μια περίοδο που χτυπάει την πόρτα της ανεργίας, σε μια περίοδο που γίνονται όλες αυτές οι μεγάλες αλλαγές, θεωρώ ότι με αυτά τα σκληρά γεγονότα που έγιναν ανατρέπεται όλο το στάτους στο βαμβάκι. Οι χώρες οι οποίες είναι σήμερα κάτω από τον έλεγχο της τρομοκρατίας είναι χώρες βαμβακοπαραγωγικές. Έχουμε, λοιπόν, μια μεγάλη πορεία μπροστά μας για το βαμβάκι. 
Πρέπει όμως να αποδώσουμε την τιμή στο πραγματικό βαμβάκι, όχι στο βαμβάκι που προέρχεται από οπουδήποτε αλλού, γιατί το βαμβάκι που προέρχεται από οπουδήποτε αλλού δεν ικανοποιεί τον παραγωγό, στρεβλώνει τη βιομηχανία, γιατί κάποιος μπορεί να πανωγράψει κάτι έναντι κάποιου που είναι καλός. Και η βιομηχανία μας έχει κάνει μεγάλο αγώνα, έχει κάνει επενδύσεις για να είναι σωστή. Τότε καταλαβαίνετε λοιπόν ότι στρεβλώνουμε έναν πολύ παραδοσιακό μας κλάδο, όπως είναι ο κλάδος των κλωστοϋφαντουργών και των νηματουργών και ακόμα κατ' επέκταση και της πλεκτοβιομηχανίας. 
Αν θέλουμε, λοιπόν, να γίνουμε ανταγωνιστικοί, πρέπει να κάνουμε όλοι μας προσπάθεια προς αυτήν την κατεύθυνση. Η Κυβέρνηση επέλεξε ένα δρόμο, της συνεννόησης με τους παραγωγούς, με τους βιομηχάνους, με όλους. Κατηγορηθήκαμε πολλές φορές από τους παραγωγούς ότι βάζουμε το λύκο να φυλάει τα πρόβατα. 
Ήμουν σε έναν απολογισμό -και κλείνω, κύριε Πρόεδρε- της πρώτης διεπαγγελματικής οργάνωσης για το ροδάκινο. 'Ενιωσα πάρα πολύ ευτυχής, γιατί και εγώ βοήθησα μαζί με όλους τους άλλους να γίνει αυτή η διεπαγγελματική οργάνωση για το ροδάκινο. Ήταν, λοιπόν, ένας απολογισμός που έδειχνε ότι από τις χωματερές που πήγαινε το βαμβάκι, από τις χαμηλές τιμές που είχαν τα ροδάκινα, τώρα κρατάμε την πρώτη θέση στον κόσμο και αυξήσαμε και τις τιμές και τις εξαγωγές. Αυτή πρέπει να είναι η συνεισφορά στον αγροτικό κόσμο, στον αγροτικό τομέα. Ζούμε σε ένα έντονα ανταγωνιστικό περιβάλλον και μας χρειάζεται όλους. Σας ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, θα ήθελα να σας ενημερώσω και να σας παρακαλέσω να συμφωνήσετε γι' αυτό, ότι την προσεχή Πέμπτη 11 Οκτωβρίου και Παρασκευή 12 Οκτωβρίου του 2001 δεν θα έχουμε συνεδριάσεις, προκειμένου να διευκολυνθούν οι συνάδελφοι Βουλευτές του ΠΑΣΟΚ για να συμμετάσχουν στο συνέδριο του κόμματος τους.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε ομόφωνα.
Κηρύσσεται περαιωμένη η συζήτηση επί της υπ' αριθμόν 2 με ημερομηνία κατάθεσης 26-9-2001 επερώτησης Βουλευτών της Νέας Δημοκρατίας προς το Υπουργείο Γεωργίας για θέματα σχετικά με τα προβλήματα που αντιμετωπίζουν οι βαμβακοπαραγωγοί.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.00' λύεται η συνεδρίαση για τη Δευτέρα 8 Οκτωβρίου 2001 και ώρα 18.00', με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως προς τον Υπουργό Γεωργίας, σύμφωνα με την ημερήσια διάταξη που θα διανεμηθεί.
 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



