      Παρασκευή  1 Απριλίου 2005
      ΣΥΝΕΔΡΙΑΣΗ ΡΜΓ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ  ΘΕΜΑΤΑ
       Ανακοινώνεται ότι τη συνεδρίαση παρακολουθούν μαθητές από το Γυμνάσιο  Ντόλκου Μπακογιάννου Λάρισας και το Λύκειο Παναιτωλικού Αιτωλοακαρνανίας σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της  Δευτέρας 4 Απριλίου 2005 σελ.
      4. Συζήτηση  επικαίρων  ερωτήσεων:
      α) Προς τον Πρωθυπουργό ι) σχετικά με την εφαρμογή του νόμου για το Βασικό Μέτοχο και τις επιπτώσεις στη λειτουργία των Τραπεζών σελ.
      ιι) σχετικά με τις καταστροφές στην περιοχή του Έβρου από την υπερχείλιση του ποταμού, την κατασκευή έργων αντιπλημμυρικής προστασίας κλπ.
      β) Προς τον Υπουργό Δημόσιας Τάξης σχετικά με την εφαρμογή πιλοτικού προγράμματος  της Ελληνικής Αστυνομίας σε συνεργασία με το Δήμο Βύρωνα για την δημιουργία δικτύου πολιτών –συνεργατών της Αστυνομίας κλπ σελ.
      γ) Προς τον Υπουργό Εξωτερικών  σχετικά με την εγκατάσταση πυρηνικών σταθμών από τη Βουλγαρία και την Τουρκία , τις πρωτοβουλίες της Ελληνικής Κυβέρνησης για την αποτροπή τους κλπ σελ.
      δ) Προς τον Υπουργό Πολιτισμού σχετικά με το πόρισμα των ελεγκτών για την οικονομική διαχείριση στην Ομοσπονδία του Βόλεϊ κλπ σελ.
      5) Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Πολιτισμού σχετικά με τις αναγνωρίσεις νέων αθλητικών ομοσπονδιών σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1) ΚΑΤΑΘΕΣΗ ΕΚΘΕΣΕΩΝ ΔΙΑΡΚΩΝ ΕΠΙΤΡΟΠΩΝ
      α) Η Ειδική Επιτροπή  του Υπουργείου Εξωτερικών καταθέτει την έκθεσή της στο σχέδιο νόμου του Υπουργείου Εξωτερικών «Κύρωση Συνθήκης για τη θέσπιση  Συντάγματος της Ευρώπης» σελ.
      β) Η Διαρκής Επιτροπή Οικονομικών Υποθέσεων  καταθέτει τις Εκθέσεις της στα σχέδια νόμων του Υπουργείου Οικονομίας και Οικονομικών:
      ι) «Εναρμόνιση της ελληνικής νομοθεσίας προς την οδηγία 2003/96/ΕΚ του Συμβουλίου της 27ης Οκτωβρίου 2003 περί επιβολής ειδικού φόρου κατανάλωσης και άλλες διατάξεις» σελ.
      ιι) «Για την προστασία της Κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς» σελ.
      
      ΟΜΙΛΗΤΕΣ
      Α) Επί των επικαίρων ερωτήσεων σελ.
      ΑΛΑΒΑΝΟΣ Α.
      ΑΝΔΡΙΑΝΟΠΟΥΛΟΣ Α.
      ΚΑΝΕΛΛΗ Λ.
      ΛΙΑΝΗΣ Γ.
      ΜΑΡΚΟΓΙΑΝΝΑΚΗΣ Χ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α.
      ΟΡΦΑΝΟΣ Γ.
      ΠΑΥΛΟΠΟΥΛΟΣ Π.
      ΡΟΒΛΙΑΣ Κ.
      Β) Επί της επερώτησης σελ.
      ΑΗΔΟΝΗΣ Χ.
      ΔΗΜΑΡΑΣ Ι.
      ΚΑΚΛΑΜΑΝΗΣ Α.
      ΚΑΤΣΙΦΑΡΑΣ Α.
      ΛΙΑΝΗΣ Γ.
      ΟΡΦΑΝΟΣ Γ.
      ΠΟΛΥΔΩΡΑΣ Β.
      ΣΠΗΛΙΟΠΟΥΛΟΣ Κ.
      ΤΡΑΓΑΚΗΣ Ι.
      ΦΟΥΡΑΣ Α.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΜΓ΄
      Παρασκευή 1 Απριλίου  2005
      Αθήνα, σήμερα την 1η Απριλίου 2004, ημέρα Παρασκευή και ώρα 10.44’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ’ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από τον κ. Κωνσταντίνο Ρόβλια, Βουλευτή Καρδίτσης, τα ακόλουθα:
    Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κ. ΙΩΑΝΝΗΣ ΔΡΑΓΑΣΑΚΗΣ και κ. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Εργαζομένων Καζίνου Ξενοδοχείου και Τελεφερίκ Πάρνηθας διαμαρτύρεται για τις συνθήκες υγιεινής και ασφάλειας που απορρέουν από το κτηριακό και ζητεί την ικανοποίηση αιτημάτων του.
2) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Γεωτεχνικοί Φορείς ζητούν την ικανοποίηση αιτημάτων τους σχετικά με την αξιοποίηση των Ολυμπιακών έργων.
3) Ο Βουλευτής Θεσ/νίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο κ. Μαραντέλος Γεώργιος, Εκδότης του Περιοδικού «ΜΑΘΗΤΗΣ» ζητεί την εξαίρεση του περιοδικού του από την υποχρέωση καταβολής αγγελιόσημου βάσει του ν. 2328/95.
4) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Ένωση Ζαγορισίων ζητεί τη σταθερή επιχορήγηση της Λαμπριαδείου Οικοκυρικής Σχολής των Άνω Πεδινών του Δήμου Κεντρικού Ζαγορίου Ιωαννίνων.
5) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Πολιτιστικός Σύλλογος Κτισμάτων Πωγωνίου Ιωαννίνων ζητεί τη συνέχιση των ανασκαφών στην περιοχή για τον εντοπισμό της Πανάρχαιας πόλης των Ατιντάνων.
6) Ο Βουλευτής Καβάλας κ. ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ κατέθεσε αναφορά με την οποία ο Σύλλογος Εκτάκτων Εκπαιδευτικών ΤΕΙ Καβάλας ζητεί την ικανοποίηση εργασιακών και οικονομικών αιτημάτων των μελών του,
7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επιμελητήριο Κυκλάδων ζητεί τη μη άρση ρύθμισης σχετικής με το μειωμένο καθεστώς ΦΠΑ που ισχύει για τα νησιά των Κυκλάδων.
8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Σερίφου ζητεί την άμεση επιδιόρθωση της προβλήτας του λιμανιού της Σερίφου.
9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επιμελητήριο Κυκλάδων διαμαρτύρεται για τη διεύρυνση του ωραρίου λειτουργίας των καταστημάτων.
10) Ο Βουλευτής Καρδίτσας κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία η Επιτροπή Πληγέντων Εμπόρων και Επαγγελματοβιοτεχνών Σοφάδων Καρδίτσας ζητεί την άμεση καταβολή αποζημιώσεων στα μέλη της που επλήγησαν από τις χιονοπτώσεις.
11) Ο Βουλευτής Θεσ/νίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Σύλλογος Ελλήνων Εκπαιδευτικών αποσπασμένων στη Βικτωρία ζητεί τη βελτίωση των συνθηκών παραμονής των μελών του.
12) Ο Βουλευτής Θεσ/νίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Δήμαρχος Σοχού Θεσ/νίκης διαμαρτύρεται για την περικοπή δρομολογίων του ΚΤΕΛ Θεσ/νίκης από 9 Δήμους της Επαρχίας Λαγκαδά.
13) Ο Βουλευτής Θεσ/νίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Δήμαρχος Αξιού Θεσ/νίκης διαμαρτύρεται για την εγκατάσταση κεραίας κινητής τηλεφωνίας σε οικισμό του Δήμου του και ζητεί τη μετεγκατάστασή της.
14) Ο Βουλευτής Θεσ/νίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Αγροτικός Δασικός Συνεταιρισμός Σταυρού Θεσ/νίκης «Η ΕΝΩΣΗ» ζητεί την επίλυση εργασιακών, οικονομικών και λοιπών προβλημάτων των μελών του.
15) Ο Βουλευτής Θεσ/νίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία το Εργατοϋπαλληλικό Κέντρο Θεσ/νίκης ζητεί την ένταξη των εργαζομένων στην εξόρυξη και παραγωγή προϊόντων αμιάντου στο άρθρο 7 του Ν.2941/2001.
16) Ο Βουλευτής Θεσ/νίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Σύνδεσμος Συνταξιούχων ΙΚΑ Αγίου Αθανασίου Θεσ/νίκης ζητεί τη χορήγηση οικονομικής ενίσχυσης.
17) Ο Βουλευτής Θεσ/νίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία το Εργατοϋπαλληλικό Κέντρο Θεσ/νίκης διαμαρτύρεται για τη  διακοπή των ακτοπλοϊκών δρομολογίων από το λιμάνι της Θεσ/νίκης για τα νησιά της Ρόδου, Κω και Σάμου.
18) Ο Βουλευτής Θεσ/νίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Δήμαρχος Κουφαλίων Θεσ/νίκης ζητεί την έκδοση τίτλων κυριότητας οικοπέδων σε συνοικισμό του Δήμου του.
19) Ο Βουλευτής Αιτωλοακαρνανίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμαρχος Ανακτορίου εκφράζει απόψεις και προτάσεις που αφορούν στην οδική σύνδεση Ακτίου με το Δυτικό ’Αξονα Βορά-Νότου  περιοχής  Βόνιτσας.
20) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Θεόδωρος Γεωργακόπουλος, πληρεξούσιος δικηγόρος ζητεί να σταματήσει η κατεδάφιση  της πλατείας Αγίου Φιλίππου στην Πλάκα.
21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδων σχετικά με τα προβλήματα που παρουσιάζει η ανακύκλωση στην Πάτρα Αχαΐας.
22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Χρήστος Πολυχρονιάδης ζητεί την ικανοποίηση αιτήματος.
23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το 15 μελές Συμβούλιο του 5ου εσπερινού ΤΕΕ Πάτρας ζητεί την εισαγωγή των αποφοίτων των εσπερινών ΤΕΕ στις Στρατιωτικές Σχολές και στα Σώματα Ασφαλείας.
24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας το οποίο αναφέρεται σε περίεργες μεθόδους αστυνόμευσης των οχημάτων στις εθνικές οδούς.
25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας το οποίο αναφέρεται στη σύσκεψη φορέων των Πατρών Αχαΐας και του Υφυπουργού Ανάπτυξης, για τα θέματα των πυλώνων υψηλής τάσης και της επέκτασης του αγωγού φυσικού αερίου στο Νομό Αχαΐας.
26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας στο οποίο ζητείται η προστασία των πολιτών από τις παραπλανητικές διαφημίσεις.
27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας στο οποίο ζητείται η λήψη μέτρων κατά της λαθροθηρίας στον υδροβιότοπο της Στροφυλιάς.
28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας στο οποίο ζητείται η λήψη μέτρων αστυνόμευσης της γέφυρας του Ρίου -Αντιρρίου.
29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας το οποίο αναφέρεται σε θέματα της εκκλησιαστικής περιουσίας.
30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας το οποίο αναφέρεται στα έργα για την Πολιτιστική Πρωτεύουσα 2006.
31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον οικονομικό σκάνδαλο διαχείρισης της ιστορικής μονής της Πάτμου.
32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας το οποίο περιέχει έντονες διαμαρτυρίες των εμπόρων του Νομού Αχαΐας κατά της αλλαγής του ωραρίου των καταστημάτων.
33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας στο οποίο ζητείται ο έλεγχος των δικύκλων, τα οποία προκαλούν έντονη ηχορύπανση στην Πάτρα Αχαΐας.
34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας στο οποίο ζητείται η χρηματοδότηση έργων υποδομής του Νομού Αχαΐας, από το Δ΄ ΚΠ.Σ.
35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας στο οποίο ζητείται η σηματοδότηση του κόμβου Κούκου στην Πάτρα Αχαΐας,
36) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμαρχος Μελιγαλά ζητεί τη στελέχωση του Κέντρου Υγείας Μελιγαλά Μεσσηνίας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΤΩΝ
     1. Στην με αριθμό 4562/29-10-04 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 833/17-11-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Θ. Τζάκρη, σας πληροφορούμε τα εξής:
     Με βάση την Κοινοτική Νομοθεσία δεν επιτρέπεται στο έδαφος της Ευρωπαϊκής Ένωσης η επεξεργασία σταφυλιών και η οινοποίηση γλευκών που προέρχονται από τρίτες χώρες.
     Από τα στοιχεία της αρμόδιας υπηρεσίας του Υπουργείου Αγροτικής Ανάπτυξης και Τροφίμων, διασταυρωμένα με ανάλογα της Εθνικής Στατιστικής Υπηρεσίας και των τελωνείων, δεν έχει μέχρι σήμερα διαπιστωθεί τέτοια εισαγωγή. Επομένως, δεν ευσταθούν οι καταγγελίες ότι εισάγονται τεράστιες ποσότητες από τρίτες χώρες όπως Χιλή, Μαρόκο, Μεξικό, Τυνησία κ.λ.π.
     Η πτώση των τιμών που παρουσιάστηκε κατά την τρέχουσα αμπελοοινική περίοδο, οφείλεται σε άλλους παράγοντες εσωτερικής προέλευσης και συγκεκριμένα στην αυξημένη παραγωγή οινοστάφυλων και την απροθυμία των οινοποιών να αγοράσουν τα οινοποιήσιμα σταφύλια, λόγω της ύπαρξης αποθεμάτων οίνων από πέρυσι.
     Το Υπουργείο Αγροτικής Ανάπτυξης και Τροφίμων στα πλαίσια προσπάθειας επίλυσης του προβλήματος εξήγγειλε στις 21-9-2004 τα παρακάτω μέτρα, τα οποία είναι σύμφωνα με τις προτάσεις των φορέων και εξαντλούν τις δυνατότητες κυβερνητικών χειρισμών, σύμφωνα με τις ισχύουσες Κοινοτικές και εθνικές διατάξεις:
     1. Εντατικοποίηση των ελέγχων από επιτροπές, σε επίπεδο Νομαρχιακών Αυτοδιοικήσεων καθώς και κλιμάκια υπαλλήλων των αρμοδίων Υπηρεσιών του Υπουργείου Αγροτικής Ανάπτυξης και Τροφίμων στα οινοποιεία και τις αμπελουργικές εκμεταλλεύσεις σε σχέση με την τήρηση της υποχρέωσης των οινοποιών και των αμπελουργών να υποβάλουν σύμφωνα με την ισχύουσα Κοινοτική νομοθεσία μέχρι 10/12 κάθε έτους δηλώσεις παραγωγής και συγκομιδής αντίστοιχα και τη σύγκρισή τους με τα στοιχεία του Αμπελουργικού Μητρώου.
     2. Όσον αφορά τη διακίνηση των οινικών προϊόντων από χώρες της Ε.Ε. εντατικοποιούνται οι έλεγχοι στα βιβλία αποθήκης και τις δεξαμενές των οινοποιείων καθώς και στην ετικετοποίηση, για να αποτραπούν φαινόμενα νοθείας.
     3. Εντείνονται οι έλεγχοι στις πύλες εισόδου της χώρας κατά την εισαγωγή οινικών προϊόντων από τρίτες χώρες, με στόχο κυρίως τη διασφάλιση της διακίνησης και διάθεσης στην χώρα μας των προϊόντων αυτών ως προϊόντων τρίτων χωρών, την αποφυγή δημιουργίας συνθηκών αθέμιτου ανταγωνισμού και την προστασία του καταναλωτή. Επίσης, εντείνονται οι έλεγχοι του προορισμού των εισαγόμενων από τρίτες χώρες επιτραπέζιων σταφυλιών ποικιλίας Σουλτανίνας για την εξασφάλιση της εγχώριας παραγωγής Σουλτανίνας. Ήδη έχουν αποτραπεί συγκεκριμένες εισαγωγές από άλλες χώρες.
     4. Εφαρμογή διατάξεων του Κοινοτικού Κανονισμού που ψηφίστηκε πρόσφατα, που παρέχει τη δυνατότητα απόσταξης μέρους της παραγωγής (με βάση το άρθρο 29 του Καν. 1493/99), σε ικανοποιητική τιμή (2,488€ ανά βαθμό και εκατόλιτρο).
     5. Ενεργοποιείται η δυνατότητα παρέμβασης στα αρμόδια κοινοτικά όργανα για την εφαρμογή του άρθρου 30΄ (απόσταξη κρίσης) του Καν. 1493/99 σε συνδυασμό με παράλληλη εθνική ενίσχυση. Η διαδικασία αυτή είναι όμως χρονοβόρος.
     6. Αύξηση της δυνατότητας κατανάλωσης σταφυλιών στην εσωτερική αγορά. Για τον σκοπό αυτό και με πρωτοβουλία του Υπουργείου Αγροτικής Ανάπτυξης και Τροφίμων, έχουν ενεργοποιηθεί τα αρμόδια Υπουργεία στα οποία υπάγονται νοσοκομεία, μονάδες στρατού, ευαγή ιδρύματα κ.ά.
     7. Προώθηση μέτρων πολιτικής για τη δυνατότητα αύξησης της απορρόφησης σταφυλιών για την παραγωγή χυμού σταφυλής, όπως είναι η άμεση. ένταξη ίδρυσης η εκσυγχρονισμού των μονάδων αυτών στις επενδύσεις του Γ΄ Κ.Π.Σ. Γενικότερα προωθούνται προγράμματα μεταποιητικών βιομηχανιών του κλάδου μέσω του Γ΄ Κ.Π.Σ.
     8. Τέλος επανεξετάζεται, εκσυγχρονίζεται και κωδικοποιείται η σχετική εθνική νομοθεσία σύμφωνα με τις προτάσεις των φορέων και το Κοινοτικό δίκαιο. Εξετάζεται ακόμη ο καθορισμός των εκτάσεων των αμπελώνων που καλλιεργούνται με ποικιλίες διπλής ή τριπλής χρήσης.
     Όσον αφορά την απαγόρευση των εισαγωγών οίνων μέχρι να εξαντληθούν τα αποθέματα, το εν λόγω μέτρο δεν μπορεί να εφαρμοστεί διότι οι εισαγωγές πραγματοποιούνται με βάση τις συμφωνίες που έχουν υπογραφεί με την Ευρωπαϊκή Ένωση.
     Ο Υπουργός
     Ε. ΜΠΑΣΙΑΚΟΣ»
     2. Στην με αριθμό 6283/22-12-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1088/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Σ. Ματζαπετάκης, σας πληροφορούμε τα εξής:
     Στο πλαίσιο της εφαρμογής της νέας ΚΑΠ, με βάση τον Καν. (ΕΚ) 1782/03, οι παραγωγοί που πληρούν τα κριτήρια για τη λήψη των άμεσων ενισχύσεων, καλούνται να συμμορφωθούν με ένα πλαίσιο δεσμεύσεων που ονομάζεται Πολλαπλή Συμμόρφωση.
     Η Πολλαπλή Συμμόρφωση είναι ένα σύνολο από κανόνες, που αποτελούν ήδη μέρος του κοινοτικού κεκτημένου, τους οποίους πρέπει να τηρεί ο παραγωγός, προκειμένου να απολαμβάνει στο ακέραιο την επιδότηση που του αναλογεί. Αν δεν τηρεί αυτούς τους κανόνες, τότε μειώνεται αναλογικά η επιδότηση που του αναλογεί σύμφωνα με το εύρος της «ζημιάς» που προκαλεί είτε στο περιβάλλον, είτε στην υγεία και καλή διαβίωση των ζώων κ.ο.κ.
     Η συγκεκριμένη ρύθμιση για το μέγιστο όριο της Πυκνότητας Βόσκησης (ΠΒ), αφορά την ανάγκη προστασίας των βοσκοτόπων και περιλαμβάνεται σαφώς στο Παράρτημα IV του Καν. (ΕΚ) 1782/03. Κύριο κριτήριο για την προστασία των βοσκοτόπων είναι η προστασία από την υπερβόσκηση. Κατά συνέπεια, το ανώτατο όριο των 3 Μονάδων Μεγάλων Ζώων (ΜΜΖ) ανά εκτάριο που έχει θεσπιστεί, είναι απαραίτητο για να καλυφθεί αυτή η υποχρέωση.
     Αυτό σημαίνει ότι ο κτηνοτρόφος για να λαμβάνει την πλήρη ενίσχυση θα πρέπει να εξασφαλίζει 0,5 στρέμματα ανά αίγα/πρόβατο και όχι 2 στρέμματα, όπως αναφέρεται στη σχετική ερώτηση. Η Ελληνική πλευρά δεν ήταν δυνατό να αγνοήσει ή να υποβαθμίσει αυτό το κριτήριο, λαμβανομένου υπόψη ότι η εθνική ρύθμιση (Κοινή Υπουργική Απόφαση) εξετάζεται από τα Κοινοτικά όργανα προκειμένου να διαπιστωθεί η συμβατότητά της με τις Κοινοτικές απαιτήσεις. Σε αντίθετη περίπτωση, υπήρχε μεγάλη πιθανότητα μη αποδοχής του τελικού κειμένου από την Ε.Ε.
     Μετά μάλιστα από διαβουλεύσεις με τα αρμόδια όργανα της Ε.Ε. και πριν από την έκδοση της ΚΥΑ, η Ελληνική πλευρά κατάφερε να επιτύχει ένα από τα ανώτερα όρια Π.Β., συγκριτικά με αυτά που έχουν θεσπίσει τα άλλα Κράτη Μέλη (ΚΜ).
     Θα πρέπει να σημειωθεί τέλος ότι οι Κώδικες Ορθής Γεωργικής Πρακτικής (ΚΟΓΠ), που ίσχυαν μέχρι σήμερα και για τις άμεσες ενισχύσεις, βάσει του Καν. (ΕΚ)1259/99, προέβλεπαν ανώτατο όριο ΠΒ το 1,4 :ΜΜΖ /εκτάριο για τα αιγοπρόβατα. Γίνεται λοιπόν αντιληπτό ότι το ανώτατο όριο των 3 ΜΜΖ /εκτάριο που ισχύει για τις ορθές γεωργοπεριβαλλοντικές συνθήκες, είναι κατά πολύ αυξημένο σε σχέση με αυτό που ίσχυε μέχρι σήμερα.
     Συμπληρωματικά διαβιβάζεται το με αριθμ. πρωτ. 115943/29-122004 έγγραφο του Προέδρου του ΟΠΕΚΕΠΕ που αναφέρεται στο καθεστώς κριτηρίων για τη λήψη των ενισχύσεων που ίσχυε μέχρι το2004.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 6275/22-12-04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 1086/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε ο Βουλευτής κ. Σ. Κουτμερίδης, σας διαβιβάζουμε συνημμένα το με αριθ. πρωτ. 115941/28-12-2004 έγγραφο του Πρόέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ), για θέματα, αρμοδιότητας του Υπουργείου Αγροτικής Ανάπτυξης και Τροφίμων.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 6270/22-12-04 ερώτηση του Βουλευτή κ. Βασιλείου Τόγια δόθηκε με το υπ’ αριθμ. 1085/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Β. Τόγιας, σας πληροφορούμε τα εξής:
     Η υλοποίηση των «εκουσίων αναδασμών» γίνεται από τις αρμόδιες Νομαρχιακές Υπηρεσίες Τοπογραφικής, Γεωργικής Ανάπτυξης και Εγγείων Βελτιώσεων, είτε με την εκτέλεση των εργασιών αυτών από Νομαρχιακούς υπαλλήλους, είτε με την ανάθεση των εργασιών σε Αναδόχους.
     Η καθυστέρηση που παρατηρείται στην εκτέλεση των αναδασμών στα Δημοτικά Διαμερίσματα Ακοντίου, Προσηλίου, Ανθοχωρίού, Προφήτη Ηλία και Θουρίου του Δήμου Χαιρώνειας του Νομού Boιωτίας οφείλεται κυρίως στην έλλειψη προσωπικού των παραπάνω αναφερομένων Υπηρεσιών της Νομαρχιακής Αυτοδιοίκησης Βοιωτίας, οι οποίες εκτελούν και άλλα προγράμματα του Υπουργείου Αγροτικής Ανάπτυξης και Τροφίμων (O.Σ.Δ.E., Νομαρχιακές εργασίες κλπ.).
     Σημειώνεται ότι το πρόγραμμα αναδασμών στο Νομό Βοιωτίας είναι ευρύ και προβλέπεται να αντιμετωπισθεί με περισσότερες αναθέσεις στον ιδιωτικό τομέα.
     Συγκεκριμένα οι αναδασμοί :
     α) Στα χωριά Ανθοχώρι και Προφήτη Ηλία, που έχουν ανατεθεί σε ιδιωτικά μελετητικά γραφεία, βρίσκονται σε προχωρημένο στάδιο και εκτιμάται να έχουν παραδοθεί τα νέα τεμάχια εντός του έτους 2005.
     Διευκρινίζεται ότι οι εν λόγω αναδασμοί έχουν ανατεθεί στον ιδιωτικό τομέα από το 1999 και όχι από το έτος 1997 όπως αναφέρεται στην ερώτηση.
     β) Οι αναδασμοί Ακοντίου και Προσηλίου, που εκτελούνται από υπαλλήλους της Νομαρχίας, ομοίως βρίσκονται σε προχωρημένο στάδιο εργασίας αλλά λόγω της έλλειψης προσωπικού υπάρχει σκέψη ανάθεσης σε ιδιωτικά μελετητικά γραφεία με χρηματοδότηση της μελέτης από το ΠΕΠ Στερεάς Ελλάδας. Αν οι αναδασμοί ανατεθούν εντός του έτους 2005, λόγω του προχωρημένου σταδίου είναι δυνατό να περατωθούν εντός του ιδίου έτους ή στις αρχές του 2006.
     γ) Ο αναδασμός στο Θούριο δεν έχει ξεκινήσει ακόμη, διότι αφ’ ενός δεν είχε εκδηλωθεί ενδιαφέρον μέχρι σήμερα από τους αρμόδιους φoρείς αλλά και τους κατοίκους και αφ' ετέρου λόγω του φόρτου των εργασιών των Υπηρεσιών, οι οποίες επικεντρώνονταν σε άλλους αναδασμούς, των οποίων οι εργασίες βρίσκονταν σε εξέλιξη, με σκοπό την όσο το δυνατό γρηγορότερη περάτωσή τους.
     Ο Υφυπουργός
     Α. ΚΟΝΤΟΣ»
     5. Στην με αριθμό 6265/21-12-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 1084/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 24303/ 28-12-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης της Βουλευτού κας Ε. Σχοιναράκη - Ηλιάκη.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 6248/21-12-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1081/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 115722/29-12-2004 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Β. Kεγκέρογλου.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     7. Στην με αριθμό 6241/24-12-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1078/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 24324/27-12-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Γ. Παπαγεωργίου.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 2514/30-7-04 ερώτηση των Βουλευτών κυρίων Άγγελου Τζέκη και Γιώργου Χουρμουζιάδη δόθηκε με το υπ’ αριθμ. 4595/20-8-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσαν οι βουλευτές Άγγελος Τζέκης και Γεώργιος Χουρμουζιάδης, σας πληροφορούμε τα εξής:
      Οι εταιρείες «ΑΝΚΕΡ», «ΘΡΑΚΗ» και «ΚΛΩΣΤΗΡΙΑ ΝΑΟΥΣΗΣ» με απόφαση της προηγούμενης Κυβέρνησης είχαν υπαχθεί στις διατάξεις των άρθρων 23Α και 23Β των Ν 1892/90 και Ν 2601/98,όπου και έτυχαν των κατωτέρω επιχορηγήσεων:
      1. Η εταιρία «ΑΝΚΕΡ Α8ΕΕ» στα πλαίσια του προγράμματος 23Β επιχορηγήθηκε με το ποσό των 0,11 εκατ. Ευρώ (απόφαση υπαγωγής 25048/248/99 και απόφαση ολοκλήρωσης 6009/460/03 αντίστοιχα).
      2. Η εταιρία«ΚΛΩΣΤΗΡΙΑ ΝΑΟΥΣΗΣ» από το πρόγραμμα 23Β επιχορηγήθηκε με το ποσό του 1,1 εκατ. ευρώ (απόφαση υπαγωγής 14617/1058/95 και 25088/288/99 και απόφαση ολοκλήρωσης 30369/3642/00 και 20974/1728/03 αντίστοιχα) και
      3. Η εταιρία « ΘΡΑΚΗ ΑΕ» από το πρόγραμμα 23Α επιχορηγήθηκε με το ποσό των 8,8 εκατ. Ευρώ ( απόφαση υπαγωγής 23399/2467/96 και απόφαση ολοκλήρωσης 8665/15/6/01 ),επίσης η εν λόγω εταιρία είχε υπαχθεί και στο πρόγραμμα 23Β απόφαση 29652/252/97, η οποία όμως ανεκλήθη με την νεώτερη της 17085/98, λόγω μη ολοκλήρωσης της επένδυσης και μη τήρησης των όρων υπαγωγής.
      Σχετικά με τα ερωτήματα, περί μεταφοράς κλεισίματος των εργοστασίων καθώς και για το καθεστώς των συνεχών-διαδοχικών επιχορηγήσεων που μας αναφέρετε, σας γνωρίζουμε ότι αυτές εμπίπτουν και είναι σύννομες με τις διατάξεις των Ν 1892/90 και Ν 2601/98 αλλά και με τα ισχύοντα των προγραμμάτων της ΕΕ.
      Η σημερινή Πολιτική ηγεσία του ΥΠΑΝ είναι γνώστης της σημερινής πραγματικότητας και έχει ήδη εντοπίσει τις ατέλειες και τα κενά των διατάξεων των ανωτέρω Νόμων, για τον λόγο αυτό και μέσα στα πλαίσια της επανίδρυσης του Κράτους και της Αναδιοργάνωσης της Διοίκησης σκοπεύει, αφού πρώτα μελετήσει προσεκτικά τα σημερινά ισχύοντα με την πραγματικότητα μιας ρεαλιστικής ανάπτυξης σύμφωνης με τους κανόνες της αγοράς, να προβεί σε αναθεώρηση της νομοθεσίας και των παρεχομένων κινήτρων αυτής στους τομείς της Βιομηχανικής Ανάπτυξης, επ’ ωφελεία κυρίως των μικρομεσαίων επιχειρήσεων και των εργαζομένων.
      Πέραν αυτών υφίσταται ένα γενικότερο θέμα ανεπαρκούς ανταγωνιστικότητας και προϊούσας κάμψης της δραστηριότητας αρκετών μεταποιητικών επιχειρήσεων, πράγμα που έχει ήδη συγκεντρώσει το ενδιαφέρον μας για τη διαμόρφωση της ενδεικνυόμενης πολιτικής που βρίσκεται σε προχωρημένο στάδιο επεξεργασίας. Λόγω του γενικότερου αυτού προβλήματος, έχει επηρεαστεί η επιχειρηματική και χρηματοοικονομική κατάσταση αρκετών επιχειρήσεων με κατ’ ιδίαν προβλήματα όπως τα αναφερόμενα, που έχουν προκαλέσει την προσοχή μας για συνολική αντιμετώπιση που είναι ήδη σε εξέλιξη.
      Όσον αφορά τα λοιπά ερωτήματα, αυτά εμπίπτουν στις αρμοδιότητες του Υπουργείου Απασχόλησης και Κοινωνικής Προστασίας.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      9. Στις με αριθμό 2046/8-7-04 και 2111/13-7-04 ερωτήσεις του Βουλευτή κ. Κων/νου Καΐσερλη δόθηκε με το υπ’ αριθμ.214-216/29-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση των με αριθ. πρωτ. 2046/08-07-2004 και 2111/13-07-2004 εγγράφων σας, με τα οποία μας διαβιβάστηκαν ερωτήσεις των Βουλευτών κ. κ. Ι. Παρασκευά και Κ. Καΐσερλη που κατατέθηκαν στη Βουλή των Ελλήνων, σας γνωρίζουμε τα ακόλουθα:
      1. Η καθημερινή σύνδεση των Δωδεκανήσων με τον Πειραιά έχει ήδη εξασφαλισθεί στο πλαίσιο του ν. 2932/2001, με τις τριετείς συμβάσεις που έχουν υπογραφεί μεταξύ του ΥΕΝ και των εταιρειών «DANE SEA LINES» και «GA FERRIES» και λήγουν την 31/10/2005.
      Δεν θεωρούμε σκόπιμο κατά την παρούσα περίοδο να διακοπούν οι συμβάσεις χωρίς να υπάρχει δυνατότητα δραστηριοποίησης άλλων πλοίων (αφού άλλωστε δεν έχει εκδηλωθεί ανάλογο ενδιαφέρον). Επιπλέον, πιθανή διακοπή της σύμβασης θα είχε ως αποτέλεσμα την εξυπηρέτηση έναντι μισθώματος, νησιών της Δωδεκανήσου που τώρα εξυπηρετούνται στο πλαίσιο της σύμβασης χωρίς μίσθωμα (Νίσυρο - Τήλο –Σύμη - Αστυπάλαια).
      2. Σύμφωνα με τα προγραμματισμένα δρομολόγια, τα νησιά Πάτμος, Λέρος, Κάλυμνος, Κως και Ρόδος εξυπηρετούνταν από τον Πειραιά καθημερινά με τουλάχιστον ένα δρομολόγιο, μέχρι που παρουσιάστηκαν βλάβες στα επιβατηγά-οχηματαγωγά «ΡΟΔΟΣ» και «ΠΑΤΜΟΣ» καθώς και επίσχεση εργασίας στο επιβατηγό-οχηματαγωγό «ΔΙΑΓΟΡΑΣ» από 25/06/2004.
      Το ΥΕΝ, προκειμένου να εξυπηρετηθούν οι συγκοινωνιακές ανάγκες της περιοχής, προέβη άμεσα σε τροποποιήσεις δρομολογίων των πλοίων που εκτελούν δρομολόγια στα Δωδεκάνησα και παράλληλα ενέκρινε το επιβατηγό-οχηματαγωγό «ΡΟΔΑΝΘΗ» να εξακολουθεί να εκτελεί τρία δρομολόγια την εβδομάδα στη γραμμή Πειραιά - Δωδεκανήσου αντί να δρομολογηθεί στη γραμμή Πειραιά - Παροναξίας - Θήρας, όπως είχε γνωμοδοτήσει το Συμβούλιο Ακτοπλοϊκών Συγκοινωνιών.
      Επίσης, για την καλύτερη εξυπηρέτηση των νησιών Κω και Ρόδου, το Συμβούλιο Ακτοπλοϊκών Συγκοινωνιών γνωμοδότησε θετικά για την έκτακτη δρομολόγηση του φορτηγού-οχηματαγωγού «ΝΙΚΟΛΑΣ Α» στην εν λόγω γραμμή μέχρι 05/09/2004, προκειμένου να εξασφαλιστεί η απρόσκοπτη μεταφορά φορτηγών και Ι.Χ. οχημάτων.
      3. Κατόπιν των ανωτέρω, η Πάτμος, η Λέρος, η Κως και η Ρόδος εξυπηρετούνται με καθημερινά τουλάχιστον δρομολόγια από Πειραιά, ενώ η Κάλυμνος εξυπηρετείται με τέσσερα δρομολόγια την εβδομάδα και τις λοιπές ημέρες εξυπηρετείται μέσω Κω (με τοπική σύνδεση).
      4. Οι Υπηρεσίες του ΥΕΝ, στο πλαίσιο των αρμοδιοτήτων τους, έχουν παρέμβει διοικητικά για τη διευθέτηση των οικονομικών υποχρεώσεων της εταιρείας «DANE SEA LINES» προς τους ναυτικούς των πλοίων της.
      Με παρέμβαση του Υπουργού Εμπορικής Ναυτιλίας για την επίλυση του θέματος, την 25/6/2004 η εταιρεία υπέβαλε πρόταση (με χρονοδιάγραμμα έως την 31/10/2004) για την πλήρη εξόφληση των οικονομικών της υποχρεώσεων προς τους ναυτικούς, μέλη πληρώματος των πλοίων της. Στην πρόταση αυτή συμπεριλαμβανόταν και η έναντι των οφειλομένων διανομή ποσού τουλάχιστον 300.000 ευρώ στα μέλη πληρώματος των επιβατηγών-οχηματαγωγών «ΡΟΔΟΣ» και «ΠΑΤΜΟΣ».
      Για το θέμα των οικονομικών υποχρεώσεων της εταιρείας προς τους ναυτικούς μέλη πληρώματος των πλοίων της, έχει ενημερωθεί από τη Λιμενική Αρχή του Πειραιά και ο αρμόδιος Εισαγγελέας.
      Θεωρούμε ότι, με την επανεκκίνηση τουλάχιστον ενός πλοίου της «DANE SEA LINES», θα βελτιωθεί ακόμη περισσότερο η ακτοπλοϊκή εξυπηρέτηση της Δωδεκανήσου. .
      5. Το ΥΕΝ συνεχίζει να καταβάλλει κάθε δυνατή προσπάθεια για την οριστική επίλυση του θέματος και την καλύτερη εξυπηρέτηση των κατοίκων και των επισκεπτών των νησιών της Δωδεκανήσου.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      10. Στις με αριθμό 2064/9-7-04 και 2092/12-7-04 ερωτήσεις των Βουλευτών κυρίων Χρήστου Πρωτόπαπα και Αθανασίου Λεβέντη δόθηκε με το υπ’ αριθμ. ΓΠ/69837/30-7-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 2064/9-7-2004 και 2092/12-7-2004 ερωτήσεις που κατατέθηκαν στη Βουλή από τους Βουλευτές κ.κ. Χ. Πρωτόπαπα και Θ. Λεβέντη σχετικά με τους εργαζόμενους στα Ολυμπιακά Νοσοκομεία, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης ζήτησε από τα Α΄, Β΄ και Γ΄ ΠεΣΥΠ τη διάθεση του απαιτούμενου αριθμού ιατρικού, νοσηλευτικού και λοιπού προσωπικού για την κάλυψη της λειτουργίας των Σταθμών Α΄ Βοηθειών στη διάρκεια των Ολυμπιακών και Παραολυμπιακών Αγώνων. Το ιατρικό και νοσηλευτικό προσωπικό που θα στελεχώσει τους εν λόγω Σταθμούς, οι ώρες εργασίας και οι βάρδιες του προσωπικού, καθώς και οι σχετικές ειδικότητες των ιατρών (με σειρά προτεραιότητας η Γενική Ιατρική, η Παθολογία και η Γενική Χειρουργική), καθώς και των ειδικευόμενων ιατρών, καθορίζονται από τα ΠεΣΥΠ και περιγράφονται στο Τεύχος Συστήματος Διοίκησης της Υλοποίησης του έργου.
      Εντός του έτους 2004 προκηρύχθηκαν 780 θέσεις Νοσηλευτικού, Παραϊατρικού και Λοιπού προσωπικού στα Νοσηλευτικά Ιδρύματα του Νομού Αττικής και 299 θέσεις ΔΕ Πληρωμάτων Ασθενοφόρων για το ΕΚΑΒ.
      Επίσης εγκρίθηκε η πρόσληψη 3.400 θέσεων Νοσηλευτικού, Παραϊατρικού και Λοιπού προσωπικού για τα Νοσηλευτικά Ιδρύματα της χώρας και 400 θέσεων ΔΕ Πληρωμάτων Ασθενοφόρων για το ΕΚΑΒ.
      Αντίστοιχα εγκρίθηκε η πρόσληψη 980 ατόμων με σύμβαση εργασίας ΙΔΟΧ διάρκειας 8 μηνών και 120 ατόμων διάρκειας 2 μηνών.
      Κατά τη διάρκεια των Ολυμπιακών Αγώνων όλο το προσωπικό των Νοσηλευτικών Ιδρυμάτων της χώρας και του ΕΚΑΒ θα βρίσκεται σε πλήρη ετοιμότητα, μετά από εγκυκλίους που έχουν αποσταλεί σε αυτά από το Υπουργείο Υγείας και Κοινωνικής Αλληλεγγύης, όπου και δίνονται σχετικές οδηγίες.
      Τα θέματα λειτουργίας των Μονάδων του ΕΣΥ κατά την περίοδο των Ολυμπιακών Αγώνων έχουν συζητηθεί επανειλημμένα σε συναντήσεις της πολιτικής ηγεσίας του Υπουργείου Υγείας και Κοινωνικής Αλληλεγγύης (και του κ. Υπουργού προσωπικά) με τους εκπροσώπους φορέων-συνδικαλιστικών οργανώσεων (ΠΟΕΔΗΝ, ΕΙΝΑΠ, ΟΕΝΓΕ).
      Οι αποφάσεις του Υπουργείου Υγείας και Κοινωνικής Αλληλεγγύης έλαβαν υπόψη τόσο την υπάρχουσα διαμορφωμένη κατάσταση στα Δημόσια Νοσοκομεία, όσο και τις ανάγκες περίθαλψης και αντιμετώπισης πιθανών εκτάκτων αναγκών κατά την περίοδο των Ολυμπιακών και Παραολυμπιακών Αγώνων.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      11. Στην με αριθμό 2058/119/8-7-04 ερώτηση του Βουλευτή κ. Θάνου Μωραΐτη δόθηκε με το υπ’ αριθμ. ΓΠ/68478/27-7-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2058/119/8-7-2004 ερώτηση και αίτηση κατάθεσης εγγράφων που κατατέθηκε στη Βουλή από το Βουλευτή κ. Θ. Μωραΐτη σχετικά με το υπό ανέγερση Γ.Ν. Αγρινίου, σας γνωρίζουμε τα εξής:
      Το υπό ανέγερση Γ.Ν. Αγρινίου, δυναμικότητας 274 κλινών, δημοπρατήθηκε και κατασκευάζεται με φορέα υλοποίησης τη ΔΕΠΑΝΟΜ ΑΕ, σύμφωνα με την αρ. Υ4β/ΓΠ 97001/24-10-02 απόφαση ανάθεσης του Υπουργείου Υγείας και Κοινωνικής Αλληλεγγύης, βάσει της Μελέτης Δημοπράτησης, η οποία εγκρίθηκε με την αρ. 13/23-4-02 απόφαση του ΠεΣΥΠ Δυτικής Ελλάδος και την αρ. 768/88/29-10-2002 απόφαση του ΔΣ της ΔΕΠΑΝΟΜ.
      Επισημαίνεται ότι κατά τη διάρκεια εκπόνησης της Προκαταρκτικής Μελέτης και της Μελέτης Δημοπράτησης υπήρξε συνεχής επικοινωνία της ΔΕΠΑΝΟΜ και των μελετητών με τους αρμόδιους φορείς και ειδικότερα με τον τότε Αναπληρωτή Γεν. Δ/ντή του ΠεΣΥΠ, κ. Γ. Παπαδόπουλο και τον Πρόεδρο του ΔΣ του υφιστάμενου Νοσοκομείου Αγρινίου, κ. Θ. Κουτσομπίνα. Βάσει των οδηγιών και προτάσεων των τελευταίων οριστικοποιήθηκαν η δυναμικότητα, το κτιριολογικό πρόγραμμα, το μέγεθος και οι διατάξεις των χώρων του Νοσοκομείου.
      Κατά τη διάρκεια εκπόνησης της Μελέτης Εφαρμογής από τους μελετητές του αναδόχου, ελήφθησαν υπόψη νεώτερα αιτήματα των χρηστών, που προέκυψαν μετά τη δημοπράτηση του έργου. Βάσει αυτών έγιναν όσες λειτουργικές βελτιώσεις κρίθηκαν ως εφικτές μέσα στα πλαίσια του εγκεκριμένου προϋπολογισμού του έργου διατηρώντας τη δυναμικότητα των κλινών και χωρίς καμία περικοπή ορόφου.
      Οι εργασίες ανέγερσης του νέου Νοσοκομείου στο Αγρίνιο συνεχίζονται κανονικά και βρίσκονται στο στάδιο της θεμελίωσης, η οποία προβλέπεται να ολοκληρωθεί σε περίπου 5 μήνες, όπως μας πληροφόρησε ο επιβλέπων μηχανικός του έργου που έχει ορισθεί από τη ΔΕΠΑΝΟΜ ΑΕ.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      12. Στην με αριθμό 2066/9-7-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 75219/23-8-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «	Απαντώντας στην με αρ. 2066/9-7-2004 ερώτηση που κατατέθηκε στη Βουλή από το Βουλευτή κ. Λεβέντη Α., και η οποία διαβιβάσθηκε στο Υπουργείο Υγείας και Κοινωνικής Αλληλεγγύης με το με Α.Π. 7017/4/4418/28.7.2004 έγγραφο του Υπουργείου Δημόσιας Τάξης, σχετικά με αίτημα της ένωσης Ξενοδόχων Αττικής για απομάκρυνση των μονάδων του ΟΚΑΝΑ, από το κέντρο της Αθήνας, σας γνωρίζουμε τα εξής:
      Η συνάθροιση τοξικοεξαρτημένων ατόμων στους δρόμους, που στεγάζονται μονάδες χορηγήσεως υποκαταστάτων, όπως η Ερεσσού, Καποδιστρίου, Νοταρά (Πειραιάς), Σοφοκλέους, Αιγινήτειο Νοσοκομείο και συγκεκριμένες περιοχές της Θεσσαλονίκης (Ευζώνων και Λαγκαδά) είναι αναμενόμενη. Τα υπoβαλλόμενα σε θεραπεία άτομα συζητούν μεταξύ τους, αλλά και με άλλά άσχετα άτομα με αποτέλεσμα παρατείνεται η παραμονή τους στο χώρο αυτό.
      Η αντιμετώπιση των διακινητών, είτε στο δρόμο είτε σε άλλους πολυσύχναστους χώρους, πρέπει να αποτελεί το πρώτο μέλημα στην πάταξη της διακίνησης των ναρκωτικών.
      Η πολιτεία και τα όργανά της οφείλουν ανθρωπιά προς όσους έτυχε να πρoσβληθoύν από.τη μάστιγα των ναρκωτικών. Ο συνήθης τρόπος της αντιμετώπισης τους στις περισσότερες ευρωπαϊκές χώρες είναι «η εκ του μακρόθεν αντιμετώπιση» με συστάσεις απομάκρυνσης, που όπως φαίνεται αποδίδει σημαντικά. Ο εκπαιδευτικός χαρακτήρας των παραινέσεων προς απομάκρυνση από τον τόπο της θεραπείας των υπολοίπων συνασθενών τους μπορεί να αξιολογηθεί μέσα από τη λογική, ότι όλοι μας έχουμε δικαίωμα συνύπαρξης στον ίδιο χώρο, όπως θεραπευόμενοι, περαστικοί αλλά και μόνιμοι κάτοικοι στην ίδια περιοχή; δεδομένου ότι οι περισσότεροι από τους τελευταίους. (κάτοικοι) έτυχε και βρέθηκαν στις ίδιες γειτονιές από εδώ και πολλά χρόνια, όταν στις γειτονιές αυτές ζούσαν και μεγάλωναν πολλά παιδιά.
      Κατά αξιοσημείωτο τρόπο τα παιδιά αυτά, που σήμερα είναι πλέον ενήλικες, δείχνουν κατανόηση στο πρόβλημα των ναρκωτικών και έχουν μάθει να αντιμετωπίζουν τους χρήστες με ανθρωπιά. Φαίνεται, ότι οι μεμονωμένες βίαιες αντιδράσεις κατά των χρηστών παρατηρούνται κυρίως από άτομα τα οποία έχουν συνδέσει επαγγελματικά συμφέροντα με τις περιοχές αυτές. Οι ίδιοι είναι εκείνοι που παραπονούνται για. την αισθητική πρoβoλή των συγκεκριμέvων περιοχών λόγω των τοξικοεξαρτημένων ατόμων, προφανως διότι αυτοί. θεωρούν ότι δεν ευνοούν τις επαγγελματικές τους δραστηριότητες.
      Οι Μονάδες θεραπείας αντιμετωπίζουν - ελαττώνουν ως ένα βαθμό το πρόβλημα και οπωσδήποτε δεν τo δημιoυργoύν. Δίνεται η εντύπωση ότι συντελούν στην συνάθροιση των χρηστών ναρκωτικών, ενώ συμβαίνει το αντίθετο, τις λειτουργούμε εκεί όπου έχουν «στέκι» τα άτομα αυτά και άρα συντελούμε θετικά στο πρόβλημα της περιοχής χωρίς όμως να μπορούμε. να το εξαλείψουμε εντελώς.
      Το πρόβλημα της σημερινής κοινωνίας δεν είναι οι τοξικοεξαρτημένοι «αυτοί καθ’ ευατοί», που θα έπρεπε να αντιμετωπίζονται με κατανόηση και ανθρωπιά. Το βασικότερo πρόβλημα είναι η διακίνηση των ναρκωτικών, που σύμφωνα με τις αντικειμενικές εκτιμήσεις, παρά τις μεγάλες προσπάθειες που γίνονται, δεν φαίνεται να αντιμετωπίζεται επαρκώς. Κατά συνέπεια στόχος μας πρέπει να είναι η αντιμετώπιση της διακίνησης και όχι τα θύματα λόγω της διακινήσεως, που αποτελούν αθώους πολίτες.
      Ο ΟΚΑΝΑ και στο θέμα της πρόληψης και στο θέμα της θεραπείας, από κοινού μετά των υπολοίπων θεσμικών οργάνων, καταβάλλει μεγάλες προσπάθειες, τις οποίες συνεχώς εκσυγχρονίζει και κλιμακώνει, δίνοντας έτσι το δυναμικό παρόν στην αντιμετώπιση της μάστιγας των ναρκωτικών.
      Ο Υφυπουργός
      Α. ΓΙΑΝΝΟΠΟΥΛΟΣ»
      13. Στην με αριθμό 6436/10.1.05 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. 1616Β/1.2.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση του ανωτέρω σχετικού. σας γνωρίζουμε ότι:
      Το ΥΠΕΧΩΔΕ προωθεί την προστασία και διαχείριση του Φυσικού Περιβάλλοντος της χώρας μας. οριοθετώντας γι' αυτό το σκοπό περιοχές προστασίας (δίκτυο Natura 2000. SPA) - πολλές από τις οποίες βρίσκονται σε Νησιωτικές περιοχές με καθορισμό μέτρων και διαδικασιών για τη προστασία της Βιολογικής Ποικιλότητας και τη διατήρηση των Φυσικών Οικοτόπων (ενδιαιτημάτων) καθώς και της άγριας χλωρίδας, πανίδας και ορνιθοπανίδας σύμφωνα με το Εθνικό και Κοινοτικό Δίκαιο (οδηγίες 92/43/ΕΟΚ και 89/409/ΕΟΚ).
      Οι πιο πάνω δράσεις υποστηρίζονται τόσο διοικητικά (νομοθετική κάλυψη προστασίας, σύσταση φορέων διαχείρισης προστατευόμενων περιοχών), όσο και οικονομικά με χρηματοδοτήσεις από εθνικούς και κοινοτικούς πόρους (ΕΤΕΡΠΣ, LIFE, ΕΠΠΕΡ κ.α.).
      Πιο συγκεκριμένα με το άρθρο 13 του ν. 3044/02 ΦΕΚ 197/Α/27-8-02 «Μεταφορά συντελεστή δόμησης και ρυθμίσεις άλλων θεμάτων αρμοδιότητας Υ.ΠΕ.ΧΩ.Δ.Ε.» συμπληρώθηκε το άρθρο 15 του ν. 2742/99 ΦΕΚ 207/7-10-99 «Χωροταξικός σχεδιασμός και αειφόρος ανάπτυξη και άλλες διατάξεις» που αφορά την ίδρυση Φορέων Διαχείρισης σε προστατευόμενες περιοχές και ιδρύθηκαν είκοσι επτά (27) Φορείς Διαχείρισης με σκοπό τη διοίκηση και διαχείριση των αντίστοιχων προστατευόμενων περιοχών.
      Τα όρια των μέχρι τώρα ιδρυθέντων Φορέων Διαχείρισης καλύπτουν 53 προτεινόμενους Τόπους Κοινοτικής Σημασίας και 32 Ζώνες Ειδικής Προστασίας για την Ορνιθοπανίδα ενώ με Κοινές Υπουργικές Αποφάσεις των αρμοδίων Υπουργών αυτά μπορεί να τροποποιούνται ή να υπάγονται στη διοίκηση και διαχείριση των ανωτέρω Φορέων και άλλες προστατευόμενες περιοχές.
      Σύμφωνα με το ν. 3044/02, στις ανωτέρω περιοχές, οι ζώνες προστασίας εντός των ορίων τους και οι αναγκαίοι για την προστασία τους γενικοί όροι, απαγορεύσεις και περιορισμοί, καθορίζονται με κοινή απόφαση των Υπουργών ΠΕ.ΧΩ.Δ.Ε., Ανάπτυξης και Αγροτικής Ανάπτυξης & Τροφίμων.
      Παράλληλα με την ολοκλήρωση των διαδικασιών που επιβάλλονται για τη λειτουργία των ως άνώ Φορέων Διαχείρισης, το ΥΠΕΧΩΔΕ σχεδιάζει να πάρει μέτρα και για άλλες προστατευόμενες περιοχές (συμπεριλαμβανομένων όσων ευρίσκονται σε νησιωτικές περιοχές), για τις οποίες υπάρχουν ήδη Ειδικές Περιβαλλοντικές Μελέτες, είτε με συμβάσεις διαχείρισης που προβλέπονται από το ν. 2742/99 (ΦΕΚ 207/Α/7-10-99) ή με λειτουργία άλλων κατάλληλων δομών Διαχείρισης.
      Πέραν των ανωτέρω, το Υ.ΠΕ.ΧΩ.Δ.Ε., για την εξασφάλιση της βιώσιμης ανάπτυξης των φυσικών περιοχών υλοποίησε μέσω εθνικών πόρων (Ε.Τ.Ε.Ρ.Π.Σ.), τα προγράμματα
      1. «Προστασία Περιβάλλοντος και Βιώσιμη Ανάπτυξη»,
      2. «Εθελοντισμός και Προστασία Περιβάλλοντος» και
      3. «Διαχείριση Προστατευόμενων Περιοχών»
      στα πλαίσια των οποίων χρηματοδοτήθηκαν και κάποιες ενέργειες σε νησιωτικές περιοχές, όπως:
      Προστασία, ανάδειξη και διαχείριση υγροτόπου και της ακτής Ψαλιδίου
      (Δημοτική Επιχείρηση Κοινωνικής Υποστήριξης Δήμου Κω)
      Ζωή - Στοργή - Προστασία (Ζωοφιλική Οικολογική Κίνηση Κω)
      Δωδεκάνησα και Βιώσιμη Ανάπτυξη (Ν. Α. Δωδεκανήσου)
      Προστασία Περιβάλλοντος και Βιώσιμη Ανάπτυξη Δήμου Αφάντου Ρόδου
      (Δημοτική Αναπτυξιακή Τεχνική Επιχείρηση Αφάντου)
      Ο Υπουργός
      Γ. ΣΟΥΦΛΙΑΣ»
      14. Στην με αριθμό 6481/11.1.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 16(ΠΛΟ) 31.1.05 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ερώτησης του Βουλευτή κ. Στ. Ματζαπετάκη με αρ. πρωτ. 6481/11-1-05, όσον αφορά αρμοδιότητες του Υπουργείου Ανάπτυξης, σας γνωρίζουμε ότι:
      Η Γενική Γραμματεία Έρευνας και Τεχνολογίας χρηματοδοτεί έργα που εντάσσονται στο Ε.Π «Ανταγωνιστικότητα» και υλοποιούνται από ερευνητικούς φορείς, πανεπιστήμια και ιδιωτικές εταιρείες. Τα 29 έργα που υλοποιούνται αφορούν ανάπτυξη συστημάτων διαχείρισης τοξικών αποβλήτων, ανακύκλωσης υγρών, ραδιενεργών αποβλήτων κ.λ.π. Σας επισυνάπτεται πλήρης κατάλογος με τους τίτλους των έργων, τον φορέα υλοποίησης και τον προϋπολογισμό ανά έργο.
      Το Εθνικό Κέντρο Τεχνολογικής Ανάπτυξης (Ε.Κ.Ε.Τ.Α) επίσης συνεργάζεται με την εταιρεία «ENVIROCHEM-ΥΠΗΡΕΣΙΕΣ ΠΕΡΙΒΑΛΛΟΝΤΟΣ Α.Ε.» για την ασφαλή διάθεση στο εξωτερικό εργαστηριακών αποβλήτων, σύμφωνα με τις διατάξεις της ευρωπαϊκής και ελληνικής νομοθεσίας.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      15. Στην με αριθμό 6289/22.12.04 ερώτηση του Βουλευτή κ. Κωνσταντίνου Ζαχαράκη δόθηκε με το υπ’ αριθμ. 1089/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Με το υπ’ αριθμ. 281944/13-9-2004 έγγραφο του Υφυπουργού Αγροτικής Ανάπτυξης και Τροφίμων που είναι συνέχεια της 552/25-8-2004 Απόφασης του Υπουργού Αγροτικής Ανάπτυξης και Τροφίμων «Συμπληρωματικά έκτακτα μέτρα για την εισαγωγή των δημητριακών καρπών για ανθρώπινη κατανάλωση» αποδεσμεύονται τα προς εισαγωγή φορτία δημητριακών εφόσον:
      Α) συνοδεύονται από:
      1. πιστοποιητικά φυτοϋγείας, προέλευσης και ραδιενέργειας που έχουν εκδοθεί από τις επίσημες αρμόδιες αρχές του κράτους προέλευσης, καθώς και από 
      2. πιστοποιητικά που πιστοποιούν το επίπεδο αφλατοξινών,
      υπολειμμάτων φυτοφαρμάκων και βαρέων μετάλλων που έχουν εκδοθεί από εταιρείες επιθεώρησης φορτίων γεωργικών προϊόντων που διακινούνται στο διεθνές εμπόριο και
      Β) μετά την παρέλευση 8 ημερών από το πέρας της επίσημης δειγματοληψίας και εφόσον δεν έχουν εκδοθεί τα αποτελέσματα των εργαστηριακών εξετάσεων.
      Επίσης, με το υπ' αριθμ. 2445/14-12-2004 έγγραφο του Υφυπουργού Αγροτικής Ανάπτυξης και Τροφίμων, λόγω του ότι βρέθηκαν παρτίδες σιτηρών που περιείχαν Ωχρατοξίνη Α σε ποσοστά μεγαλύτερα από τα αναφερόμενα στον ΚΑΝ ( ΕΚ) 466/2001, όλα τα φορτία δημητριακών που εισάγονται από Καναδά θα αποδεσμεύονται, εφόσον εκδοθούν τα αποτελέσματα όλων των εργαστηριακών αναλύσεων.
      Παράλληλα είναι υποχρεωμένες οι εταιρίες εισαγωγής δημητριακών να ενημερώνουν τις αρμόδιες υπηρεσίες του Υπουργείου Αγροτικής Ανάπτυξης και Τροφίμων για τα φορτία που αποδεσμεύονται μετά την παρέλευση των οκτώ ημερών και πριν από την έκδοση των αποτελεσμάτων των εργαστηριακών αναλύσεων, σε ποιο στάδιο εμπορίας βρίσκονται αυτά.
      Ο Υφυπουργός
      Α. ΚΟΝΤΟΣ»
      16. Στην με αριθμό 6218/20.12.04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. 1075/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 24308/ 27-12-04 έγγραφο του Προέδρου του Οργανισμού Eλληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης της Βουλευτού κ. Ε. Σχοιναράκη - Ηλιάκη.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      17. Στην με αριθμό 6295/22.12.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 1110/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
      1. Προς εκτέλεση του Κανονισμού (ΕΟΚ) αριθμ. 1898/87 του Συμβουλίου «σχετικά με την προστασία της ονομασίας του γάλακτος και των γαλακτοκομικών προϊόντων κατά τη διάθεσή τους στο εμπόριο» εκδόθηκε η Κοινή Υπουργική Απόφαση αριθμ. 278186/7-8-2002 των Υπουργών Οικονομίας και Οικονομικών, Ανάπτυξης και Γεωργίας, η οποία περιλαμβάνει τα συμπληρωματικά μέτρα εφαρμογής του προαναφερθέντος κανονισμού.
      2. Η εν λόγω ΚΥ Α, όπως τροποποιήθηκε και ισχύει σήμερα, αναφέρεται στα μη γαλακτοκομικά προϊόντα (υποκατάσταστα ή αναπληρώματα ή απομιμήσεις Κ.λπ. των γαλακτοκομικών) και καθορίζει, μεταξύ άλλων, τους κανόνες εμπορίας (έκθεση προς πώληση, παρουσίαση, επισήμανση, διαφήμιση, παραγωγή διακίνηση, ελέγχους - κυρώσεις κ.λ.π.).
      3. Οι έλεγχοι για την τήρηση των διατάξεων της προαναφερθείσας ΚΥ Α, όπως είναι η έκθεση προς πώληση στην οποία αναφέρεται η παρούσα ερώτηση, αποτελούν αποκλειστική αρμοδιότητα του ΕΦΕΤ.
      Σημειώνεται ότι η προαναφερθείσα ΚΥΑ εκδόθηκε στα πλαίσια της πολιτικής για την προστασία του εισοδήματος των γαλακτοπαραγωγών, που ασκεί το Υπουργείο Αγροτικής Ανάπτυξης και Τροφίμων και στόχο έχει την προστασία του καταναλωτή από την παραπλάνηση, καθώς και τη στήριξη του εισοδήματος των Ελλήνων κτηνοτρόφων.
      Ο Υφυπουργός
      Α. ΚΟΝΤΟΣ»
      18. Στην με αριθμό 6343/30.12.04 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 1100/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 536/11-1-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης της Βουλευτού κ. Θ. Τζάκρη».
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      19. Στην με αριθμό 6303/22.12.04 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 1090/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 115942/10.1.2005 έγγραφο του Πρόεδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Ντ. Ρόβλια. 
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      20. Στην με αριθμό 5329/18-11-2004 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 7017/4/4724/8-12-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Ν. Νικολόπουλος, σας γνωρίζουμε ότι, σύμφωνα με τις ισχύουσες διατάξεις και την υφιστάμενη οργανωτική και διαρθρωτική δομή των περιφερειακών Υπηρεσιών της Ελληνικής Αστυνομίας, στα επιτελεία των Αστυνομικών Διευθύνσεων Νομών δεν λειτουργούν Υπηρεσίες Άμεσης Δράσης, ούτε έχουν συσταθεί αυτοτελείς οργανικές μονάδες Άμεσης Δράσης στις Διευθύνσεις αυτές. Κατ' εξαίρεση όμως, σύμφωνα με τη διάταξη της παρ. 5 του άρθρου 32 του π.δ. 161/1988, η εσωτερική διάρθρωση μόνο του επιτελείου της Αστυνομικής Διεύθυνσης Αχαΐας, περιλαμβάνει και Τμήμα Άμεσης Δράσης, το οποίο ασκεί τις προβλεπόμενες από τις διατάξεις του ανωτέρω άρθρου, αρμοδιότητες, δηλαδή εκτελεί επιχειρησιακό έργο.
     Επισημαίνεται ότι με τη λειτουργία του Τμήματος Άμεσης Δράσης Πατρών στο επιτελείο της Αστυνομικής Διεύθυνσης και τη διαβίβαση εντολών μέσω του R/T Κέντρου επιτυγχάνεται η καθοδήγηση, ο συντονισμός και η παρακολούθηση της επιχειρησιακής δράσης τόσο του Τμήματος Άμεσης Δράσης, όσο και των υπολοίπων πεζών και εποχούμενων δυνάμεων που δραστηριοποιούνται εντός της εδαφικής της δικαιοδοσίας. Συνεπώς, η σύσταση αυτοτελούς Υπηρεσίας Άμεσης Δράσης, θα δημιουργούσε προβλήματα επικοινωνίας, σύγχυσης και έλλειψης συντονισμού, καθώς και ιεραρχικής φύσεως ζητήματα μεταξύ των αστυνομικών Υπηρεσιών, δεδομένου ότι η διαβίβαση εντολών και η καθοδήγηση των σταθμών της Άμεσης Δράσης και των πεζών και εποχούμενων δυνάμεων των λοιπών Υπηρεσιών της Αστυνομικής Διεύθυνσης Αχαΐας θα γινόταν από χωριστούς διαύλους επικοινωνίας, πράγμα το οποίο δεν παρατηρείται με την υφιστάμενη δομή της Υπηρεσίας αυτής.
     Ωστόσο, όλα τα οργανωτικής φύσεως ζητήματα που αφορούν διαρθρωτικού χαρακτήρα μεταβολές, όπως η ίδρυση, κατάργηση, διατήρηση, προαγωγή Υπηρεσιών, αύξηση - ανακατανομή οργανικής δύναμης κ.λ.π. της Αστυνομικής Διεύθυνσης Αχαΐας, θα αντιμετωπισθούν στα πλαίσια της αναδιάρθρωσης - αναδιοργάνωσης των περιφερειακών αστυνομικών Υπηρεσιών. Οι οριστικές αποφάσεις για το θέμα αυτό θα ληφθούν, από το Υπουργείο μας, ύστερα από την ολοκλήρωση και τη λεπτομερή τελική επεξεργασία της σχετικής συνολικής οργανωτικής μελέτης.
     Πρέπει όμως να επισημάνουμε ότι η επιτυχής υλοποίηση του συγκεκριμένου, ευρύτατου σε έκταση και σημασία οργανωτικού προγράμματος δεν είναι συμβατή με την προχειρότητα και τη βιασύνη, αλλά απαιτεί, πέραν των άλλων, την προσεκτική προσαρμογή του υφιστάμενου οργανωτικού σχεδιασμού στη νέα αστυνομική πραγματικότητα και τις προοπτικές που διαμορφώθηκαν στη χώρα μας ύστερα και από την επιτυχή έκβαση των Ολυμπιακών Αγώνων.
     Παράλληλα, το θέμα αυτό συναρτάται με την ολοκλήρωση ορισμένων καίριων και επιτακτικού χαρακτήρα διαρθρωτικών παρεμβάσεων, όπως η ίδρυση Υπηρεσιών Τροχαίας Αυτοκινητοδρόμων στις βασικές εθνικές οδικές αρτηρίες, η σύσταση Διεύθυνσης Ειδικών Αστυνομικών Δυνάμεων, ο εξορθολογισμός του οργανωτικού σχήματος βασικών υπηρεσιακών μονάδων των Γενικών Αστυνομικών Διευθύνσεων Αττικής και Θεσσαλονίκης και γενικότερα με τη διαμόρφωση των αναγκαίων εκείνων χρονικών και άλλων προϋποθέσεων, που θα εγγυώνται την ομαλή προσαρμογή των αστυνομικών Υπηρεσιών στη σύγχρονη πραγματικότητα και θα διασφαλίζουν την παραγωγή των προσδοκόμενων αποτελεσμάτων.
       Ο Υφυπουργός
       ΧΡΗΣΤΟΣ ΜΑΡΚΟΓΙΑΝΝΑΚΗΣ»
      21. Στην με αριθμό 5179/16-11-2004 ερώτηση του Βουλευτή κ. Κυριάκου Μητσοτάκη δόθηκε με το υπ’ αριθμ. 7017/4/4716/8-12-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Μητσοτάκης, σε ό,τι μας αφορά, σας γνωρίζουμε ότι οι αστυνομικές Υπηρεσίες για την προστασία της νεολαίας μας από τη μάστιγα των εξαρτησιογόνων ουσιών, κυρίως των ναρκωτικών και του αλκοόλ, με ιδιαίτερη ευαισθησία και υπευθυνότητα και σε συνεργασία με τις Υπηρεσίες των συναρμόδιων Υπουργείων και τους άλλους φορείς, λαμβάνουν στα πλαίσια των αρμοδιοτήτων τους όλα τα αναγκαία μέτρα με στόχο, κυρίως, την πρόληψη, αλλά και την καταστολή του φαινομένου αυτού, την αυστηρή εφαρμογή της ισχύουσας νομοθεσίας, αλλά και την εξάλειψη των κοινωνικών συνεπειών που προκαλεί.
      Στα πλαίσια αυτά, από τις Υπηρεσίες μας εφαρμόζονται με αυστηρότητα οι ισχύουσες διατάξεις, σύμφωνα με τις οποίες σε ανηλίκους κάτω των 17 ετών, που δεν συνοδεύονται από τους γονείς ή κηδεμόνες τους, δεν επιτρέπεται η είσοδος και παραμονή σε κέντρα διασκέδασης και αμιγή μπαρ, καθώς και η κατανάλωση οινοπνευματωδών ποτών στα λοιπά δημόσια κέντρα. Οι παραβάτες ιδιοκτήτες ή διευθυντές των εν λόγω καταστημάτων, μετά την αντικατάσταση της παρ.2 του άρθρου 12 του ν.1481/84 με την παρ.4 του άρθρου 5 του ν. 2452/96, τιμωρούνται σε βαθμό πλημμελήματος, ενώ προβλέπεται και η επιβολή διοικητικών κυρώσεων, από τους οικείους Ο.Τ.Α.
      Επίσης, για την αποτελεσματικότερη προστασία των ανηλίκων από την είσοδό τους σε δημόσια κέντρα, στο π.δ. 350/2003 προβλέπεται ότι σε εμφανές σημείο των εισόδων των ανωτέρω καταστημάτων πρέπει να τοποθετούνται ευανάγνωστες πινακίδες, στις οποίες αναγράφεται ότι απαγορεύεται η είσοδος και η παραμονή σε άτομα κάτω των 17 ετών που δεν συνοδεύονται από γονείς ή κηδεμόνες, καθώς και ότι απαγορεύεται η κατανάλωση οινοπνευματωδών ποτών από άτομα κάτω των 17 ετών που δεν συνοδεύονται από γονείς ή κηδεμόνες.
      Ενδεικτικά σας πληροφορούμε ότι, κατά το χρονικό διάστημα από 1-1 έως 24-11-2004, από τις αρμόδιες Υπηρεσίες μας διενεργήθηκαν συνολικά 63.653 έλεγχοι σε καταστήματα πώλησης οινοπνευματωδών ποτών και σε κέντρα διασκέδασης και βεβαιώθηκαν, εκτός των άλλων, 346 παραβάσεις για παράνομη είσοδο-παραμονή ανηλίκων, κατανάλωση οινοπνευματωδών ποτών και μη ανάρτηση σε εμφανές σημείο πινακίδων για την απαγόρευση εισόδου και παραμονής ατόμων κάτω των 17 ετών στους εν λόγω χώρους.
      Πέραν αυτών, σας πληροφορούμε ότι για το θέμα αυτό, αποδίδουμε ιδιαίτερη σημασία στον προληπτικό τομέα και για το σκοπό αυτό από τις Υπηρεσίες μας έχει δοθεί ιδιαίτερη βαρύτητα στην ενημέρωση των νέων για τις καταστρεπτικές συνέπειες του αλκοόλ, αλλά και τους τρόπους προστασίας τους από αυτό και κυρίως την συμβολή του στην πρόκληση των τροχαίων ατυχημάτων, καθόσον έχει παρατηρηθεί ότι αρκετοί νέοι κάνουν συστηματική χρήση αλκοόλ, συνδέουν τη χρήση αυτή με τη χρήση ναρκωτικών ουσιών και παραγνωρίζουν ότι ο αλκοολισμός αποτελεί μορφή τοξικομανίας. Η ενημέρωση αυτή πραγματοποιείται από εξειδικευμένους αξιωματικούς σε σχολεία, αλλά και σε άλλους φορείς, στα πλαίσια ομιλιών, διαλέξεων και σεμιναρίων με θέμα τις ψυχοδραστικές ουσίες (ναρκωτικά και αλκοόλ), καθώς και την κυκλοφοριακή διαπαιδαγώγηση των νέων αυτών. Στο πλαίσιο αυτό, στις αρμόδιες Υπηρεσίες μας δόθηκαν πρόσθετες εντολές και οδηγίες για περαιτέρω δραστηριοποίησή τους και τη διενέργεια εντατικότερων ελέγχων στα εν λόγω καταστήματα και εφαρμογή της ισχύουσας νομοθεσίας σε κάθε περίπτωση.
      Τέλος, πρέπει να επισημάνουμε ότι το θέμα της κατανάλωσης αλκοόλ δεν είναι δυνατό να αντιμετωπισθεί αποκλειστικά και μόνο από τις αστυνομικές Αρχές, αφού αυτό δεν είναι αμιγώς αστυνομικό πρόβλημα, αλλά εντάσσεται στα κοινωνικά προβλήματα που η αντιμετώπισή τους απαιτεί τη συνεργασία πολλών φορέων και παραγόντων (πολιτών, συλλόγων, τοπικής αυτοδιοίκησης, εκπαιδευτικής κοινότητας, κοινωνικών Υπηρεσιών κ.λ.π.).
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      22. Στην με αριθμό 5334/18-11-2004 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 7017/4/4725/8-12-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. Στρατάκης, σας γνωρίζουμε ότι, για την κάλυψη παροδικής φύσεως εποχικών αναγκών του Πυροσβεστικού Σώματος και ειδικότερα για την ανάπτυξη των πεζοπόρων Τμημάτων σε επίπεδο Περιφέρειας, την ενίσχυση των Πυροσβεστικών Σταθμών και Κλιμακίων και την εξυπηρέτηση των αυξημένων αναγκών κατά τις θερινές περιόδους, προσλαμβάνεται κατ' έτος σημαντικός αριθμός πυροσβεστών εποχικής απασχόλησης και στο πλαίσιο αυτό, για την παροχή υπηρεσιών δασοπυρόσβεσης κατά τη φετινή αντιπυρική περίοδο, επαναπροσλήφθηκαν 5.500 εποχικοί υπάλληλοι από τους κυρωμένους πίνακες που καταρτίσθηκαν το παρελθόν έτος και ισχύουν για πέντε έτη.
      Σε ό,τι αφορά τη διάρκεια απασχόλησης του εποχικού πυροσβεστικού προσωπικού, σας πληροφορούμε ότι η σχετική, για την πρόσληψη του προσωπικού αυτού, διάταξη της παρ. 1 του άρθρου 1 του π.δ. 124/2003, δεν προβλέπει ρητώς τη λύση των συμβάσεων στο τέλος Οκτωβρίου, δηλαδή 5μηνη διάρκεια απασχόλησης, αλλά ορίζει ότι η διάρκεια αυτής δεν μπορεί να υπερβεί τους πέντε (5) μήνες ετησίως. Κατόπιν των ανωτέρω, το Αρχηγείο Πυροσβεστικού Σώματος, με βάση τον επιχειρησιακό σχεδιασμό πυροπροστασίας και αφού έλαβε υπόψη του το δείκτη επικινδυνότητας και τις καιρικές συνθήκες που επικρατούσαν το συγκεκριμένο χρονικό διάστημα, καθώς και τις πιστώσεις που είχαν εγκριθεί για το σκοπό αυτό, προέβη στη λύση της σχέσης εργασίας ιδιωτικού δικαίου ορισμένου χρόνου των πυροσβεστών εποχικής απασχόλησης την 16-10-2004.
      Πάντως, πρέπει να επισημάνουμε ότι, από τις ισχύουσες διατάξεις για την πρόσληψη δοκίμων πυροσβεστών (π.δ. 167/2003), έχει καθιερωθεί ευνοϊκό καθεστώς πρόσληψης στο Πυροσβεστικό Σώμα για όσους υπηρέτησαν στο παρελθόν ως εποχικοί υπάλληλοι και διαθέτουν ανάλογη πείρα, πολύτιμη για την εκτέλεση του πυροσβεστικού έργου, το οποίο με νομοθετική ρύθμιση που προωθούμε καθίσταται ευνοϊκότερο.
      Τέλος, αναφορικά με την αντιμετώπιση των συμβάντων, που προκλήθηκαν στη νήσο Κρήτη, αλλά και σε άλλες περιοχές της χώρας, το τελευταίο χρονικό διάστημα, σας πληροφορούμε ότι αυτά αντιμετωπίσθηκαν άμεσα και αποτελεσματικά από τα επίγεια και εναέρια πυροσβεστικά μέσα και το απαιτούμενο πυροσβεστικό προσωπικό, χωρίς να λάβουν καταστροφική έκταση και να προκληθούν εκτεταμένες ζημιές. Επισημαίνεται πάντως ότι, η αντιμετώπιση των εν λόγω συμβάντων εντάσσεται στα προβλεπόμενα όρια και τις δυνατότητες του μηχανισμού πυρόσβεσης των Πυροσβεστικών Υπηρεσιών, οι οποίες δεν απαιτούσαν εξαιρετικά μεγάλο αριθμό πυροσβεστικού προσωπικού και η αντιμετώπισή τους ήταν δυνατή από τις μόνιμες πυροσβεστικές δυνάμεις, οι οποίες ενήργησαν αποτελεσματικά.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      23. Στην με αριθμό 5056/11-11-2004 ερώτηση του Βουλευτή κ. Χρήστου Χάιδου δόθηκε με το υπ’ αριθμ. Φ.90021/ΟΙΚ32173/2370/9-12-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ' αριθμ. 5056/11-11-2004 ερώτηση, που κατατέθηκε στη Βουλή των Ελλήνων από το Βουλευτή κ. Χ. Χάιδο, αναφορικά με την ίδρυση γραφείου Ο.Γ.Α. στο Ν. Τρικάλων, σας γνωρίζουμε τα κατωτέρω:
      Με το Π.Δ. 199/96 (ΦΕΚ 159/τ.Α/12-07-1996) έγινε διάκριση των ιδρυόμενων περιφερειακών μονάδων του Ο.Γ.Α. (σύμφωνα με την παρ. 3 του άρθρου 16 του Ν.4169/61), σε Περιφερειακά Υποκαταστήματα στις έδρες των διοικητικών περιφερειών της χώρας και τοπικά Υποκαταστήματα σε μικρότερες περιοχές, και προβλέφθηκαν η διάρθρωση, οι αρμοδιότητες και η στελέχωση των Περιφερειακών Υποκαταστημάτων.
      Με το Π.Δ. 225/98 (ΦΕΚ 175/τ.Α/24-07-1998) ορίστηκε ότι στον ΟΓΑ ιδρύονται δεκατρία (13) Περιφερειακά Υποκαταστήματα στις έδρες των υφιστάμενων διοικητικών περιφερειών της χώρας και ότι η έναρξη λειτουργίας τους γίνεται με απόφαση του Δ.Σ. του Οργανισμού.
      Σκοπός της ίδρυσης των παραπάνω υπηρεσιακών μονάδων, είναι η αποκέντρωση του Οργανισμού, η χορήγηση των παροχών, η έκδοση των συνταξιοδοτικών αποφάσεων στα Υποκαταστήματα και πάνω από όλα η καλύτερη εξυπηρέτηση του αγροτικού κόσμου.
      Για την επίτευξη αυτού του σκοπού ο Ο.Γ.Α. προχωρεί σταδιακά στη λειτουργία Περιφερειακών Υποκαταστημάτων και ήδη έχει θέσει σε λειτουργία τα Υποκαταστήματα Κρήτης (έδρα Ηράκλειο), Κεντρικής Μακεδονίας (έδρα Θεσσαλονίκη), Δυτ. Ελλάδας (έδρα Πάτρα), Ανατολικής Μακεδονίας και Θράκης (έδρα Κομοτηνή) και Θεσσαλίας (έδρα Λάρισα) το οποίο και εξυπηρετεί τους ασφαλισμένους του Ταμείου στους Νομούς Καρδίτσας, Λάρισας, Μαγνησίας και Τρικάλων. Το Περ/κό Υποκατάστημα Θεσσαλίας λειτούργησε κατ’ αρχήν με περιορισμένες αρμοδιότητες (χορήγηση συντάξεων, οικογενειακών επιδομάτων κλπ), σύντομα όμως και μετά την ολοκλήρωση της διαδικασίας πρόσληψης 11 υπαλλήλων, μέσω ΑΣΕΠ, ο Ο.Γ.Α. θα του αναθέσει πλήρεις αρμοδιότητες, με αποτέλεσμα την βελτίωση των παρεχόμενων υπηρεσιών προς τους ασφαλισμένους του Ταμείου.
      Ο Οργανισμός επί του παρόντος, δεν δύναται για λόγους οργανωτικούς και λειτουργικούς, να προχωρήσει στην λειτουργία τοπικών υποκαταστημάτων και συνεπώς η πρόταση για την ίδρυση γραφείου Ο.Γ.Α. στο Ν. Τρικάλων δεν μπορεί να υλοποιηθεί.
      Ο Υφυπουργός
      Ν. ΑΓΓΕΛΟΠΟΥΛΟΣ»
      24. Στην με αριθμό 5604/30-11-2004 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 978/10-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Ν. Γκατζής και Τ. Τσιόγκας, σας πληροφορούμε τα εξής:
      Μετά τη σύσταση των Νομαρχιακών Αυτοδιοικήσεων με τις διατάξεις του Ν. 2218/94 (ΦΕΚ 90/A'), όπως συμπληρώθηκαν με τις διατάξεις του Ν. 2240/94 (ΦΕΚ 153/Α') το προσωπικό των υπηρεσιών του Υπουργείου Αγροτικής Ανάπτυξης και Τροφίμων στις Νομαρχίες της χώρας που καταργήθηκαν, θεωρήθηκε ως αποσπασμένο, συνεχίζοντας να προσφέρει τις υπηρεσίες του στις Νομαρχιακές Αυτοδιοικήσεις. Στη συνέχεια, με τις διατάξεις του άρθρου 77 του ν. 2910/2001 (ΦΕΚ 91/Α'), μετατάχθηκε στις οικείες Νομαρχιακές Αυτοδιοικήσεις.
      Ύστερα από τα παραπάνω και σύμφωνα με τον Οργανισμό οργάνωσης και λειτουργίας της Νομαρχιακής Αυτοδιοίκησης Μαγνησίας, ο προγραμματισμός για την πλήρωση κενών οργανικών θέσεων υπηρεσιών της Νομαρχιακής Αυτοδιοίκησης Μαγνησίας, ανήκει στην αρμοδιότητά της, σε συνεργασία με το Υπουργείο Εσωτερικών, Δημόσιας Διοίκησης και Αποκέντρωσης.
      Ο Υπουργός
      Ε. ΜΠΑΣΙΑΚΟΣ»
      25. Στην με αριθμό 5155/15-11-2004 ερώτηση του Βουλευτή κ. Βασιλείου Τόγια δόθηκε με το υπ’ αριθμ. 533/13-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να ενημερώσετε τον κ. Βουλευτή ότι το ΥΠΕΧΩΔΕ θα εξετάσει τη δυνατότητα στέγασης Ιστορικού και Λαογραφικού Αρχείου Ύδρευσης στην ευρύτερη περιοχή της Αθήνας.
      Ο Υπουργός
      Γ. ΣΟΥΦΛΙΑΣ»
      26. Στην με αριθμό 4735/3-11-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4290/7556/15-11-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 4735/03-11-2004 ερώτησης, που κατέθεσε ο Βουλευτής κ. Στέλιος Ματζαπετάκης με θέμα τις δραστηριότητες ΟΣΜΑΕΣ, σας γνωρίζουμε τα ακόλουθα:
      Ο πρώτος διαγωνισμός ακυρώθηκε με απόφαση του ΑνΣΣ διότι από τις εννέα (9) εταιρείες που συμμετείχαν οι οκτώ (8) αποκλείστηκαν από τη διαδικασία ανοίγματος προσφορών λόγω χαμηλής βαθμολογίας κριτηρίων σύμφωνα με το πρακτικό της επιτροπής αξιολόγησης. Οι τιμές που επετεύχθησαν με το 20 διαγωνισμό είναι ίδιες σχεδόν με τον πρώτο.
      Το νέο έργο αναμένεται να ολοκληρωθεί εντός 3μήνου από εγκρίσεως της κατασκευής των 3 δεξαμενών από τη διεύθυνση δασών Φθιώτιδος στην οποία το αίτημα θα διαβιβασθεί, εντός των ημερών, από το Δασαρχείο Αταλάντης. Οι εγκρίσεις από τους λοιπούς φορείς (αρχαιολογία, κλπ) έχουν δοθεί.
      Τα έργα που έγιναν στον οικισμό Καρύστου το διάστημα 2000 έως 2004 είναι τα εξής:
      1. «Κατασκευή τριών δεξαμενών» που εκτελέστηκε με διαγωνισμό.
      2. «΄Υδρευση - αποχέτευση Α΄ και Β΄ φάση» και «κατασκευή εξωτερικού υδραγωγείου - αντλιοστάσια λυμάτων» που εκτελέστηκαν με απευθείας ανάθεση με απόφαση του ΔΣ/ΟΣΜΑΕΣ, σύμφωνη γνώμη του ΓΕΣ/ΔΥΠΟ και έγκριση του ΑνΣΣ λόγω του επείγοντος Και προς κέρδος χρόνου εφόσον ήταν ήδη εγκατεστημένη η εργολαβία.
      Η μεταβίβαση της κυριότητας των οικοπέδων στους δικαιούχους του προγράμματος Καρύστου θα αρχίσει μόλις εγκριθεί το σχέδιο συμβολαίου από το ΑνΣΣ.
      Στον ΟΣΜΑΕΣ υπάρχουν δύο νομικοί σύμβουλοι, ένας στη Λαμία λόγω εγγύτητας με το πρόγραμμα Μαλεσίνας και ένας στην Αθήνα, που ασχολούνται με θέματα που αφορούν καταπατήσεις, μεταβιβάσεις, σύνταξη συμβολαίων, εκπροσώπηση του συνεταιρισμού στα δικαστήρια κλπ. Οι παραπάνω νομικοί σύμβουλοι αμείβονται σύμφωνα με τις εκάστοτε συλλογικές συμβάσεις εργασίας.
      Τέλος οι Πρόεδροι του ΟΣΜΑΕΣ επιλέγονται με βάση τις αξίες και αρχές που πρέπει να διέπουν τους διευθύνοντες του ευαίσθητου οργανισμού και ανταποκρίνονται πλήρως στα καθήκοντά τους.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      27. Στην με αριθμό 4796/4-11-04 ερώτηση της Βουλευτού κ. Χρυσής Αράπογλου δόθηκε με το υπ’ αριθμ. ΤΚΕ/Φ2/24782/22-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 4796/4-11-2004, που κατέθεσε στη Βουλή η βουλευτής κ. Χρύσα Αράπογλου και αναφέρεται στην προώθηση νομοθετικών ρυθμίσεων, οι οποίες θα. ευνοούν την πρόσληψη γονέων μονογονικών οικογενειών σε φορείς του δημόσιου τομέα, σας γνωρίζουμε ότι το θέμα αυτό θα εξεταστεί με την αρμόζουσα ευαισθησία.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      28. Στην με αριθμό 4764/4-11-04 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 162238/04/15-11-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην υπ’ αριθμ. 4764/4.11.2004 ερώτηση που κατατέθηκε από το Βουλευτή Φθιώτιδας κ. Ηλία Καλλιώρα, σχετικά με συνταξιοδοτικό δικαίωμα του Λεωνίδα Μπελτεγρή πατέρα του αποβιώσαντος αρχικελευστή Γεωργίου Μπελτεγρή, σας γνωρίζουμε τα ακόλουθα:
      Το συνταξιοδοτικό δικαίωμα του ανωτέρω, κρίθηκε και απορρίφθηκε με την αριθμ. 12773/1997 πράξη μας ως μη πληρουμένων των όρων του άρθρου 32 παρ. 1 εδ. α΄ σε συνδυασμό με το άρθρο 26 παρ. 1 περ. ε΄ του Π.Δ. 1041/79 που απαιτεί για τη θεμελίωση συνταξιοδοτικού δικαιώματος ο θάνατος του στρατιωτικού να οφείλεται πρόδηλα και αναμφισβήτητα εξαιτίας της στρατιωτικής του υπηρεσίας, καθόσον σύμφωνα με την αριθμ. 813/21-2-97 γνωμάτευση της ΑΝΥΕ η οποία είναι υποχρεωτική (άρθρο 51 εδ. 7 του Π.Δ. 1041/79) ο θάνατος του γιου του Γεωργίου Μπελτεγρή τέως αρχικελευστή προήλθε από πνιγμό μετά από κατάδυση στη θάλασσα λόγω αυτοκτονίας και όχι πρόδηλα και αναμφισβήτητα εξαιτίας της στρατιωτικής του υπηρεσίας.
      Περαιτέρω σας κάνουμε γνωστό ότι ο ανωτέρω μπορεί να ζητήσει με αίτησή του να κριθεί το δικαίωμά του για σύνταξη με τις διατάξεις του άρθρου 32 παρ. 1 εδ. α΄ του Π.Δ. 166/2000 σύμφωνα με τις οποίες δικαιούται σύνταξη «ο άπορος πατέρας από την επόμενη του θανάτου του τέκνου του αν κατά το χρόνο αυτόν έχει συμπληρώσει το 65ο έτος της ηλικίας του, αλλιώς από τη συμπλήρωσή του, ή αν είναι άπορος και ανίκανος για άσκηση οποιουδήποτε βιοποριστικού επαγγέλματος και εφόσον σε κάθε περίπτωση τον συντηρούσε κυρίως αυτός που πέθανε ή δε ανικανότητα του πατέρα βεβαιώνεται με γνωμάτευση της Ανωτάτης Οικείας Υγειονομικής Επιτροπής» και εφόσον προσκομίσει τα απαιτούμενα δικαιολογητικά που ορίζονται από το άρθρο 22 του Π.Δ. 166/2000, το οποίο όμως (δικαίωμα) δεν άσκησε ο ίδιος όπως του είχε γνωστοποιηθεί με την παραπάνω απορριπτική πράξη μας.
      Ο Υφυπουργός
      Π. ΔΟΥΚΑΣ»
      29. Στην με αριθμό 4789/4-11-04 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. Φ900α/4292/7560 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 4789/04-11-2004 ερώτησης, που κατέθεσε η Βουλευτής κα. Τόνια Αντωνίου, με θέμα την προσωρινή κατά χρήση παραχώρηση στρατιωτικού ακινήτου στο Δήμο Στυλίδας, σας γνωρίζουμε τα ακόλoυθα:
      Το ΓΕΣ, μετά την υποβολή αιτήματος του Δήμου Στυλίδας για απόκτηση του στρατιωτικού ακινήτου «ΚΛΙΜΑΚΙΟ 654 ΠΑΒΥΠ», που βρίσκεται στον Αγ. Ιωάννη Στυλίδας και αποδοχή αυτού με απόφαση του Δημοτικού του Συμβουλίου, γνωμάτευσε σχετικά με την εκποίηση του ακινήτου σ' αυτόν άνευ πλειοδοτικού διαγωνισμού και με τίμημα που θα καθορισθεί από το Σώμα Ορκωτών Εκτιμητών και την Κατά Νόμο Εκτιμητική Επιτροπή.
      Εκτιμάται ότι σε σύντομο χρόνο θα ολοκληρωθούν οι προβλεπόμενες διαδικασίες οι οποίες εξελίσσονται με ταχύ ρυθμό, ώστε στη συνέχεια και αφού καταβληθεί εκ μέρους του Δήμου Στυλίδας, το τίμημα που θα ορισθεί, το υπόψη ακίνητο θα περιέλθει στην κυριότητα και χρήση του.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      30. Στην με αριθμό 4872/5-11-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. Α.Π. 90022/29589/603/19-11-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αρ. πρωτ. 4872/5.11.04 ερώτηση που κατέθεσε στη Βουλή ο Βουλευτής κ. Μαν. Στρατάκης ως προς το χρόνο πληρωμής των ασφαλιστικών εισφορών του Κλάδoυ Κύριας Ασφάλισης Αγροτών, σας γνωρίζουμε ότι το πρόβλημα είναι γνωστό και απασχολεί τις Υπηρεσίες του Υπουργείου μας.
      Ήδη ο ΟΓΑ βρίσκεται σε συνεννόηση με την Αγροτική Τράπεζα, ώστε να επεκταθεί η δυνατότητα είσπραξης των εισφορών και μέσω ΑΤΕ. (Μέχρι σήμερα γίνεται αποκλειστικά μέσω των ΕΛ.ΤΑ., κυρίως με το σύστημα της Tαχυπληρωμής).
      Θεωρούμε ότι στα πλαίσια της συνεργασίας του ΟΓΑ με την ΑΤΕ, θα υπάρξει η δυνατότητα αλλαγής στη διαδικασία που εφαρμόζεται ώστε να εξυπηρετούνται καλύτερα οι ασφαλισμένοι και να μη ταλαιπωρούνται στις περιπτώσεις που καθυστερούν την καταβολή των εισφορών τους.
      Ο Υφυπουργός
      ΝΙΚ. ΑΓΓΕΛΟΠΟΥΛΟΣ»
      31. Στην με αριθμό 4913/8-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΤΚΕ/Φ2/24781/22-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 4913/8-11-2004, που κατέθεσε στη Βουλή ο Βουλευτής κ. Βασίλειος Κεγκερόγλου και αναφέρεται στο αίτημα των συμβασιούχων δασοπυροσβεστών για μετατροπή των συμβάσεών τους από ορισμένου χρόνου ή έργου σε αορίστου, σας γνωρίζουμε τα εξής:
      Το Υπουργείο Εσωτερικών, Δημόσιας Διοίκησης και Αποκέντρωσης, με το Προεδρικό Διάταγμα 164/2004 (ΦΕΚ 134/Α΄/19.7.2004) για την ορθή ενσωμάτωση της Κοινοτικής Οδηγίας 1999/70/ΕΚ του Συμβουλίου της 28ης Ιουνίου 1999 στο εσωτερικό δίκαιο, διέλαβε και μεταβατικές διατάξεις, με τις οποίες θέτει ενιαίους κανόνες για την απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα. Το κατά πόσον συντρέχουν τα συγκεκριμένα κριτήρια που ορίζει το Διάταγμα για τη μετατροπή των συμβάσεων θα κριθεί από τα αρμόδια, κατά περίπτωση, όργανα.
      Για όσους δεν συμπεριλαμβάνονται στις ανωτέρω ρυθμίσεις, όπως έχει ανακοινωθεί από τον Υπουργό Εσωτερικών, Δημόσιας Διοίκησης και Αποκέντρωσης, θα υπάρξει νομοθετική ρύθμιση για ενισχυμένη μοριοδότηση της εμπειρίας τους.
      Για τα υπόλοιπα θέματα που θίγονται στην ερώτηση αυτή, αρμόδιο να απαντήσει είναι το συνερωτώμενο Υπουργείο Δημόσιας Τάξης.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      32. Στην με αριθμό 4924/9-11-04 ερώτηση του Βουλευτή κ. Μιλτιάδου Βέρρα δόθηκε με το υπ’ αριθμ. Φ900α/4298/7569/17-11-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 4924/09-11-2004 ερώτησης, που κατέθεσε ο Βουλευτής κ. Μιλτιάδης Βέρρας, με θέμα τη μισθολογική και συνταξιοδοτική μεταχείριση χειριστών Π.Α., σας γνωρίζουμε τα ακόλουθα:
      Με το άρθρο 8 παραγ. 2 του Ν.2084/92 για να αναγνωρισθεί ο χρόνος υπηρεσίας των στρατιωτικών σε πτητική ενέργεια διπλάσιος ή τριπλάσιος, για αυτούς που διορίζονται μετά την 01-01-1993, τέθηκε ως απαραίτητη προϋπόθεση η καταβολή διπλασίων ή τριπλασίων συνταξιοδοτικών εισφορών αντίστοιχα.
      Το όλο θέμα είναι καθαρά συνταξιοδοτικής φύσεως και κατά συνέπεια άπτεται της αρμοδιότητος του Υπουργείου Οικονομικών, από το οποίο όμως, κατά το παρελθόν και συγκεκριμένα την 15-03-1999, την 10-09-1999 και την 16-02-2001 από το Γενικό Λογιστήριο του Κράτους δόθηκαν αρνητικές απαντήσεις σε αντίστοιχα αιτήματα που προωθήθηκαν, για την νομοθετική του ρύθμιση.
      Το πρόβλημα εξακολουθεί να απασχολεί το ΥΠΕΘΑ, το οποίο με γνώμονα την μέριμνα που λαμβάνει για το προσωπικό του και αντικειμενικό σκοπό την αποκατάσταση του προβλήματος, ήδη προωθεί νέα πρόταση νομοθετικής ρύθμισης και έχουν δοθεί σχετικές οδηγίες στην ηγεσία της Π.Α.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      33. Στην με αριθμό 4775/4-11-04 ερώτηση των Βουλευτών κυρίων Μιχάλη Καρχιμάκη και Άγγελου Μανωλάκη δόθηκε με το υπ’ αριθμ. 1094242/3935/00ΤΥ/Ε΄/23-11-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της πιο πάνω σχετικής ερώτησης που κατατέθηκε στη Βουλή από τους Βουλευτές κυρίους Kαρχιμάκη Μιχάλη και Μανωλάκη Άγγελο στην οποία θίγονται θέματα που αφορούν στη στέγαση Αστυνομικών Υπηρεσιών στο επί της οδού Σαλαμίνος 46 ακίνητο Δήμου Πειραιά, σας γνωρίζουμε τα εξής:
      Με την υπ’ αριθμ. 2487/00ΤΥ/Ε΄/24-7-2002 απόφαση εγκρίθηκαν τα πρακτικά της μειοδοτικής δημοπρασίας μίσθωσης ακινήτου για τη στέγαση του Τμήματος Μεταγωγών Δικαστηρίων Πειραιά. Δυνάμει της ως άνω απόφασης στις 5-9-2002 υπογράφηκε και το μισθωτήριο συμβόλαιο μεταξύ του Ελληνικού Δημοσίου και των ιδιοκτητών του ακινήτου που βρίσκεται στην οδό Σαλαμίνος 46 και έχει συνολική ωφέλιμη επιφάνεια 1870 τ.μ. Στο εν λόγω μισθωτήριο τέθηκε προθεσμία 120 ημερών για την παράδοση του ακινήτου προκειμένου να εκτελεστούν από τους εκμισθωτές οι απαιτούμενες, για τη λειτουργία της Υπηρεσίας, εργασίες.
      Με την από 19-12-2002 αίτησή τους και ενώ είχαν ξεκινήσει τις εργασίες οι εκμισθωτές του ακινήτου ζήτησαν παράταση δυο μηνών της προθεσμίας παράδοσης του ακινήτου. Ως λόγος της παράτασης αναφέρεται η διακοπή των εργασιών του μισθωθέντος ακινήτου από την αρμόδια Πολεοδομική Υπηρεσία του Δήμου Πειραιά. Η εν λόγω Υπηρεσία, όπως προκύπτει από το αρ. πρωτ. 874/518/14-2-2003 έγγραφό της, επικαλείται ότι, ο έλεγχος της λειτουργικότητας του κτιρίου με χρήση αστυνομικού τμήματος που θεωρείται ειδικό κτίριο, ασκείται από το Υπουργείο Δημόσιας Τάξης. Συνεπώς οι εκμισθωτές θα πρέπει να προσκομίσουν στην Πολεοδομία έγκριση από το Υπουργείο Δημόσιας Τάξης στην οποία θα μνημονεύονται οι ειδικές διατάξεις που διέπουν τη συγκεκριμένη χρήση συνοδευόμενη από θεωρημένα σχέδια.
      Παράλληλα με το αρ. πρωτ. 8039/2045Α/7-α/22-1-2003 έγγραφό του το Υπουργείο Δημόσιας Τάξης μας γνωστοποίησε, ότι δεν θα στεγαστούν Αστυνομικές Υπηρεσίες στο μισθωμένο ακίνητο, λόγω επικείμενης ανέγερσης σχολικού συγκροτήματος.
      Η Υπηρεσία μας με το υπ' αριθμ. 1006795/264/00ΤΥ/Ε/27-2-2003 έγγραφό της ζήτησε από το καθ' ύλην αρμόδιο Υπουργείο Δημόσιας Τάξης, να μας γνωρίσει το συντομότερο δυνατόν αν προτίθεται να χορηγήσει την έγκριση, βάσει των οριζομένων στο έγγραφο της Πολεοδομίας του Δήμου Πειραιά, προκειμένου σε καταφατική περίπτωση, να αποφανθεί επί του αιτήματος των εκμισθωτών για παράταση του χρόνου παράδοσης του ακινήτου και σε αρνητική περίπτωση να υποβάλει ερώτημα στο Νομικό Συμβούλιο του Κράτους για την τηρητέα πορεία στο θέμα της συναφθείσας μίσθωσης και τις ενδεχόμενες οικονομικές επιπτώσεις του Δημοσίου για πιθανή αποζημίωση σε περίπτωση μη συναίνεσης των εκμισθωτών για τη λύση της μίσθωσης.
      Παράλληλα από έρευνα που διενήργησε η αρμόδια Κτηματική Υπηρεσία Πειραιά προέκυψε ότι σε τμήμα του Ο.Τ. 41 με την Κ.Υ.Α. 1000719/67/0010/10-2-2000 έχει κηρυχθεί αναγκαστική απαλλοτρίωση για λόγους δημόσιας ωφέλειας ειδικότερα για την ανέγερση διδακτηρίου του 4ου Λυκείου Πειραιά, έκτασης συνολικού εμβαδού 1299,50 τ.μ. αλλά το μισθωθέν ακίνητο βρίσκεται εκτός του ορίου της απαλλοτρίωσης.
      Στη συνέχεια το Υπουργείο Δημόσιας Τάξης με το από 19-3-2003 έγγραφό του προς τους εκμισθωτές του ακινήτου το οποίο κοινοποιήθηκε και στην υπηρεσία μας αναφέρει ότι «οι Υπηρεσίες του Αρχηγείου της Ελληνικής Αστυνομίας εκπλήρωσαν τις υποχρεώσεις τους που προκύπτουν από τις διατάξεις της παρ. 2 του άρθρου 3 του ΓOΚ/85 και έλεγξαν τη λειτουργικότητα του κτιρίου αφού ενέκριναν τα σχετικά σχέδια κατόψεις».
      Με αφορμή το ως άνω έγγραφο και δεδομένου ότι εκκρεμούσε η αίτηση των εκμισθωτών για παράταση του χρόνου παράδοσης με το αρ. πρωτ. 1027945/939/00ΤΥ/Ε/15-4-2003 έγγραφό μας αποτανθήκαμε στην Δ/νση Πολεοδομίας του Δήμου Πειραιά προκειμένου να μας γνωρίσει αν η απάντηση του Υπουργείου Δημόσιας Τάξης καλύπτει τους όρους που είχε θέσει, ώστε να προβεί στην άρση της διακοπής των οικοδομικών αδειών. Η εν λόγω Υπηρεσία με το αρ. πρωτ. 3140/17-6-2003 έγγραφό της μας απάντησε ότι για να γίνει άρση της διακοπής των οικοδομικών εργασιών θα πρέπει να αναθεωρηθεί προηγουμένως η οικοδομική άδεια. Ενώ η υπηρεσία μας ανέμενε την αναθεώρηση ή μη της οικοδομικής άδειας από την Δ/νση Πολεοδομίας μας κοινοποιήθηκε το από 30-6-2003 έγγραφο του Υπουργείου Δημόσιας Τάξης με το οποίο μας γνωστοποίησε ότι στο μισθωμένο ακίνητο δεν θα στεγαστεί το Τμήμα Μεταγωγών αλλά η Υποδιεύθυνση Ασφάλειας Πειραιά, το Τμήμα Αλλοδαπών και το Γραφείο υποδοχής δικαιολογητικών έκδοσης Διαβατηρίων Νομαρχίας Πειραιά.
      Η Δ/νση Πολεοδομίας του Δήμου Πειραιά στις 7-6-2004 αναθεώρησε την υπ’ 748/11-2-02 οικοδομική άδεια και ήρε την διακοπή των οικοδομικών εργασιών.
      Μετά την αναθεώρηση της οικοδομικής αδείας και ύστερα από διαβεβαίωση του Υπουργείου Δημόσιας Τάξης ότι εξακολουθεί να ισχύει η πρότασή τους για τη στέγαση στο μισθωμένο ακίνητο άλλων Υπηρεσιών αντί αυτής για την οποία είχε αρχικά μισθωθεί (άρθρο 20 του Ν.3130/03) κινήθηκαν οι προβλεπόμενες από τις ισχύουσες διατάξεις διαδικασίες, για την εγκατάσταση των υπηρεσιών αυτών και επιπλέον το ακίνητο παραλήφθηκε με σχετικό πρωτόκολλο παράδοσης - παραλαβής στις 27-10-2004.
      Από όσα αναλυτικά εκτέθηκαν προκύπτει ότι η μίσθωση έχει ολοκληρωθεί και το Δημόσιο δεν μπορεί να προβεί αζημίως στη λύση της υφισταμένης μίσθωσης αφενός, γιατί δεν συντρέχει καμία από τις προϋποθέσεις που ορίζει το άρθρο 19 του Ν.3130/03 και αφετέρου διότι η επίκληση επικείμενης απαλλοτρίωσης χωρίς να έχουν κινηθεί οι απαραίτητες διαδικασίες που να αποδεικνύουν αυτή, δεν παρέχει στο Δημόσιο τη δυνατότητα καταγγελίας της σύμβασης.
      Αυτονόητο είναι, ότι μόνον όταν συντελεστεί η απαλλοτρίωση το Δημόσιο θα έχει τη δυνατότητα να προβεί στην καταγγελία της συναφθείσας μίσθωσης και στην κίνηση της διαδικασίας μετεγκατάστασης της στεγαζόμενης υπηρεσίας.
      Επίσης το Δημόσιο δεν μπορεί να καταλογίσει ευθύνες και να επιβάλλει ποινικές ρήτρες για την μη έγκαιρη παράδοση του ακινήτου στους ιδιοκτήτες αυτού, δεδομένου ότι η καθυστέρηση δεν οφείλετο σε υπαιτιότητά τους (άρθρο 17 παρ.2 του Ν. 3130/03). Ευνόητο είναι ότι δεν τίθεται θέμα παραπομπής της υπόθεσης στο Νομικό Συμβούλιο του Κράτους, προκειμένου να γνωμοδοτήσει για την αυτοδίκαια λύση της υφισταμένης μίσθωσης και για καταλογισμό υπερημερίας εκ μέρους των εκμισθωτών, αφού η προαναφερθείσα διάταξη του νόμου είναι σαφής.
      Τέλος δεν έχει τεθεί μέχρι σήμερα θέμα στατικής επάρκειας του μισθωμένου ακινήτου από την καθ’ ύλη αρμόδια Δημόσια Υπηρεσία (Δ/νση Πολεοδομίας Δήμου Πειραιά), η οποία είχε ασχοληθεί με το εν λόγω κτίριο και μάλιστα είχε προβεί, όπως προαναφέρθηκε, στην έκδοση απόφασης διακοπής των οικοδομικών εργασιών την οποία στη συνέχεια ανακάλεσε, και τελικά προέβη στην αναθεώρηση της οικοδομικής αδείας.
      Ο Υφυπουργός
      ΠΕΤΡΟΣ ΔΟΥΚΑΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι,  έχω την τιμή να ανακοινώσω στο Σώμα το δελτίο των επικαίρων ερωτήσεων της Δευτέρας 4 Απριλίου 2005:
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 774/28.3.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων για την αντιμετώπιση του φαινομένου της ενδοοικογενειακής βίας κλπ.
      2. Η με αριθμό 788/29.3.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με λήψη μέτρων προστασίας του εισοδήματος των καπνοπαραγωγών κλπ.
      3. Η με αριθμό  785/29.3.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Περιβάλλοντος, Χωροταξίας και Δημοσίων ΄Εργων και Πολιτισμού, σχετικά με την προστασία  και την ανάδειξη του πρώην «βασιλικού κτήματος» στο Τατόι.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 770/28.3.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς τον Υπουργό  Πολιτισμού, σχετικά με λήψη μέτρων για την αξιοποίηση του κτήματος Τατοΐου και την προστασία των αρχαιοτήτων της Δεκέλειας.
      2. Η με αριθμό 789/29.3.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με την επίλυση του προβλήματος της σχολικής στέγης για το Ελληνικό Σχολείο στις Βρυξέλλες κλπ»
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση  των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Πρώτη είναι η με αριθμό 779/17/28-3-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος  κ. Κωνσταντίνου Ρόβλια προς τον Πρωθυπουργό, σχετικά με την εφαρμογή του νόμου για το «Βασικό Μέτοχο» και τις επιπτώσεις στη λειτουργία των τραπεζών.
      Η επίκαιρη ερώτηση του κ. Ρόβλια έχει ως εξής:
      «Κύριε Πρωθυπουργέ, σύμφωνα με το άρθρο 2 παράγραφος 5 περίπτωση β΄ υποπερίπτωση ββ΄ του νόμου για το Βασικό Μέτοχο σε συνδυασμό με το άρθρο 4 παράγραφος 1 του ίδιου νόμου, εάν μία τράπεζα έχει δανειοδοτήσει επιχείρηση μέσου ενημέρωσης, λαμβάνοντας μετοχές αυτής άνω του 1% ως ενέχυρο, με δικαίωμα ψήφου στη Γενική Συνέλευση, ομοίως δε  έχει δανειοδοτήσει επιχείρηση που συνάπτει δημόσιες συμβάσεις, λαμβάνοντας μετοχές αυτής άνω του 1% ως ενέχυρο με δικαίωμα ψήφου στη Γενική Συνέλευση, τότε προκύπτει πλήρης απαγόρευση και αδυναμία της δεύτερης επιχείρησης στη σύναψη δημοσίων συμβάσεων, δεδομένου ότι η τράπεζα θεωρείται βασικός μέτοχος τόσο της επιχείρησης μέσων ενημέρωσης όσο και της επιχείρησης που συνάπτει δημόσιες συμβάσεις.
      Υπό τα ανωτέρω δεδομένα και αναλόγως του υφιστάμενου αριθμού τέτοιων δανειακών συμβάσεων, δυνατόν να δημιουργηθούν σοβαρά έως σοβαρότατα προβλήματα στην αγορά και μάλιστα να θιγεί ο υγιής ανταγωνισμός στις δημόσιες συμβάσεις, δεδομένου ότι αντίστοιχος προς τις δανειακές συμβάσεις αριθμός επιχειρήσεων δεν θα μπορεί να λάβει μέρος σε δημόσιους διαγωνισμούς εξαιτίας αυτής της εσφαλμένης νομοθετικής πρωτοβουλίας και της αδυναμίας πρόβλεψης εκ μέρους σας των συνεπειών. 
      Ερωτάται ο Πρωθυπουργός:
      1. Ποιες τράπεζες, τη διοίκηση των οποίων ορίζει με άμεσο ή έμμεσο τρόπο το ελληνικό δημόσιο ή στο μετοχικό κεφάλαιο των οποίων συμμετέχει άμεσα ή έμμεσα το ελληνικό δημόσιο (ή νομικά πρόσωπα δημοσίου δικαίου) ή για τον ορισμό της διοίκησης των οποίων γνωμοδοτεί η επιτροπή του άρθρου 49Α του ΚτΒ έχουν συνάψει τέτοιου είδους δανειακές συμβάσεις με επιχειρήσεις μέσων ενημέρωσης και με επιχειρήσεις που συμμετέχουν σε δημόσιους διαγωνισμούς και ποιες επιχειρήσεις συγκεκριμένα αφορούν οι συμβάσεις αυτές;
      2. Προτίθεται η Κυβέρνηση να προβεί σε τροποποίηση του νόμου για το Βασικό Μέτοχο προκειμένου να προστατευθεί ο υγιής ανταγωνισμός, δηλαδή προτίθεται η Κυβέρνηση να καταργήσει τις ως άνω διατάξεις ή μήπως σκοπεύει να υποδείξει στις κρατικές τράπεζες να απεμπολήσουν τα ως άνω δικαιώματα ψήφου τροποποιώντας τις σχετικές δανειακές συμβάσεις, παρότι η τροποποίηση αυτή θα οδηγήσει σε ελάττωση των δικαιωμάτων αυτών έναντι των δανειοδοτηθεισών επιχειρήσεων;»
      Θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης. 
      Ορίστε, κύριε Υπουργέ, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κυρία και κύριοι συνάδελφοι, η συγκεκριμένη επίκαιρη ερώτηση έρχεται να αποδείξει ότι ο νόμος 3310 αποτελεί ένα πρότυπο του πώς είναι δυνατόν να μην αφήσεις κανένα παράθυρο σε ό,τι αφορά την προσπάθεια της μη συμμετοχής εταιρειών οι οποίες συνάπτουν δημόσιες συμβάσεις με Μέσα Μαζικής Ενημέρωσης. Διότι το Σύνταγμα αυτό ορίζει, αυτό είναι το πνεύμα του Συντάγματος και έπρεπε να βγει μια νομοθεσία ακριβώς, για να πραγματώνει το πνεύμα του Συντάγματος. 
      Είναι σαφές ότι ο νόμος 3021, μολονότι δίκαιης εκτέλεσης του Συντάγματος, άφηνε πολλά παράθυρα μεταξύ αυτών και το παράθυρο το οποίο αναφέρει σήμερα ο κ. Ρόβλιας. Ο νόμος ο οποίος ψηφίστηκε, ο ν. 3310, ακριβώς κλείνει τα παράθυρα αυτά και αναφέρομαι στο συγκεκριμένο. Τι αναφέρει ο κ. Ρόβλιας; Λέει ότι μπορούσε μέχρι σήμερα -το αποκλείει ο ν. 3310- μέσω της δανειοδότησης, η οποία γίνεται με την εγγύηση μετοχών που έχουν δικαίωμα ψήφου στη γενική συνέλευση, να μπορεί να μετέχει κανείς και σε Μέσο Μαζικής Ενημέρωσης και βεβαίως από εκεί και πέρα σε εταιρεία η οποία συνάπτει δημόσιες συμβάσεις.
    Κύριε Ρόβλια, αυτό θέλαμε να αποφύγουμε  να μην υπάρχει αυτού του είδους η δίοδος. Γιατί μέσα ακριβώς από αυτού του είδους τις διόδους ήταν δυνατόν να παρακάμπτεται το ασυμβίβαστο το οποίο το ίδιο το Σύνταγμα θέτει. Τώρα, εάν βεβαίως η ερώτησή σας σημαίνει ότι αιτιάσθε την Κυβέρνηση και όσους ψήφισαν τις σχετικές διατάξεις, επειδή ψήφισαν τις διατάξεις αυτές για να μην υπάρχουν αυτά τα παράθυρα, είναι δικό σας θέμα.
    Σε ό,τι αφορά τις συναλλαγές και αν νομίζετε ότι πλήττονται οι συναλλαγές με τον τρόπο αυτό, θα σας πω ένα απλό πράγμα. Για ποιο λόγο, κύριε Ρόβλια, πρέπει πάντοτε όταν γίνεται μία δανειοδότηση, η εγγύηση η οποία δίνεται, θα πρέπει να είναι εγγύηση μετοχών οι οποίες έχουν ψήφο στη γενική συνέλευση; Δεν υπάρχουν άλλοι τρόποι εγγυήσεων, πάμπολλοι τρόποι εγγυήσεων και από πλευράς Μέσων Μαζικής Ενημέρωσης και από πλευράς δημοσίων συμβάσεων; Ή μήπως αυτός ο τρόπος δανειοδότησης ήταν η κερκόπορτα, ο δούρειος ίππος, όπως θέλετε πάρτε το, για να επιτρέπεται η συμμετοχή;
    Απ’ αυτήν τη στιγμή, λοιπόν, ο νόμος φανερώνει ότι κλείνει τις διόδους και όχι μόνο δεν έχουν στόχο να αλλάξουμε τη συγκεκριμένη διάταξη, αλλά η διάταξη αυτή αποδεικνύεται αποτελεσματική και χαίρομαι που με την ερώτησή σας αυτό το πράγμα το αναδεικνύετε. Σε ό,τι αφορά τις συναλλαγές σας το ξανατονίζω, υπάρχουν πολλοί άλλοι τρόποι να πάρει κανείς δάνειο από τράπεζα χωρίς να ανοίγουν τέτοιου είδους δίοδοι για τη διαπλοκή.
    Ευχαριστώ πολύ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
    Ορίστε, κύριε Ρόβλια, έχετε το λόγο για δύο λεπτά.
    ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, δεν μας απαντήσατε ποιες κρατικές τράπεζες θεωρούνται διαπλεκόμενες σύμφωνα με το νόμο σας. Εκτός αν δεν θέλετε να μας απαντήσετε. Ξέρετε, σ’ αυτό το θέμα του «Βασικού Μετόχου» δεν μας ενδιαφέρει εάν ο Πρωθυπουργός έχει προσωπικά με κάποια συγκεκριμένη οικογένεια. Δεν μας ενδιαφέρει αν οι νομικές σας απόψεις γίνονται δεκτές ή δεν γίνονται ή αντιμετωπίζονται με ειρωνεία από την Ευρωπαϊκή Επιτροπή. Αυτά δεν τον ενδιαφέρουν τον ελληνικό λαό. Αυτό που μας ενδιαφέρει είναι ότι δεν καταφέρατε να νομοθετήσετε σωστά. Ο νόμος σας είναι από προβληματικός έως ανεφάρμοστος. Δεν καταφέρατε να νομοθετήσετε σωστά στο μείζον θέμα της διαφάνειας, σε ένα θέμα που το είχατε προτεραιότητα και σημαία επί δέκα χρόνια. Και καταφέρατε να απαξιώσετε το νόμο σας πριν καν τεθεί σε εφαρμογή. Και δεν είναι μόνο αυτό. Δημιουργείτε προβλήματα στην αγορά σε βάρος κρατικών τραπεζών, σε βάρος ανυπαίτιων επιχειρήσεων και σε βάρος εργαζομένων.
    Σας είχαμε πει και επαναλαμβάνουμε ότι δημιουργείτε νέα κωλύματα γάμου, νέες αιτίες διαζυγίου, όσο και αν αυτά ακούγονται αστεία και νέους λόγους απόλυσης εργαζομένων. Και ξέρετε γιατί; Γιατί η πρόθεσή σας δεν ήταν η διαφάνεια. Ήταν η εκδίκηση μιας οικογένειας, η επίδειξη ισχύος και η χειραγώγηση όλων των μέσων ενημέρωσης μέσω εκφοβισμού. Και τα αποτελέσματα αυτά τα βιώνουμε. Αν σας ενδιέφερε πραγματικά η διαφάνεια, θα υιοθετούσατε τα οκτώ σημεία της πρότασης Παπανδρέου, που αποτελούν μία πλήρη πρόταση χωρίς κενά, χωρίς προβλήματα, χωρίς εμπλοκή ανυπαίτιων τραπεζών και ανυπαίτιων επιχειρήσεων. Ζητήστε συγγνώμη από τον ελληνικό λαό και πάρτε πίσω τη φάρσα του «Βασικού Μετόχου». Αποδεχτείτε την πρόταση του ΠΑΣΟΚ για σύσταση διακομματικής επιτροπής που θα εκπονήσει νέο και σωστό σχέδιο νόμου για τη διαφάνεια. Μην εκθέτετε άλλο τη χώρα εμμένοντας στις εμμονές σας. Και επειδή «μήτηρ μαθήσεως η επανάληψη», ακούστε μία φορά την πρόταση Παπανδρέου, διαφάνεια παντού. Επιγραμματικά:
    Πρώτον, διαμόρφωση ισχυρών αποτελεσματικών μηχανισμών ελέγχου όλων των δημοσίων συμβάσεων. 
    Δεύτερον, όσο δυνατόν μεγαλύτερη εμπλοκή της Βουλής σε όλη τη διαδικασία ελέγχου των μεγάλων δημοσίων συμβάσεων, καθώς και των εξοπλιστικών δαπανών. 
    Τρίτο, διαμόρφωση ολοκληρωμένου νομοθετικού πλαισίου που να αποτρέπει το μονοπωλιακό ή ολιγοπωλιακό έλεγχο των ΜΜΕ.
    Τέταρτον, έλεγχος του λεγόμενου πολιτικού χρήματος.
    Πέμπτον, επιλογή των μελών του ΕΣΡ με κλήρωση από ένα διευρυμένο πίνακα προσωπικοτήτων και με τελική απόφαση της Διάσκεψης των Προέδρων της Βουλής.
    Έκτον, ουσιαστικός έλεγχος των δηλώσεων του «πόθεν έσχες».
    Έβδομον, ανοικτό και διαρκές μέτωπο για την καταπολέμηση της διαφθοράς.
    Όγδοον, καθιέρωση μόνιμης υπερκομματικής διαβούλευσης για τη διαφάνεια στα όρια μιας εθνική επιτροπής κύρους.
    Πάρτε θέση, κύριε Υπουργέ, εάν και πού διαφωνείτε απ’ αυτά τα οκτώ σημεία που συνθέτουν μία πλήρη, διαφανή και χωρίς παρενέργειες πρόταση για τη διαφάνεια.
    Ευχαριστώ
    ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για δύο λεπτά.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ.
    Κύριε Ρόβλια, τι θέση να πάρει κανείς σε μία πρόταση η οποία είναι τόσο αόριστη που μοιάζει με έκθεση ιδεών;
    Απλά ο Πρόεδρός σας και το κόμμα σας, επειδή χρόνια ολόκληρα δεν έκαναν τίποτα εναντίον της διαπλοκής, πέταξαν μια έκθεση ιδεών η οποία βεβαίως ταιριάζει παντού και η οποία δεν έχει καμία συγκεκριμένη πρόταση. 
    Εγώ σας είπα κάτι απλό. Σας εκθέτει η ερώτηση την οποία καταθέσατε. Στην πραγματικότητα εκφράζετε την αγωνία σας για το πώς είναι δυνατόν να υπάρχει ένας νόμος που κλείνει όλες τις κερκόπορτες της διαπλοκής. Εκφράζετε αγωνία αυτήν τη στιγμή, πώς είναι δυνατόν να μην υπάρχουν δίοδοι για τη διαπλοκή. Δηλαδή στην ουσία δεν αγωνιάτε για την εφαρμογή του νόμου. Αγωνιάτε γιατί ο νόμος εφαρμοζόμενος κλείνει όλες τις κερκόπορτες που εσείς αφήσατε, εσκεμμένα όπως αποδεικνύει ο ν. 3021. Με τέτοιες γενικότητες τις οποίες ο Αρχηγός σας κάθε φορά αναδεικνύει, μη νομίζετε ότι πείθετε κανέναν. Δεν είναι προτάσεις αυτά τα πράγματα. Του προφασίζεσθαι προφάσεις εν αμαρτίαις είναι. 
    Σε ό,τι αφορά στα περί οικογενειών που ακούσαμε, σας είπα ότι εμείς νομοθετήσαμε εν όψει θεσμών και εν όψει Συντάγματος. Αν έχετε εσείς συνηθίσει στο κόμμα σας να έχετε αυτήν τη λογική, επειδή είχατε πάρε-δώσε με οικογένειες στο παρελθόν -γιατί αυτό αποδεικνύει, κάτι ξέρετε περισσότερο από μας, το οποίο δεν ξέρουμε- είναι άλλο ζήτημα. Γιατί αν μας λέτε ότι στρεφόμαστε κατά οικογενειών κλπ., εγώ σας λέω ούτε οικογένειες ξέρουμε ούτε στρεφόμαστε κατ’ αυτών. Όμως όταν εσείς μιλάτε έτσι, φαίνεται ότι και οικογένειες γνωρίζετε και κόπτεστε για κάποια συμφέροντα τα οποία ενδεχομένως μπορεί να θίγονται γενικώς και απροσώπως από τις ρυθμίσεις μας.
    Εφόσον λοιπόν έχετε αυτήν τη νοοτροπία, πορευθείτε σ’ αυτόν το δρόμο. Εγώ σας είπα ότι μέσα σ’ αυτήν τη Βουλή, όλη η Βουλή πορεύθηκε προς την κατεύθυνση και της ψήφισης αυτού του νόμου και το κυριότερο, προς την κατεύθυνση της υπεράσπισης του Συντάγματος. Εσείς μείνατε μόνοι σ’ αυτόν το δρόμο ο οποίος -το τονίζω- δεν υπηρετεί ούτε το δημόσιο συμφέρον ούτε βεβαίως το κύρος της έννομης τάξης μας.
    Ευχαριστώ πολύ.
    ΚΩΝΣΤΑΝΤΙΝΟΣ ΡΟΒΛΙΑΣ: Ποιες είναι οι κρατικές τράπεζες, οι οποίες είναι διαπλεκόμενες, δεν μας είπατε, κύριε Υπουργέ. 
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, ζητώ τη συναίνεσή σας για να συζητηθεί τώρα η τρίτη επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλαβάνου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΕΥΩΝ (Ιωάννης Τραγάκης): Επομένως θα συζητηθεί η τρίτη με αριθμό 765/16/23-3-2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τις καταστροφές στην περιοχή του Έβρου από την υπερχείλιση του ποταμού, την κατασκευή έργων αντιπλημμυρικής προστασίας κλπ.
    Η επίκαιρη ερώτηση του κ. Αλέξανδρου Αλαβάνου έχει ως εξής: 
    «Οι διασυνοριακοί ποταμοί, μεταξύ των οποίων και ο Έβρος, είναι από τους βασικούς παράγοντες που συμβάλλουν στη διαμόρφωση σχέσεων καλής γειτονίας, κοινής πολιτιστικής και περιβαλλοντικής αντίληψης στους λαούς των χωρών των Βαλκανίων, τις οποίες διασχίζουν και τροφοδοτούν, ενώ πολλαπλά είναι τα οφέλη του προκύπτουν από μια ορθολογική διαχείριση του υδάτινου δυναμικού τους. Είναι αναγκαία λοιπόν η τήρηση διακρατικών συμφωνιών, η εφαρμογή κοινών προγραμμάτων και σχεδίων διαχείρισης των διασυνοριακών ποταμών, όπως και η προστασία και ανάδειξη των παρακείμενων περιοχών τους. 
    Η πρόσφατη υπερχείλιση του ποταμού Έβρου, φαινόμενο που όλο και με μεγαλύτερη οξύτητα επαναλαμβάνεται, προκάλεσε ανυπολόγιστες ζημιές ιδιαίτερα στη γεωργική παραγωγή και ανέδειξε με οδυνηρό τρόπο την αδυναμία αλλά και αδιαφορία της πολιτείας να αντιμετωπίσει το πρόβλημα, τόσο με τις κατάλληλες διακρατικές συμφωνίες όσο και με την κατασκευή υδραυλικών (φραγμάτων κυρίως) και αντιπλημμυρικής προστασίας έργων στην ελληνική περιοχή του ποταμού. 
    Επειδή η ολιγωρία αυτή για μια ολοκληρωμένη αντιμετώπιση του προβλήματος δεν μπορεί να συνεχισθεί, επειδή παραβλέπονται αντί να αξιοποιούνται οι διατάξεις της σχετικής κοινοτικής οδηγίας 2000/60, που μεταξύ των άλλων προβλέπουν και τις διακρατικές συμφωνίες για τους διασυνοριακούς ποταμούς, και επειδή ο ν. 3199/2003 για τη διαχείριση των υδάτινων πόρων, έστω και ατελής, δεν έχει ακόμη ενεργοποιηθεί, παρά το ότι ήρθε με μεγάλη καθυστέρηση και σε σχέση με τις ανάγκες της χώρας και με την εφαρμογή της κοινοτικής οδηγίας:
    Ερωτάται ο κύριος Υπουργός:
1. Προβλέπεται να υπάρξει ουσιαστική και αποτελεσματική τριμερής διακρατική συνεργασία Ελλάδας, Βουλγαρίας και Τουρκίας με την εφαρμογή και των κοινοτικών οδηγιών, αξιοποιώντας την πορεία την ένταξης των δύο χωρών στην Ε. Ε.;
      2. Πέρα από τα στοιχειώδη έργα αποκατάστασης που έχουν εξαγγελθεί, ποια έργα αντιπλημμυρικής προστασίας υλοποιούνται σήμερα στην περιοχή από το ΠΔΕ, το ΠΕΠ του Γ΄ ΚΠΣ, το INTERREG κλπ και ποια προβλέπεται να ενταχθούν στο Δ΄ ΚΠΣ;
      3. Θα ενισχυθούν όσοι αγρότες έχασαν τις καλλιέργειές τους αλλά και όσοι δεν μπορούν να ξεκινήσουν καν τις εαρινές τους καλλιέργειες;
      4. Θα υπάρξει στρατηγική, μέτρα και πόροι που θα ανταποκρίνονται ουσιαστικά στην ανάγκη ορθολογικής διαχείρισης των υδάτινων πόρων της χώρας;»
      Κύριε Υπουργέ, έχετε το λόγο για τρία λεπτά.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ίσως χρειαστώ ένα λεπτό παραπάνω.
     ΠΡΟΕΔΡΕΥΩΝ (Ιωάννης Τραγάκης): Το έχετε.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ειλικρινά θέλω να σας ευχαριστήσω -και το λέω ανυπόκριτα- για την ερώτηση την οποία θέσατε και για την ταχύτητα με την οποία σε ένα μείζον πρόβλημα, όπως είναι ο Έβρος, αλλά και για περιεχόμενο της ερώτησης που δείχνει βαθιά γνώση των πραγμάτων και στην περιοχή γενικότερα και σε ό,τι αφορά στο μέλλον του όλου προβλήματος.
     Θα ήθελα, κύριε Πρόεδρε, πρώτα-πρώτα να σας διευκρινίσω ότι φέτος, όπως ξέρουν όλοι, ο Έβρος είχε το μεγαλύτερο πρόβλημα σχεδόν τα τελευταία ογδόντα χρόνια σε ό,τι αφορά τους όγκους νερού που είχαμε και εξαιτίας των βροχοπτώσεων και εξαιτίας της εισόδου νερών από τη Βουλγαρία. Και παρά το γεγονός ότι τρεις φορές ο Έβρος έφτασε σε πολύ ανώτερα από τα συνήθη ή από τα ανώτερα που είχαμε φτάσει μέχρι σήμερα επίπεδα ύδατος, είχαμε τις λιγότερες καταστροφές, διότι και τα μέτρα είχαν ληφθεί έγκαιρα και κυρίως κηρύχθηκε ο νομός σε κατάσταση ανάγκης πολύ νωρίς, ώστε ο στρατός που ετέθη για πρώτη φορά υπό τη διοίκηση σε ό,τι αφορά τα συγκεκριμένα θέματα της πολιτικής ηγεσίας στην περιοχή προσέφερε πολλά, ώστε να αποφύγουμε μείζονα θέματα. Πέραν του ότι λοιπόν πλημμύρισε, ήταν ελεγχόμενα πλημμυρισμένος Έτσι αποφύγαμε και τις πολλές πλημμύρες και ταυτοχρόνως είναι εύκολο πια να καταγραφούν οι ζημιές. 
     Και σπεύδω να απαντήσω στο πρώτο ερώτημά σας. Ήδη έχουμε ξεκινήσει την καταγραφή. Όταν δε απορροφηθούν πλήρως τα νερά, από εκεί και πέρα αμέσως θα ξεκινήσει η αποζημίωση όλων μέσα στο χρονικό διάστημα που προβλέπει η κείμενη νομοθεσία. Αυτά σε ό,τι αφορά το τι έγινε. Και το λέω αυτό, διότι όταν έγιναν οι πλημμύρες του 2001 είναι γνωστό ότι ήταν πολύ λιγότερα τα νερά, αλλά οι πλημμύρες ήταν πολύ μεγαλύτερες. Εξαγγέλθηκε από την τότε κυβέρνηση ένα ειδικό πρόγραμμα αποκατάστασης για τον Έβρο ύψους 10 δισεκατομμυρίων. Πρέπει να σας πω ότι μόλις 3 δισεκατομμύρια και κάτι λιγότερο εκταμιεύτηκαν, με αποτέλεσμα να μη γίνει σχεδόν τίποτα. Βεβαίως από εκεί και πέρα αυτό οδήγησε και στο ότι δεν είχαμε τα μέτρα που μπορούσαν να ληφθούν ήδη από το 2001.
     Κατά τα λοιπά, κύριε Πρόεδρε, θέλω να σας απαντήσω τα εξής σε ό,τι αφορά τη συνεργασία:
     Είναι γνωστό ότι στην περιοχή υπάρχει πλέον το δίκτυο των τριών νομαρχιών. Των Νομαρχιών Έβρου, Αδριανούπολης και Χάσκοβου. Εμείς όχι μόνο το ενισχύσαμε, όχι μόνο στεγάστηκε πλέον και λειτουργεί η στέγη του, αλλά στο νομοσχέδιο που έρχεται την αμέσως επόμενη εβδομάδα στη Βουλή, που αφορά τη Νομαρχιακή Αυτοδιοίκηση, για πρώτη φορά του δίνουμε και το θεσμικό πλαίσιο. Ξέρετε ότι δεν υπήρχε αυτό το θεσμικό πλαίσιο. Του παρέχουμε λοιπόν το θεσμικό πλαίσιο για να λειτουργήσει και είναι πρωτοποριακό το γεγονός ότι λειτουργεί αυτοδυνάμως για την αντιμετώπιση κρίσεων αυτό το δίκτυο. Αλλά δεν αρκεί μόνο αυτό. Ήδη σε συνεργασία με τη Βουλγαρία και την Τουρκία προχωράμε και στα εξής μέτρα: 
     Πρώτα-πρώτα σε ό,τι αφορά τη Βουλγαρία, η οποία ήδη έχει ανταποκριθεί, είναι γνωστό ότι έχει ξεκινήσει σε ό,τι αφορά τα θέματα προειδοποίησης και ελέγχου και του ύψους και της ποιότητας των υδάτων, σχετικό πρόγραμμα το οποίο έχει ενταχθεί στο πρόγραμμα INTERREG και είναι ύψους 500.000 ευρώ. Έχουμε κάνει πρόσκληση στην Τουρκία να ανταποκριθεί προς την ίδια κατεύθυνση μέσω του προγράμματος INTERREG και ελπίζω ότι θα έχουμε σύντομα απάντηση. Πάντως με τη Βουλγαρία, πέρα από τη λειτουργία του δικτύου, προχωράει και αυτό το πρόγραμμα, το οποίο έχει ενταχθεί στο πρόγραμμα INTERREG.
     Σε ό,τι αφορά τώρα τα συγκεκριμένα αντιπλημμυρικά μέτρα: Στο Γ΄ Κοινοτικό Πλαίσιο Στήριξης έχουμε συνολικά έξι έργα, τα οποία έχουν ενταχθεί. Το συνολικό τους ύψος είναι 13.165.524 ευρώ και είναι: 
     Τρία έργα, τα οποία είναι στο μέτρο «11» και είναι τα εξής: Πρώτον, η υπερύψωση-ενίσχυση και έργα προστασίας στα αντιπλημμυρικά αναχώματα Πυθίου, Αμορίου-Λαβάρων, Πετάλου-Πέπλου, δεύτερον, η αντιπλημμυρική προστασία Τυχερού του Νομού Έβρου και, τρίτον, η αντιπλημμυρική προστασία Κήπων-Πέπλου-Βρυσούλας-Πόρου Νομού Έβρου. Επίσης, άλλα τρία έργα τα οποία είναι στο μέτρο «5» και είναι: Το φράγμα Προβατώνα, το φράγμα ρέματος Καλύβα, και η αποπεράτωση του φράγματος Αρδανίου-Καβησού.
     Σε ό,τι αφορά το Δ΄ Κοινοτικό Πλαίσιο Στήριξης υπάρχουν σειρά αντιπλημμυρικών έργων, τα οποία προγραμματίζουμε και κυρίως δίνουμε έμφαση σε δύο σημαντικά έργα: Στο φράγμα του Δέρειου και στο φράγμα Ασπρονερίου, που όπως ξέρετε είναι και τα σημαντικότερα. Ζητάμε επίσης από την Τουρκία -εκεί ο κ. Μολυβιάτης θα αναλάβει σχετική πρωτοβουλία- να λύσουμε οριστικά το μεγάλο πρόβλημα που εκκρεμεί από το 1956, όχι με ευθύνη δική μας, όπως ξέρετε, αλλά με ευθύνη της Τουρκίας, που είναι το θέμα της οριστικής διευθέτησης της κοίτης του Έβρου, δεδομένου ότι μέχρι σήμερα έχει ρυθμιστεί μόνο ένα θέμα που αφορά το ύψος και την ποιότητα των αναχωμάτων. Εμείς όμως θα ζητήσουμε μετά την περιπέτεια που υπέστη η Τουρκία -ξέρετε ότι υπέστη πολύ μεγαλύτερη περιπέτεια εξαιτίας των πλημμυρών στην Αδριανούπολη- να λυθεί οριστικά το θέμα της διευθέτησης.
     Τέλος, έχει ήδη ξεκινήσει και έχει οριστικοποιηθεί από την πλευρά της περιφέρειας η μελέτη και πηγαίνει προς το Υπουργείο Οικονομικών για να ζητήσουμε τη βοήθεια του Ευρωπαϊκού Ταμείου Αλληλεγγύης, το οποίο σε αντίστοιχες περιπτώσεις, όπως αυτή στον Έβρο, μπορεί να βοηθήσει. 
     Θέλω εδώ, πέρα από τις ευχαριστίες μου για την ερώτηση, να απευθύνω δημόσια συγχαρητήρια στον τρόπο με τον οποίο στις πρόσφατες πλημμύρες συνεργάστηκε όπως είναι γνωστό η Περιφέρεια με τη Νομαρχιακή Αυτοδιοίκηση.
     Πολιτική σχέση δεν έχουν μεταξύ τους -το λέω αυτό το πράγμα γιατί έχει σημασία- αλλά ήταν μία άψογη συνεργασία, που απέδειξε ότι και η πολιτική ηγεσία της περιφέρειας από τη μία πλευρά και η νομαρχία από την άλλη, πέρα και έξω από οποιεσδήποτε πολιτικές διαφορές μπορεί να υπάρχουν, μπορούν να συνεργαστούν άψογα. 
      Αυτό αποτελεί κέρδος και για την πολιτεία και για την Τοπική Αυτοδιοίκηση, αλλά και για τους λαούς της περιοχής, οι οποίοι επλήγησαν και πλήττονται εξαιτίας των θεομηνιών.
      Σας ευχαριστώ πάρα πολύ, κύριε Πρόεδρε, που μου επιτρέψατε και την υπέρβαση του χρόνου.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε Υπουργέ.
      Ο κ. Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς): Ευχαριστώ, κύριε Πρόεδρε.
      Θέλω να ευχαριστήσω τον κύριο Υπουργό για την απάντησή του. Δεν θεωρώ τίποτε από αυτά που είπατε πρωταπριλιάτικο αστείο και πιστεύω ότι είναι δεσμεύσεις της Κυβέρνησης που θα υλοποιηθούν. 
      Όμως θέλω να πω ότι τα μεγάλα προβλήματα τα οποία υπάρχουν εδώ και δεκαετίες και δεν έχουν αντιμετωπιστεί στο Έβρο, εκφράζονται από φοβερές αντιφάσεις που υπάρχουν, τις οποίες δεν μπορεί να παραδεχθεί κανείς ότι γίνονται. Δηλαδή έχουμε ένα νομό στον οποίο το χειμώνα έχουμε πλημμύρες και το καλοκαίρι μπορεί να έχουμε ξηρασία, γιατί δεν έχουμε φράγμα. Έχουμε ένα νομό, τον οποίο επισκέφτηκα πριν από δεκαπέντε ημέρες, ο οποίος ήταν όλος πλημμυρισμένος, αφθονούσε το νερό εκεί και τα χωριά Πύθιο, Ρήγειο, Πετράδες υδρεύονταν με υδροφόρες, γιατί είναι ένας βαθιά ρυπασμένος ποταμός. Το μεγάλο πρόβλημα είναι ότι δεν έχει γίνει αξιοποίηση του υδάτινου δυναμικού.
      Θέλω να επανέλθω τώρα στα τρία σημεία με τρία ερωτήματα. 
      Κύριε Υπουργέ, στις αποζημιώσεις που θα γίνουν μετά τον έλεγχο των καταστροφών, θα συμπεριληφθούν και όσοι έχουν χωράφια που πλημμύρισαν πριν τα σπείρουν, με αποτέλεσμα να έχουν συνέπειες αν θα τα σπείρουν, με τι προϊόντα θα τα σπείρουν και θα έχουν οπωσδήποτε απώλεια εισοδήματος; Αυτό είναι το πρώτο θέμα.
      Δεύτερον, στη διακρατική σχέση θα βάλουμε μία σειρά ζητήματα, ειδικά στη Βουλγαρία, πέρα από αυτά που αναφέρατε, πέρα από την έγκαιρη ειδοποίηση που δεν λειτουργούσε, για μηχανισμούς αποσυμφόρησης των υδάτων που θα μπορούσε να φτιάξει η Βουλγαρία, αλλά κυρίως για τη ρύπανση; Κατεβαίνει το νερό γεμάτο μαγγάνιο. Είναι σαράντα φορές παραπάνω από τα επιτρεπόμενα όρια το μαγγάνιο.
      Τρίτον, για το πρόγραμμα αξιοποίησης του υδάτινου δυναμικού θα ήθελα να σας ρωτήσω το εξής: Τα φράγματα του Ασπρονερίου και του Μικρού Δερείου, που τα ακούν άνθρωποι των τριάντα και σαράντα ετών από την παιδική τους ηλικία, έχουν ένα χρονοδιάγραμμα για την ολοκλήρωσή τους; 
      Ξέρω ότι δεν είναι στην αρμοδιότητά σας όλα αυτά τα θέματα, αλλά θα θέλαμε μια ενημέρωση από την Κυβέρνηση.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πρώτα-πρώτα, φυσικά δεν είναι πρωταπριλιάτικα αυτά που είπα και θα σας εξηγήσω το γιατί. Τα έργα που σας ανέφερα στο Γ΄ Κοινοτικό Πλαίσιο Στήριξης, είναι ήδη εντεταγμένα. Είναι, δηλαδή, ήδη εντεταγμένα, πρώτον, η υπερύψωση-ενίσχυση έργων προστασίας στα αναχώματα Πυθίου, Αμορίου-Λαβάρου, Πετάλου-Πέπλου, δεύτερον, η αντιπλημμυρική προστασία Τυχερού και, τρίτον, η αντιπλημμυρική προστασία Κήπων- Πέπλου- Βρυσούλας κλπ. Το ύψος είναι 3.671.000 ευρώ.
      Τα τρία επόμενα είναι τα εξής: Φράγμα Προβατώνα, φράγμα ρέματος Καλύβα και αποπεράτωση φράγματος Αρδανίου, συνολικού ύψους 9.493.000 ευρώ.
      Εδώ μιλάμε για έργα τα οποία έχουν ενταχθεί. Αυτό είναι δεδομένο.
      Με ρωτήσατε για τα δύο φράγματα. Δική μας πρωτοβουλία ήταν αυτή και είναι, επειδή δεν έχουν ενταχθεί και δεν προλαβαίνουμε να τα εντάξουμε στο Γ΄ Κοινοτικό Πλαίσιο Στήριξης, κατά προτεραιότητα το φράγμα Δερείου από τη μία πλευρά και Ασπρονερίου από την άλλη να ενταχθούν και θα ενταχθούν στο Δ΄ Κοινοτικό Πλαίσιο Στήριξης, γιατί είναι έργα πνοής. Χωρίς αυτά τα έργα δεν μπορεί να λειτουργήσει το σύστημα της αντιπλημμυρικής προστασίας σε καίριας σημασίας τοπία της περιοχής του Έβρου.
      Σε ό,τι αφορά στο θέμα της αποζημίωσης, στο οποίο αναφερθήκατε προηγουμένως, θέλω να σας τονίσω ρητά και κατηγορηματικά -αυτή η διατύπωση που χρησιμοποιώ, δεν οφείλεται σε μένα μονάχα, αλλά στον ίδιο τον Υπουργό Αγροτικής Ανάπτυξης, ο οποίος μετέβη εκεί- ότι εντός δύο μηνών, όπως ορίζει άλλωστε η νομοθεσία, από την οριστική καταγραφή των ζημιών, θα υπάρχει αποζημίωση -το λέω για να υπάρξει η δέσμευση μέσα στη Βουλή- των εξής πραγμάτων: 
      Πρώτα-πρώτα, θα υπάρξει αποζημίωση με εκτίμηση κόστους, βάσει του συστήματος της ηρτημένης εσοδείας, δηλαδή εφόσον υπάρχουν ζημίες σε ήδη σπαρμένη γη.
    Αλλά επίσης θα υπάρξει και η διαδικασία της αποθετικής ζημίας σε περίπτωση που οι καταστροφές καθιστούν αδύνατη τη σπορά. Δηλαδή και με τα δύο συστήματα, και με το σύστημα της ηρτημένης εσοδείας και με το σύστημα της αποθετικής ζημίας -για να χρησιμοποιήσω τους γνωστούς μας νομικούς όρου- θα υπάρχει αποζημίωση των αγροτών στην περιοχή εκείνη και από πλευράς θετικής ζημίας και διαφυγόντος κέρδους, για να το πω έτσι. 
    Επομένως θα είναι πλήρης η αποζημίωση εντός δύο μηνών από τότε που θα έχει γίνει η καταγραφή. Εάν δεν έχει ακόμα ολοκληρωθεί η έναρξη της καταγραφής, ξέρετε πού οφείλεται; Ο ίδιος σήμερα το πρωί προσπάθησα να δω εάν και κατά πόσο έχουν πλήρως απορροφηθεί τα ύδατα στις περιοχές που τεχνητά ή μη είχαν πλημμυρίσει. Σας διαβεβαιώ ότι δεν έχουν ακόμα φύγει πλήρως τα ύδατα, επομένως δεν είναι σε θέση οι υπηρεσίες να ξεκινήσουν, γιατί αλλιώς θα είχαμε καταγραφές οι οποίες, ενδεχομένως, θα ήταν εσφαλμένες. Προτιμούμε για λίγο ακόμα να τελειώσει η απορρόφηση, να είναι πλήρης η καταγραφή και να κριθούμε από εκείνη την ημερομηνία εντός του διμήνου.
    Κατά τα λοιπά, και εγώ και οι συναρμόδιοι Υπουργοί θα είμαστε στη διάθεσή σας για να σας ενημερώνουμε κάθε φορά και για την πορεία των έργων του Γ’ Κοινοτικού Πλαισίου Στήριξης, ιδίως όμως για το πώς θα πηγαίνει η πορεία ένταξης των δύο μεγάλων σημαντικών έργων, τα οποία και εσείς αναφέρατε σε ό,τι αφορά το Δ’ Κοινοτικό Πλαίσιο Στήριξης.
    Σας ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
    Επόμενη είναι η δεύτερη με αριθμό 791/29.3.2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη -την οποία ευχαριστούμε κι όλας που δέχτηκε την αλλαγή της σειράς- προς τον Υπουργό Δημόσιας Τάξης, σχετικά με την εφαρμογή πιλοτικού προγράμματος της Ελληνικής Αστυνομίας σε συνεργασία με το Δήμο Βύρωνα για τη δημιουργία δικτύου πολιτών-συνεργατών της Αστυνομίας κλπ.
    Η επίκαιρη ερώτηση της κυρίας συναδέλφου έχει ως εξής:
    «Η Κυβέρνηση προχωρά στην εφαρμογή πιλοτικού προγράμματος, σε συνεργασία με το Δήμο Βύρωνα, βάσει του οποίου θα δημιουργηθεί δίκτυο πολιτών-συνεργατών της Αστυνομίας με επίσημο διακηρυγμένο στόχο την καταπολέμηση του εγκλήματος. Στα καθήκοντα των «εθελοντών φύλαξης» αναφέρεται, σύμφωνα με τα δημοσιεύματα που έχουν δει το φως της δημοσιότητας, ότι αποστολή τους είναι μεταξύ άλλων: «σε συνεργασία με την Αστυνομία η καταστολή οποιασδήποτε πράξης που μελετάται ή εκτελείται και είναι ενάντια στο νόμο» που παραπέμπει ευθέως σε αστυνομικό μέτρο που απαιτεί ρητή διάταξη νόμου. 
    Τα τελευταία χρόνια, στο όνομα της αντιμετώπισης της εγκληματικότητας, η ΕΛ.ΑΣ. έχει ενισχυθεί με χιλιάδες προσλήψεις διαφόρων κατηγοριών αστυνομικών υπαλλήλων, έχει απαλλαχθεί από μία σειρά αστυνομικά καθήκοντα, με συνέπεια να αποδεσμευτεί πληθώρα προσωπικού, αλλά για να έρχεται και να επανέρχεται η ίδια ανάγκη προφανώς δεν χρησιμοποιήθηκαν για την αντιμετώπιση του εγκλήματος. Με ανάλογα επιχειρήματα και αντικείμενο έχει ιδρυθεί και η Δημοτική Αστυνομία.
    Επειδή τέτοιου είδους προγράμματα στα λόγια προβάλλουν μεν την ανάγκη πάταξης του κοινού εγκλήματος, ενώ στην πραγματικότητα καταλήγουν να στοχεύουν το λαϊκό κίνημα, βάλλοντας σε κάθε περίπτωση βασικά ατομικά δικαιώματα και ελευθερίες,
    Ερωτάται ο κύριος Υπουργός εάν προτίθεται η Κυβέρνηση ενόψει όλων των παραπάνω να επανεξετάσει αυτούς τους σχεδιασμούς και να σταματήσει την υλοποίηση αυτών των προγραμμάτων.»
    Θα απαντήσει ο Υφυπουργός Δημόσιας Τάξης κ. Μαρκογιαννάκης.
    ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, κυρίες και κύριοι συνάδελφοι, εκτιμώ ότι όλοι μας έχουμε την ίδια ευαισθησία γύρω από τα ατομικά δικαιώματα, ατομικά δικαιώματα, όμως, τα οποία, κυρία συνάδελφε, δεν πλήττονται μόνο από την κρατική αυθαιρεσία, όταν αυτή υπάρχει, αλλά και από την εγκληματικότητα. Το δικαίωμα στη ζωή, στην υγεία, στην περιουσία, στη μάθηση, όλα αυτά μπορούν να πληγούν και πλήττονται πραγματικά -και ιδιαίτερα τα τελευταία χρόνια με περισσότερη ένταση- και από την εγκληματικότητα. 
    Ασφαλώς, αρμόδια για την πάταξη της εγκληματικότητας είναι η Ελληνική Αστυνομία προεχόντως, στα πλαίσια της πρόληψης και της καταστολής. Αλλά η Ελληνική Αστυνομία και τα άλλα Σώματα Ασφαλείας, όπως είναι το Λιμενικό, παραδείγματος χάρη, που έχει συγκεκριμένη τοπική αρμοδιότητα, δεν μπορεί να λειτουργεί χωρίς τη συνεργασία με τον πολίτη. Ο πολίτης δεν μπορεί να παραμένει απαθής σε αυτό το μεγάλο πρόβλημα, το οποίο αντιμετωπίζει η ελληνική κοινωνία, στην αύξηση της εγκληματικότητας, ιδίως δε της εγκληματικότητας, η οποία πλήττει δυστυχώς περιοχές περιφερειακές. Στο Νομό Αττικής, παραδείγματος χάρη, και στην Αττική γενικότερα το πρόβλημα είναι εντονότερο. Σε περιφερειακούς δήμους πράγματι πολλές φορές συμβαίνει η Αστυνομία -ελλείψει και δυνάμεως να μην έχει τη δυνατότητα της άμεσης πρόσβασης.
    Η συνεργασία της Αστυνομίας με τους πολίτες έχει καθιερωθεί προ πολλού. Άλλωστε και τα Δημοτικά Συμβούλια Πρόληψης Εγκληματικότητας, που λειτουργούν σε κάθε δήμο, στα οποία συμμετέχουν και οι αστυνομικοί, είναι μία άμεση απόδειξη θεσμοθετημένης συνεργασίας. Υπάρχει επίσης ο εθελοντισμός, ο οποίος έχει αναπτυχθεί. Στους Ολυμπιακούς Αγώνες, παραδείγματος χάρη, οι εθελοντές ήταν εκείνοι, οι οποίοι συνέβαλαν αποφασιστικότατα στο να έχουμε ασφαλείς Ολυμπιακούς Αγώνες. Επίσης, στην Πυροσβεστική Υπηρεσία έχουμε τα εθελοντικά κλιμάκια, τα οποία κάνουν πάρα πολύ καλή δουλειά και σε ορισμένες περιοχές έχουν ουσιαστικά υποκαταστήσει την Πυροσβεστική Υπηρεσία και συνεργάζονται μαζί της. Έτσι προσφέρουν πολύ σημαντικό έργο.
      Εδώ έρχεται ο Δήμος Βύρωνα και δεν κάνει κάτι για να αντικαταστήσει ή να υποκαταστήσει την Ελληνική Αστυνομία. Ομάδα των ανθρώπων θα αναλάβει τα συγκεκριμένα καθήκοντα, που αναγράφονται στο μνημόνιο καθηκόντων των εθελοντών. Δεν αντικαθιστούν την Αστυνομία ούτε έχουν αστυνομικά καθήκοντα. Ο οποιοσδήποτε επιχειρήσει να παραστήσει τον αστυνομικό θα διαπράξει ποινικό αδίκημα, το αδίκημα της αντιποίησης αρχής. Το πρόγραμμα θα είναι πιλοτικό. Θα είναι υπό το άγρυπνο βλέμμα του Υπουργείου Δημόσιας Τάξης και της πολιτείας. Τα καθήκοντά τους είναι καθαρά υποβοηθητικά. Στη δευτερολογία μου θα σας διαβάσω τα καθήκοντά τους, όπως αυτά αναφέρονται στο καθηκοντολόγιο. Θα δείτε ότι πρόκειται για καθήκοντα που τα έχει ο κάθε πολίτης. 
      Κατά το άρθρο 40 του Κώδικα Ποινικής Δικονομίας ο κάθε πολίτης είναι υποχρεωμένος να καταγγέλλει αυτεπαγγέλτως διωκόμενα εγκλήματα, τα οποία θα υποπέσουν στην αντίληψή του. Εδώ θα έχουμε κάποιους ανθρώπους, οι οποίοι θα περιέρχονται το δήμο, ο οποίος χωρίζεται σε δύο ζώνες. Θα έχουν διακριτικά και δεν θα είναι άγνωστοι μεταξύ αγνώστων. Θα έχουν αυτοκίνητα με διακριτικά και δεν θα έχουν οπλισμό ούτε και μέσα που θα μπορούσαν να θεωρηθούν ότι χρησιμοποιούνται από την Αστυνομία. Δεν θα έχουν αστυνομικά καθήκοντα. Δηλαδή δεν θα κάνουν συλλήψεις ούτε και έρευνες. Απλώς όταν θα υποπίπτει στην αντίληψή τους κάτι παράνομο θα έχουν την υποχρέωση να ειδοποιούν την Αστυνομία.
      ΠΡΟΕΔΡΕΥΩΝ (Ιωάννης Τραγάκης): Η κ. Κανέλλη έχει το λόγο. 
      ΛΙΑΝΑ ΚΑΝΕΛΛΗ: Κύριε Πρόεδρε, οφείλω να ομολογήσω ότι είμαι εξαιρετικά ταραγμένη. Σας παρακαλώ να καλέσετε αυτήν τη στιγμή τον Υπουργό να τα πάρει πίσω, γιατί τα θεωρώ πρωταπριλιάτικο αστείο. Λέτε ψέματα. Έχω μπροστά μου το καθηκοντολόγιο. 
      Στη γειτονιά, η οποία φτιάχτηκε από πρόσφυγες το 1922 και στα εκατό χρόνια από το θάνατο του Βύρωνα σπέρνετε ρουφιάνους, χαφιέδες και αλήτες της διπλανής πόρτας. Τους δίνετε και κίνητρα. 
      ΠΡΟΕΔΡΕΥΩΝ (Ιωάννης Τραγάκης): Πιο ήρεμα, κυρία Κανέλλη. 
      ΛΙΑΝΑ ΚΑΝΕΛΛΗ: Όχι, δεν μπορώ.
      Θα σας πω ποιες είναι οι δουλειές και η προσφορά τους. Δίνετε επαγγελματικά κίνητρα, ασφαλιστικά κίνητρα και εκπτωτικά κίνητρα σε ρουφιάνους της γειτονιάς, επειδή θα τους δώσετε ένα καπέλο και ένα μπουφάν. Αυτή είναι μια πρωτοφανής ιδέα. Ειλικρινά αν έχετε στοιχειώδη δημοκρατική τσίπα, πρέπει να το σταματήσετε αυτό το πράγμα στο Βύρωνα.
       Ακούστε τι έχει ο ρουφιάνος της γειτονιάς σας, κύριε Πρόεδρε. Απευθύνομαι στα αυτιά σας και διά των αυτιών σας στα αυτιά όλων. Έκπτωση σε εκατό καταστήματα με πιστωτική κάρτα. Έκπτωση 50% στα δημοτικά αναψυκτήρια. Δωρεάν εισιτήρια για το Θέατρο Βράχων. Ένα καπέλο, ένα μπουφάν. Θα βγαίνουν από τις 10.00΄ το πρωί μέχρι τις 17.00΄. Θα κυκλοφορούν στη γειτονιά με αυτά τα κίνητρα. Σας το λέω και τρέμω. Σοβαρολογούμε; Στο 2005; Και θα μου το εξομοιώσετε αυτό με τον εθελοντή πυροσβέστη ή με τα δυστυχισμένα παιδιά, που δεν τους πήρατε ούτε παπούτσια για να κάνουν τον εθελοντή στην Ολυμπιάδα; Δημοκρατικά είμαστε καλά; Για τα αυτιά του οποιουδήποτε ακούει αυτό θα νομίζει ότι πρόκειται για πρωταπριλιάτικο αστείο. Δεν το πιστεύει ο νους του ανθρώπου. Κίνητρα κοινωνικά και εκπτωτικά για να γίνεις ρουφιάνος; 
      Λοιπόν, το πρόγραμμα ξεκίνησε την 1η Μαρτίου. Σε τρεις μέρες είχαν τριάντα συμμετοχές. Σου λέει ο άλλος «θα είμαι και ασφαλισμένος». Εν τω μεταξύ δεν έχουν καθορίσει τις λεπτομέρειες. Τι έχουν βρει; Ασφαλιστική εταιρεία σε περίπτωση που κάποιος πάθει κάτι όταν κάνει το ρουφιάνο της γειτονιάς το βράδυ. Έχετε εξήντα χιλιάδες άντρες στα Σώματα Ασφαλείας. Με  τους καινούργιους νόμους έχουν περισσέψει άνθρωποι για να κάνουν τη δουλειά. Δηλαδή θα μπαίνει ο άλλος στο μαγαζί και θα λέει ότι έχει εκπτωτική κάρτα ρουφιάνου και θα έχει έκπτωση; Θα πηγαίνει να παρακολουθήσει τζάμπα παράσταση του Μπρεχτ στο Θέατρο Βράχων, επειδή είναι ρουφιάνος της γειτονιάς; Αυτό στη συνοικία του Λόρδου Βύρωνα, που πέθανε με τους ελεύθερους πολιορκημένους στο Μεσολόγγι; Αντιγράψατε το πρόγραμμα του Λονδίνου και της Νέας Υόρκης που λέγεται neighbour watch; Δηλαδή από όλη τη Δύση βρήκατε και αντιγράψατε το πρόγραμμα του συνοικιακού ρουφιάνου; Το θεωρείτε δημοκρατικό; Να σας πω τι θα κάνει; Να σας το διαβάσω. Θα ειδοποιούν την Αστυνομία, αν διαπιστώνουν ύποπτες κινήσεις από άτομα, τα οποία λόγω του τόπου, του χρόνου και της εν γένει συμπεριφοράς τους κρίνονται ύποπτα διάπραξης εγκληματικής πράξης.
      Θα κυκλοφορούν οι πολίτες στο δρόμο και θα λένε δεν μου γεμίζει το μάτι αυτός στη γωνία; Θα τσακώνεται το ζευγάρι, θα ανταλλάσσει ραβασάκι ερωτικό και θα παίρνει τηλέφωνο την Αστυνομία και θα παίρνει και τη μαμά και θα λέει η κόρη σου έπαιρνε φακελάκια χθες στη γωνία, μπροστά από το σχολείο και είναι ναρκομανής; Λέει ότι θα τους κάνετε και σεμινάρια. Θα πάρουν οι πολίτες στα σοβαρά και θα κάνουν σεμινάρια και θα τους λένε να κρίνουν ποιοι είναι ύποπτοι;
      Προσέξτε καλά, γιατί μέσα στο καθηκοντολόγιο έχει δύο ειδών συμπεριφορές. Την ύποπτη και την ανησυχητική. Τι είναι ωρέ πατριώτες η ανησυχητική συμπεριφορά; Θα την κρίνει ο διπλανός μου γείτονας; Ειλικρινά σας το λέω, έχω πέντε χρόνια Βουλευτής εδώ μέσα, μαθαίνοντας αυτό και διαβάζοντάς το στις εφημερίδες, είπα ότι είναι ψέμα, ότι είναι υπερβολές. Αλήθεια σας το λέω. Και αυτό από τη δημοσιογραφική πείρα που έχω.
      Έλεος! Πάρτε το πίσω τώρα. Δεν μπορείτε να το ελέγξετε αυτό το πράγμα. Και το ήθος και το ύφος της προστασίας της γειτονιάς, δεν μπορεί να είναι στη νομιμοποιημένη και με κίνητρα εμπορικά ρουφιανική διάθεση του χαφιέ της γειτονιάς μας.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κυρία συνάδελφε.
      Ο κύριος Υφυπουργός έχει το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κατ’ αρχάς, κυρία συνάδελφε, θα πρέπει να προσέχουμε όταν μιλάμε εδώ μέσα και να μην απευθυνόμαστε στον οποιονδήποτε συνάδελφο ή στον Πρόεδρο ή στον Υπουργό και να του λέμε ότι λέει ψέματα. Το να λέμε ότι λέει ψέματα είναι άλλο πράγμα και το να λέμε ότι δεν είναι ακριβές αυτό που είπατε είναι άλλο πράγμα. Αυτό είναι το πρώτο.
      Δεύτερον, να μη μιλάτε για δημοκρατική ευαισθησία του οποιουδήποτε. Όλοι μας αναγνωρίζουμε στον άλλον ότι έχει δημοκρατική ευαισθησία.
      ΛΙΑΝΑ ΚΑΝΕΛΛΗ: Δεν κατάλαβα; Θα μου πείτε πώς θα μιλάω;
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Σας παρακαλώ πολύ!
      Σας λέω ότι εγώ δεν είπα ψέματα, κυρία συνάδελφε. Εγώ εκτιμώ όπως έχει το κείμενο το οποίο έχω μπροστά μου ότι αυτά τα οποία λέει εδώ μέσα είναι υποχρέωση του κάθε πολίτη. Και θα σας το αναγνώσω αμέσως. Να μου πείτε εμένα…
      ΛΙΑΝΑ ΚΑΝΕΛΛΗ: Αφήστε το στη διακριτική ευχέρεια του πολίτη. Θα του δώσετε έκπτωση; 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κυρία Κανέλλη! Εσείς ακουστήκατε με προσοχή.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Να μου πείτε εμένα εάν  αντιστρατεύονται στο λαϊκό κίνημα…
      ΛΙΑΝΑ ΚΑΝΕΛΛΗ: Θεσμοθετείτε τον πολίτη χαφιέ.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κυρία Κανέλλη. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εάν ήταν έμμισθοι «σεκιούριτι» δεν θα υπήρχε πρόβλημα κατά την αντίληψή σας.
      ΛΙΑΝΑ ΚΑΝΕΛΛΗ: Σε ανάμνηση των ημερών σας θα σας κάνω δώρο μια κουκούλα.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εάν ήταν έμμισθοι «σεκιούριτι», λοιπόν, δεν θα υπήρχε πρόβλημα. Επειδή είναι άμισθοι είναι το πρόβλημα;
      ΛΙΑΝΑ ΚΑΝΕΛΛΗ: Άμισθοι είναι; Δεν είναι ασφαλισμένοι;
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Ακούστε λοιπόν, τι λέει το καθηκοντολόγιο. Σε περίπτωση πυρκαγιάς ειδοποιούν αμέσως την Πυροσβεστική Υπηρεσία, την τοπική Αστυνομία, την Άμεση Δράση και τους υπεύθυνους του δήμου και μέχρις αφίξεως των αρμοδίων παραμένουν επί τόπου για την παροχή βοήθειας. Είναι κακό αυτό; 
      ΛΙΑΝΑ ΚΑΝΕΛΛΗ: Και πρέπει να πηγαίνουν τζάμπα στο Θέατρο Βράχων και να είναι ασφαλισμένοι; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Παρακαλώ! 
      Εάν κατά τη διάρκεια της περιπολίας τους διαπιστώσουν ότι κάποιο κατάστημα είναι παραβιασμένο ή ανοιχτό για λόγους, που δεν έχουν σχέση με τη λειτουργία του ειδοποιούν, ομοίως…
      ΛΙΑΝΑ ΚΑΝΕΛΛΗ: Πού θα το ξέρει αν ο άλλος κάηκε ή αν έχει σπασμένο το παράθυρό του; Είμαστε στα σύγκαλά μας τώρα;
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ τώρα μη χρησιμοποιείτε τέτοιες εκφράσεις. Ακουστήκατε με ηρεμία. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εάν κατά τη διάρκεια της περιπολίας διαπιστώσουν οτιδήποτε είναι επικίνδυνο για τους συμπολίτες ή μπορεί να αποτελέσει αιτία δυστυχήματος για διερχόμενους πολίτες, παραδείγματος χάρη πτώση δένδρου, λάδια, πετρέλαια στους δρόμους, ενημερώνουν πάραυτα τις αρμόδιες υπηρεσίες και τα σχετικά. Αν διαπιστώσουν ότι κάποιος έχει ανάγκη βοηθείας ειδοποιούν το ΕΚΑΒ.
      ΛΙΑΝΑ ΚΑΝΕΛΛΗ: Θα το κάνουν αυτοβούλως. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εν  πάση περιπτώσει, ο Δήμος Βύρωνα πιλοτικά αποφάσισε να φτιάξει αυτήν την υπηρεσία. Δικαίωμά του και κανείς δεν μπορεί …
      ΛΙΑΝΑ ΚΑΝΕΛΛΗ: Εάν κάνετε πιλοτικά στρατόπεδα συγκέντρωσης τι θα πούμε; Ότι είναι…
      ΠΡΟΕΔΡΕΥΩΝ (Ιωάννης Τραγάκης): Κυρία Κανέλλη, με φέρνετε και εμένα σε δύσκολη θέση. Σας παρακαλώ!
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κυρία συνάδελφε, κανείς δεν μπορεί να το απαγορεύσει, γιατί δεν κάνει κάτι το παράνομο.
      Μπορείτε να μου πείτε πού μπορεί να στηρίξει κάποιος, και αν ακόμα το θέλει, την απαγόρευση; Δεν υπάρχει δυνατότητα, διότι δεν βλέπω να γίνεται κάτι παράνομο. 
      ΛΙΑΝΑ ΚΑΝΕΛΛΗ: Καταδικάστε την έστω ως Κυβέρνηση. Μην την απαγορεύσετε. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Από την ώρα, λοιπόν, που δεν έχουμε οπλοφορία, που δεν υπάρχουν δυνατότητες από μέρους αυτών των ανθρώπων να γίνει το οτιδήποτε …
      ΛΙΑΝΑ ΚΑΝΕΛΛΗ: Παράνομα κίνητρα έχετε. Είναι παράνομα τα κίνητρα.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Δεν είναι κανάλι εδώ, κυρία συνάδελφε. Εδώ είναι Βουλή. Σας παρακαλώ πάρα πολύ. 
      ΛΙΑΝΑ ΚΑΝΕΛΛΗ: Ζητάτε από τον Τριανταφυλλόπουλο να σας πιάσει το Βαβύλη, αντί να τον πιάσει η Αστυνομία. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Επομένως έχουμε τη δυνατότητα, εάν κατά τη διάρκεια της λειτουργίας τους παρουσιαστεί το οποιοδήποτε πρόβλημα, που έχει να κάνει με παρανομία ή με αντιποίηση αρχής, να παρέμβουμε. Νομίζουμε ότι δεν υπάρχει το οποιοδήποτε πρόβλημα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Θα ήθελα να γνωστοποιήσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων είκοσι ένας μαθητές και μαθήτριες και δύο συνοδοί καθηγητές του Γυμνασίου Ντόλκου Μπακογιάννου Λάρισας. 
      Τους καλωσορίζουμε.
      (Χειροκροτήματα απ’ όλες τις πτέρυγες της Βουλής)
      Επίκαιρες ερωτήσεις δεύτερου κύκλου:
      Η με αριθμό 792/29.3.2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Σαλαγιάννη προς τον Υπουργό Αγροτικής Ανάπτυξης και Τροφίμων, σχετικά με την απόφαση του Υπουργείου να περικόψει επιδοτούμενες εκτάσεις βαμβακιού κλπ., διαγράφεται λόγω κωλύματος του κυρίου Υπουργού.
      Επίσης, η με αριθμό 790/29.3.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Εμπορικής Ναυτιλίας, σχετικά με την αύξηση των συντάξεων του ΝΑΤ κλπ., διαγράφεται λόγω κωλύματος του κυρίου Βουλευτή.
      Θα συζητηθεί η με αριθμό 784/29.3.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Εξωτερικών και Περιβάλλοντος, Χωροταξίας και Δημοσίων Έργων, σχετικά με την εγκατάσταση πυρηνικών σταθμών από τη Βουλγαρία και την Τουρκία, τις πρωτοβουλίες της ελληνικής Κυβέρνησης για την αποτροπή τους κλπ..
      Η επίκαιρη ερώτηση της κυρίας συναδέλφου έχει ως εξής:
      «Είναι γνωστό ότι κάθε πυρηνικός σταθμός σε οποιαδήποτε χώρα αποτελεί σοβαρή απειλή που δεν γνωρίζει σύνορα για την υγεία, την ασφάλεια και την ίδια την επιβίωση των πολιτών και άρα είναι υπόθεση όλων των χωρών και πολύ περισσότερο των γειτονικών. Η Ελλάδα έχει προ πολλού απορρίψει το ενδεχόμενο εγκατάστασης πυρηνικών αντιδραστήρων στο έδαφός της με τη στήριξη όλων των κοινωνικών και πολιτικών δυνάμεων. Δυστυχώς, όμως, έχει σε απόσταση αναπνοής τον πεπαλαιωμένο πυρηνικό σταθμό Κοζλοντούι της Βουλγαρίας και κινδυνεύει να εγκλωβιστεί και από το Νότο με τους σχεδιαζόμενους από την Τουρκία νέους σταθμούς, ενώ συνεχώς καταγράφονται οι μη αναστρέψιμες επιπτώσεις κυρίως στους έφηβους της εποχής του πυρηνικού δυστυχήματος στο «μακρινό» Τσερνόμπιλ. Σήμερα στην Τουρκία επιβεβαιώνονται οι πληροφορίες ότι έχουν εγγραφεί στον προϋπολογισμό του Οργανισμού Ατομικής Ενέργειας ποσά ύψους 3,8 δισεκατομμυρίων ευρώ για επενδύσεις στην ενέργεια με την κατασκευή τριών νέων πυρηνικών σταθμών. Ο πρώτος μάλιστα εξ αυτών έχει σχεδιαστεί για την περιοχή Konya που απέχει μόλις τριακόσια πενήντα χιλιόμετρα βορειοανατολικά της Ρόδου. Οι φορείς της περιοχής και μέσω του «αντιπυρηνικού παρατηρητηρίου Μεσογείου» που έχουν συστήσει, απέστειλαν ήδη σχετική επιστολή στον κύριο Πρωθυπουργό. Ζητούν τις άμεσες ενέργειές του για να ανατραπεί ένα από τα πιο εφιαλτικά σενάρια για την περιοχή και την ανθρωπότητα, επισημαίνουν μεταξύ των άλλων και τους τεράστιους κινδύνους από τη μεγάλη σεισμικότητα της περιοχής. 
      Μετά από αυτά ερωτώνται οι κ.κ. Υπουργοί:
      Ποιες πρωτοβουλίες θα αναλάβουν άμεσα, ώστε να αποτραπεί η εγκατάσταση πυρηνικών σταθμών, επισημαίνοντας μεταξύ άλλων κινδύνων και τον πιο εφιαλτικό, της έντονης σεισμικότητας της περιοχής;
      Πώς θα αξιοποιήσουν προκειμένου να αποτραπεί η δημιουργία των νέων σταθμών και για τους υφιστάμενους να ελέγχουν ή και να διακοπεί η λειτουργία τους, το γεγονός ότι αυτές οι χώρες βρίσκονται σε προενταξιακές διαδικασίες με την Ευρωπαϊκή Ένωση».
      Ο κύριος Υφυπουργός έχει το λόγο για τρία λεπτά.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Θα ήθελα να ευχαριστήσω την κυρία συνάδελφο για την ενδιαφέρουσα επίκαιρη ερώτηση και να πω ότι η Κυβέρνηση συμμερίζεται απόλυτα και την ευαισθησία της και την αγωνία της για το συγκεκριμένο ζήτημα, το οποίο παρακολουθεί με αίσθημα ευθύνης, ώστε και την πληροφόρηση να έχει συστηματικά, αλλά και αν χρειαστεί να κάνει τις σχετικές παρεμβάσεις.
      Για την ενημέρωση του Σώματος θα ήθελα να πω ότι το πρώτο ζήτημα που ανέκυψε ήταν αυτό του Κοζλοντούι. Υπήρξαν και πολιτικές παρεμβάσεις από την ελληνική πλευρά σε ευρωπαϊκό επίπεδο, οι οποίες είχαν τότε ως αποτέλεσμα να κλείσουν οι αντιδραστήρες 1 και 2 και να δρομολογηθεί και το κλείσιμο των αντιδραστήρων 3 και 4 έως το 2006. Σ’ αυτήν την κατεύθυνση συνέβαλαν όχι μόνο οι παρεμβάσεις μας σε πολιτικό επίπεδο αλλά και οικονομικά η συμβολή της Υπηρεσίας Διεθνούς Αναπτυξιακής Συνεργασίας του Υπουργείου Εξωτερικών. Είναι ένα από τα μέρη το ελληνικό Υπουργείο Εξωτερικών που συμβάλλει στην ολοκλήρωση της διαδικασίας κλεισίματος αυτών των πυρηνικών αντιδραστήρων πεπαλαιωμένης τεχνολογίας.
      Επίσης, να ενημερώσω την κυρία συνάδελφο ότι όντως η Βουλγαρία εξέφρασε σε διεθνή φόρα την επιθυμία να φτιάξει πυρηνικό εργοστάσιο στο Belene.
      Όπως είναι γνωστό η Βουλγαρία ανήκει στη Διεθνή Οργάνωση Ατομικής Ενέργειας, άρα υπόκειται σε όλες τις προϋποθέσεις και τους ελέγχους που αυτή η οργάνωση θεσπίζει και τα οποία εμείς παρακολουθούμε  για να δούμε εάν θα εφαρμοστούν σωστά. 
      Υπάρχει μία έντονη θα έλεγα αντίδραση τοπικών μη κυβερνητικών οργανώσεων, αλλά το θέμα αυτό έχει αποτελέσει και σημείο τριβής μεταξύ κυβέρνησης και αντιπολίτευσης στη βουλγαρική Βουλή.
      Εμείς παρακολουθούμε συστηματικά το θέμα. Βεβαίως θα γίνουν οι σχετικές παρεμβάσεις τη στιγμή που πρέπει κατά τη διαδικασία, αν θέλετε, ένταξης της Βουλγαρίας στην Ευρωπαϊκή Ένωση. 
      Όσον αφορά την Τουρκία να πω ότι και εκεί έχουμε την πληροφορία ότι προσανατολίζεται στην κατασκευή πυρηνικού εργοστασίου όχι, όμως, δίπλα σε θαλάσσιες, αλλά σε παραποτάμιες περιοχές, οι οποίες θεωρούνται ότι είναι περιορισμένης σεισμικότητας. Το εργοστάσιο που έχουν σχεδιάσει είναι 4.500 MW. Η ολοκλήρωσή του προβλέπεται να γίνει γύρω στο 2012 και θα στοιχίσει περίπου 4.000.000.000.
      Η Τουρκία είναι και αυτή μέλος  της Διεθνούς Οργάνωσης Ατομικής Ενέργειας και από τον Ιούλιο του 2001 άρχισε να εφαρμόζει τα σχετικά πρωτόκολλα. Οι υπηρεσίες του Υπουργείου Εξωτερικών παρακολουθούν συστηματικά τις διαδικασίες και εφόσον κριθεί ότι δεν τηρούνται οι προϋποθέσεις ασφαλείας και όλα τα αυστηρά στάνταρτ που βάζει η Ευρωπαϊκή Ένωση ή οι Διεθνείς Οργανισμοί που είναι εξειδικευμένοι στα ζητήματα αυτά, θα αναληφθούν από πλευράς μας οι αντίστοιχες πρωτοβουλίες στο χρόνο που αυτό κρίνεται αναγκαίο.
      Θα ήθελα να πω ότι σε αντίστοιχη περίπτωση του Απριλίου οι ελληνικές αντιδράσεις έφεραν συγκεκριμένο αποτέλεσμα ακυρώνοντας το εργοστάσιο επειδή κρίθηκαν ανεπαρκείς οι όροι ασφαλείας.
      ΠΡΟΕΔΡΕΥΩΝ (Ιωάννης Τραγάκης): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Υπουργέ, για την απάντησή σας, αλλά τα πράγματα είναι πάρα πολύ δύσκολα και νομίζω ότι δεν είναι υπερβολικό να μιλάμε για εφιαλτικά σενάρια.
      Διαβάζω μετά την ερώτηση που σας κατέθεσα ένα δελτίο του Αθηναϊκού Πρακτορείου Ειδήσεων που προτείνεται από τέσσερις Ευρωβουλευτές η παράταση της λειτουργίας του Κοζλοντούϊ. Μάλιστα γράφεται ότι χρειάζονται μεγάλα ποσά, τα οποία δεν μπορούν να τα επιβαρυνθούν οι Ευρωπαίοι πολίτες κλπ.. Μάλιστα και ένας Έλληνας λέει ότι από το κλείσιμο του Κοζλοντούϊ δεν θα χάσει μόνο η Βουλγαρία, αλλά και η Ελλάδα. Η Ελλάδα θα χάσει; Εδώ είναι διαπιστωμένος ο κίνδυνος και πρέπει να πω ότι από το μακρινό Τσερνομπίλ εμείς είχαμε τεράστιες επιπτώσεις. Οι έφηβοι της Θεσσαλονίκης εκείνης της εποχή έχουν υποστεί τεράστιες επιπτώσεις και με λίγα λόγια δεν μπορούμε να ζήσουμε σε έναν ασφυκτικό κλοιό. 
      ΄Εχει αποδειχθεί επιστημονικά ότι οι πυρηνικοί σταθμοί δεν έχουν σύνορα. Οι επιπτώσεις τους φθάνουν παντού και πολύ περισσότερο στις γειτονικές περιοχές. Στη Βουλγαρία δεν είναι καλά τα πράγματα. Και παράταση δίνεται και δεν ξέρω πού θα φθάσουμε με τους σταθμούς και με τα προγράμματα που εξαγγέλλει η Βουλγαρία.
      Η Τουρκία είναι γεγονός ότι έχει εξαγγείλει ένα πολύ μεγάλο πρόγραμμα με πολλούς πυρηνικούς αντιδραστήρες και διαθέτει πολύ μεγάλα ποσά γι’ αυτό. Ο πυρηνικός αντιδραστήρας έχει αναστατώσει και τους κατοίκους της Ρόδου, οι οποίοι έχουν συστήσει ένα πολύ καλό κέντρο, το αντιπυρηνικό παρατηρητήριο της Μεσογείου και έχουν στείλει και γράμμα στον Πρωθυπουργό γιατί ανησυχούν ιδιαίτερα, όχι μόνο γιατί είναι κοντά στην περιοχή τους, αλλά και γιατί είναι αποδεδειγμένο, ότι η περιοχή είναι ιδιαίτερα σεισμογενής. Τι πάει να πει αν θα είναι παραθαλάσσια ή παραποτάμια. Και στις παραποτάμιες περιοχές η σεισμικότητα είναι μεγάλη. 
      Τελικά, τέτοιοι αντιδραστήρες για να διασφαλιστεί πλήρως η λειτουργία τους χρειάζονται τέτοια ποσά, ώστε γίνεται αντιοικονομική η παραγωγή ενέργειας. Εμείς φοβόμαστε ότι ούτε το ένα θα γίνει ούτε το άλλο, και δεν θα εξασφαλιστούν αυτοί οι όροι σε μια τόσο σεισμογενή περιοχή. 
      Τα προβλήματα είναι σοβαρά και η πίεση να δοθεί η παράταση στο Κοζλοντούι έρχεται από τους βρετανούς Ευρωβουλευτές. Έχει ανοίξει μια μεγάλη συζήτηση. Την παρακολουθώ στην κοινοβουλευτική επιτροπή για την συνδιάσκεψη του ΝΑΤΟ.
      Με αφορμή το Πρωτόκολλο του Κιότο αυτοί που είναι υπέρ της πυρηνικής ενέργειας κάνουν μια νέα έφοδο και φοβάμαι όχι έχουμε εμπλακεί σ’ ένα φαύλο κύκλο.
      ΠΡΟΕΔΡΕΥΩΝ (Ιωάννης Τραγάκης):  Ο Υφυπουργός Εξωτερικών κ. Στυλιανίδης έχει το λόγο.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Ασφαλώς τα κριτήρια της τοποθέτησής μας, όπως και τα κίνητρα των οποιωνδήποτε διπλωματικών ή πολιτικών πρωτοβουλιών αναλάβει η Ελλάδα είναι η ζωή, η υγεία και η ασφάλεια των πολιτών, κάτι που ενδιαφέρει και τους γηγενείς, αλλά ενδιαφέρει και τις γειτονικές χώρες, γιατί ο κίνδυνος δεν γνωρίζει γεωγραφικά σύνορα.


      Θέλω να σας διαβεβαιώσω ότι ο μηχανισμός του Υπουργείου Εξωτερικών παρακολουθεί το θέμα εκ του σύνεγγυς. Οι θέσεις μας και για το Κοζλοντούι και για τα άλλα εργοστάσια είναι διατυπωμένη με σαφήνεια σε όλα τα όργανα της Ευρωπαϊκής Ένωσης. Η συμβολή μας δεν είναι μόνο θεωρητική ή δεν έχει μόνο τα χαρακτηριστικά πολιτικής παρέμβασης, αλλά και οικονομικής ουσιαστικά υποστήριξης της πολιτικής, που θέλει να κλείσουν οι ατελείς αντιδραστήρες που μπορούν να δημιουργήσουν πρόβλημα. Εφόσον χρειαστεί το επόμενο διάστημα και κριθεί με βάση τα διεθνή στάνταρτ ότι τα εργοστάσια αυτά μπορεί να θέσουν σε κίνδυνο τους πληθυσμούς της περιοχής, θα ληφθούν οι αντίστοιχες πολιτικές και διπλωματικές πρωτοβουλίες. Σε αυτό ζητούμε, βεβαίως, τη συνεργασία όλων των πολιτικών δυνάμεων, αλλά και της κοινωνίας των πολιτών, που ευαισθητοποιείται πάνω στα ζητήματα αυτού του είδους. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Εισερχόμαστε στη με αριθμό 793/29-3-2005 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Πολιτισμού, σχετικά με το πόρισμα των ελεγκτών για την οικονομική διαχείριση στην ομοσπονδία του βόλεϊ κλπ..
      Η επίκαιρη ερώτηση του κυρίου συναδέλφου έχει ως εξής: 
      «Με κατάπληξη πληροφορήθηκα την ίδρυση τεσσάρων καινούργιων ομοσπονδιών χειμερινών αθλημάτων ανάμεσα στις οποίες είναι και η ομοσπονδία χόκεϊ επί πάγου. Εφόσον οι σχετικές ομοσπονδίες χρηματοδοτούνται κατά κύριο λόγο από το δημόσιο, που οφείλει να ελέγχει τη σοβαρότητα και το πραγματικό τους περιεχόμενο, θα ήθελα να πληροφορηθώ από τον αρμόδιο Υπουργό τα ονόματα και τις διευθύνσεις τριών τουλάχιστον σωματείων στην περιοχή Αθηνών-Πειραιώς, που καλλιεργούν το σχετικό σπορ, ώστε τα παιδιά ανθρώπων που ενδιαφέρονται να μπορέσουν να εγγραφούν!
      Ερωτάται, επίσης, ο κύριος Υπουργός να ενημερώσει τη Βουλή για τους λόγους που τον οδήγησαν να κρατήσει στο συρτάρι του πόρισμα ελεγκτών για την οικονομική διαχείριση των τελευταίων ετών στην ομοσπονδία του βόλεϊ. Δεν θα μπορούσα να πιστέψω πως μια κυβέρνηση που επαγγέλλεται την τιμιότητα και τη διαφάνεια θα κρύψει ένα πόρισμα, που προέκυψε από πρωτοβουλία των προκατόχων της.»
      Ορίστε, κύριε Υφυπουργέ, έχετε το λόγο για τρία λεπτά. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κυρία και κύριοι συνάδελφοι, κύριε Πρόεδρε, απαντώντας στην επίκαιρη ερώτηση του κυρίου συναδέλφου, κατ’ αρχάς να πω ότι ήδη έχει απαντηθεί γραπτώς. Έχει τα στοιχεία τα οποία ζητεί με την ερώτησή του. 
      Θα επαναλάβω τα ονόματα των σωματείων: «ΟΛΥΜΠΟΣ-ΖΕΥΣ», Νικηταρά 2-4 και Εμμανουήλ Μπενάκη, Αθήνα. «ΗΦΑΙΣΤΟΣ ΓΛΥΦΑΔΑΣ», Υμηττού 44, Άνω Γλυφάδα. «Γ.Σ. ΠΑΝΑΘΗΝΑΙΟΝ», Ατρειδών 17, Αγία Άρτεμις, Αθήνα. «Α.Σ. ΙΠΤΑΜΕΝΟΙ ΠΑΓΟΔΡΟΜΟΙ», Λεωφόρος Θησέως 272β, Καλλιθέα. Αυτά για το τυπικό. 
      Στην ουσία θα απαντήσω ότι έχουν γίνει όλες οι απαραίτητες ενέργειες, έλεγχοι από την πλευρά της πολιτείας, έτσι ώστε οι συγκεκριμένες διαδικασίες να είναι νόμιμες, να είναι σύμφωνες με το ν. 2725, ο οποίος προβλέπει πώς ιδρύεται μια καινούργια ομοσπονδία. Βέβαια, αν θα ήθελε να εκφράσει το βασικό ερώτημα, το οποίο και εμείς αισθανόμαστε, δηλαδή πού θα γυμνάζονται, να υπενθυμίσω ότι οι αθλητές αυτών των αθλημάτων γυμνάζονται στο εξωτερικό, επειδή ακριβώς η προηγούμενη κυβέρνηση επί έντεκα χρόνια δεν φρόντισε να φτιάξει ένα παγοδρόμιο ή δύο ή τρία ή παραπάνω, εφόσον υπάρχει και υπήρχε και η αντίστοιχη ομοσπονδία παγοδρομιών, η οποία εξυπηρετούσε τα συγκεκριμένα αθλήματα. 
      Στη συνέχεια έχουμε επερώτηση. Θα δώσουμε όλα τα απαραίτητα στοιχεία από τα οποία φαίνεται ότι υπάρχουν συμμετοχές αθλητών σε όλες τις μεγάλες διοργανώσεις, που σημαίνει ότι η αβελτηρία της προηγούμενης κυβέρνησης και η έλλειψη ειδικών χώρων δεν βαρύνει την ΕΟΠΑΓ., η οποία έχει ως στόχο να προωθήσει τα χειμερινά αθλήματα. Άρα, λοιπόν, σωστά έπραξε. 
      Στη συνέχεια, για το δεύτερο τμήμα της ερώτησής σας, αυτό που αφορά τον έλεγχο και το πόρισμα στην ΕΟΠΕ, θέλω να πω ότι κατ’ αρχήν από δική τους πρωτοβουλία έχει κατατεθεί στον αρμόδιο εισαγγελέα. Αφού με ενημέρωσαν ότι θα κάνουν αυτήν την κίνηση, εμείς από τη δική μας πλευρά κάνουμε και οικονομικό και νομικό έλεγχο και, βέβαια, από 7 Μαρτίου 2004 έχουμε σταματήσει τις πληρωμές για τη συγκεκριμένη εργολαβία, μέχρις ότου ξακαθαρίσει η διαδικασία. 
      Βέβαια, επειδή είναι ένα θέμα, το οποίο την ίδια ώρα συζητείται και για άλλες ομοσπονδίες, όπως η ΕΠΟ, που ανέλαβε να κάνει ανάλογα έργα, εμείς θα περιμένουμε από την πλευρά της δικαστικής εξουσίας τα δικά της πορίσματα και ό,τι άλλο χρειάζεται να γίνει, ως έλεγχος θα γίνει. Όταν και όπου καταλήξει η νομική μας υπηρεσία, θα προχωρήσουμε στις απαραίτητες δράσεις. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Ορίστε, κύριε Ανδριανόπουλε, έχετε το λόγο για δύο λεπτά. 
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, αναρωτιέμαι αν ο Υπουργός μιλάει σοβαρά ή τουλάχιστον κατάλαβε τι είπε εδώ μέσα.
      Φτιάξατε, δηλαδή, μία ομοσπονδία, η οποία έχει σωματεία, τα οποία δεν έχουν αθλητές και χώρους εκγύμνασης; Γιατί, λέει, οι αθλητές γυμνάζονται στο εξωτερικό. Αυτό είναι πρωτοφανές. Δεν το έχω ξανακούσει ποτέ μου. Είναι αδιανόητο. Δεν μπορώ να συλλάβω αυτό που είπατε, για να το «χωνέψω» και να το καταλάβω.
      Υπάρχουν σωματεία χωρίς αθλητές. Έγινε όμως και ομοσπονδία, στην οποία υπάρχουν αυτά τα σωματεία, ενώ δεν υπάρχει ούτε ένας χώρος εκγύμνασης στην Ελλάδα. Δηλαδή, έχουμε μια ομοσπονδία με σωματεία, που έχουν αθλητές στο εξωτερικό, που γυμνάζονται στο εξωτερικό. Τώρα, αν αυτά τα πράγματα θεωρούνται σοβαρά, τι να πω από εκεί και πέρα; Τα σχόλιά μου περιττεύουν.
      Καθ’ όσον αφορά το δεύτερο θέμα, προς τιμήν του ο προκάτοχός σας κ. Λιάνης ήθελε να πάρει χαμπάρι τι ακριβώς γίνεται σε αυτήν την ομοσπονδία. Και ζήτησε και έγινε διαχειριστικός έλεγχος. Το πόρισμα ήρθε στο γραφείο σας λίγες μέρες, αφού αναλάβατε ή λίγες μέρες πριν, ενδεχομένως. Και περιμένατε ένα χρόνο να γίνουν τουλάχιστον επτά-οκτώ δημοσιεύματα σε εφημερίδες, να καταθέσω εγώ μια επίκαιρη ερώτηση, που έχετε αναβάλει τρεις φορές και να περιμένετε από την ίδια την ομοσπονδία να πάει στον εισαγγελέα.
      Τέτοιου είδους διαφάνεια, σεμνότητα και ταπεινότητα ομολογώ ότι εμένα με εκπλήσσει. Φαντάζομαι ότι, αν είχε παραμείνει στη θέση σας ο προκάτοχός σας, θα είχε προχωρήσει πολύ γρηγορότερα από σας.
      Και μάλιστα το πόρισμα στο τέλος σας θέτει και κάποια ερωτήματα. Ζητάει από σας ως Υπουργείο, ως Γενική Γραμματεία Αθλητισμού κάποιες πρόσθετες ενέργειες, για να διευκρινιστούν κάποια σημεία. Και δεν έχετε κάνει τίποτα. Δεν καταλαβαίνω. Εγώ δεν μπορώ να καταλάβω τίποτα.
      Και κάτι τελευταίο, κύριε Υπουργέ. Δεν σας κρύβω ότι τα δύο τελευταία εικοσιτετράωρα αισθάνομαι πάρα πολύ άσχημα –κοντεύετε να με κάνετε σχεδόν να ντρέπομαι- που είμαι πολίτης αυτής της χώρας. Αυτό που συνέβη στον αγώνα Ελλάδος-Αλβανίας είναι απίθανο. Για να πάρετε εισιτήρια ή για να μπείτε στον αγώνα, έπρεπε να έχετε ταυτότητα ότι είστε Έλληνας πολίτης!
      Μας έχετε κάνει να είμαστε εδώ, σ’ ένα δημοκρατικό κοινοβούλιο και να εκπροσωπούμε μια χώρα, της οποίας η Κυβέρνηση συνειδητά προωθεί ρατσιστικές πολιτικές. Είναι απίθανο αυτό το οποίο έγινε! Και με εκπλήσσει μάλιστα και η απάθεια γενικότερα και των μέσων ενημέρωσης και της ελληνικής κοινωνίας. Δεν έχει ξανακουστεί στον κόσμο, για να μπεις σ’ ένα ματς, να αποδείξεις με ταυτότητα τι εθνικότητα έχεις!
      Αν φοβόσαστε επεισόδια, με συγχωρείτε πάρα πολύ, αλλά δεν μπορείτε να κυβερνήσετε. Περάσατε ένα νόμο, για να πατάξετε τις φασαρίες στα γήπεδα. Και σας ερωτώ: συνελήφθησαν άνθρωποι για φασαρίες. Είναι κανένας απ’ αυτούς αυτήν τη στιγμή στη φυλακή; Ποιος; Πείτε μου. Δεν μπορείτε να επιβάλλετε την τάξη;
      Είναι δυνατόν, δηλαδή, κάποια υποκείμενα ή ανθρωποειδή να επιβάλλουν στην Κυβέρνηση την πολιτική τους και εσείς να επιβάλλετε ρατσιστικούς όρους για το ποιος θα παρακολουθήσει ή δεν θα παρακολουθήσει ένα άθλημα; Φαντάζεστε να συνέβαινε αυτό κάπου στο εξωτερικό εις βάρος δικό μας; Να έπαιζε η Ελλάδα με τη Γερμανία, για παράδειγμα και να έλεγαν οι Γερμανοί ότι αν δεν έχεις ταυτότητα Γερμανού, δεν μπαίνεις στο γήπεδο και άρα οι Έλληνες της Γερμανίας δεν μπορούν να παρακολουθήσουν το παιχνίδι;
      Είναι αδιανόητο αυτό το οποίο συνέβη! Εμένα με κάνει να ντρέπομαι.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Ολοκλήρωσα, κύριε Πρόεδρε. Και εσείς πρέπει να ενοχλείστε, φαντάζομαι.
      ΠΡΟΕΔΡΕΥΩΝ (Ιωάννης Τραγάκης): Πάντως, επειδή κι εμένα με απασχόλησε αυτό το ζήτημα, ρώτησα και είδα ότι ήταν απόφαση της ΕΠΟ αφ’ ενός. Αφ’ ετέρου, όσον αφορά την ονομαστικοποίηση των εισιτηρίων, θα ήθελα να υπενθυμίσω στον κ. Ανδριανόπουλο ότι ήταν αίτημα πάρα πολλών συλλόγων για την πάταξη της βίας.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Άλλο αυτό.
      ΠΡΟΕΔΡΕΥΩΝ (Ιωάννης Τραγάκης): Εσείς γνωρίζετε καλύτερα από κάθε άλλο ότι στην Αγγλία, μετά τα φαινόμενα χουλιγκανισμού που είχαν παρουσιαστεί, το θέμα αντιμετωπίστηκε με την ονομαστικοποίηση των εισιτηρίων.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, είναι άλλο αυτό και άλλο η εθνικότητα. Έχει πολύ μεγάλη διαφορά.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δύο λεπτά.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μου είναι κατανοητή η οργή σας, κύριε συνάδελφε, αλλά το ερώτημα για το πού γυμνάζονται, θα πρέπει να το απευθύνετε στους δύο συναδέλφους που κάθονται κοντά σας. Γιατί είναι εκείνοι, οι οποίοι φρόντισαν να μην υπάρχει γήπεδο, ώστε να μη γυμνάζονται οι αθλητές.
      Να υπενθυμίσω ότι για τα δύο αθλήματα, που αφορούν τα έλκηθρα ουτζ και κέλετον, δεν υπάρχουν παρά σε δέκα χώρες συγκεκριμένοι διάδρομοι και όλοι οι αθλητές από τις σαράντα πέντε χώρες που ασχολούνται μ’ αυτά τα αθλήματα, πηγαίνουν και γυμνάζονται εκεί. Παγοδρόμιο δεν υπάρχει, άρα εκ των πραγμάτων –το ξέρω και από τη Θεσσαλονίκη- πηγαίνουν στη Σόφια και γυμνάζονται.
      Δυστυχώς, κύριε Ανδριανόπουλε, αυτή είναι η πραγματικότητα. Εμείς έχουμε φροντίσει στο πρόγραμμα δημοσίων επενδύσεων να εντάξουμε δύο παγοδρόμια, ένα στην Αθήνα και ένα στη Θεσσαλονίκη.
      Και βέβαια η ίδρυση των ομοσπονδιών έχει αυτόν το στόχο. Έχω εδώ μπροστά μου δύο χιλιάδες ονόματα αθλητών καταγεγραμμένων εδώ και είκοσι χρόνια, που έχουν εγγραφεί διαδοχικά μέσα στην εικοσαετία στα συγκεκριμένα αθλήματα, στους συγκεκριμένους συλλόγους, στα συγκεκριμένα σωματεία, και οι οποίοι πηγαίνουν και γυμνάζονται στο εξωτερικό, δυστυχώς.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Αυτά είναι σοβαρά πράγματα τώρα;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Πείτε τα αλλού. Τα Σαββατοκύριακα πηγαίνουν, κύριε Ανδριανόπουλε. Αφήνουν την ησυχία τους και πηγαίνουν και γυμνάζονται εκεί, γιατί η ελληνική πολιτεία δεν φρόντισε να έχουν χώρους εκγύμνασης εδώ.
      Για το δεύτερο κομμάτι που αναφέρεται στο πόρισμα, απευθυνθείτε πάλι στους συναδέλφους σας. Αυτοί ανέθεσαν αυτά τα έργα. Δεν τα ανέθεσε ο υποφαινόμενος. Η συγκεκριμένη δραστηριότητα είναι δραστηριότητα, την οποία ετοίμασαν συγκεκριμένοι Υπουργοί. Αυτοί ευθύνονται, αν έχει υπάρξει οποιαδήποτε δυσαρμονία, δυσλειτουργία, παρατυπία ή παρανομία. Εμείς από την  πλευρά μας κάνουμε όλες τις ενέργειες, που είναι απαραίτητες, για να βγει στη διαφάνεια η αλήθεια. Τώρα αν τρεις μέρες πριν από τις εκλογές, για να κλείσουμε τα μάτια, βάλαμε ένα πόρισμα εκεί πέρα, μου είναι κατανοητό. Η ουσία ποια είναι; Η ουσία είναι ότι οι ίδιοι ανέθεσαν τα έργα στους συγκεκριμένους και αυτοί τα έκαναν όχι μόνο εκεί, αλλά και σε άλλες ομοσπονδίες. Άρα, αν καλώς έκαναν, τότε γιατί υπάρχουν τα πορίσματα και όλη η διαδικασία; Αν δεν έκαναν καλώς, φαίνεται ότι παίζετε ένα διπλό παιχνίδι, από τη μια να είμαστε ίσοι και από την άλλη να αναθέτουμε τα έργα, όπως τα αναθέσαμε.
      Όσον αφορά το τρίτο, εμείς κάνουμε τις απαραίτητες ενέργειες. Όσον αφορά το κομμάτι που θέσατε ευκαιριακά, με εκπλήσσει που ένας άνθρωπος του ποδοσφαίρου δεν ξέρει τις διαδικασίες. Η όλη ιστορία με τα ονομαστικά εισιτήρια έχει να κάνει με την ΕΠΟ. Το ότι δεν δόθηκαν εισιτήρια στην αλβανική ομοσπονδία και έμπαιναν με ονομαστικά εισιτήρια, ήταν απόφαση της Ελληνικής Ποδοσφαιρικής Ομοσπονδίας. Το κράτος δεν έχει καμία αρμοδιότητα και δεν ανακατεύεται σ’ αυτήν την υπόθεση.
      Και όσον αφορά τα διαβατήρια τα οποία λέτε, δεν ζητούσαν να δουν αν είναι ελληνικό. Είναι υποχρέωση από το νόμο, όταν υπάρχουν ονομαστικά εισιτήρια, αυτά να συνοδεύονται από στοιχεία ταυτότητας. Τίποτε περισσότερο και τίποτε λιγότερο. Όσον αφορά τις διαδικασίες ρατσισμού κλπ, μακριά από εμάς. Tο πνεύμα δημοκρατίας και φιλοξενίας αυτής της χώρας είναι κυρίαρχο και πρωταρχικό.
       Όσον αφορά τις υπόλοιπες διαδικασίες στο νόμο για τη βία, να σας υπενθυμίσω ότι έχουν πάει και φυλακή, παρά το γεγονός ότι αυτό με στενοχωρεί.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κανείς δεν πήγε μέσα.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Φαίνεται ότι δεν παρακολουθείτε, δυστυχώς για εσάς. Αναφέρομαι στο Ηράκλειο και στον «ΕΡΓΟΤΕΛΗ», αν θυμάστε. Τώρα γίνονται οι διαδικασίες οι νομικές.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κανείς δεν είναι μέσα. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Πήγανε στη φυλακή, κύριε Ανδριανόπουλε.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Στα δικαστήρια, όχι στη φυλακή.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Στη φυλακή πήγαν. Δεν τα ξέρετε. Δεν παρακολουθείτε, δυστυχώς. Έρχεστε και τα λέτε εδώ πέρα, αλλά η πράξη αποδεικνύει ότι ελάχιστα έχετε δει και κάνετε μόνο συνθηματολογία.
      Να υπενθυμίσω ότι έχουν γίνει μέχρι αυτήν τη στιγμή είκοσι τέσσερις αγωνιστικές, έχουμε πλησιάσει τα τετρακόσια παιχνίδια και είχαμε σε ενάμισι παιχνίδι επεισόδια. Και αυτό είναι ένα στοιχείο, που έχει να κάνει με τις διατάξεις που ψήφισε η Βουλή  για την αντιμετώπιση της βίας. Και πιστεύουμε ότι θα έχουμε και καλύτερη εικόνα τα επόμενα χρόνια, γιατί αυτό είναι μια μάχη διαρκείας, την οποία εμείς είμαστε διατεθειμένοι να τη δώσουμε έξω από κάθε κομματική διαδικασία.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, μπορώ να έχω το λόγο για ενάμισι λεπτό;
      ΠΡΟΕΔΡΕΥΩΝ (Ιωάννης Τραγάκης): Τι θέλετε, κύριε Λιάνη; Επειδή ανεφέρθη το όνομά σας;
      ΓΕΩΡΓΙΟΣ ΛΙΑΝΗΣ: Αυτό είναι το λιγότερο. Ανεφέρθη το όνομά μου εμμέσως την περίοδο που συνεζητείτο το θέμα του πορίσματος, το οποίο συνετάχθη και αυτός που διέταξε το πόρισμα, είμαι εγώ. Θέλω διευκρινιστικά να μου δώσετε το λόγο για ενάμισι λεπτό. Δεν πρόκειται να σας κουράσω.
      Το πρώτο που θέλω να πω, είναι ότι άκουσα τον κύριο Υπουργό ο οποίος, μόλις ξεκίνησε τη σημερινή του ομιλία, αναφέρθηκε κιόλας στο ότι έπρεπε να υπάρχουν αυτές οι ομοσπονδίες παγοδρομίας. Εμείς λέμε ότι ακούγοντας αυτά τα ζητήματα, θα γίνει πανηγύρι σε λίγο στην Αίθουσα, αφού υπάρχει επιμονή σε ομοσπονδίες, «μαϊμούδες» και φαντάσματα.
      Στο θέμα μας τώρα. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Καλά, κύριε Πρόεδρε, τι διαδικασία είναι αυτή; Από πού εκπορεύεται αυτή η διαδικασία;
      ΓΕΩΡΓΙΟΣ ΛΙΑΝΗΣ: Το ανέφερα παρεμπιπτόντως.
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, κύριε Λιάνη, είστε κοινοβουλευτικός…
      ΓΕΩΡΓΙΟΣ ΛΙΑΝΗΣ: Ζητώ συγγνώμη.
      ΠΡΟΕΔΡΕΥΩΝ (Ιωάννης Τραγάκης): Θα σας αφαιρέσω το λόγο.
      ΓΕΩΡΓΙΟΣ ΛΙΑΝΗΣ: Μα, ζητώ συγγνώμη. Να μη μου αφαιρέσετε το λόγο.
      ΠΡΟΕΔΡΕΥΩΝ (Ιωάννης Τραγάκης): Μα, μου είπατε ένα λεπτό, για να δώσετε μια διευκρίνιση και εσείς από τώρα μπαίνετε στην επερώτηση που θα συζητήσουμε σε πέντε λεπτά.
      ΓΕΩΡΓΙΟΣ ΛΙΑΝΗΣ: Ως θιγόμενος πρώην Υπουργός που τον αφορούν αυτά που δεν έκανε, γιατί αναφέρθηκε ο κύριος Υπουργός και οι δύο παρακείμενοί σας κύριοι, έχω δικαίωμα να μιλήσω.
      ΠΡΟΕΔΡΕΥΩΝ (Ιωάννης Τραγάκης): Για το βόλεϋ πείτε δυο κουβέντες.
      ΓΕΩΡΓΙΟΣ ΛΙΑΝΗΣ: Λέω τώρα στο θέμα μου. Δεν πρόκειται να σας κουράσω.
      ΠΡΟΕΔΡΕΥΩΝ (Ιωάννης Τραγάκης):  Όχι, δεν έχετε το δικαίωμα. Καταχρηστικά σας δίνω το λόγο, για να πείτε δυο κουβέντες για το βόλεϊ.
      ΓΕΩΡΓΙΟΣ ΛΙΑΝΗΣ: Το πόρισμα αυτό δεν συνετάχθη τρεις μέρες πριν λήξει η θητεία μας ως κυβερνήσεως, αλλά τρεις μήνες πριν. Το αν έφτασε στη γραμματεία μια εβδομάδα πριν από τις εκλογές, είναι ευθύνη αυτού που το παραλαμβάνει. Εγώ ήμουν στη Φλώρινα και δεν έχω καμία αντίρρηση που το παραλάβατε και, αν θέλετε, να το οδηγήσετε εκεί που θέλετε να το οδηγήσετε. Σας πρόλαβε, όμως, η ομοσπονδία του βόλεϊ και πήγε και το κατέθεσε η ίδια, όπως ξέρετε, στον εισαγγελέα. Καλώς κατετέθη.
      ΠΡΟΕΔΡΕΥΩΝ (Ιωάννης Τραγάκης): Τα ίδια είπατε με τον κύριο Υπουργό. Ολοκληρώστε, σας παρακαλώ.
      ΓΕΩΡΓΙΟΣ ΛΙΑΝΗΣ: Μια λέξη μόνο. 
      Είναι πάγια νοοτροπία, πάγια τακτική, κύριε Υπουργέ. Γιατί εκπλήσσεστε; Σε ομοσπονδίες, σε μεγάλα αθλητικά γεγονότα…
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Λιάνη,  ευχαριστώ πολύ.
      (Θόρυβος στην Αίθουσα)
      Ολοκληρώσατε, κύριε Λιάνη.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η με αριθμό 51/24/3.2.2005 επερώτηση των Βουλευτών του ΠΑΣΟΚ κυρίων Γεωργίου Λιάνη, Χρήστου Αηδόνη, Ανδρέα Φούρα, Απόστολου Κατσιφάρα, Αναστασίας-Συλβάνας Ράπτη, Αθανασίου Αλευρά, Κωνσταντίνου Σπηλιόπουλου, Ιωάννη Δημαρά, Δημητρίου Ανδρουλάκη και Μαρίας Δαμανάκη προς τον Υπουργό Πολιτισμού, σχετικά με τις αναγνωρίσεις νέων αθλητικών ομοσπονδιών.
      Από το Προεδρείο της Κοινοβουλευτικής Ομάδας του ΠΑΣΟΚ πήραμε μία επιστολή, με την οποία γι’ αυτήν την επερώτηση ορίζεται ως Κοινοβουλευτικός Εκπρόσωπος ο κ. Γεώργιος Λιάνης.
      Κύριε Αηδόνη, έχετε το λόγο για δεκαπέντε λεπτά.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, κατ’ αρχήν θα ήθελα να ευχηθώ σε όλους καλό μήνα. Βέβαια σήμερα υπάρχει μία ιδιαιτερότητα και, από ό,τι καταλαβαίνω, μέσα από αυτήν την ιδιαιτερότητα και ο Υπουργός προηγουμένως εκστόμισε ένα μικρό ψέμα. Είναι η αρχή του Απρίλη…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Επαναλάβετε, σας παρακαλώ.
      ΧΡΗΣΤΟΣ ΑΗΔΟΝΗΣ: Θα σας το εξηγήσω. 
      Είναι, λοιπόν, η αρχή του Απρίλη και η σημερινή μέρα είναι Πρωταπριλιά, κύριε Υπουργέ, γι’ αυτό και εσείς μιλήσατε ή καλώς επιμένετε σε μία επιλογή που έχει να κάνει με την αναγνώριση. Εγώ θεωρώ ότι συνεχίζετε…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Πρωταπριλιά είναι το ότι βρισκόμαστε εδώ πέρα.
      ΧΡΗΣΤΟΣ ΑΗΔΟΝΗΣ: Σωστά. Είναι και αυτό.  
      Άρα, λοιπόν, όλοι μας, όπως και ο κύριος Υπουργός, μπορούμε να κάνουμε τη χρήση ενός μικρού ή μεγάλου ψέματος, μόνο που το έθιμο επιτάσσει, δυστυχώς, τη σημερινή μέρα να γίνεται και άμεση διάψευση. 
      Τι γίνεται, όμως, στην περίπτωση της σημερινής Κυβέρνησης που την κάθε μέρα δυστυχώς την έχει κάνει και μία Πρωταπριλιά; Για να βγει, λοιπόν, από το αδιέξοδο, θα της πρότεινα στο πνεύμα αυτής της ημέρας να κάνει την Πρωταπριλιά επετειακή γιορτή αυτής της Κυβέρνησης και της Νέας Δημοκρατίας, γιατί τότε πραγματικά θα ήταν και σεμνή και ταπεινή και ειλικρινής κυβέρνηση.
      Κυρίες και κύριοι συνάδελφοι, είμαστε ένα χρόνο μετά. Τα μηνύματα της σεμνότητας και της ταπεινότητας ηχούν ως παράτονοι ήχοι στον απίθανο χορό της υποκρισίας που έχει στήσει ξέφρενα αυτή η Κυβέρνηση. Σεμνά και ταπεινά θυμόμαστε τον κ. Αλογοσκούφη να μας διαβεβαιώνει ότι δεν κινδυνεύει το εισόδημα των εργαζομένων. Σεμνά και ταπεινά θυμόμαστε τον κ. Καραμανλή να επαναλαμβάνει ότι οι υποσχέσεις της Νέας Δημοκρατίας θα τηρηθούν στο ακέραιο. Σεμνά και ταπεινά οι Υπουργοί και τα στελέχη της Νέας Δημοκρατίας επαναλαμβάνουν αυτό και άλλα πράγματα, όπως και μία σειρά από άλλες υποσχέσεις. 
      Σήμερα, λοιπόν, μετά από τη φορολογική καταιγίδα, ο ελληνικός λαός αναρωτιέται, αν δεν ήσασταν τόσο σεμνοί και ταπεινοί, τι άλλο θα τους κάνατε. Ο ελληνικός λαός είναι αντιμέτωπος με μία λαίλαπα, που τη δημιουργήσατε με την περιβόητη απογραφή σας και μέσα του υπάρχει ένας μόνιμος συλλογισμός γι’ αυτήν την Κυβέρνηση: Πώς είναι δυνατόν να είναι τόσο ανίκανη; Αυτό είναι το νέο σχόλιο που ακούς στις γειτονιές, στα καφενεία, στους δρόμους και στις πλατείες. Ναι, κύριοι της Νέας Δημοκρατίας, αυτή δυστυχώς είναι η αλήθεια για σας.
      Σήμερα βέβαια το θέμα της συζήτησής μας είναι τελείως διαφορετικό. Στο επίκεντρο της συζήτησής μας βρίσκεται ο αθλητισμός και η παγκόσμια πρωτοτυπία που ανακάλυψε η ηγεσία του Υπουργείου Αθλητισμού, για να εξασφαλίσει τον έλεγχο της Ελληνικής Ολυμπιακής Επιτροπής. Βέβαια και εδώ το εκχύλισμα της ανικανότητας είναι πρωτοφανές, πράγμα το οποίο θα εξηγήσω αργότερα. 
      Ακούστε αυτό πρώτα σε μια σειρά από ζητήματα που αφορούν την πολιτική του Υπουργείου Αθλητισμού και πρώτα απ’ όλα σχετικά μ’ αυτήν τη μοναδική και πρωτοφανή προσπάθεια κομματικοποίησης. Από ό,τι φαίνεται, είναι μάλλον το μεγάλο όραμα της ηγεσίας του Υπουργείου Αθλητισμού, γιατί το μόνο που έχουμε διαπιστώσει στην προηγούμενη περίοδο, είναι αυτό ακριβώς: Η πολιτική του αθλητισμού εξαντλείται σε μία κοπιώδη προσπάθεια της ηγεσίας να θέσει στον έλεγχό της τα πάντα.
Δεν διστάζει γι’ αυτό να σκαρφιστεί οτιδήποτε και το πιο ακραίο, φυσικά, παράδειγμα είναι αυτό για το οποίο εγκαλείται σήμερα. 
      Η τακτική που ακολουθεί το Υπουργείο σας σε όλα τα ζητήματα, είναι γνωστή: Εκεί που δεν μπορεί να ελέγχει, προχωρά σε αλλαγές μέσα από τη νομοθεσία -το παράδειγμα της ΕΠΟ είναι γνωστό και χρειάστηκε η παρέμβαση της Διεθνούς Ομοσπονδίας, για να συνειδητοποιήσετε, κύριε Υπουργέ, την πραγματικότητα και να αναγκαστείτε να πάτε σε μια υποχρεωτική αναδίπλωση-  είτε φυσικά μέσα από την προσπάθεια της οικονομικής «ασφυξίας» των ομοσπονδιών, για να επιβάλει τις δικές του πλειοψηφίες.  Δεν χρειάζεται να κοιτάξει κανείς στον πίνακα των επιχορηγήσεων, για να συνειδητοποιήσει αυτήν την πραγματικότητα. 
      Αρκεί να δει τη συμπεριφορά του κ. Ορφανού προς το Γενικό Γραμματέα Αθλητισμού, τον κ. Κουκοδήμο, όπου εκεί είχαμε ακόμη και μη έγκριση των εξόδων του Γενικού Γραμματέα για τη μετακίνησή του στη Γεωργία, για να παρακολουθήσει έναν αγώνα ποδοσφαίρου της εθνικής μας ομάδας. Δυστυχώς φαίνεται ότι ο κ. Κουκοδήμος, ένας πραγματικά μεγάλος αθλητής, δεν ανήκει στην κατηγορία των ελεγχομένων από τον κ. Ορφανό. Ανήκει όμως, από ό,τι φαίνεται, η «παράγκα», που θέλει να ξαναχτίσει ο κ. Ορφανός στο ποδόσφαιρο και στον αθλητισμό γενικότερα.  Για ένα τέτοιο όραμα δεν διστάζει να διαθέσει εκατομμύρια. Και επειδή, κύριε Υπουργέ, η επιλεκτική εκροή είναι πάντα μία πρόκληση, αλήθεια γιατί μέχρι σήμερα δεν έχουν ικανοποιηθεί οι οφειλές στους ολυμπιονίκες ή ακόμη και στην Εθνική Ομάδα Ποδοσφαίρου; Τι άλλο περισσότερο πρέπει να κάνουν αυτοί από αυτό το οποίο έχουν κάνει για τη χώρα τους;
      Και σ’ αυτό εδώ το σημείο, κύριοι συνάδελφοι, επιτρέψτε μου να μεταφερθώ από την «παράγκα» στο «μαγειρείο» επί της οδού Ακακιών 52. Στις 31 Ιανουαρίου του 2005, τελευταία μέρα της προθεσμίας που όριζε ο νόμος, κατατέθηκαν στο πρωτόκολλο της Ελληνικής Ολυμπιακής Επιτροπής αιτήσεις από τέσσερις νέες αθλητικές ομοσπονδίες, για να εκπροσωπηθούν με αντιπρόσωπό τους στη νέα σύνθεση της ολομέλειας της ΕΟΕ. Ήταν η Ομοσπονδία του Κέρλινγκ, του Μπομπ και Σκέλετον, του Χόκεϊ επί Πάγου και του Λουτζ. Αξίζει, λοιπόν, να αναφέρουμε  ότι όλα τα αθλήματα που εκπροσωπούνται από τις νεοσυσταθείσες ομοσπονδίες, υπαγόντουσαν στην Ελληνική Ομοσπονδία Παγοδρομιών. Από τις τέσσερις αυτές ομοσπονδίες, οι τρεις προσκόμισαν πρακτικό γενικής συνέλευσης, από την οποία εξελέγη η διοίκηση της Ομοσπονδίας, όπως ο τακτικός εκπρόσωπος της ΕΟΕ, όπως και ο αναπληρωματικός. Είναι δε τόσο μεγάλη η προχειρότητα μέσα από την οποία μεθοδεύεται αυτή η πρωτοφανής προσπάθεια, που βλέπουμε ότι στις μεν τρεις ομοσπονδίες έχουμε τους ίδιους τακτικούς και αναπληρωματικούς εκπροσώπους, όπως και τα ίδια πρακτικά ψηφοφορίας, που έχουν υπογραφεί στο ίδιο ακριβώς μέρος, όπου διαπιστώνεται φυσικά ότι η κατάσταση είναι φωτοτυπημένη. 
      Εδώ αξίζει να πούμε ότι είναι άξιο έρευνας αν και κατά πόσο τα είκοσι πέντε αυτά σωματεία, που συμμετείχαν στην ψηφοφορία, έχουν ειδική αθλητική αναγνώριση της Γενικής Γραμματείας Αθλητισμού, πολύ δε περισσότερο αν έχουν το δικαίωμα ψήφου, μια και ο νόμος ορίζει ότι πρέπει να έχουν συγκεκριμένο αριθμό αθλουμένων: δέκα για τα ατομικά, είκοσι για τα ομαδικά. Και ανέφερα το θέμα της έρευνας, γιατί το Υπουργείο στην αίτηση κατάθεσης εγγράφων του κ. Λιάνη δεν έχει απαντήσει μέχρι σήμερα.
      Και βέβαια, επειδή είναι γνωστό ότι όλη η ιστορία είναι «μαϊμού», οι «μαϊμούδες», λοιπόν, προσπάθησαν να κατοχυρωθούν μέσα από την καταπληκτική, μοναδικής έμπνευσης διάταξη, που περιλαμβάνεται και στα τρία καταστατικά και λέει το εξής τρελό: Αν κατά το προηγούμενο έτος της γενικής συνέλευσης δεν έχουν διεξαχθεί πανελλήνια πρωταθλήματα για λόγους ανωτέρας βίας, στις γενικές συνελεύσεις του επόμενου έτους δικαιούνται ψήφο όλα τα εγγεγραμμένα σωματεία. Εκείνοι μπορεί να μην το γνώριζαν, εσείς όμως δεν γνωρίζατε, κύριε Υπουργέ, ότι καμία διάταξη κανενός καταστατικού δεν μπορεί να υπερβαίνει το νόμο και συγκεκριμένα το ν. 2725/1999; Η δε ομοσπονδία του κέρλινγκ προσκομίζει ένα απόκομμα πρακτικού γενικής συνέλευσης, χωρίς να αναφέρει ούτε καν τις επωνυμίες των σωματείων-μελών. Εδώ, δηλαδή, είχαμε αυτόματη πιστοποίηση της διαδικασίας-«μαϊμού». Είναι μια πρωτοφανής στάση.


      Επειδή, κύριε Υπουργέ, όσο και να προσπαθείτε, η χώρα αυτή δεν θα εξελιχθεί σε μπανανία, μπορείτε να μας δώσετε έστω και μία απάντηση για το πώς είναι δυνατόν να υπογράφετε την αναγνώριση αυτών των ομοσπονδιών, όταν δεν είχαν καν την αναγνώριση από την Παγκόσμια Ομοσπονδία, όπως πάλι ρητά ορίζει ο νόμος; Μήπως πιστεύετε ότι είστε και πάνω από το νόμο; 
      Αξίζει σ’ αυτό το σημείο να αναφερθούμε σε μερικές τραγελαφικές πτυχές. Ούτε ο Αριστοφάνης σε κωμωδία θα μπορούσε να είχε τέτοια έμπνευση. Ο κ. Γουίλς, λοιπόν, Πρόεδρος της Ομοσπονδίας Χόκεϋ επί Πάγου, είκοσι τέσσερις ώρες πριν εκλεγεί πρόεδρος, αποστέλλει έγγραφο με ημερομηνία 24 Ιουνίου 2005 στην Παγκόσμια Ομοσπονδία και ζητάει από αυτήν την αναγνώρισή της. 
      Στην Ομοσπονδία πομπ και κέλετον η Παγκόσμια Ομοσπονδία, με έγγραφό της προς την ΕΟΕ με ημερομηνία 27/1/2005, ζητά την έγκριση από την ΕΟΕ για να δώσει την αναγνώριση.
      Έχουμε, λοιπόν, πρωτοφανή πράγματα. Βλέπουμε τους ίδιους εκπροσώπους, τα ίδια σωματεία. Και στις τρεις ομοσπονδίες ανά μισή ώρα βλέπουμε να εκλέγουν διοικήσεις, να κάνουν ψηφοφορίες, να προχωράνε σε διαλογή ψηφοδελτίων και να συντάσσουν πρακτικά. Δηλαδή, μιλάμε για μία παγκόσμια επίδοση αθλιότητας.
      Είναι δε απορίας άξιο πώς και στις τρεις ψηφοφορίες παρίσταται, όπως αναφέρεται, και ο Πρόεδρος Πρωτοδικών Αθηνών, ο κ. Δάκος, ως δικαστικός αντιπρόσωπος. Είναι ακόμη απορίας άξιο πώς δόθηκε η αθλητική αναγνώριση στις παραπάνω ομοσπονδίες, όταν δεν είχαν καν συγκροτημένες διοικήσεις και πώς τόσο εύκολα, χωρίς να εξεταστεί η νομιμότητα των δικαιολογητικών, προχώρησε η Γενική Γραμματεία σε τέτοια απόφαση. 
      Ακόμα, κύριε Υπουργέ, μπορείτε να μας πείτε σε ποιες αθλητικές εγκαταστάσεις της χώρας διεξήχθησαν τα εσωτερικά πρωταθλήματα αυτών των αθλημάτων; Ποια σωματεία και ποιοι αθλητές αναδείχθηκαν πρωταθλητές Ελλάδος; Αλλά ακόμη κι αν δεχθούμε την παράνομη διάταξη του καταστατικού –περί ανωτέρας βίας δηλαδή- εξαιτίας της οποίας δεν έγιναν πανελλήνια πρωταθλήματα το 2004, μπορείτε να μας πείτε έστω και ένα έτος που κάποιος από αυτούς, όχι απλά αγωνίστηκε, αλλά γλίστρησε έστω λίγο απλά πάνω στον πάγο; 
      Επειδή, όμως, δεν αναφέρεται η ύπαρξη ανωτέρας βίας, θα πρέπει να υποθέσουμε ότι και τα τρία αθλήματα που είναι ατομικά –και με είκοσι πέντε σωματεία η κάθε ομοσπονδία- πρέπει να έχουν τουλάχιστον δέκα αθλητές στη δύναμή τους. Και σε συνδυασμό φυσικά με το ομαδικό άθλημα του χόκεϋ, αν κάνουμε ένα μικρό μαθηματικό υπολογισμό, θα μιλήσουμε για χίλιους διακόσιους πενήντα αθλητές στη χώρα, οι οποίοι όμως όλα αυτά τα χρόνια δεν αγωνίστηκαν πουθενά και δεν συμμετείχαν σε κανένα πρωτάθλημα. Εδώ βλέπετε ότι η φαντασία ξεπερνάει κάθε όριο.
      Επειδή, όμως, η πολιτική ηγεσία στη λογική του ελέγχου και της κομματικοποίησης δεν μπόρεσε να επιβάλει τους δικούς της ανθρώπους, κατασκεύασε αυτές τις ομοσπονδίες, για να εξασφαλίσει τον έλεγχο. Στην αντισφαίριση, παραδείγματος χάρη, αυτό επιχειρήθηκε πριν να περάσει ο κ. Φίλης, ο οποίος απέτυχε. Ο ίδιος προσπάθησε να περάσει στην πυγμαχία. Και εκεί απέτυχε. Ο γνωστός αθλητικογράφος, ο κ. Νικολάκης, επιχειρήθηκε να περάσει μέσα από το χόκεϋ και στη συνέχεια από το μοντέρνο πένταθλο. Εκεί προβλήματα εσωτερικής συνοχής –φαίνεται- του χώρου δεν του έδωσαν τη δυνατότητα αυτής της εκλογής. Έτσι επιστρατεύθηκε το ύστατο μέσο, που ήταν αυτές οι τέσσερις ομοσπονδίες που εξέλεξαν αυτά τα πρόσωπα. 
      Είναι τυχαίο που οι τρεις από τους τέσσερις είναι από τη Θεσσαλονίκη και είναι πολιτικοί φίλοι του Υπουργού; Είναι τυχαίο που ο κ. Γουίλς –ο τέταρτος, ο έτερος δηλαδή- ήταν ένας παλιός συνεργάτης της κ. Πετραλιά και είχε διοριστεί την περίοδο του 1990-1993 ως Γενικός Διευθυντής της Οργανωτικής Επιτροπής των Μεσογειακών Αγώνων; 
      Αν κάποιος προσπαθούσε να κλείσει με μία λέξη αυτό το θέμα –γιατί είναι χιλιάδες αυτά τα οποία έχει να περιγράψει- ούτε καν ως φάρσα θα μπορούσε να αποδώσει αυτό το οποίο ζήσαμε και είδαμε μέσα από αυτές τις ενέργειες, κύριε Υπουργέ.
      Εκείνο, λοιπόν, το οποίο θα ήθελα να πω –και να κλείσω μ’ αυτό το ζήτημα- είναι ότι ο αθλητισμός δεν έχει ανάγκη τον έλεγχο. Έχει ανάγκη ενός οράματος, που πραγματικά θα μπορέσει να αποδώσει και να βοηθήσει τη χώρα να αναπτύξει τα μοναδικά ιδανικά, τα οποία μπορεί να δει η νέα γενιά μέσα σ’ αυτό. Σήμερα εκείνο το οποίο δυστυχώς διαπιστώνουμε, κύριε Υπουργέ, είναι ότι μέσα σας δεν υπάρχει κανένα όραμα. Εκείνο το οποίο, δυστυχώς, κάνετε είναι το πώς θα μπορέσετε να εξασφαλίσετε έναν έλεγχο, ο οποίος δεν οδηγεί πουθενά. Έναν έλεγχο ο οποίος πραγματικά δεν ενδιαφέρει καμία νέα γενιά, γιατί εκείνο το οποίο είναι δικαίωμα αυτής της νέας γενιάς είναι το πώς θα μπορέσει, μέσα από αυτά τα ιδανικά που αναπτύσσει ο αθλητισμός, να αναπτυχθεί και αυτή ανάλογα.
      Νομίζω, λοιπόν, ότι δικό σας πολιτικό χρέος είναι σύντομα, πάρα πολύ σύντομα επιτέλους, όχι να σκεφθείτε, αλλά τουλάχιστον να προσπαθήσετε να μας πείτε πέντε πράγματα για το πώς σκέφτεστε το μέλλον του αθλητισμού αυτής της χώρας.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Φούρας έχει το λόγο.
      ΑΝΔΡΕΑΣ ΦΟΥΡΑΣ: Κύριε Πρόεδρε, χαίρομαι που κατέχετε την Έδρα σ’ αυτήν την επερώτηση, γιατί είστε ένας άνθρωπος που ξέρετε πολύ καλά τον αθλητισμό και καλό θα ήταν ο παριστάμενος Υπουργός να σας συμβουλεύεται ενίοτε.
      Ο αγαπητός συνάδελφος ανέλυσε το θέμα. Εγώ θέλω να διαβάσω μία πρόταση από τα πρακτικά της Ολυμπιακής Επιτροπής στην τελευταία της συνεδρίαση. Η πρόταση αυτή είναι η εξής: «Δεν σας κρύβω ότι ντράπηκα, όταν μου ανέφεραν ότι τέτοια γεγονότα συνέβησαν στο Λίβανο, στη Συρία, στην Ταϊλάνδη και τη Σρι Λάνκα. Στην Ελλάδα που είναι η κοιτίδα του πολιτισμού, μου είπαν ότι δεν περίμεναν να κάνουμε κάτι τέτοιο. Βρέθηκα σε πάρα πολύ δύσκολη, σε πάρα πολύ δυσάρεστη θέση. Αισθάνθηκα πολύ άσχημα ως Έλληνας.».
      Ποιος τα λέει αυτά; Τα λέει στην τελευταία συνεδρίαση της Ολυμπιακής Επιτροπής ο Πρόεδρός της, ο κ. Μίνως Κυριακού. Ποιος έκανε τον κ. Κυριακού να ντρέπεται, να αισθάνεται ότι βρίσκεται σε πολύ άσχημη θέση, να αισθάνεται στην πρώτη του συνάντηση με τη διεθνή Ολυμπιακή Επιτροπή ότι οφείλει να απολογηθεί; Ποιες ήταν οι πράξεις ντροπής και αισχύνης; Ποιες ήταν οι πράξεις που μας οδήγησαν στο να είμαστε στην ίδια κατηγορία με τη Σρι Λάνκα και την Ταϊλάνδη; Ποιος;
      Κύριε Υπουργέ, λυπάμαι. Έχετε μία ευκαιρία σήμερα -εφόσον γνωρίζετε ότι πίσω απ’ αυτές τις τέσσερις ομοσπονδίες, που ιδρύθηκαν, υπάρχουν άπειρες παρανομίες, ποινικά αδικήματα, πλαστογραφίες και απάτες- να αποστασιοποιηθείτε απ’ αυτό το γεγονός, για να προστατεύσετε και την τιμή σας και την τιμή του ελληνικού αθλητισμού. 
      Δεν κατανοείτε για ποιο λόγο μετά τους Ολυμπιακούς Αγώνες διασυρθήκαμε διεθνώς; Για τον κομματισμό, που ένας θεσμός προσώπων στο περιβάλλον σας επιχειρεί να επιβάλει στον ελληνικό αθλητισμό, αγνοώντας το ότι η Ελλάδα είναι χώρα δημοκρατική. 
      Αν δεν το κάνετε, να είστε βέβαιος ότι η διαδικασία θα φύγει από το πολιτικό πεδίο και θα ποινικοποιηθεί, γιατί οφείλουμε να προστατεύσουμε τις διαδικασίες συγκρότησης του ελληνικού αθλητισμού.
      Ποιο είναι το όραμά σας για τον αθλητισμό, κύριε Υπουργέ; Τι κάνετε αυτόν το χρόνο στο Υπουργείο; Ποιος είναι ο σχεδιασμός σας; Ποια είναι η πολιτική σας; Μπήκαμε στο 2005, που είναι η χρονιά των Μεσογειακών Αγώνων. Τι προετοιμασία κάνει η χώρα; Έχει η Ελληνική Ολυμπιακή Επιτροπή εγκεκριμένο προϋπολογισμό; Έχει καμία ομοσπονδία εγκεκριμένο προϋπολογισμό; Ή οφείλουν, όσοι είναι πρόεδροι των ομοσπονδιών, να τρέχουν αυτές τις ημέρες, αρχές Απριλίου, στο παρακείμενο του γραφείου σας γραφείο, να συναντούν τον κ. Λυκόπουλο ή την κόρη σας, για να διαπραγματεύονται το ύψος των επιχορηγήσεων των ελληνικών ομοσπονδιών για το 2005;
      Γνωρίζετε να μας πείτε σ’ αυτήν την Αίθουσα τι χρήματα διαθέτει η Γενική Γραμματεία Αθλητισμού για τον ελληνικό αθλητισμό το έτος 2005; Σας έχει πει το Υπουργείο Οικονομικών ποιο είναι το ύψος της χρηματοδότησής σας; Ή η μόνη πολιτική, κύριε Υπουργέ, είναι ο κομματισμός, οι απειλές, οι εκβιασμοί και μέσα σ’ αυτές και η απόπειρα εκβιασμών και πρώην Υπουργών;
      Θλίβομαι, μάλιστα, για ένα σημερινό δημοσίευμα μίας εφημερίδας της Πάτρας, το οποίο διοχετεύτηκε από το Υπουργείο σας, αλλά αν θέλετε τέτοιου τύπου αναμετρήσεις, θα τις έχετε.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Φούρα. 
    Ο κ. Κατσιφάρας έχει το λόγο. 
    ΑΠΟΣΤΟΛΟΣ ΚΑΤΣΙΦΑΡΑΣ: Είναι πράγματι μια ευκαιρία, κύριε Υπουργέ, να διορθώσουμε ως κοινωνία κάποια πράγματα, γιατί πρέπει να λειτουργούμε και παιδαγωγικά, από την άποψη ότι έχουμε και ένα ηθικό χρέος απέναντι στην κοινωνία. Ο κομματικός έλεγχος χωρίς την πολιτική κυριαρχία είναι η αρχή της ήττας και εσείς τον κάνετε με άσχημο διοικητικό τρόπο. Το ΠΑΣΟΚ ποτέ δεν έλεγξε το κράτος. Όταν το έλεγξε πλήρως και ταυτίστηκε οδηγήθηκε στην ήττα. Όσο είχε κυριαρχία με την πολιτική του στην κοινωνία, επιβεβαιωνόταν συνεχώς από την ίδια την ελληνική κοινωνία. Εσείς ξεκινήσατε με την τελευταία φάση μιας συνεχιζόμενης πορείας, που θα έπρεπε να υπάρχει. 
    Τι έχετε κάνει αλήθεια, κύριε Υπουργέ, μέχρι σήμερα; Σκεφθήκατε ή σας οδήγησαν κάποιοι ότι μ’ αυτόν το συγκεκριμένο τρόπο και ελέγχοντας την ομοσπονδία ή δημιουργώντας ομοσπονδίες, αγνοώντας πώς θα χαρακτηριστούν οι κινήσεις σας στην κοινωνία, στους αθλητές, στον πολιτικό κόσμο, και έχοντας μόνο και μόνο στο πίσω μέρος του κεφαλιού σας το πώς θα ελέγξετε τις δύο κυρίαρχες ομοσπονδίες; Νομίζω ότι σας οδήγησαν. Δεν θέλω να πιστέψω ότι ήταν δικός σας σχεδιασμός. Οδηγηθήκατε σε λάθος δρόμο. Ένα χρόνο δεν κάνετε τίποτε άλλο, παρά να ασχολείστε μονομερώς με τον κομματικό έλεγχο, αποφεύγοντας οποιαδήποτε πρωτοβουλία, που πραγματικά θα δώσει απαντήσεις στα προβλήματα που αντιμετωπίζει η κοινωνία, ο αθλητισμός, η νεολαία μας. 
    Θέλω να είμαι σαφής, κύριε Υπουργέ. Φέρατε νομοσχέδιο  για τη βία και κάναμε μεγάλη κουβέντα. Πείτε μου αλήθεια αν πραγματικά πιστεύετε ότι σήμερα βελτιώθηκαν κάπως, έστω στο ελάχιστο τα πράγματα. Δεν έχετε υλοποιήσει τίποτα. Ενώ διαμορφώσατε το θεσμικό πλαίσιο, αποφύγατε να πάρετε μετά τις όποιες ευθύνες λες και δεν έχει καμία ευθύνη το κράτος, αλλά όλοι οι άλλοι. Η βία συνεχίζεται, τα προβλήματα συνεχίζονται και πολλές φορές είναι πολύ πιο οξυμένα. Εσείς παρατηρείτε. Οι σκληροί πυρήνες των ομάδων παραμένουν ως έχουν, η ιδιωτική φρούρηση, όπως τη φέρατε, ως τη μεγάλη λύση, έχει αποτύχει και εσείς γενικώς παρακολουθείτε. 
    Είπατε ότι δεν θα κάνετε κρατικό αθλητισμό. Είπαμε μεν τη λέξη αυτή, αλλά δεν έχετε καμία πολιτική για τον αθλητισμό. Ξέρετε, όμως τι κάνετε; Κάνετε ρουσφετολογικές επιχορηγήσεις σε όλη την Ελλάδα. Όλες οι ομοσπονδίες σε όλους τους νομούς καταγγέλλουν ότι δεν έχουν πάρει χρήματα. Επί μέρους, όμως, υπάρχουν πολύ συγκεκριμένες ομάδες που επιλέγονται. Και βεβαίως δεν ξέρω με ποια κριτήρια γίνεται αυτό, αλλά θα κριθείτε για όλα αυτά που επιλέγετε. Επιλέγετε και ενισχύετε επιλεκτικά και ρουσφετολογικά. 
    Και αυτό όμως είναι αδιέξοδο, κύριε Υπουργέ. Συνεχίστε να το κάνετε –δεν πειράζει- για ένα χρόνο ακόμη. Είναι αδιέξοδο και θα κριθείτε από το σύνολο και τα αποτελέσματα της πολιτικής σας. Δεν θα κριθείτε μόνο από τους λίγους, τους «ημέτερους», αυτούς που βολεύονται μονομερώς σήμερα. Γιατί αυτοί που βολεύονται με τον εύκολο τρόπο τώρα, θα πάνε κάπου αλλού να βολευτούν αύριο. Αυτή είναι η παθογένεια του συστήματος. 
    Αλήθεια με το «Ελλάδα 2004» τι κάνετε, κύριε Υπουργέ; Γιατί πραγματικά έχετε σε μια ομηρία όλη την περιφέρεια, γιατί έχετε σε ομηρία όλους τους δήμους, τα αθλητικά σωματεία που περιμένουν να δουν την αξιοπιστία των υποσχέσεων και του λόγου σας; Δεν υπάρχει ένα έργο από το συγκεκριμένο πρόγραμμα, που να βρίσκεται σε εξέλιξη. Αν υπάρχει, να μου το πείτε. Ειδικά για τη δική μου περιοχή, ξέρω ότι δεν υπάρχει κανένα. Υπάρχει ένα μεγάλο ζήτημα. Αυτή η οφειλή του κράτους προς την περιφέρεια, πού θα σταματήσει; Μόνο στις δεσμεύσεις;
	ΜΑΡΙΟΣ ΣΑΛΜΑΣ: Μιλάτε για το 2004 εσείς, που δεν κάνατε ούτε ένα έργο;
	ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Σαλμά.
      Ολοκληρώστε, κύριε Κατσιφάρα.
      ΑΠΟΣΤΟΛΟΣ ΚΑΤΣΙΦΑΡΑΣ: Βεβαίως μιλάμε για το 2004.
      Ταυτόχρονα, αγαπητέ κύριε Υπουργέ, σε ό,τι αφορά τη μεταολυμπιακή σας πολιτική, ένα μεγάλο κεφάλαιο, μία πραγματική «προίκα» για τον τόπο μας, την έχετε αφήσει κι έχει χάσει την αξία της. Όταν θα πάτε να ασχοληθείτε και με τον τρόπο που προσεγγίζετε τα θέματα, ειδικά μέσα από τις χθεσινές ανακοινώσεις, νομίζω ότι θα δείτε ότι οδηγείτε σε μία εντελώς καταστροφική πολιτική αυτό το συγκεκριμένο κεφάλαιο και την «προίκα». 
      Δυστυχώς η πολιτική σας είναι κατώτερη των περιστάσεων. Ο κομματικός έλεγχος πουθενά αλλού δεν οδηγεί, να το ξέρετε αυτό, παρά μόνο σε σύγχυση και σε αναξιοπιστία. Μέσα από εκεί βολεύονται οι επιτήδειοι και οι ξύπνιοι ή τουλάχιστον εξυπηρετούνται πολύ περισσότερο.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η Νέα Δημοκρατία ως Κυβέρνηση, όταν ανέλαβε τις τύχες της χώρας, παρέλαβε μία Ελλάδα με κύρος, με δυνατότητες και με προοπτικές. Η χώρα μας είχε μπροστά της τους Ολυμπιακούς Αγώνες, τους οποίους τέλεσε με τον καλύτερο τρόπο. Η Ελλάδα απέκτησε ένα μεγάλο πλεονέκτημα σε παγκόσμιο επίπεδο που δεν θα μπορούσε να το κατακτήσει με κανέναν άλλο τρόπο, παρά μόνο με την άρτια τέλεση των Ολυμπιακών Αγώνων. Αυτό, λοιπόν, το κεκτημένο σήμερα εσείς, η Κυβέρνηση της Νέας Δημοκρατίας και η ηγεσία του Υπουργείου, το κατασπαταλάτε.
      Τι έκανε μέχρι τώρα η ηγεσία του Υπουργείου για να μπορέσει να κεφαλαιοποιήσει αυτό το κεκτημένο, αυτήν τη δυνατότητα που είχε η χώρα μας να έχει περάσει σ’ ολόκληρο τον κόσμο, σ’ όλα τα σπίτια μ’ αυτήν την πραγματικά ωραία εικόνα της τέλεσης των Ολυμπιακών Αγώνων; Τι έκανε για να αξιοποιήσει τη μεγάλη, την τεράστια περιουσία που απέκτησε η χώρα μας με τις θυσίες του ελληνικού λαού για να τελέσει τους Ολυμπιακούς Αγώνες, τα ολυμπιακά έργα, αυτές τις πολύ ωραίες εγκαταστάσεις, όπως πολλές φορές τονίστηκε και από σας μέσα στη Βουλή; 
      Δυστυχώς, πέρασε ένας χρόνος και μέχρι σήμερα λίγα πράγματα έχετε κάνει ή μάλλον δεν έχετε κάνει τίποτα. Πολλές φορές, όταν μιλήσαμε εδώ, στη Βουλή και σας ρωτήσαμε αν έχετε σχέδιο, είπατε ότι έχετε σχέδιο για την αξιοποίηση αυτών των εγκαταστάσεων. Χθες είδαμε να καταθέτετε ένα σχέδιο το οποίο τι είναι; Η δημιουργία φαστ φουντ και τσιμέντου στις εγκαταστάσεις αυτές. Έτσι φαίνεται ότι θέλετε να αξιοποιήσετε τις ολυμπιακές εγκαταστάσεις με τις οποίες πράγματι διαφημίστηκε η χώρα μας.
      Ποια είναι η λογική σας για την αξιοποίηση αυτών των εγκαταστάσεων; Είχαν υπάρξει μελέτες και από τον ΟΟΣΑ και από άλλους οργανισμούς ότι η Ελλάδα μετά την τέλεση των Ολυμπιακών Αγώνων θα είχε δυνατότητες να αυξήσει την ανάπτυξή της, να δώσει προϋποθέσεις για μεγαλύτερη ανάπτυξη στη χώρα μας. 
      Δυστυχώς, όμως, αντί να αξιοποιηθούν αυτή η μεγάλη περιουσία και αυτό το κεκτημένο, βλέπουμε ότι πάμε προς τα πίσω και ότι δεν υπάρχει καμία αξιοποίηση. Εσείς, απ’ ό,τι φαίνεται, βλέπετε αυτήν την περιουσία και αυτές τις δυνατότητες που έχει η χώρα μας σαν «βαρίδια» κι έτσι τα αντιμετωπίζετε. 
      Αλήθεια, ποια ήταν η προετοιμασία σας για να μπορέσετε να αξιοποιήσετε αυτήν την περιουσία ή για να αξιοποιήσετε στον αθλητικό τομέα αυτό το κεκτημένο, αυτήν την εικόνα που είχε η χώρα μας και αυτές τις μεγάλες επιτυχίες; Βλέπουμε έναν άκρατο κομματισμό που θέλετε να επιβάλλετε σ’ όλο το αθλητικό γίγνεσθαι με μία προσπάθεια να χειραγωγήσετε το αθλητικό κίνημα και όλες τις ομοσπονδίες και τους οργανισμούς του αθλητισμού.
      Είναι βέβαιο ότι τα αθλητικά στάδια και οι εγκαταστάσεις θα μείνουν για δύο χρόνια ακόμα κλειστά και μ’ αυτόν τον τρόπο απαξιώνονται, ενώ φαίνεται ότι το αθλητικό δυναμικό της χώρας μας απαξιώνεται σταδιακά. 
      Υπάρχει και κάτι άλλο: Υπάρχουν τα πρότυπα πολλές φορές για τις χώρες που πρόκειται να διοργανώσουν Ολυμπιακούς Αγώνες. Συνήθως το πρότυπο είναι η χώρα που έκανε τους προηγούμενους Ολυμπιακούς Αγώνες. 
      Ξέρετε σήμερα ποιο είναι το πρότυπο στη Διεθνή Ολυμπιακή Επιτροπή για τους επόμενους Ολυμπιακούς Αγώνες; Δεν είναι η Αθήνα, είναι το Σίδνει. Αυτό είναι ευθύνη δική σας, που απαξιώσατε αυτό το κεκτημένο, ενώ είναι γνωστό ότι όλος ο κόσμος και η Διεθνής Ολυμπιακή Επιτροπή είχαν πει ότι η Ελλάδα τέλεσε τους καλύτερους Ολυμπιακούς Αγώνες.
     Αλλά ασφαλώς δεν είναι αυτή η προσπάθειά σας πώς θα ωφεληθεί η χώρα. Η προσπάθειά σας είναι πώς θα εμφανίσετε την καλύτερη εικόνα για την Κυβέρνηση και για το κόμμα σας.
     Χθες, δεν είναι τυχαίο που το δικό σας Υπουργείο, το Υπουργείο Πολιτισμού διοργάνωσε επισκέψεις μαθητών με σημειώματα στα χέρια και με ερωτήματα για να μπορέσει ο Πρωθυπουργός να ανορθώσει την εικόνα του και γενικότερα της Κυβέρνησης. 
     Μα, είναι πράγματα αυτά; Έτσι θεωρείτε την αξιοποίηση της ολυμπιακής περιουσίας; Έτσι θα ανορθωθεί το κύρος της Κυβέρνησης και του Πρωθυπουργού και θα στηριχθεί; Γιατί είναι βέβαιο ότι κάνετε τα πάντα σήμερα μόνο και μόνο για να στηρίξετε την εικόνα του Πρωθυπουργού. Δυστυχώς όμως το θέμα έχει κοντά ποδάρια και η αλήθεια πάντοτε εμφανίζεται.
     Καλείστε, κύριε Υφυπουργέ, να μας πείτε εδώ σήμερα τι έγινε ακριβώς μ’ αυτήν την ιστορία και ακόμη να μας πείτε ποια διαφημιστική εταιρεία είναι πίσω απ’ αυτήν την καμπάνια που θέλετε να δημιουργήσετε με τις ολυμπιακές εγκαταστάσεις, αλλά και με τα σημειώματα που έχετε μοιράσει στους μαθητές. 
     Τελειώνοντας θέλω να πω ότι πραγματικά λυπήθηκα, κύριε Πρόεδρε όταν άκουσα πριν από μερικές μέρες ότι εννιά χιλιάδες φίλαθλοι στη Θεσσαλονίκη, στην πόλη από την οποία κατάγεται, ο κύριος Υφυπουργός, να μην τον αφήνουν να μιλήσει και να τον αποδοκιμάζουν, επαναλαμβάνω στην πόλη του, στην πόλη που έχει τα περισσότερα προνόμια, όπως τόνισαν οι συνάδελφοί μας. Αυτή είναι η εικόνα σήμερα του Υπουργείου, αυτή είναι η εικόνα της Κυβέρνησης που δεν μπορεί πλέον να μιλήσει ακόμη και στους οπαδούς της. 
     Ευχαριστώ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Δημαράς.
     ΙΩΑΝΝΗΣ ΔΗΜΑΡΑΣ: Κύριε Πρόεδρε, κυρίες και κύριοι συνάδελφοι, είναι εκτίμησή μου ότι η επερώτηση των Βουλευτών του ΠΑΣΟΚ για το θέμα που αφορά την κομματικοποίηση και την προσπάθεια της Κυβέρνησης να αλώσει τον ελληνικό αθλητισμό και διεξοδικά αναλύθηκε  και πρόκειται και στη συνέχεια να αναλυθεί με επιχειρήματα τέτοια στα οποία θα ήταν πολύ σπουδαίο κι εγώ να διαπιστώσω ότι υπάρχουν απαντήσεις πειστικές, κάτι που δεν πιστεύω. 
     Θέλω να πω και στον κύριο Υφυπουργό, ότι ανήκω στη γενιά των αθλητών εκείνων που μεγάλωσαν εκτιμώντας αυτό το πολύ σπουδαίο και μέγιστο αγαθό. Στη μετεμφυλιακή περίοδο έμαθα ότι ένας κοινωνικός χώρος τόσο δυνατός και ισχυρός, που δεν είχε ανάγκη από πιστοποιητικό κοινωνικών φρονημάτων, ήταν ο χώρος του αθλητισμού. Εκεί, λοιπόν, ανεδείχθησαν και έδρασαν πολύ σπουδαίοι και αθλητές και παράγοντες, οι οποίοι αν και ανήκαν στην αντίπαλη πλευρά των ηττημένων, ωστόσο με τη δράση και την παρουσία τους κατάφεραν και εκείνοι με τη συνδρομή τους να αναδείξουν το θαύμα του αθλητισμού για το οποίο είμαστε όλοι περήφανοι.
     Λέμε συχνά και ακούμε ότι οι αθλητές πρέπει να μείνουν έξω από κομματικές αντιπαραθέσεις. Οι αθλητές είναι και πολιτικά πρόσωπα και οι ίδιοι μαθαίνουν μέσα στο γήπεδο να μένουν έξω από τις κομματικές αντιπαραθέσεις και τις εκδικήσεις όποιου είδους και ύφους κάθε φορά αντιμετωπίζουν.
     Θέλω να σας πω ότι έζησα από κοντά δυο πολύ σπουδαίους ανθρώπους του αθλητισμού, εκ των οποίων ο ένας ανήκε στην παράταξή σας και ο άλλος στην άλλη παράταξη. Έδρασαν στο χώρο του αθλητισμού με τέτοια κοινωνική ευθύνη την οποία μεταλαμπάδευσαν στις νεότερες γενιές, όπου το μήνυμα που έμεινε σε όλους εμάς και σε σας ελπίζω, κύριε Υπουργέ, είναι ότι κανένας ποτέ και για κανένα κομματικό λόγο δεν κάρφωσε τον άλλο.
     Θέλω να σας πω, λοιπόν, ότι στις μέρες μας και μάλιστα σήμερα αποκαλύφθηκε κάτι που θα πρέπει η παράταξη της Νέας Δημοκρατίας η Κυβέρνηση σήμερα να μη νιώθει ευχάριστα αν όχι να νιώθει και ενοχές. Απεκαλύφθη ότι στις εξετάσεις της ΕΑΒ, θέματα τα οποία είχαν καθηγητές της Νέας Δημοκρατίας και Βουλευτές της τα έδωσαν στα δικά τους παιδιά. Αν έτσι πρόκειται να αντιμετωπιστεί και η νέα γενιά και η νεοελληνική κοινωνία, τότε φοβάμαι ότι το μήνυμα του αθλητισμού που είναι ο κομματισμός έξω από τον αθλητισμό, δεν το τηρείτε, δεν το υπηρετείτε και οδηγείτε τη χώρα επικίνδυνα σε ατραπούς τέτοιες που θα τις πληρώσει και το πολιτικό σύστημα της χώρας.
      Κύριε Υπουργέ, στη δεκαετία του ’80 υπήρξε ένα φιλμ εκπληκτικό που λεγόταν «ROLLERBALL» τότε που οι πολυεθνικές εταιρείες είχαν υποκαταστήσει και αντικαταστήσει και το κράτος μέσω των αθλητικών σωματείων. Την αγωνία σας τη διαπίστωσα και στην προηγούμενη επερώτηση των Βουλευτών του ΠΑΣΟΚ για θέματα τέτοια που άπτονται και των οικονομικών συμφερόντων, τα οποία επενδύονται και αναπτύσσονται σήμερα στον αθλητισμό. Αφήστε την κομματική επιδίωξη της Νέας Δημοκρατίας έξω από τον αθλητισμό. Δεν θα βοηθήσει, ούτε τους αθλητές ούτε αυτό το μεγάλο κοινωνικό μέτωπο που διαπαιδαγωγεί τους νέους και δεν θα βοηθήσει περισσότερο το πολιτικό σύστημα της χώρας. 
      Αναρωτιέμαι απλά: Είσαστε εξ εκείνων, οι οποίοι πίστευαν και διεκήρυσσαν κατά το παρελθόν το γεγονός ότι θα έπρεπε να λυθεί και το πρόβλημα των γηπέδων σε δύο μεγάλα σωματεία και της ΑΕΚ και του Παναθηναϊκού. Τι γίνεται αλήθεια μ’ αυτήν την ιστορία; Ποια είναι η δράση της πολιτείας, έξω από επιλογές κομματικές, έξω από οικονομικούς παράγοντες, τους οποίους στηρίζουμε ή με τους οποίους ενδεχομένως να έχετε αντιθέσεις. 
      Κύριε Υπουργέ, ίσως φανεί ή εκτιμηθεί ως κοινότυπη η παρατήρηση που θα κάνω, αλλά είμαι υποχρεωμένος να την επαναδιατυπώσω. Η γνώση, η εμπειρία και η προσφορά των υπαλλήλων της Γενικής Γραμματείας –μια άλλη παράμετρος του ζητήματος στην υπόθεση του αθλητισμού- και γνωστή είναι και αναγνωρισμένη είναι, αλλά και είναι η περιουσία της χώρας, του κράτους. Τι γίνεται μ’ αυτούς και πώς τους αντιμετωπίζετε; 
      Σας προσκαλώ, λοιπόν, να σεβαστείτε τους υπαλλήλους και τους αθλητές και τους χώρους του αθλητισμού και εν τέλει η αξιολόγηση και η προσφορά όλων να γίνει και να γίνεται πάντα, με αξιοκρατικά κριτήρια. 
      Θα τελειώσω με ένα στίχο ενός μεγάλου Έλληνα ποιητή και θεατρικού συγγραφέα, του Δημήτρη Μπόγρη, ο οποίος σε ένα ποίημά του «Ωδή στον αθλητή που δεν ενίκησε» -γιατί ποτέ στον αθλητισμό δεν μπορεί να υπάρχει πρώτος, αν δεν υπάρχει δεύτερος- έλεγε πως είναι ίδια η τιμή στο νικητή, ίδια στον ηττημένο. Αυτό το μήνυμα, λοιπόν, θα πρέπει να είναι όλη η επιχειρηματολογία σας, η ιδεολογική σας επιλογή, για να προσεγγίσετε τον αθλητισμό και να μπορέσετε, αν μη τι άλλο και αν ακόμη συνάδελφοί σας και σύντροφοί σας και συναγωνιστές σας θέλουν να βάλουν τον κομματισμό στον αθλητισμό, εσείς να το αποτρέψετε.
      Εύχομαι η προτροπή του ποιητή, κύριε Υπουργέ, να σας εμπνέει. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Πραγματικά όταν διάβασα το κείμενο της επερώτησης, σκέφτηκα ότι μάλλον δεν έχουν και πολλά επιχειρήματα οι κύριοι συνάδελφοι της Αξιωματικής Αντιπολίτευσης. Το διαπίστωσα στην πράξη. Ξεκινήσαμε με τη γενική οικονομική πορεία της χώρας, μια πορεία, η οποία ξεκινάει από εκεί που την άφησε το ΠΑΣΟΚ, στο χειρότερο σημείο των τελευταίων δεκαετιών. 
      (Θόρυβος από την πτέρυγα του ΠΑΣΟΚ)
      Στο τελευταίο σημείο των τελευταίων δεκαετιών.
      (Θόρυβος από την πτέρυγα του ΠΑΣΟΚ)
      Να ακούσετε, κύριοι συνάδελφοι. Σας άκουσα πάρα πολύ ήρεμα. Θα ακούσετε αυτά που αφήσατε στη χώρα. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υπουργέ. Είναι υποχρέωση του Προεδρείου αυτό. 
      Δεν θα επιτρέψω καμία διακοπή. Μέχρι τώρα ακούστηκαν όλοι με περίσσια προσοχή. Δεν θα επιτρέψω καμία μα καμία διακοπή!
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Αν, λέω αν, είστε ευτυχισμένοι, γιατί κυβερνήσατε μία εικοσαετία και σήμερα ο ελληνικός λαός πληρώνει την εικοσαετία αυτή, ας είστε. Δείχνει ότι δεν μετανιώσατε. Δείχνει ότι δεν καταλάβατε. Διότι δεν πήρατε το μήνυμα. Και αυτό μπορεί γι’ αυτούς που σας υποστηρίζουν ακόμη, να είναι κακό, για την Ελλάδα όχι. 
    Γιατί δείχνει ότι είστε αμετανόητοι σ’ αυτά τα οποία δημιουργήσατε για τη χώρα, σ’ αυτά τα οποία φτιάξατε όλα αυτά τα χρόνια είτε στην οικονομία είτε στην έννοια του κομματισμού. Έρχεστε και διεκδικείτε –και το ακούω συχνά- σε όλες τις εκφράσεις σας «πάνε να αλλάξουν το κράτος, θέλουν να το κάνουν κομματικό». Για να αλλάξεις κάτι σημαίνει ότι υπάρχει κάτι άλλο. Και αυτό το κάτι άλλο είναι αυτό που εσείς φτιάξατε. Αυτό που εσείς δημιουργήσατε. Αυτό το οποίο ελέγχει με νύχια και με δόντια το κράτος. Και το παραδέχθηκε ο κύριος συνάδελφος, ότι «εμείς χαθήκαμε όταν γίναμε ένα με το κράτος». Άρα, λοιπόν, μην κατηγορείτε τη Νέα Δημοκρατία γι’ αυτό που για σας ήταν σκοπός ζωής. Ήταν ο τρόπος με τον οποίο λειτουργούσατε. Ήταν ο τρόπος με τον οποίο κυβερνούσατε όλα αυτά τα χρόνια. Επιλογές αναξιοκρατικές, επιλογές κομματικές, ήταν αυτές οι οποίες κυριαρχούσαν. 
    Και δεν αφορά μόνο στους άλλους χώρους, ήταν κυρίαρχες στο χώρο του αθλητισμού. Διότι όταν εσείς οι ίδιοι γράφετε εδώ στην ερώτηση και το άκουσα και στη συζήτηση «επιχειρείτε να ελέγξετε», σημαίνει, δηλαδή, ότι για σας η μάχη στον αθλητισμό είναι κομματική. Σημαίνει ότι στο μυαλό σας έχετε ότι είναι κάποιος άλλος που ανήκει κάπου και τα φρονήματά του τα γνωρίζετε και μ’ αυτόν τον τρόπο λειτουργείτε. Απελθέτω από ημάς η σκέψη αυτή. Δεν ερχόμαστε στη δική σας πεπατημένη, κυρίες και κύριοι συνάδελφοι, διότι η Νέα Δημοκρατία έχει και στόχο έχει και όραμα, πιστεύει στον ελληνικό αθλητισμό, πιστεύει ότι μπορεί να προχωρήσει με τις δυνάμεις τις οποίες έχουν οι Έλληνες αθλητές και οι Έλληνες παράγοντες και ο ελληνικός λαός. 
    Και να πω και κάτι; Αυτή η Κυβέρνηση έκανε τους Ολυμπιακούς Αγώνες για τους οποίους υπερηφανεύεστε. Αυτή η Κυβέρνηση είναι που έκανε τους Παραολυμπιακούς Αγώνες. Αυτή η Κυβέρνηση είναι που ολοκλήρωσε τις υποχρεώσεις που είχατε αφήσει κατά εκατοντάδες για να ολοκληρωθούν και έπρεπε να ξενυχτούμε, να κουραζόμαστε. Αυτή η Κυβέρνηση είναι που έβγαλε ασπροπρόσωπη την Ελλάδα. Και αυτή η Κυβέρνηση είναι, κύριε συνάδελφε, η οποία δίνει σήμερα τα φώτα της στην Κίνα, αν δεν το ξέρετε. Πρόσφατα ήταν εδώ αντιπροσωπεία από το Πεκίνο η οποία κοιτούσε να συμβουλευθεί τη χώρα μας για τα θέματα που αφορούν στη νοσηλεία και το σύστημα περίθαλψης κατά τη διάρκεια των αγώνων. Οι ίδιες αντιπροσωπείες με διαφορετική σύνθεση έρχονται για όλα τα θέματα. Εμείς έχουμε συνεχή επαφή μαζί τους. Άρα, λοιπόν, μην κλωτσάτε αυτό που ως μερίδιο έχετε και εσείς σ’ αυτήν τη συγκεκριμένη επιτυχία. Γιατί η Νέα Δημοκρατία ποτέ δεν διεκδίκησε τον κεντρικό ρόλο μόνη της. Πάντα έδινε αυτά τα οποία αναλογούσαν στην περίοδο διαχείρισης από την πλευρά του ΠΑΣΟΚ. Μην απεμπολείτε, λοιπόν, αυτά τα οποία έχετε προσφέρει προσπαθώντας να δημιουργήσετε μια άλλη εικόνα.  
    Να πούμε και κάτι ακόμα. Μιλάτε για την ολυμπιακή χρήση. Δεν κατάλαβα καλά. Ποιος ευθύνεται για τις επιλογές που έγιναν στις συγκεκριμένες εγκαταστάσεις; Ποια Κυβέρνηση ήταν αυτή που επέλεξε να κάνουμε τεράστιους όγκους γηπέδων, αναξιοποίητους στη συνέχεια; Και μας έφερε το Δεκέμβριο του 2003, δυο μήνες πριν από τις εκλογές μια έκθεση ιδεολογημάτων για να πουν ότι αυτή θα είναι η μεταολυμπιακή χρήση, με καμία συγκεκριμένη δραστηριότητα. Και έρχεστε να μας πείτε σήμερα εμάς που δουλέψαμε, ετοιμάσαμε ένα πρόγραμμα το οποίο θα κριθεί στην πράξη. Θα έχετε την ευκαιρία, όταν έρθει το νομοθέτημα στη Βουλή, να πείτε τις απόψεις σας επί του συγκεκριμένου. Αλλά γενικότητες; Αποφασίσατε ξαφνικά ότι εκείνα τα οποία δεν κάνατε εσείς, έπρεπε σε έξι μήνες μετά τους Ολυμπιακούς Αγώνες να τα έχει τελειώσει η Νέα Δημοκρατία; Λυπάμαι πολύ γιατί δεν δείχνει ότι αντιμετωπίζετε την όλη διαδικασία με την υπευθυνότητα η οποία αναλογεί σε ένα κόμμα Αξιωματικής Αντιπολίτευσης. 
    Ξεπερνώ τα φληναφήματα του τύπου πρωταπριλιάς. Η πρωταπριλιά σας ταιριάζει. Ο κόσμος σας έχει κατονομάσει. Σας έχει βάλει σ’ αυτήν τη χωρία. Ό,τι και να κάνετε δεν μπορείτε να το πετάξετε. Όσο και να κινηθείτε. Εκτός και αν γίνετε κάποτε υπεύθυνοι, που δεν δείχνει. 
    Μιλήσατε για την εκλογική διαδικασία στο θέμα της ΕΠΟ. Δεν έχετε πληροφορηθεί ότι η ΕΠΟ έχει αναγνωρίσει το καταστατικό της με το νόμο της Βουλής; Δεν το ξέρετε; Και μιλάτε για μπαμπούλες; Ότι έκανε πίσω η Κυβέρνηση; Και δεν έκανε τίποτα. Ψήφισε ένα νόμο και ο νόμος εφαρμόστηκε 100% είτε στην Ελληνική Ολυμπιακή Επιτροπή είτε στην ΕΠΟ σήμερα. 
      Μιλήσατε για παράγκα. Οι ιδρυτές της παράγκας, αυτοί που στα χρόνια τους η παράγκα ήταν κατεξοχήν εργαλείο αθλητικής πολιτικής, μιλάνε για παράγκα. Τι να πω; Κάποτε πρέπει να ζητήσετε συγγνώμη από τον ελληνικό λαό γι’ αυτά τα οποία κάνατε, γι’ αυτά τα οποία δεν κάνατε και γι’ αυτά που δολίως αφήσατε να προχωρήσουν. 
      Μιλάτε για πριμ Ολυμπιονικών. Να υπενθυμίσω ότι τα πριμ του 2002 η Κυβέρνησή σας τα έδωσε έντεκα μέρες πριν από τις εκλογές του 2004 με φανφάρες και γιορτές και εμείς τα πριμ του 2003 τα δώσαμε και δεν καλέσαμε κανένα, ούτε δημοσιογράφο ούτε φωτογράφο, για να έρθει και να δει αυτό που είναι αυτονόητο για την πολιτεία, δηλαδή, να δίνει τα πριμ εγκαίρως.
      Και βέβαια εμείς παραλάβαμε ένα τεράστιο χρέος από υπογραφές 100.000.000 ευρώ το πρώτο δίμηνο του 2004, προεκλογικά. Προκαλώ να μου φέρει κάποιος μια υπογραφή, έστω μία, του Γιώργου του Ορφανού, η οποία να δίνει έκτακτη επιχορήγηση κάπου, για να δούμε πού είναι η αναξιοκρατία και ποιοι είναι εκείνοι που χειρίστηκαν τα χρήματα του ελληνικού λαού με τον τρόπο τον οποίο τα χειρίστηκαν. 
      Πάμε και λίγο παρακάτω. Μιλάτε για τους συνεργάτες του Υπουργού. Τους κάνετε έλεγχο φρονημάτων; Τους ψάχνετε να δείτε ποιοι είναι; Αναβιώνουμε δηλαδή…
      ΙΩΑΝΝΗΣ ΔΗΜΑΡΑΣ: Ποιοι;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αυτά δυστυχώς ακούστηκαν εδώ μέσα, κύριε συνάδελφε, εσείς λείπατε εκείνη τη στιγμή. Αυτό είναι η κομματικοποίηση του αθλητισμού. Το ΠΑΣΟΚ έχει κεκτημένη ταχύτητα. Δύσκολα θα αποβάλει τις κακές του συνήθειες. Μακάρι να το κάνει, γιατί η δημοκρατία έχει ανάγκη από δύο ισχυρά δημοκρατικά κόμματα και αυτήν τη στιγμή δεν δείχνετε ότι έχετε καταλάβει την πορεία την οποία είχατε ακολουθήσει και την οποία πρέπει να αλλάξετε. 
      Μιλάτε για απάτες και πλαστογραφίες.
      Κύριε συνάδελφε, ό,τι έχετε, να πάει στον εισαγγελέα. Όποιοι έχουν κάνει απάτες και πλαστογραφίες, δεν θα βρουν στέγη πουθενά. Εάν υπάρχουν τέτοια στοιχεία, αυτή η Κυβέρνηση και ο υποφαινόμενος είναι μαζί σας. Δεν πρόκειται να συναινέσουμε σε κανενός είδους διεργασίες και πουθενά.
      Όσον αφορά στο δημοσίευμα, δεν ξέρω σε τι αναφέρεστε. Αν μου το δώσετε, θα μπορέσω να σας απαντήσω στην επόμενη φάση. 
      ΑΝΔΡΕΑΣ ΦΟΥΡΑΣ: Μια διακοπή, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Μην απαντάτε, κύριε Φούρα. 
      ΑΝΔΡΕΑΣ ΦΟΥΡΑΣ: Μα, κύριε Πρόεδρε, το θέμα με αφορά προσωπικά.
      ΠΡΟΕΔΡΕΥΩΝ (Ιωάννης Τραγάκης): Δεν σας αφορά προσωπικά. Και εσείς αναφερθήκατε προσωπικά. Ο καθένας αναφέρεται προσωπικά.
      Καθίστε, κύριε Φούρα.
      Συνεχίστε, κύριε Υπουργέ.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Θα έχετε τη δευτερολογία σας για να μου πείτε και να σας απαντήσω, κύριε Φούρα.
      Στη συνέχεια, να μιλήσουμε για το πρόγραμμα «ΕΛΛΑΔΑ 2004». 
      Εδώ κλαίει η περιφέρεια, κυρίες και κύριοι συνάδελφοι, γιατί υποσχεθήκατε τρεις χιλιάδες έργα. Και από τα τρεις χιλιάδες έργα, τελείωσαν τα διακόσια πενήντα και άλλα τριακόσια πενήντα μόλις είχαν ξεκινήσει, δηλαδή, σύνολο εξακόσια. Δύο χιλιάδες τετρακόσια έργα δεν κουνήθηκαν από τη θέση τους με τη δική σας Κυβέρνηση των τεσσάρων ετών, από το 2001 έως το 2004. Η συνολική απορρόφηση του προγράμματος ήταν 16%.
      Και έρχεστε σήμερα και κατηγορείτε αυτήν την Κυβέρνηση, η οποία φρόντισε να βάλει σε σειρά, να ολοκληρώσει εξακόσια έργα, να τα πληρώσει, διότι είχατε αφήσει τεράστια χρέη ως ουρές και η οποία ξεκινάει ένα πρόγραμμα για τα έτη 2005-2007 για τα υπόλοιπα έργα, όσα είναι ώριμα για να αρχίσουν να τρέχουν; 
      Έλεος! Κάποια στιγμή θα πρέπει να ζητήσουμε μία συγγνώμη από τον ελληνικό λαό και να κάνουμε μια καινούργια αρχή. Δεν το καταλαβαίνετε; Όμως, δεν θα σας αφήσουμε έτσι. Θα ξεκαθαρίσουμε τις σχέσεις μας.
      Τώρα, κύριε συνάδελφε, για τις διαφημιστικές καμπάνιες θέλουμε ονόματα, διευθύνσεις και εμείς θα τα καταγγείλουμε πρώτοι.
      ΓΕΩΡΓΙΟΣ ΛΙΑΝΗΣ: Εσάς ρωτάμε.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τι ρωτάτε; Η απάντηση είναι ότι δεν υπάρχει τίποτε. Εάν έχετε κάποιο στοιχείο, το καταθέτετε εδώ στη Βουλή για να το ξέρει ο ελληνικός λαός, αλλιώς υπεκφυγές υποκρυπτόμενες, απειλές και σκέψεις δεν θέλουμε. Θέλουμε συγκεκριμένα πράγματα.
      ΓΕΩΡΓΙΟΣ ΛΙΑΝΗΣ: Εσείς τα στοιχεία που είχατε τα στείλετε στη Βουλή ή στον εισαγγελέα απευθείας;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εμείς τα στείλαμε και στη Βουλή και στον εισαγγελέα και όπου έπρεπε να πάνε, κύριε συνάδελφε. 
      ΓΕΩΡΓΙΟΣ ΛΙΑΝΗΣ: (Δεν ακούστηκε).
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Λιάνη.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εάν ενοχλείστε, σημαίνει ότι φοβάστε. Ενοχλείται, εκείνος που φοβάται. 
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σας παρακαλώ.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, ουδείς Υπουργός έχει το δικαίωμα…
      ΠΡΟΕΔΡΕΥΩΝ (Ιωάννης Τραγάκης): Κύριε Λοβέρδο, δεν έχετε το λόγο. Άλλωστε, δεν ακούγεστε.
      Συνεχίστε, κύριε Υπουργέ.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Προσπαθώ να καταλάβω τη νευρικότητά σας.
      ΑΝΔΡΕΑΣ ΛΟΒΕΡΔΟΣ: Να διαβάσετε το Σύνταγμα!
      ΠΡΟΕΔΡΕΥΩΝ (Ιωάννης Τραγάκης): Κύριε Λοβέρδο, σας παρακαλώ πολύ.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Νομίζετε ότι αυτό είναι το ήθος της παράταξης, που θα έπρεπε να βρίσκεται εδώ πέρα;
      ΑΝΔΡΕΑΣ ΛΟΒΕΡΔΟΣ: Δεν έχετε διαβάσει το Σύνταγμα. 
      ΠΡΟΕΔΡΕΥΩΝ (Ιωάννης Τραγάκης): Δεν επιτρέπω διακοπές! Μη διακόπτετε!
      Ορίστε, κύριε Υπουργέ, συνεχίστε.
      (Θόρυβος στην Αίθουσα)
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν καταλαβαίνω, κύριε Λιάνη. Συγκεκριμένα πράγματα. Σε αυτή τη Βουλή μιλάμε συγκεκριμένα. Όταν έρθει η σειρά σας, θα τα πείτε και θα δώσουμε τις κατάλληλες απαντήσεις, αυτές οι οποίες είναι απαραίτητο να δοθούν.
      Όσον αφορά το όραμα αυτής της Κυβέρνησης, το όραμα της Κυβέρνησης είναι να φέρουμε πίσω τους φιλάθλους που εσείς διώξατε. Θα σας υπενθυμίσω ότι το 1984-1985, που ήταν η πρώτη οκταετία στο ξεκίνημά σας, στα γήπεδα πήγαιναν στο σύνολο των αγωνιστικών της Α΄ Εθνικής Κατηγορίας τρία εκατομμύρια τριακόσιες χιλιάδες φίλαθλοι. Όταν παραδώσατε, κυρίες και κύριοι συνάδελφοι, πήγαιναν επτακόσιες εβδομήντα χιλιάδες. Δυόμισι εκατομμύρια κόσμος χάθηκε από τα γήπεδα στη δική σας εικοσαετία. Και έρχεστε να πείτε σε εμάς τι κάναμε; Που διπλασιάσαμε αυτούς οι οποίοι είναι παρόντες στο γήπεδο; Που στείλαμε κάποιους στη φυλακή; Που βάλαμε κανόνες, που έκλεισαν γήπεδα, που τιμωρήθηκαν ομάδες με τον ίδιο τρόπο προς όλες τις κατευθύνσεις;
      Ναι, έχουμε όραμα και δίνουμε τη μάχη και θα τη δώσουμε τη μάχη και θα σας θέλαμε συμμάχους. Αλλά εσείς έχετε μείνει στη μικροπολιτική αντιμετώπιση, προσέγγιση όλων των θεμάτων. Εκτιμάτε ότι μέσα απ’ αυτήν τη διαδικασία μπορείτε να κερδίσετε. Απομακρύνεστε από το λαό όλο και περισσότερο. Με ταχύτητα φωτός πάτε μακριά. Όσο εμείς πλησιάζουμε τόσο εσείς απομακρύνεστε. Και καλά κάνετε. Είναι δικό σας δικαίωμα και δική σας επιλογή. 
      Τώρα, όσον αφορά τις συγκεκριμένες διαδικασίες, σας έχω απαντήσει ξανά, το ξέρετε, τα έχετε δει. Έχει κάνει και ο συνάδελφός μας, ο κ. Αλευράς, αντίστοιχη επίκαιρη ερώτηση, έχουμε καταθέσει όλα τα στοιχεία. Θα σας δώσω επιγραμματικά όλα αυτά που είναι απαραίτητα. Έτσι, θα ξεκινήσω από ένα στοιχείο το οποίο πρέπει να έχετε υπόψη σας. Έχω ένα φάκελο, το μεγάλο από τους δύο, τον οποίο θα σας δώσω μετά. Έχει δύο χιλιάδες ονόματα αθλητών καταγεγραμμένων, οι οποίοι ξεκίνησαν το ’85, το ’87, το ’93, το ’97 και ασχολούνται μ’ αυτά τα αθλήματα, μέσα στην Ομοσπονδία της Παγοδρομίας, όπου μέχρι σήμερα ήταν ενταγμένοι. Έχω δεκάδες φύλλα αγώνος…
      ΓΕΩΡΓΙΟΣ ΛΙΑΝΗΣ: Κλωνοποιημένοι είναι;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Όχι, είναι συγκεκριμένα ονόματα, κύριε συνάδελφε. Μπορείτε να τα δείτε, μπορείτε να τα ψάξετε, αν δεν γνωρίζετε, ως οφείλατε να γνωρίζετε. Εγώ όμως ξέρω, γιατί το ενδιαφέρον της δικής μας παράταξης είναι πολύ κοντινό από την εποχή της Αντιπολίτευσης. Πηγαίνουν και κάνουν προπονήσεις στη Σόφια, ξεκινώντας από τη Θεσσαλονίκη και από άλλες περιοχές της χώρας, διότι δεν φροντίσατε να υπάρχει παγοδρόμιο. Δεν φροντίσατε.
      ΓΕΩΡΓΙΟΣ ΛΙΑΝΗΣ: Τι υπηκοότητα έχουν; Μήπως αυτοί που ήταν στη Σόφια ήταν Βούλγαροι;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Έλληνες, ελληνότατοι. Καλύτεροι από εμάς. Έλληνες.
      ΠΡΟΕΔΡΕΥΩΝ (Ιωάννης Τραγάκης): Κύριε Λιάνη, σας παρακαλώ πολύ. Θα έχετε το λόγο σε λίγο. Τι να κάνω; Να αναφερθεί στο μπάτμιντον και στο μπέιζμπολ τώρα θέλετε; Αφήστε τον να ολοκληρώσει.
      (Θόρυβος στην Αίθουσα)
      Ορίστε, κύριε Υπουργέ.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ενοχλείστε. Η αλήθεια ενοχλεί, κύριοι συνάδελφοι.
      Τα έχω φέρει, λοιπόν, ολόκληρο πακέτο για να τα ελέγξουν. Και φύλλα αγώνος με τη συμμετοχή τους σε πάρα πολλές διοργανώσεις, διότι προσπαθούν να πετύχουν την εικόνα: «τι πάμε να δημιουργήσουμε». Τι πάμε να δημιουργήσουμε; Να δώσουμε μία ώθηση σε κάποια αθλήματα, στα οποία εσείς δεν δώσατε. Ήταν μια επιλογή. Έρχονται οι Χειμερινοί Ολυμπιακοί Αγώνες, θα έρθουν οι επόμενοι. Αυτοί οι αθλητές θέλουν να συμμετάσχουν. Πολλοί απ’ αυτούς είναι στη διεκδίκηση της συμμετοχής τους σήμερα στα τελικά στο Τορίνο. Η πολιτεία έχει υποχρέωση να ενισχύσει και να στηρίξει αυτήν τη διαδικασία στο μέτρο που την αφορά και την αφορά.
      Και να υπενθυμίσω κάτι εδώ, γιατί κάποιος λέει ότι είναι παγκόσμια πρωτοτυπία. Αν είναι πρωτοτυπία, τότε υπάρχουν άλλοι που προηγήθηκαν αυτής της ηγεσίας σ’ αυτήν την πρωτοτυπία. Θα υπενθυμίσω, λοιπόν, ότι το 1998 ιδρύθηκε μια Ομοσπονδία Μπέιζμπολ, το Σόφτμπολ, και μετά το Κανόε-Καγιάκ. Πού είχαν αθλητές αυτοί; Πού υπήρχαν σύλλογοι; Πού είχαν δράσει αυτοί οι σύλλογοι; Πού είχαν γίνει αγώνες; Πού υπήρχαν τα γήπεδα, στα οποία επροπονούντο; Και αν αυτό δεν είναι πρωτοτυπία, γιατί είναι πρωτοτυπία εδώ που υπήρχαν και αθλητές, που μετείχαν και στους Ολυμπιακούς Αγώνες, που είχαμε και αποτελέσματα; Εκεί, λοιπόν, επειδή ήταν τα εμά εμά, μας ενοχλούν.
      Έχω εδώ όλες τις διαδικασίες των πιθανών -και απίθανων θα μπορούσα να πω- εγκρίσεων, που έγιναν την προηγούμενη τετραετία, όταν είχατε ανάγκη να ελέγξετε με καταστατικές διατάξεις την Ελληνική Ολυμπιακή Επιτροπή, όταν τότε το κομματικό μέγεθος ήταν κυρίαρχο. Και ενοχληθήκατε γιατί βρέθηκαν και κάποιοι άλλοι άνθρωποι να ενδιαφέρονται να μπουν μέσα, γιατί θεωρούσατε ότι ο ελληνικός αθλητισμός είναι ιδιοκτησία σας. Αυτό είναι ένα μήνυμα, το οποίο παίρνουμε. 
      Θα σας πω και κάτι ακόμη: Έχω ένα έγγραφο του κ. Νικολάου, Προέδρου της Ελληνικής Ολυμπιακής Επιτροπής…
      ΑΝΔΡΕΑΣ ΦΟΥΡΑΣ: Πρώην.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ναι, τότε, την εποχή που αφορά το έγγραφο, το οποίο καλεί συγκεκριμένες ομοσπονδίες, αυτές που ανέφερα και μία-δύο ακόμη, λίγο πριν λήξει η προθεσμία και λέει: «Τρεχάτε να κάνετε συνέλευση για να βγάλετε αντιπρόσωπο να μετάσχει στην καινούργια Ολυμπιακή Επιτροπή». Τι διαδικασία είναι αυτή, πρώτη φορά την ακούω: Η Ελληνική Ολυμπιακή Επιτροπή να λέει σε πέντε συγκεκριμένες ομοσπονδίες «πάτε βγάλτε τον αντιπρόσωπό σας γιατί τον χρειαζόμαστε». Αυτά κι αν είναι πρωτοτυπίες. Εάν υπήρχε έγγραφο…
      (Θόρυβος από την πτέρυγα του ΠΑΣΟΚ)
      ΑΝΔΡΕΑΣ ΦΟΥΡΑΣ: Εσείς το κάνατε στη Βουλή με νόμο.
      ΓΕΩΡΓΙΟΣ ΛΙΑΝΗΣ: Κύριε Υπουργέ….
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Θα το καταθέσω.
      Εάν υπήρχε έγγραφο, το οποίο απευθυνόταν στις τριάντα ομοσπονδίες, θα μου ήταν κατανοητό, υπήρχε ειδικό ενδιαφέρον και τους έλεγε «βγάλτε τους αντιπροσώπους σας, έρχεται η προθεσμία». Στις πέντε τις συγκεκριμένες, αυτές που ανέφερα, αν μιλούσαμε για «μαϊμού», την εποχή που μιλούσαμε. Να σας υπενθυμίσω ότι το μπέιζμπολ έκανε το πρώτο του πρωτάθλημα το 2000 με πέντε σωματεία.
      Έχουμε, λοιπόν, μπροστά μας να πούμε για «μαϊμού», έξω από το νόμο. Ίσχυε ο ν. 2725 τότε, που δεν επέτρεπε να έχει αθλητική αναγνώριση. Δεν είδα όμως κανέναν να την αφαιρέσει αυτήν την αθλητική αναγνώριση, η οποία κακώς δόθηκε, αλλά αφού δόθηκε, έπρεπε να τα προχωρήσουμε. Ούτε και για το σόφτμπολ, που δεν είχε σωματεία.
      Θα προχωρήσω λίγο παραπέρα στα ερωτήματα, όπως τίθενται. Να υπενθυμίσω ότι η όλη διαδικασία είναι διαδικασία απόσχισης από την κεντρική τους Ομοσπονδία, την Παγοδρομία. Υπάρχει απόφαση των σωματείων της Παγοδρομίας, η οποία προβλέπει την ίδρυση των καινούργιων ομοσπονδιών. Υπάρχει δικαστική απόφαση που αποδέχεται αυτήν τη συγκεκριμένη διαδικασία. Υπάρχει ορισμός προσωρινών διοικήσεων. Και επειδή κάπου αναφέρεται πως εμφανίζεται μία σφραγίδα –λέει- στον Μπομπ και Σκέλετον, να σας πω ότι η προσωρινή διοίκηση από το 2004 που υπήρχε είχε το δικαίωμα να έχει μια σφραγίδα για να κινείται στα θέματα που την αφορούσαν. 
      Υπήρξε, λοιπόν, αναγνώριση δικαστική, όλα τα στοιχεία κατετέθησαν στο Υπουργείο, ο Γενικός Γραμματέας Αθλητισμού υπέγραψε τη συγκεκριμένη αναγνώριση, η οποία προχώρησε ως διαδικασία, έκαναν στις 25 του μηνός τις συνελεύσεις τους για να βγάλουν τις επίσημες διοικήσεις –μέχρι τότε ήταν προσωρινή η διοίκηση- και να βγάλουν και τον εκπρόσωπό τους στην Ελληνική Ολυμπιακή Επιτροπή, βγήκαν νομότυπα σε διαφορετικούς χρόνους. Και φαίνεται πως δεν το μελέτησε κάποιος, γιατί είδα ότι αναφέρετε όλοι ότι έγιναν την ίδια ώρα, στις 9.00΄, ενώ οι διαδικασίες έγιναν στις 18.00΄, 19.00΄, 19.30΄, σε διαφορετικούς χρόνους δηλαδή. Πρέπει όμως να σας είναι κατανοητό, είναι πάρα πολύ απλό. Δεν κατάλαβα γιατί σας ενοχλεί. Ήταν οι ίδιοι εκπρόσωποι. Εκπροσωπούσαν τα ίδια σωματεία, άρα λογικό ήταν να τελειώσουν τη μία συνέλευση, να συνεχίσουν την άλλη και να κλείσουν την τρίτη. Να γίνουν σώμα και να αποχωρήσουν. Δεν κατάλαβα πού είναι το ενοχλητικό στη συγκεκριμένη διαδικασία και αν υπάρχει κάποια παρατυπία ή παρανομία, την οποία δεν έχω καταλάβει. Θα περιμένω όμως να την ακούσω από τη δική σας πλευρά.
      Στη συνέχεια υπάρχουν και τα έγγραφα που αφορούν τις σχέσεις τους με τις διεθνείς αντίστοιχες επιτροπές…
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, με συγχωρείτε…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, να τελειώσω δύο λεπτά.
      ΑΠΟΣΤΟΛΟΣ ΚΑΚΛΑΜΑΝΗΣ: Τα ίδια σωματεία μετείχαν σε όλες αυτές τις ομοσπονδίες;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Είναι διαδικασία αποσχίσεως από την κεντρική τους ομοσπονδία. Αποφασίζουν να ιδρύσουν…
      ΑΠΟΣΤΟΛΟΣ ΚΑΚΛΑΜΑΝΗΣ: Επειδή είπατε για 18.00΄, 18.30΄, 19.00΄.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ναι, τα ίδια σωματεία.
      ΠΡΟΕΔΡΕΥΩΝ (Ιωάννης Τραγάκης): Ήταν μία η ομοσπονδία, κύριε Πρόεδρε.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αρχικά. Και τα ίδια σωματεία ήταν στη μία ομοσπονδία. Γιατί υπάρχουν σωματεία –θέλετε να αναφέρω δέκα, ΠΑΟΚ, Παναθηναϊκός, για παράδειγμα- που έχουν πολλά τμήματα.
      ΠΡΟΕΔΡΕΥΩΝ (Ιωάννης Τραγάκης): Έχουν και το …
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Λογικό είναι, λοιπόν, να μετέχουν στις διαδικασίες των συνελεύσεων απ’ όλα αυτά τα τμήματα.
      ΑΠΟΣΤΟΛΟΣ ΚΑΚΛΑΜΑΝΗΣ: Μου θυμίζει τις συνεδριάσεις που κάνουμε εμείς για να βγάλουμε τα προεδρεία των επιτροπών. Είμαστε οι ίδιοι όμως.
      ΠΡΟΕΔΡΕΥΩΝ (Ιωάννης Τραγάκης): Κάπως έτσι είναι.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αυτοί είναι οι ίδιοι οι εκπρόσωποι. Εκπροσωπούν το σωματείο τους.
      Το σωματείο, λοιπόν, έδωσε αυτήν τη δυνατότητα και βέβαια μετά τις διαδικασίες των συνελεύσεων το θέμα πήγε στην Ολυμπιακή Επιτροπή. Να υπενθυμίσω ότι με δική τους πρωτοβουλία, επειδή ακριβώς η έννοια της κομματικοποίησης δεν αντικατόπτριζε τη δική τους ενέργεια, δεν πήγαν να ψηφίσουν. Έστειλαν έγγραφο και δεν παρευρέθησαν στις δύο συνελεύσεις.
      Άρα, λοιπόν, το οποιοδήποτε επιχείρημα ότι αυτές δημιουργήθηκαν για να ελεγχθεί η εκλογική διαδικασία έχει ακυρωθεί στην πράξη. 
      Tο ερώτημα το δικό μου που παραμένει είναι το εξής: Δεν θέλετε να προχωρήσουν τα αθλήματα; Εγώ θέλω μια ευθεία απάντηση. Θέλετε ή δεν θέλετε; Θέλετε να προχωρήσουμε σε αθλήματα για τα οποία υπάρχουν αθλητές οι οποίοι ενδιαφέρονται πολύ; Ο συνάδελφός μας ο κ. Ανδριανόπουλος είπε ότι ξέρει κάτι φίλους του που θέλουν να πάνε σε αυτά τα αθλήματα, με την ερώτηση που κατέθεσε προηγουμένως. Να μη τα φτιάξουμε; Να μη τους στείλουμε; 
      Εγώ, λοιπόν, λέω να τους στείλουμε. Να βάλουμε μπρος και να προχωρήσουμε. Να κάνουμε και τα παγοδρόμια που η Κυβέρνηση ετοιμάζει από το πρόγραμμα δημοσίων επενδύσεων και να δώσουμε τη δυνατότητα σε όσους θέλουν να αθληθούν, να αθληθούν. 
    Προχωρώντας για να κλείσω απαντώντας στα θέματα που θέσατε θα σας πω ότι παρέστη δικαστικός αντιπρόσωπος σε όλες τις διαδικασίες. Ήταν ο Πρόεδρος Πρωτοδικών  Αθηνών ο κ. Νικηφόρος  Ντόκας ο οποίος βέβαια επιβεβαιώνει την παρουσία των συγκεκριμένων ανθρώπων, τις υπογραφές, τη θετική θέση του στην ίδρυση των καινούργιων ομοσπονδιών και στη συνέχεια τα καινούργια συμβούλια. Δεν καταλαβαίνω, λοιπόν, από πού βρήκατε εσείς το αν υπήρχε ή δεν υπήρχε, αφού είναι φανερό ότι γράφεται στα συγκεκριμένα καταστατικά. 
    Βέβαια ακούστηκε και μια άποψη να αξιοποιήσουμε το προσωπικό της Γενικής Γραμματείας Αθλητισμού. Θα ήθελα να πω κύριοι συνάδελφοι, ότι είναι εδώ ο συνάδελφος της  Γενικής Γραμματείας Αθλητισμού που δείχνει την εκτίμησή μας και στο ρόλο τους και στο έργο τους και στις δυνατότητές τους. Και σε κανένα σημείο δεν υπεκφεύγουμε απ’ αυτήν τη συγκεκριμένη δραστηριότητα. Όταν είναι θέμα υπηρεσιακό, η υπηρεσία θα μας δώσει τις δικές της θέσεις, διότι σεβόμαστε το ρόλο τους. ‘Eχουμε κάνει συζητήσεις και με τους εκπροσώπους τους και ψάχνουμε να βρούμε διεξόδους όταν υπάρχουν θέματα τα οποία πρέπει να επιλυθούν, επειδή ακριβώς πιστεύουμε ότι αυτή η εμπειρία είναι εμπειρία την οποία πρέπει να αξιοποιήσουμε και τώρα και στο μέλλον. 
    Απ’ αυτά τα οποία αναφέρθησαν, κυρίες και κύριοι συνάδελφοι, είναι φανερό ότι η κεντρική ιδέα που περιέχεται στη συγκεκριμένη επερώτηση έχει απαντηθεί. Εγώ περιμένω από εσάς να κάνετε το επόμενο βήμα, πώς θα προχωρήσουμε στο αύριο, έτσι με συγκεκριμένες  προτάσεις, κινήσεις για τα αθλήματα, καθώς οι Ολυμπιακοί Αγώνες του Τορίνο έρχονται. Είναι το Φεβρουάριο του 2006.  Αυτήν τη στιγμή αθλητές μας από συγκεκριμένα αθλήματα σε διάφορα σημεία του πλανήτη προσπαθούν να πετύχουν τη δική τους παρουσία σε αυτούς τους αγώνες και σας καλώ να υπερβείτε τα κομματικά εσκαμμένα και να δούμε το εθνικό συμφέρον. 
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του ΠΑΣΟΚ κ. Λιάνης έχει το λόγο.
    ΓΕΩΡΓΙΟΣ ΛΙΑΝΗΣ: Κυρίες και κύριοι συνάδελφοι, ξεκινάω από ένα θέμα το οποίο είναι πια τόσο φανερό που δεν χρειάζεται, κύριε Υπουργέ, να το παιδέψουμε άλλο. 
    Αυτές οι τέσσερις «μαϊμούδες» ομοσπονδίες γεννήθηκαν ως από γένεση παιδιού του σωλήνα από μια μη αναγνωρισμένη ομοσπονδία. Τελεία και παύλα! 
    Η Ομοσπονδία της Παγοδρομίας με Πρόεδρο τον κ. Χατζηαθανασίου είχε περιπέτειες με τη Γενική Γραμματεία Αθλητισμού. Εισέπραττε λεφτά ο κύριος πρόεδρος αυθημερόν και τα έβαζε στην τσέπη από τα λεφτά που του έστελνε η Γενική Γραμματεία Αθλητισμού. Νοίκιαζε στην ομοσπονδία το ιδιόκτητό του παγοδρόμιο που έφερε το όνομά του. Και στη συνέχεια επειδή του είπαν ότι το απαγορεύει ο νόμος, το μεταβίβασε στον πατέρα του. Και αυτό όμως είναι παράνομο. 
    Τι συνέβη πρακτικά; Ο κ. Φλωρίδης ο σεβαστός πρώην Υπουργός Αθλητισμού και συνάδελφος διέλυσε την ομοσπονδία και την υπήγαγε στη χιονοδρομία. Δεν υπήρχε Ομοσπονδία Παγοδρομίας. Μιλάτε για ομοσπονδία φάντασμα. Αλλά ο κ. Χατζηαθανασίου κατάφερε και πήρε αναστολή. Η υπόθεση τελεσεδίκησε στον Άρειο Πάγο το Μάη του 2004 υπέρ του κ. Φλωρίδη. Δεν τα ξέρατε αυτά, όταν υπογράφατε να γεννηθούν ομοσπονδίες από μη αναγνωρισμένη ομοσπονδία; Δεν έχετε διαβάσει τι έκανε ο Άρειος Πάγος; Δηλαδή αυτή η ομοσπονδία από το 2001 δεν υφίσταται κύριοι συνάδελφοι. 
    ΦΙΛΙΠΠΟΣ ΤΣΑΛΙΔΗΣ: Από το 2004. 
    ΓΕΩΡΓΙΟΣ ΛΙΑΝΗΣ: Από το 2004. 
    ΠΡΟΕΔΡΕΥΩΝ (Ιωάννης Τραγάκης): Τα λεφτά πότε τα έπαιρνε;
    ΑΠΟΣΤΟΛΟΣ ΚΑΚΛΑΜΑΝΗΣ: Από το 2001 δεν υφίσταται. Να αναζητηθούν και όσα...
    ΓΕΩΡΓΙΟΣ ΛΙΑΝΗΣ: Ναι, από το 2001. 
    Αλλά εσείς, δεν ξέρω αν, κύριε Υφυπουργέ, το κάνατε προσωπικά. Πιστεύω ότι δεν το κάνατε προσωπικά. Εγώ έχω με σας μια θαυμάσια σχέση που δεν μπορώ να τη διαταράξω για όσα είπατε ή θα πείτε και για όσα θα πω και εγώ βεβαίως. 
    Κοιτάξτε, δώσατε νέα αναγνώριση στην αμαρτωλή ομοσπονδία. Πρόκειται για ένα πολιτικό ατόπημα. Από τέτοιο πατέρα και τέτοια μάνα, γεννήθηκαν με εξωσωματική γονιμοποίηση αυτές οι τέσσερις ομοσπονδίες, την παραμονή μάλιστα των εκλογών της Ελληνικής Ολυμπιακής Επιτροπής. Δεν θα έπρεπε να είστε υπερήφανος. Σας τα είπαν και οι συνάδελφοί μου. 
    Έχετε καταργήσει τους νόμους της φυσικής, της χημείας. Τον Αϊνστάιν τον έχετε σμπαραλιάσει. Στο ίδιο σημείο, την ίδια μέρα, την ίδια ώρα, είκοσι πέντε σωματεία από τα ίδια πρόσωπα αποτελούμενα, μεταξύ 18.00΄ και 21.00΄ ίδρυσαν τέσσερις ομοσπονδίες. Και αυτοί που έκαναν τον έλεγχο ήταν τα ίδια πρόσωπα της Γενικής Γραμματείας με τον ίδιο δικαστή πρωτοδικών. Αυτό δεν έχει παγκόσμιο προηγούμενο. Θα σας γράψει το βιβλίο Γκίνες. Τι είναι αυτά τα πράγματα δηλαδή; 
    Ενώ είστε πανέξυπνοι άνθρωποι, εδώ κινηθήκατε, συγγνώμη, ως άνθρωποι που δεν ξέρουν τι γίνεται στη γειτονιά, ως μαχαλόμαγκες που λέμε, σαν κουτάβια, δηλαδή, που δεν ξέρουν τα μυστικά της γειτονιάς, ενώ ξέρατε ότι ήδη η ΦΙΦΑ είχε παρέμβει στο νόμο σας. Και αν δεν ήταν ο κ. Πολύδωρας, θα είχατε περιπέτειες, ενώ ξέρατε ότι θα παρενέβαινε η ΔΟΕ και «ήχησε» το σκαμπίλι του Ρόγκ, όπως παρενέβη. Και λέει τώρα και το ξέρει και ο κ. Κυριακού και ο κ. Νικολάου, «δεν είναι αναγνωρισμένες οι τέσσερις ομοσπονδίες». Και δεν είναι αναγνώριση το γεγονός ότι τους έστειλε πρόσκληση ο κατά τα άλλα συμπαθής κ. Φιλάρετος, ο οποίος κ. Φιλάρετος εσχάτως –και δεν θέλω να πιστέψω ότι αυτό συμβαίνει λόγω ηλικίας- εφύσηξε ο άνεμος και μετέβη ως εκ θαύματος από εκεί που ήτο εις μιαν άλλην πλευράν. Αυτό είναι ανεξήγητο φαινόμενο για μας. Ίσως εσείς στον αθλητισμό μπορείτε να μου το εξηγήσετε. 
    ΠΡΟΕΔΡΕΥΩΝ (Ιωάννης Τραγάκης): Τι εννοείτε πλευρές;
    ΓΕΩΡΓΙΟΣ ΛΙΑΝΗΣ: Συνοψίζω λοιπόν. Ο λαός τις λέει αυτές τις ομοσπονδίες «μαϊμούδες». Η Ομοσπονδία ΚΕΡΛΙΝΓΚ, η Ομοσπονδία Ελκήθρων, η Ομοσπονδία ΛΟΥΤΖ και η Ομοσπονδία Χόκεϊ επί Πάγου, είναι όλες ομοσπονδίες «μαϊμούδες», «φαντάσματα». Και αντί να κάνουν εκλογές για να βγάλουν εκπροσώπους για την Ελληνική Ολυμπιακή Επιτροπή, έπρεπε να πάνε κατευθείαν στον Κορυδαλλό. Έχουν κάνει όλοι τους μια σειρά από ποινικά αδικήματα. Τα είπαν υπέροχα οι συνάδελφοί μου. Αφήνω το κομμάτι αυτό. 
    Αλλά σας λέω τι προνοούσαν αυτοί οι κύριοι για να πάρουν διεθνή αναγνώριση, ότι αν κατά μια σύμπτωση το προηγούμενο έτος από τη γενική συνέλευσή μας δεν έχουμε κάνει κανέναν αγώνα, τότε για λόγους ανωτέρας βίας, το επόμενο έτος θα μπορούμε να ψηφίσουμε!!! Μα και στις τέσσερις; Καμία δεν έκανε τον προηγούμενο χρόνο αγώνα; Και οι τέσσερις για λόγους ανωτέρας βίας ψήφισαν τον επόμενο χρόνο; Δεν είναι σκάνδαλο, είναι σούπερ σκάνδαλο.
    Θα σας διαβάσω τα αποκόμματα των ελληνικών εφημερίδων, κύριε Ορφανέ. Εσείς ήσασταν άνθρωπος που τα προσέχατε αυτά. Μεγάλες εφημερίδες, «ΤΑ ΝΕΑ», η «ΕΛΕΥΘΕΡΟΤΥΠΙΑ», το «ΕΘΝΟΣ», σας γράφουν τα εξής σχόλια: «Στο άρπα κόλλα κάθε μισάωρο και μια ομοσπονδία», «Κατηγορίες για ψευδοομοσπονδίες», «Έντονες αντιδράσεις για ομοσπονδίες σφραγίδες». Και το τελευταίο, η κορυφή του παγόβουνου: «Μεγάλη κοροϊδία για τέσσερις θέσεις στην ΕΟΕ βγάζει στην επιφάνεια πολιτικά σκάνδαλα». 
    Εκεί θέλουμε να πάμε το Υπουργείο Αθλητισμού; Να το συνδέσουμε μ’ αυτόν τον κόσμο; Ούτε σεμνότητα, ούτε ταπεινότητα ούτε παρρησία, ούτε εμπειρία δείχνει αυτό το πράγμα. 
    Τα τραβήξαμε εμείς αυτά από τον Μητρόπουλο. Δεν τα λάβατε υπ’ όψιν σας. Τώρα θα σας τα πω και εκεί θα δείτε πόσο χοντρά είναι τα πράγματα.
    Είναι γνωστή, λοιπόν, η κατάληξη αυτής της θλιβερής υπόθεσης. Τελείωσε με εκλογές όπου ήταν απούσες αυτές οι ομοσπονδίες. Πολύ κακό για το τίποτα. Και το χαρτί που έρχεται οσονούπω, όπως αγαπητέ μου, κύριε Πολύδωρα, το χαρτί που ερχόταν από τη ΦΙΦΑ –είναι πανταχούσα- δεν τις αναγνωρίζει. Θα έχετε εσείς, λοιπόν, επιμονή και πάλι, όπως κάνετε με το βασικό μέτοχο, να έχετε αθλητικό νόμο υπεράνω των καταστατικών των διεθνών ομοσπονδιών; Δεν γίνεται κύριοι.
     Το έχουμε φάει εμείς αυτό, όπως το λέει απλά ο λαός, στη μάπα. Το φάγατε και εσείς στο νόμο σας που ήλθε με δύο πόδια και έφυγε χωλός από το Κοινοβούλιο.
    ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν κατάλαβα. Ο νόμος ισχύει 100%. Έχει αναγνωριστεί και από την ΕΠΟ. 
    ΓΕΩΡΓΙΟΣ ΛΙΑΝΗΣ: Καλά θα τα πείτε  όταν θα έλθει το χαρτί.


      Επειδή μου είπατε ότι πήραν μέρος σε αγώνες σας ενημερώνω ότι το κέρλινγκ πήγε μόνο μια φορά στη Βουλγαρία και δεν προκρίθηκε. Και απετελείτο στη σύνθεσή του από Έλληνες υπηκόους που έζησαν εκεί.
      ΠΡΟΕΔΡΕΥΩΝ (Ιωάννης Τραγάκης): Είναι κακό αυτό; Και η ομάδα μπέηζμπωλ απετελείτο από Έλληνες εξ Αμερικής.
      ΓΕΩΡΓΙΟΣ ΛΙΑΝΗΣ: Δεν είναι κακό. Αφήνω αυτήν την υπόθεση. 
      Έρχομαι στα γενικά πεπραγμένα στον αθλητισμό γιατί λέτε μερικές βαρειές κουβέντες. Θα ξεκινήσω από τα καταπληκτικά σημεία και τέρατα που συνέβησαν από τη μεριά σας την επομένης της αποφράδας ημέρας που ξέσπασε η υπόθεση Κεντέρη-Θάνου. Τότε με νευρασθενείς αντιδράσεις από τη μεριά σας βάλατε στο στόχαστρο του υπόπτου ολόκληρο τον ελληνικό αθλητισμό. Χτυπήσατε τις ομοσπονδίες. Μιλήσατε για κρατικοδίαιτο αθλητισμό. Κορυφαίες εφημερίδες την ίδια μέρα με ενιαίους τίτλους μιλούσαν «για ντόπα ΠΑΣΟΚ» στον αθλητισμό. Μαγαρίσατε και τα μετάλλια των Ολυμπιονικών. 
      Βεβιασμένα διαπράξατε κάτι που δεν το διέπραξε κανένας άλλος πριν από εσάς. Δεν σας ζήτησε κανένας εισαγγελέας να στείλετε επιχορηγήσεις τεσσάρων Υπουργών του ΠΑΣΟΚ προς το Σωματείο «ΑΙΑΣ» γιατί αν διαβάζατε λίγο τις επιχορηγήσεις θα βλέπατε ότι είχατε έγγραφα διάθεσης. Και δεν θα αφήνατε να ψαρέψει σε θολά νερά ο κάθε δημοσιογράφος και ο κάθε Έλληνας. Το κάνατε για να σπιλώσετε την ιστορία, για να συνδέσετε το χώρο με το ντόπινγκ, για να μας θεωρήσουν ύποπτους. Ήταν πολύ δύσκολη εποχή. Εγώ ξέρω πώς αντιμετωπίστηκε από τη μεριά μας. Σας μιλάω και τρέμω αυτήν την ώρα. Μας κατηγορήσατε για υπόπτους ντόπας στο Σωματείο «ΑΙΑΣ» που το έχετε ιδρύσει εσείς την περίοδο 1990-1993 και το παρακολουθούσαμε με τακτικές επιχορηγήσεις. Όταν πήγαν εκεί ο Κεντέρης και η Θάνου στείλαμε περισσότερα λεφτά γιατί είναι Ολυμπιονίκες.
      Μας χαρίσατε, λοιπόν, όλην αυτήν την ιστορία των Ολυμπιακών και αποτραβηχτήκατε από την υπόθεση. Σας ευχαριστούμε, λοιπόν, γιατί μετά όταν έγινε η ιστορία και ήρθαν τα έγγραφα στη Βουλή με το πόρισμα του εισαγγελέα πουθενά δεν ανέγραφε ότι υπάρχει κόκκος ευθύνης. Έλεγε μόνο ότι απεδείχθη ότι τα χρήματα δόθηκαν στους αθλητές. Αλίμονο εάν ο Υπουργός Αθλητισμού δεν μπορεί στις παραμονές των Ολυμπιακών Αγώνων να επιχορηγήσει δύο μέλλοντες Ολυμπιονίκες με το ποσό που θέλει. Το λέει ο νόμος, το ξέρατε και εσείς. Δεν έπρεπε να έχουν πάει εκεί τα χαρτιά. Έπρεπε να έχετε έρθει εδώ, να τα συζητήσουμε μεταξύ μας για να δούμε τι ήταν αλήθεια και τι δεν ήταν αλήθεια.
      Και εγώ δεν πάω να μετρήσω πώς κάνατε επελάσεις με το ιππικό στην Ελληνική Ομοσπονδία Ιππασίας. Τετρακόσιες χιλιάδες ευρώ στην παραμονή κάποιων γεγονότων. Σέβομαι και τον άνθρωπο που είναι εκεί επικεφαλής και δε λέω τίποτα περισσότερο γιατί εύχομαι να είναι και γερός. Ξέρουμε όμως όλοι γιατί έγινε αυτό. 
      Στη Γενική Γραμματεία Αθλητισμού αφήνω το τι συμβαίνει. Έρχομαι όμως στα πεπραγμένα στο ποδόσφαιρο που είναι πάρα πολύ σοβαρά. Τι απέγιναν οι βαρύγδουπες δηλώσεις ότι καταστείλατε τη βία και πώς πήρατε πίσω τα μέτρα άρον-άρον μετά τα γεγονότα της Νέας Σμύρνης; Τι έγινε η περίφημη θέση σας ότι η δική μου απόφαση για τη μη μετακίνηση των οργανωμένων οπαδών, για τη μη διάθεση εισιτηρίων συγκεκριμένα ήταν παράνομη και αντισυνταγματική; Τώρα την εφαρμόζουν μόνες τους οι ομάδες. Απαγορεύουν στους οπαδούς να μετακινούνται. Πώς το δεχθήκατε αυτό; Δεν είναι αντισυνταγματικό; Οι ομάδες προστατεύουν τα γηπεδάκια τους. Ο Υπουργός Αθλητισμού δεν έπρεπε να προστατεύει τις επαρχιακές πόλεις; Έπρεπε να αφήνει να τις καίνε οι ορδές των βαρβάρων; Αυτό θέλατε; 
      Και δε φθάνουν όλα αυτά. Εμείς εδώ στο Κοινοβούλιο, εσείς ο κ. Μεϊμαράκης, ολόκληρη η παράταξή σας, ο κ. Πολύδωρας δεν κάναμε μια μοναδική υπέρβαση στην ιστορία του νόμου που έφερε ο κ. Φλωρίδης για να ξεριζώσουμε εκ θεμελίων την «παράγκα»; Μαζί δε δουλέψαμε;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εμείς, σαν αντιπολίτευση, κάναμε την υπέρβαση.
      ΓΕΩΡΓΙΟΣ ΛΙΑΝΗΣ: Εσείς, λοιπόν, κάνατε την υπέρβαση! Σας συγχαίρω δημοσίως αλλά ακούστε και παρακάτω. Κάνατε εσείς την υπέρβαση και ξεθεμελιώσαμε την «παράγκα» που α ρτορος και ειρήσθω εν παρόδω κανείς δεν κατεδικάσθη γι’ αυτό.


     Καλά, τι σας έπιασε μετά και την παράγκα την εγκαταστήσατε στην οδό Κηφισίας 7, στον προθάλαμο του γραφείου σας, να διαφεντεύει για τις εκλογές της ΕΠΟ; Τι σας έπιασε και στο «Βασικό Μέτοχο» –γιατί είχε και «Βασικό Μέτοχο» η «παράγκα»- που γιόρτασε τα δύο χρόνια του εδώ είκοσι Βουλευτές σας και δεκαπέντε Υπουργοί παρελάσατε να του υποβάλετε τα σέβη σας; Σας αφήνω αυτήν την εφημερίδα για την ιστορία, για να βλέπετε ποιοι είστε, πού πήγατε και τι κάνατε. Εδώ υπάρχουν τριάντα φωτογραφίες, όχι μία! 
     (Στο σημείο αυτό ο Βουλευτής κ. Γεώργιος Λιάνης καταθέτει για τα Πρακτικά τα προαναφερθέντα έγγραφα, το οποίο βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Ώστε αυτός που καταδίκασε το ελληνικό ποδόσφαιρο στην εσχάτη παρακμή, στην ξεφτίλα είναι ευνοούμενός σας; Και τώρα πού είναι αυτός ο άνθρωπος; Είναι ο «νούμερο δύο» στην ΕΠΑΕ, πλάι στον ατυχή Λυκουρέζο, ο οποίος –ω του θαύματος!- δεν είναι κομματικό στέλεχος; 
     Λέτε ότι δεν κάνατε επεμβάσεις κομματικές. Τι είναι ο Αλέξανδρος Λυκουρέζος; Φίλος; Ευπατρίδης; Ικανός; Ποιος είναι δίπλα του; Ποιος είναι αντιπρόεδρος; Ποιος κάνει κουμάντο στην ΕΠΑΕ σήμερα; Τον έχετε «κάψει» το Λυκουρέζο. Αυτόν τον άνθρωπο τον μεταφέρατε επισήμως το καλοκαίρι με το αυτοκίνητο της Βουλής –το «Βασικό Μέτοχο» της παράγκας- από την αυλή της Βουλής μαζί με τους Βουλευτές στις επίσημες θέσεις των Ολυμπιακών Αγώνων!!! Αυτά κάνατε. Και τολμάτε να λέτε ποιος είναι με ποιον στον αθλητισμό; 
     Ο κ. Μεϊμαράκης δεν τον αποκάλεσε «τρισάθλιο»; Δεν ειπώθηκε ότι δεν είναι άντρας και φοράει μύστακα; Δεν σκοτωθήκανε; «Γδέρνονται πάλι τα γεράκια» λέει ο Έντγκαρ Άλαν Πόε. Οι μισοί τον θέλετε. Οι άλλοι μισοί δεν τον θέλετε. Εσείς με ποιους είστε; Εσείς -ο Υπουργός Αθλητισμού- μας ενδιαφέρει. Αν ρωτήσει σήμερα η γοργόνα «Η παράγκα ζει;», η απάντηση θα είναι «ζει και βασιλεύει και την ΕΠΑΕ κυριεύει!». Τι σημαίνει ΕΠΑΕ; Η λίγκα του επαγγελματικού ποδοσφαίρου. Ναι, στην καρδιά, εκεί είναι που θέλουμε να κάνουμε την κάθαρση. Εκεί τον βάλατε. Συγχαρητήρια! 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κλείνω, κύριε Πρόεδρε. 
     Μήπως θέλετε να σας θυμίσω το πάρθιον βέλος που σας έριξε από την καρδιά του ο ΟΠΑΠ, ο κ. Φιλιππίδης, που ούτε λίγο ούτε πολύ σας είπε ότι το πρωτάθλημα είναι στημένο; Δική μου επιλογή είναι ο κ. Φιλιππίδης και απλώς λύεται το θέμα με μία παραίτηση που την κάνατε δεκτή με ευαισθησία; Τον διώξατε. Είναι ή δεν είναι στημένο το πρωτάθλημα; Είχε ή δεν είχε ο ΟΠΑΠ ζημία αφού είναι στο Χρηματιστήριο; Απαντήσατε ποτέ σ’ αυτά τα ερωτήματα; Με την παραίτηση έληξε η ιστορία; Από πού παίρνετε λεφτά και εσείς και εμείς, όταν είμαστε στον αθλητισμό; Απ’ αυτό το μέρος. Πώς τον επιλέξατε; Τελικά δεν θα εξετασθεί αυτή η βαριά κατηγορία, ενώ εξετάζονται τόσες άλλες; Θα αφήσω για τη δευτερολογία μου σημαντικά πράγματα. 
     Από τιμητές, κύριε Υπουργέ, γίνατε απολογητές. Από τιμωροί γίνατε φταίχτες. Από εξυγιαντές τώρα ζεσταίνετε στον κόρφο σας ό,τι πιο ακραίο και πιο χυδαίο διαθέτει ο ελληνικός αθλητισμός. Γιατί όλα αυτά, κύριε Υπουργέ; Για ένα πουκάμισο αδειανό, για μια Ελένη! Για τις εκλογές στην ΕΟΕ. Τι είναι σήμερα η ΕΟΕ; Μια απλή επιτροπή, που μετά τους Ολυμπιακούς Αγώνες δεν έχει την παραμικρή δύναμη. Όλα έγιναν γι’ αυτό. Στη δευτερολογία μου θα σας εξηγήσω. 
     Ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Επιτρέψετε, κύριοι συνάδελφοι, στον Προεδρεύοντα μία αναφορά, επειδή έγινε λόγος για την ΕΟΕ και επειδή συμβαίνει να ανήκω στην ολυμπιακή οικογένεια και να είμαι και εκλεγμένο μέλος στην ΕΟΕ.
     Δεν είναι «αδειανό πουκάμισο», κύριε Λιάνη, η ΕΟΕ! Και κάτι άλλο ακόμη. Όπως γνωρίζετε καλύτερα απ’ οποιονδήποτε άλλον, εγώ δεν πήγα να ψηφίσω στις εκλογές της ΕΟΕ, για να μη φανεί ότι το θέμα ήταν τελείως κομματικό.
     ΑΠΟΣΤΟΛΟΣ ΚΑΚΛΑΜΑΝΗΣ: Ήταν ολίγον κομματικό...
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Πολύδωρα, έχετε το λόγο.
    ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, βλέπω μία νευρικότητα στην ανάπτυξη της επερώτησης από τους συναδέλφους και ιδιαίτερα από το φίλο τον κ. Λιάνη. Δεν τη συμμερίζομαι και δεν θα την ακολουθήσω. 
    Οι εξηγήσεις που έδωσε στα ζητήματα τα σωματειακά, όπου είναι ο πυρήνας της επερώτησης, ο Υπουργός κ. Ορφανός, ήταν απολύτως πειστικές και κατατοπιστικές. Και θέλω εγώ που δεν είμαι ειδικός μπορώ να είμαι πιο κοντά στην κοινή λογική, να λειτουργώ περίπου όπως έλεγε ο Νικολό Μακιαβέλι στην εισαγωγή του «Ηγεμόνα» όταν λέει στο Λορέντζο των Μεδίκων, ανιψιό του Λορέντζο του Μεγαλοπρεπούς ότι ποιος είμαι εγώ που θα σου δώσω οδηγίες και κατευθύνσεις για το πώς πρέπει να φέρεται ο ηγεμόνας αφού εγώ δεν είμαι ηγεμόνας είμαι από χαμηλές τάξεις. Όμως τότε λέει, μια νομιμοποίηση και απαντά στην ένσταση της νομιμοποίησης που θέτει ο ίδιος στον εαυτό του, όπως οι ζωγράφοι όταν θέλουν να ζωγραφίσουν τους κάμπους ανεβαίνουν στα βουνά, για να έχουν καλύτερη θέα, θα προσθέσω εγώ και χαρτογράφοι ή  όταν θέλουν να ζωγραφίσουν τα βουνά, απομακρύνονται στους κάμπους για να έχουν θέα, έτσι και εγώ έχω καλύτερη θέα του πριγκηπικού βουνού και μπορώ να πω τα δέοντα, δηλαδή, τι να πράττει και τι να παραλείπει, επειδή ακριβώς βρίσκομαι στις χθαμαλότητες της ταξικής ιεράρχησης. 
    Τώρα εγώ επικαλούμενος την κοινή λογική λέω Γιώργο Λιάνη, αγαπητέ, δεν ήταν ειδυλλιακό το τοπίο των σωματείων και ομοσπονδιών ούτως ή άλλως για όλο το πεδίο του αθλητισμού και της μεγάλης συνομοσπονδίας. Μένει να δούμε, παγοδρόμια υπήρχαν αλλού; 
    ΓΙΩΡΓΟΣ ΛΙΑΝΗΣ: Αλλού που;
    ΒΥΡΩΝ ΠΟΛΥΔΩΡΑΣ: Σε άλλες ομοσπονδίες; Όχι απαντά ο Γιώργος ο Λιάνης. Επομένως μια ανάγκη για τη δημιουργία σωματείων και κατ΄ επέκταση της ομοσπονδίας, υπήρχε. Αυτό εγένετο λοιπόν. 
    Τώρα οι ειδικότερες ερωτήσεις δικαιούμαι εγώ πολιτικά, κρίνοντας το πράγμα, να πω ότι η νομιμοποίηση εάν εγκύρως δημιουργήθηκε η ομοσπονδία με τα σωματεία, όπως υπάρχει ευθύ ερώτημα στην επερώτηση, απάντησε ο Υπουργός ότι έγινε με την εγκυρότητα της δικαστικής εγγύησης και όλα τα συμπαρομαρτούντα. 
    Επομένως, ο κορμός της επερώτησής σας έχει απαντηθεί και μένει σε εμένα να αναφερθώ σε πέντε σημεία, τα οποία δεν είναι κατ’ ανάγκη σε αντιδικία με τα θέματα που έθεσαν οι επερωτώντες συνάδελφοι και ο κύριος Υπουργός. 
    Θέλω να μιλήσω για τον αθλητισμό, για την αρετή και ποιότητα του αθλητισμού, όταν τον αθλητισμό τον κάνουμε κοινό κτήμα της νεολαίας. Είναι επιδίωξη και συναντιόμαστε σ’ αυτό και κακώς έγινε αυτή η κριτική χθες, όταν ο Καραμανλής πήγε στο στάδιο με τους μαθητές για να κάνει ό,τι φυσιολογικότερο μπορούσε να πει κανείς, να δώσει την πολιτική νομιμοποίηση και όχι κομματική επικύρωση της μυήσεως της νεολαίας στον αθλητισμό, με το να γνωρίσουν τους πρωταθλητές και ολυμπιονίκες και μικρόψυχα ξεκίνησε και σ’ αυτό ο καυγάς. Το ίδιο, τηρουμένων των αναλογιών, γίνεται και σ’ αυτήν εδώ τη συζήτηση της επερώτησης. 
    Για όλες τις διοικήσεις, κύριοι, έχω να διατυπώσω ένα παράπονο στο μονόλογό μου και ρωτάω που είναι ο πανεπιστημιακός αθλητισμός; Όταν το  NBA τροφοδοτείται από το κολεγιακό μπάσκετ της Αμερικής, το ίδιο και το football όπου εκεί είναι ο κορμός της νεολαίας, τα πανεπιστήμια και τα ΤΕΙ. 
      Και όπου είναι ο κορμός της νεολαίας, τα πανεπιστήμια και τα ΤΕΙ, καθόμαστε απαθείς να εννοούμε ότι εκεί δεν χωρεί αθλητισμός, δεν υπάρχει θέση για τον αθλητισμό; Το λέω για τα προς ενέργεια, κύριε Υπουργέ, αλλά ταυτόχρονα και για μια μακρά αυτοκριτική –πολιτικοί είμαστε όλοι- για το πού πάμε τον αθλητισμό.
      Έχουμε, δηλαδή, όλη την προσοχή μας στραμμένη στα σωματεία, να δούμε την ποιότητα των σωματείων, να κάνουμε πολέμους με τις παράγκες, που είναι πόλεμοι Πύρρειοι, όπως έκανε ο Φλωρίδης ή ο Ορφανός, γιατί οι παράγκες καλά κρατούν.
      Θέλω να συνεννοηθούμε, κυρίες και κύριοι συνάδελφοι, ότι…
      ΑΘΑΝΑΣΙΟΣ ΑΛΕΥΡΑΣ: Ακόμα και σήμερα καλά κρατούν;
      ΒΥΡΩΝ ΠΟΛΥΔΩΡΑΣ: Δεν είναι ευφυολόγημα αυτό για το επίπεδό μας, κύριε Αλευρά.
      ΠΡΟΕΔΡΕΥΩΝ (Ιωάννης Τραγάκης): Κύριε Αλευρά, σας παρακαλώ πολύ.
      ΒΥΡΩΝ ΠΟΛΥΔΩΡΑΣ: Δεν είναι για μας αυτά. Κάπου αλλού οδηγώ τη συζήτηση. Μην είστε καθηλωμένος τώρα στο εξυπνακίστικο στυλ.
      ΑΘΑΝΑΣΙΟΣ ΑΛΕΥΡΑΣ: Ερώτηση έκανα.
      ΠΡΟΕΔΡΕΥΩΝ (Ιωάννης Τραγάκης): Καλά, κύριε Αλευρά, ηρεμήστε.
      ΒΥΡΩΝ ΠΟΛΥΔΩΡΑΣ: Δεν απαντώ. Θεωρώ την ερώτηση, το ευφυολόγημα ανάξιο σχολιασμού.
      Έλεγα, λοιπόν, και πολύ σοβαρά, πώς να ενώσουμε τις δυνάμεις μας, εδώ ως Βουλή, που φέρουμε ευθύνη ως αυτοδύναμος οργανισμός πρωτογενούς πολιτικής. Έλεγα πώς να ενώσουμε τις δυνάμεις μας για τον αθλητισμό, πώς να οδηγήσουμε τη νεολαία με μια πολιτική βάθους, εντιμότητας και ουσίας στον αθλητισμό. Δεν θα πω σε αυτήν τη συνεννόησή μας σήμερα τις αρετές που προκύπτουν από το εάν οδηγηθεί η νεολαία μας στον αθλητισμό.
      Ύστερα, για το κεφάλαιο του πρωταθλητισμού, θέλω να σταθώ αλληλέγγυος προς όλους εκείνους, οι οποίοι οργάνωσαν τους Ολυμπιακούς Αγώνες με τη δεύτερη με βάση την αναλογία αθλητών προς πληθυσμό αθλητική δύναμη πρωταθλητών στον κόσμο. Το σημειώνω, για να το θυμόμαστε. Δεν είναι δωδέκατη, που λένε τα μετάλλια. Στο μαθηματικό λόγο μεταλλίων προς πληθυσμό είμαστε οι δεύτεροι στον κόσμο και νομίζω ότι πρώτη είναι η Αυστραλία.
      Των πραγμάτων ούτως εχόντων, ο πρωταθλητισμός θέλει ειδική φροντίδα. Στην ειδική φροντίδα –να είμαι γενναιόδωρος προς τον Γιώργο τον Λιάνη- ο «ΑΙΑΣ» δεν έχει απαξία ή τουλάχιστον την απαξία που θέλουν κάποιοι να προσδώσουν, όταν ανακριτικά και σχολαστικιστικά κρίνουν τα ζητήματα. Είναι πρωταθλητισμός, θέλει την ιδιαίτερη φροντίδα.
      Και βεβαίως, για τη στάση του Ορφανού, ορθώνεται –είναι προϊόν σοφίας και σύνεσης- η Κυβέρνηση της Νέας Δημοκρατίας ως κυματοθραύστης να αντιδιασταλεί προς την επίθεση-κύμα που δεχόμαστε ότι η Ελλάς ως χώρα είναι καλύπτουσα ή θεραπεύουσα το ντόπινγκ. Έπρεπε να γίνει αυτή η αντιδιαστολή, έστω και αν εθίγοντο προηγούμενες πολιτικές ηγεσίες. Διότι το προέχον εκείνη την ώρα ήταν ότι η Ελλάς θέλει να είναι υπέρ του καθαρού αθλητισμού και διακόπτει κάθε σχέση με οποιαδήποτε ύποπτη εστία. Πάει και αυτό.
      ΠΡΟΕΔΡΕΥΩΝ (Ιωάννης Τραγάκης): Ωραία…
      ΒΥΡΩΝ ΠΟΛΥΔΩΡΑΣ: Μισό λεπτό, την ανοχή σας λίγο.
      ΠΡΟΕΔΡΕΥΩΝ (Ιωάννης Τραγάκης): Εντάξει. Η ιστορική αναδρομή σάς δίνει λίγο χρόνο.
      ΒΥΡΩΝ ΠΟΛΥΔΩΡΑΣ: Ναι, το είπε και ο κύριος Πρόεδρος.
      Το τρίτο είναι τα ολυμπιακά έργα. Όσες επισημάνσεις εγένοντο για τα ολυμπιακά έργα, για το γρήγορο της αξιοποίησής των, γιατί απαξιώνονται γρήγορα από τις φθορές και από το χρόνο, ελπίζω και εννοώ ότι είναι θέμα προτεραιότητας της Κυβέρνησης να προχωρήσουμε στην αξιοποίηση αυτού του πολύτιμου πλούτου, που είναι οι ολυμπιακές εγκαταστάσεις και τα ολυμπιακά έργα.
      Τέλος, υπάρχει κεφάλαιο –το σχολίασε ο Υπουργός, θέλω να το θίξω κι εγώ και νομίζω ότι το έθιξε και ο κ. Κατσιφάρας- για το πρόγραμμα «ΕΛΛΑΔΑ 2004». Εκεί ατύχησε η προηγούμενη κυβέρνηση του ΠΑΣΟΚ, διότι έπρεπε να κάνει δουλειές –προπονητήρια, γυμναστήρια- από το 2000 μέχρι το 2004 και δεν έκανε τίποτα περίπου ένα…
    ΓΕΩΡΓΙΟΣ ΛΙΑΝΗΣ: Εξακόσια εξήντα είναι.
    ΑΝΔΡΕΑΣ ΦΟΥΡΑΣ: Η κ. Πετραλιά είχε πει εξακόσια. 
    ΒΥΡΩΝ ΠΟΛΥΔΩΡΑΣ: Με συγχωρείτε, σας παρακαλώ. Είναι πολύ ισχνός και από τις περιοχές που παρατηρώ -και Αττικής και Ολυμπίας Ανδρίτσαινας- έχετε μείνει πολύ πίσω. 
    ΑΝΔΡΕΑΣ ΦΟΥΡΑΣ: Υπάρχουν χίλια τετρακόσια…
    ΜΑΡΙΟΣ ΣΑΛΜΑΣ: Δυόμισι χιλιάδες δεν έγιναν.
    ΒΥΡΩΝ ΠΟΛΥΔΩΡΑΣ: Κύριε Φούρα, σας παρακαλώ. Δεν αμφισβητώ τα όσα έγιναν. Σας λέω όμως ότι το κρίσιμο μέγεθος αναπτύσσεται στο χρόνο. Μου ζητάτε και εγκαλείτε εμένα για τους τρεις μήνες που είχα περιθώριο να αξιοποιήσω το πρόγραμμα «ΕΛΛΑΔΑ 2004»; Είσαστε άδικοι και προπαντός προκλητικοί, διότι δεν παρείδατε τις τεράστιες ελλείψεις στο πρόγραμμα εκτελέσεως του «ΕΛΛΑΔΑ 2004» στα προπονητήρια και γυμναστήρια.
    Συμπεραίνω με ένα λόγο, με μια έκκληση μάλλον, να ενώσουμε τις δυνάμεις μας σε συνεννόηση για έναν τίμιο αθλητισμό, για ειδική φροντίδα για πρωταθλητισμό. Σας λέω, κύριε Υπουργέ, ότι καλώς πράττετε, αλλά εκείνο που προαπαιτείται από τα πράγματα είναι να συνεννοηθούμε για το πώς θα είμαστε αντάξιοι της υπεραξίας των Ολυμπιακών Αγώνων και σε έμψυχο δυναμικό και στις ολυμπιακές εγκαταστάσεις. Οι ευθύνες είναι δικές μας.
    Θέλω να κλείσω με μια αισιόδοξη προοπτική: Ότι και οι δύο τομείς για την αξιοποίηση της υπεραξίας των Ολυμπιακών Αγώνων –δεν έχει σημασία το ότι θα δώσουμε τεχνογνωσία στο Πεκίνο- και οι εγκαταστάσεις και το έμψυχο δυναμικό, καθώς επίσης και το ότι είναι εγγεγραμμένη η χώρα μας –να σας το πω αυτό ως ένα στατιστικό δεδομένο- ως η μόνη χώρα που διεξήγαγε Ολυμπιακούς Αγώνες σε αυτή την τάξη μεγέθους από το 1896 μέχρι σήμερα δύο φορές. 
    Είναι η μόνη μικρή χώρα που διεξήγαγε ευδοκίμως Ολυμπιακούς Αγώνες -άλλες μικρές χώρες δεν μπορούν καμία φορά- δύο φορές από το 1896, όταν αναγεννήθηκαν στον τόπο αυτό οι Ολυμπιακοί Αγώνες. Είναι τίτλος τιμής και ευθύνης για όσους χειριζόμαστε πολιτική αθλητισμού. 
    Ευχαριστώ πολύ. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
    Ο Πρόεδρος κ. Κακλαμάνης έχει το λόγο. 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, επιτρέψτε μου πρώτα-πρώτα ένα μικρό σχόλιο σε ό,τι αφορά τη διαδικασία. Εγώ νομίζω ότι αυτή η νέα περίοδος της Βουλής μπορεί να κάνει ένα βήμα πιο μπροστά σε ό,τι αφορά συνήθειες που υπήρχαν στην προηγούμενη περίοδο. 
    Έχω παρατηρήσει ότι υπάρχουν Βουλευτές που παρακολουθούν με προσοχή τον αγορητή κάθε φορά και που θέλουν, με την άδειά του και την άδεια του Προεδρείου, να υποβάλουν μια ερώτηση. Υπάρχουν όμως και συνάδελφοι, οι οποίοι θεωρούν ότι πρέπει να υπερασπιστούν τον επί του Βήματος, ιδίως αν είναι από την πλευρά τους και δημιουργείται πολλές φορές μια ένταση, η οποία δεν βοηθάει και σε μια καλύτερη εικόνα της συζήτησης και του διαλόγου. 
    Μπροστά σε αυτήν την εικόνα οι επί του Βήματος πολλές φορές αντιδρούν πολύ αρνητικά. Θα θυμάστε την εικόνα ενός αγαπητού νέου Υφυπουργού, ο οποίος χτύπησε το χέρι του επάνω στην έδρα, όταν του είπα αν επιτρέπεται, κύριε Υπουργέ, να σας ρωτήσω. 
    Ας κάνουμε μια προσπάθεια και το Προεδρείο είμαι βέβαιος ότι το θέλει αυτό και αναγκάζεται να σφίγγει τα πράγματα όταν φοβάται ότι θα υπάρξει πρόβλημα. Εγώ νομίζω ότι μπορούμε να το κάνουμε αυτό, να ρωτούμε τον επί του Βήματος αν θέλει διακοπή. Γιατί καμιά φορά αναλόγως του ύφους του διακόπτοντος συμβαίνει και αυτό, να φαντάζεται κανείς -όταν είναι στο Βήμα- ότι κάποιος δεν ρωτάει για να πάρει μια απάντηση, αλλά ρωτάει για να «προβοκάρει» και να παρασύρει τον ομιλητή κάπου αλλού! Αυτό για να έχει η συζήτησή μας και καλή εικόνα και αποτέλεσμα επί της ουσίας.
      Τώρα εγώ θέλω να διατυπώσω μια απορία προς τον κύριο Υφυπουργό, τον οποίο θυμάμαι πάντοτε συνεπή εδώ στα καθήκοντά του κι έτσι ελπίζω ότι θα προσπαθεί να είναι και στα καθήκοντά του ως Υφυπουργού. 
      Μια ομοσπονδία έχει διαλυθεί με δικαστική απόφαση, αναστέλλεται η εφαρμογή της, τελειώνει με την απόφαση του Αρείου Πάγου οριστικά το θέμα και πιστεύω ειλικρινά ότι από τότε που εξεδόθη η απόφαση του Αρείου Πάγου –δεν πρόσεξα αν ήταν επί κυβερνήσεως του ΠΑΣΟΚ ή επί της παρούσης κυβερνήσεως- πρέπει να αναζητηθούν και όσα ποσά έλαβε αυτή η ομοσπονδία διότι η απόφαση ανατρέχει εις τον χρόνο κατά τον οποίο διελύθη. Από εκεί και πέρα, ειλικρινώς, δεν αντιλαμβάνομαι πώς είναι δυνατόν ο Υπουργός να υπογράφει –η επερώτηση λέει «ο Υφυπουργός», άκουσα ότι είπατε «ο Γενικός Γραμματέας», δεν ξέρω, πάντως έγινε με εντολή του Υφυπουργού, εικαζόμενη, κατά τη βούληση του Υφυπουργού υπογράφει ο γενικός γραμματέας- πώς είναι δυνατόν την ίδια ημέρα, εν τάχει δηλαδή, να δημιουργούνται οι ομοσπονδίες αυτές, να κυρώνεται η πράξη και όλα τα άλλα τα οποία αναφέρονται, στα οποία δεν θέλω να μείνω περισσότερο; Είναι προφανές ότι εδώ ήταν μια υπόθεση, την οποία πολιτικά δεν έπρεπε να καλύψετε, ούτε σήμερα. Και επειδή και στο θέμα του κομματισμού και στο θέμα της διαφθοράς εγώ επιμένω, εδώ και πάρα πολλά χρόνια, ότι δίδεται μία εικόνα της χώρας σε ό,τι αφορά την διαφθορά -σε ό,τι αφορά τον κομματισμό, εσωτερικά, ο οποίος συνδέεται και με τη διαφθορά και λειτουργεί αρνητικά διπλά για τη χώρα στο εξωτερικό- η οποία δεν ανταποκρίνεται στην πραγματικότητα. Ως προς τον κομματισμό κυρίως μετά το 1985, θα έλεγα εγώ, διότι την πρώτη περίοδο υπήρχε η νοοτροπία των «αδικημένων», πράγματι. 
      Πέρασαν τώρα είκοσι χρόνια. Δεν πρέπει να κάνετε λάθη που έγιναν πριν από είκοσι πέντε χρόνια, όταν είναι γνωστό ότι πάρα πολλοί υπουργοί, πολιτικά στελέχη των κυβερνήσεων που πέρασαν –το ίδιο θα αρχίσει να γίνεται μ’ εσάς, εάν νομιμοποιήσετε μια τέτοια αντίληψη- δεν τολμούσαν να κάνουν την ελαχίστη κίνηση να μετακινήσουν κάποιο διευθυντή ή κάποιο στέλεχος από μία υπηρεσία στην άλλη, χωρίς να γίνεται ο θόρυβος του κομματισμού. Είναι χαρακτηριστικό ότι το 1993, όταν ανέλαβα την προεδρία του Σώματος, εδέχθην ένα κείμενο με σαράντα υπογραφές συναδέλφων της Νέας Δημοκρατίας οι οποίοι ισχυρίζοντο ότι αρχίζουν κομματικές διώξεις, διότι ένας υπάλληλος που είχε κατ’ ανάθεσιν και ένα δεύτερο έργο, έπρεπε -τέλειωσε ο χρόνος- να περιοριστεί σ’ εκείνη την αρμοδιότητα την οποία είχε. Δηλαδή ό,τι κι αν έκανε κανείς, ήταν εύκολο σε οποιονδήποτε υπάλληλο είτε ανήκε στην άλλη πλευρά είτε όχι –διότι πού να ξέρει ο κάθε υπουργός πού ανήκει και πού δεν ανήκει κανείς- να δημιουργήσει το θόρυβο ότι διώκεται.
      Τώρα, λοιπόν, εσείς έπρεπε να τα είχατε λάβει αυτά υπόψη. Διότι θυμάστε, για ψύλλου πήδημα, πώς έρχονταν στα γραφεία σας –και κάνατε καμία φορά και ερωτήσεις και επερωτήσεις- διάφοροι, είτε φίλοι σας είτε όχι. 
     Δε λέω ότι δεν μπορεί να συνέβαιναν και κατ’ εξαίρεση τέτοια πράγματα, αλλά ο πολιτικός ξέρει ότι στο χώρο που βρίσκεται, αν θέλει να αποδώσει έργο, πρέπει να μην παγιδευτεί στον κύκλο εκείνων των συνεργατών του, των υπαλλήλων, των στελεχών του χώρου εκείνου, της τράπεζας, του οργανισμού οι οποίοι αποφασίζουν να τον προστατεύσουν –ότι είναι οι δικοί του, οι ομοϊδεάτες του, η οργάνωση του κόμματος στο συγκεκριμένο χώρο- οι οποίοι τελικώς, όπως ξέρετε, δεν βοηθούν, παρά μόνο τον εαυτό τους. Συνήθως, θέλουν να καθοδηγήσουν και να επιβάλουν την άποψή τους. 
     Όσοι πολιτικοί έχουν επιτύχει στο έργο τους και έχουν αφήσει στο συγκεκριμένο χώρο μία καλή φήμη, είναι εκείνοι που δεν έπεσαν σε αυτή την παγίδα, αλλά αξιοποίησαν όλους και ιδιαίτερα υπαλλήλους της άλλης πλευράς, όταν καταλάβαιναν ότι δεν είναι φανατισμένοι, ότι δεν ενεργούν ως κομματικοί εγκάθετοι ή τίποτε άλλο. 
     Εδώ πέρα εγώ σας λέγω –και περίπου αυτό αντιλαμβάνομαι- ότι σας ζήτησαν εσάς ή του γραμματέα ή κάποιου άλλου πιο κάτω ότι ξέρετε, κάνουμε και άλλες τέσσερις ομοσπονδίες και εκεί δίνεται η μάχη στην ΕΠΟ. Εγώ στη θέση σας θα τους έλεγα: «Αφήστε με ήσυχο, έχω σοβαρότερα πράγματα να κάνω». 
     Τι βγήκε από όλη αυτή την ιστορία; Λοιπόν, εγώ θα περίμενα από εσάς να λέγατε ευθέως: «Ναι, είναι προφανές ότι έγινε κάποια διεργασία. Έγινε. Δεν θα επαναληφθεί.
     Τώρα, θέλω να πω πάρα πολύ σύντομα δύο πράγματα. Τέτοιο λάθος, ανάλογο, είναι κι αυτό που έγινε χθες. Δεν αποδίδω στον ίδιο τον Πρωθυπουργό αυτή την πρόθεση ούτε καν στη συνάδελφό σας. Κάποιος εκεί, που θέλει να πει ότι εμείς εδώ θα κάνουμε κ.λπ., κάθεται γράφει κι ένα κείμενο και λέει να φέρουμε τώρα τα παιδιά από σχολείο ειδικών αναγκών για να δείξουμε ότι ο Πρωθυπουργός, εμείς, η Κυβέρνηση έχουμε ευαισθησία. Λάθος. Αλλά δείχνει μία νοοτροπία την οποία έχουν –επαναλαμβάνω- πάλι αυτοί που πάντοτε θέλουν να προσφέρουν, τάχα, καλές υπηρεσίες.
     ΒΥΡΩΝ ΠΟΛΥΔΩΡΑΣ: Το κείμενο, όχι η πράξη.
     ΑΠΟΣΤΟΛΟΣ ΚΑΚΛΑΜΑΝΗΣ: Το κείμενο, αλλά τελικώς και η πράξη, διότι θα μου επιτρέψετε να πω ότι τα άτομα αυτά –εδώ είναι η συνάδελφός μας, η οποία μπορεί να μας πει επ’ αυτού- τα οποία κάποτε τα έλεγαν «αποκλίνοντα εκ του κανονικού» και νόμος ήλθε τότε εδώ μ’ έναν τέτοιο τίτλο –αυτός ο κόσμος που ανάλογα με το ποσοστό του προβλήματος είναι σε κάθε χώρα γύρω στο 40% και πλέον του πληθυσμού και ανοήτως πολλοί λένε ότι είμαστε εμείς εντάξει, δεν έχουμε προβλήματα, αυτοί είναι προβληματικοί- έχουν και μία ειδική ψυχολογία, η οποία έχει βελτιωθεί πάρα πολύ όλα αυτά τα χρόνια, που όλοι μας και η Εκκλησία μαζί –που είχε άλλη αντίληψη στο παρελθόν- προσπαθούμε να αισθανθούν, ότι με κοινωνική αλληλεγγύη και με τη φροντίδα της πολιτείας θα αισθάνονται κανονικότατα ενταγμένα στην κοινωνία. 
     Όταν έρχονται εδώ στη Βουλή και τα δεχόμαστε –και εγώ στο παρελθόν και η κυρία Μπενάκη τώρα- δε θέλουν να φωτογραφίζονται και είναι λογικό. Το είχα προσέξει αυτό. Λοιπόν, να μην κάνετε τέτοια λάθη …
     ΒΥΡΩΝ ΠΟΛΥΔΩΡΑΣ: Εμείς τα βλέπουμε με πνεύμα ισοτιμίας. 
     ΑΠΟΣΤΟΛΟΣ ΚΑΚΛΑΜΑΝΗΣ: Ναι, άλλο η ισοτιμία και άλλο όταν αισθάνονται ότι, ενδεχομένως, κάποιοι καπηλεύονται το πρόβλημά τους. Αυτή η εντύπωση εδόθη εδώ. 
     ΒΥΡΩΝ ΠΟΛΥΔΩΡΑΣ: Όχι, να τη σβήσουμε. 
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, θέλω επίσης να σας πω  ότι το 1975, όταν ήρθε από τον Αχιλλέα Καραμανλή ο νόμος για το επαγγελματικό ποδόσφαιρο, είχα πει ότι εδώ θα υπάρξει μεγάλη πληγή. 
     Το πρόβλημα είναι ότι ο χώρος αυτός σε όσους δε συμμετέχουμε –ο κ. Πολύδωρας είπε ότι δεν είναι ειδικός, εγώ είμαι άσχετος μπορώ να πω, δεν έχω πάει ποτέ μου σε γήπεδο ποδοσφαίρου- ...
     ΧΡΗΣΤΟΣ ΖΩΗΣ: Ούτε με την Εθνική Ελλάδος, κύριε Πρόεδρε;


      ΑΠΟΣΤΟΛΟΣ ΚΑΚΛΑΜΑΝΗΣ: Όχι, από την τηλεόραση βλέπω. Χαίρομαι για την πρόοδο και λυπάμαι για κάποια άλλα πράγματα που ακολουθούν, όπως λυπήθηκα προχθές –και κάθε φορά- με τους αγώνες που κάνουμε και τους ανάγουμε περίπου σε πόλεμο κυριαρχίας εθνικής κλπ., σαν να είμαστε στη Λατινική Αμερική, όπου οι δικτατορίες εκεί ήταν φυσικό να μπολιάζουν τον κοσμάκη με πάθη και φανατισμούς, ώστε να εκτονώνονται σε πεδία στα οποία δε θα είχαν κανένα πρόβλημα. 
      Και εδώ είναι το θέμα, κύριε Υπουργέ. Ο αθλητισμός, κατά την αρχαιοελληνική αντίληψη την οποία πολλοί ενστερνιζόμαστε –όλοι θα έπρεπε- προάγει το σώμα, αλλά κυρίως την ψυχή με αξίες, αρχές, ψυχική ανάταση. Εδώ διαβάζουμε ότι νόσοι ψυχικές και προβλήματα, όπως ένα από τα μεγαλύτερα σήμερα, αυτό της κατάθλιψης, θεραπεύονται με τον αθλητισμό. 
      Πρέπει, λοιπόν, με τη συνεργασία όλων μας να προχωρήσουμε. Πιστεύω ότι οι προκάτοχοί σας στο Υπουργείο –και ο κ. Λιάνης και ο κ. Φούρας και ο κ. Φλωρίδης- από τέτοιες αντιλήψεις διαπνέονται, που πιστεύω ότι τις έχετε και σεις. Πρέπει  να απαλλάξουμε τον αθλητισμό από τους εμπόρους του. Οι έμποροι είναι διάφοροι επιχειρηματίες, οι οποίοι προφανώς κάνουν μπίζνες. Γιατί να τους έχουμε ελεύθερο το χώρο; 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτοί είναι διάφοροι άνθρωποι του κοινού ποινικού δικαίου, οι οποίοι παίζουν ρόλο ισχυρού παράγοντα στους χώρους αυτούς. 
      Εδώ είναι, λοιπόν, «στάδιον δόξης λαμπρόν», αν θέλετε εσείς να αγωνιστείτε, στο οποίο είμαι βέβαιος ότι θα σταθούν δίπλα σας όλες οι πλευρές εδώ και εμείς περισσότερο. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε. 
      Κυρίες και κύριοι συνάδελφοι, θα ήθελα να ανακοινώσω προς το Σώμα ότι η ειδική επιτροπή για την επεξεργασία και εξέταση του σχεδίου νόμου «Κύρωση Συνθήκης για τη θέσπιση Συντάγματος της Ευρώπης», καταθέτει την έκθεσή της στο σχέδιο νόμου του Υπουργείου Εξωτερικών «Κύρωση Συνθήκης για τη θέσπιση Συντάγματος της Ευρώπης».
      Ο κ. Αηδόνης έχει το λόγο. 
      ΧΡΗΣΤΟΣ ΑΗΔΟΝΗΣ:  Ευχαριστώ, κύριε Πρόεδρε. 
      Κύριε Υπουργέ, άκουσα με πάρα πολύ μεγάλη προσοχή την τοποθέτησή σας. Είναι γεγονός ότι προσπαθούσα στο σύνολο της τοποθέτησής σας να καταλάβω, εάν πραγματικά θα μπορούσατε όλους εμάς να μας πείσετε με τις απαντήσεις, που αφορούν το κείμενο της επερώτησης. 
      Δυστυχώς, εκείνο το οποίο διαπίστωσα εγώ –αλλά διαπίστωσε και όλη η Αίθουσα- είναι ότι μια και μιλάμε για τον αθλητισμό, ας μου επιτραπεί και η έκφραση ότι «η μπάλα ήταν εκτός γηπέδου, στην εξέδρα». Μάλιστα, διαπιστώσαμε κατά την άποψή μας –ας μου επιτραπεί και αυτή η έκφραση- μια αφελή επιχειρηματολογία, που έχει να κάνει με μια σειρά ζητημάτων που αφορούν τον αθλητισμό.
      Είπατε, λοιπόν, και μας καταλογίσατε και μια πολιτική ευθύνη ότι δεν είχαμε επιχειρήματα γι’ αυτήν εδώ την επερώτηση. Αν παρακολουθούσαν μαθητές από αυτήν εδώ την Αίθουσα και άκουγαν αυτό το διάλογο, τότε και μόνο με αυτή την επίκληση θα έμπαινε θέμα νοητικών δυνατοτήτων για το τι, επιτέλους, μπορεί να επικαλείται ο καθένας εδώ μέσα, για το πόσο μπορεί επιτέλους ο καθένας να λέει, για τα ζητήματα που αφορούν τον κοινοβουλευτικό έλεγχο, τη δική του αλήθεια και με τον τρόπο του. 
      Παράλληλα, μας καταλογίσατε και άλλη μια ευθύνη, λέγοντας συγκεκριμένα ότι είμαστε αμετανόητοι. Αμετανόητοι σε τι όμως; Δεν είναι πολιτική μας υποχρέωση να ασκούμε το βασικό μας πολιτικό καθήκον του ελέγχου; Και αν δεν αντιδρούμε σε αυτές τις περιπτώσεις, πού πρέπει να αντιδρούμε; 
      Εδώ είναι μια σειρά από χαρτιά. Άμα τα βάλουμε δίπλα-δίπλα, θα δούμε ότι στις τρεις ομοσπονδίες υπάρχει η ίδια φωτοτυπία, αλλάζει μόνο ο τίτλος της ομοσπονδίας και η ώρα. Στη μία είναι έξι η ώρα, στην άλλη εξήμιση η ώρα και στην άλλη επτάμιση η ώρα. Δεν έκαναν καν τον κόπο δηλαδή να γράψουν κάτι διαφορετικό. 


      Αν αυτό δεν είναι διαδικασία αυτόματης πιστοποίησης «μαϊμού» που είπα στην πρωτολογία μου, ποια είναι; Όταν έχουμε τρεις ομοσπονδίες, όπου και στις τρεις συμμετέχουν τα ίδια πρόσωπα και τα ίδια σωματεία, αυτό πάλι είναι λίγο παράξενο. Αν αυτά για εσάς δεν είναι παράξενα, τότε επιτρέψτε μου τουλάχιστον για εμάς, αν μη τι άλλο, να είναι τέτοια που να μας επιτρέπουν να στοιχειοθετήσουμε μια επερώτηση που, πραγματικά, αυτοί οι οποίοι θα έχουν την τύχη να την παρακολουθήσουν, θα συνειδητοποιήσουν και το μέγεθος των ανομημάτων, τα οποία διαπράχτηκαν. 
    Είναι δυνατόν, εσείς σήμερα να λέτε ότι καλώς πράξατε; Πράξατε καλώς σε τι; Προχωρήσατε, λοιπόν, στην αναγνώριση των τεσσάρων ομοσπονδιών, όταν όπως είπε και ο κ. Λιάνης, υπήρχε απόφαση του Συμβουλίου Επικρατείας για τη μη αναγνώριση αυτής της ομοσπονδίας. Δηλαδή, δημιουργήσατε πραγματικά κάποιους κλώνους που, ευτυχώς, σήμερα έχει λίγο κρύο και υφίστανται και δεν έχουν λιώσει. Αυτή είναι η πραγματικότητα. Και όχι μόνον αυτό, αλλά έχετε προχωρήσει και σε παράνομες οικονομικές επιχορηγήσεις στην Ομοσπονδία Παγοδρομίας, 80.000 ευρώ στις 18.5.2004, 100.000 ευρώ στις 7.5.2005, 80.000 ευρώ στις 17.2.2005 και 220.000 ευρώ στις 24.2.2005. 
    Αυτή είναι η πολιτική σας. Αυτή είναι, πραγματικά, η τόσο αντικειμενική δική σας προσπάθεια κατανομής του πλούτου στον αθλητισμό. Γιατί επαίρεστε πραγματικά, με τέτοιο τρόπο που εγώ προσωπικά έχω κλονιστεί. Δεν ξέρω, επιτέλους, πού βρίσκεται η αλήθεια.
    Μιλήσατε, προηγουμένως, σε ένα άλλο σημείο και μας καλέσατε με μεγάλη προτροπή και είπατε να αλλάξουμε στάση. Είπατε να αλλάξουμε στάση όλοι μαζί και ζητήσατε και τη δική μας συμμετοχή. Να αλλάξουμε στάση σε τι, κύριε Υπουργέ; Προσλαμβάνετε έναν αριθμό εργαζομένων στη Γενική Γραμματεία Αθλητισμού, όπου παράνομα το υπηρεσιακό συμβούλιο αναγνωρίζει για την περίοδο που δούλεψαν 1990-1993 και μόνο, ότι καλύπτουν πάγιες και διαρκείς ανάγκες. Έρχεστε με απόφασή σας και τους μονιμοποιείτε και γι’ αυτούς, οι οποίοι δούλευαν πραγματικά και αποδεδειγμένα, σήμερα δεν κάνετε τίποτα. Πώς, λοιπόν, θα έρθουμε δίπλα σας, μαζί σας; Να νομιμοποιούμε αυτό που εσείς θέλετε να κάνετε πολιτική πράξη; Αυτό, δυστυχώς, δεν θα το κάνουμε. Επιτρέψτε μας να το αρνηθούμε.
    Σε ότι αφορά δε το θέμα της αναγνώρισης, χρησιμοποιήσατε μια επιχειρηματολογία, την οποία, πραγματικά, ο καθένας μπορεί να την ακούει με τον τρόπο του. Θα επαναφέρω το ερώτημα: Αφού υπάρχει βασική προϋπόθεση στο νόμο, το ορίζει ρητά και λέει ότι για να προχωρήσετε στην αναγνώριση μιας ομοσπονδίας, πρέπει να υπάρχει πρώτα η αναγνώριση από την παγκόσμια ομοσπονδία, αφού υπάρχει αυτό μέσα στο νόμο και δεν μιλάω για τα δεκάδες άλλα που καταγράφονται και υπάρχουν εδώ μέσα –μιλάω γι’ αυτό το απλό, το αυτονόητο- πώς είναι δυνατόν, όταν αυτή η αναγνώριση δεν υπάρχει, να έρχεστε εσείς με απόφασή σας και να την επικυρώνετε; Αυτό είναι νόμιμο ή άνομο;
     Αυτή, λοιπόν, σήμερα δυστυχώς είναι η πολιτική σας, είναι η πολιτική η οποία, αν μη τι άλλο, τουλάχιστον, προσπαθεί να φέρει έναν ποθητό έλεγχο προσώπων μέσα στο Υπουργείο. 
    Επειδή είμαι άνθρωπος του αθλητισμού και νομίζω ότι ξέρω αρκετά καλά το χώρο, θα ήθελα να σας πω ότι για να πάει μπροστά ο αθλητισμός, χρειάζεται μια προϋπόθεση και από εσάς, αλλά πιθανά και από αυτούς που θα ακολουθήσουν στο μέλλον. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κύριε Πρόεδρε.
    Η προϋπόθεση είναι να απαλλαγεί από όλους αυτούς που νομίζουν ότι μπορούν να τον διοικούν, κατευθύνοντας τις πολιτικές ηγεσίες. Ο αθλητισμός για να πάει μπροστά σήμερα χρειάζεται, όχι μόνο καλή διοίκηση, αλλά χρειάζεται και αρχές, πάνω στις οποίες θα μπορέσει να δομηθεί για να ικανοποιήσει τις ανάγκες των μελλοντικών γενεών. Αυτή πρέπει να είναι η αρχή, για την οποία εσείς οφείλετε, επιτέλους, να φέρετε μια πολιτική πρόταση πάνω στην οποία θα συζητήσουμε σοβαρά.


Δεν είστε εκεί μόνο για να διαχειρίζεστε το οικονομικό πρόγραμμα της Γενικής Γραμματείας Αθλητισμού. Είστε για να οραματιστείτε μία σειρά από πράγματα που ευτυχώς, αφορούν τους νέους ανθρώπους. Άρα, λοιπόν, είστε υποχρεωμένος να προχωρήσετε σ’ αυτό.
	Σας ευχαριστώ.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. συνάδελφο.
	Θα ήθελα να ανακοινώσω προς το Σώμα ότι η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Οικονομίας και Οικονομικών:
	1. «Εναρμόνιση της ελληνικής νομοθεσίας προς την οδηγία 2003/96/ΕΚ του Συμβουλίου της 27ης Οκτωβρίου 2003 περί επιβολής ειδικού φόρου κατανάλωσης και άλλες διατάξεις».
	2. «Για την προστασία της Κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς».
	Ο κ. Φούρας έχει το λόγο για τρία λεπτά.	
	ΑΝΔΡΕΑΣ ΦΟΥΡΑΣ: Κύριε Πρόεδρε, έχω μείνει κατάπληκτος από τις απαντήσεις που έδωσε ο κ. Ορφανός. Ο κ. Ορφανός στην Αίθουσα είπε ότι καλώς ιδρύθηκαν αυτές οι τέσσερις Ομοσπονδίες και λίγο-πολύ ότι κακώς δε μετείχαν ή μάλλον ότι από καλοσύνη τους, για να μη φανούν ότι μετέχουν σ’ ένα κομματικό παιχνίδι, δεν πήραν μέρος στις διαδικασίες της Ολυμπιακής Επιτροπής. Αρνήθηκε να σχολιάσει τα όσα είπε ο κ. Μίνως Κυριακού ότι ντράπηκε, ότι αισθάνθηκε πολύ άσχημα, ότι βρέθηκε σε θέση απολογίας στη Διεθνή Ολυμπιακή Επιτροπή για τα έργα και τις ημέρες της ηγεσίας του αθλητισμού στη χώρα μας.
	Παράλληλα, επειδή το θέμα είναι πολύ απλό, αν ήταν έτσι τα θέματα όπως τα περιέγραψε ο κ. Ορφανός, θα μας εξηγήσει, κύριε Πρόεδρε και κύριε Κοινοβουλευτικέ Εκπρόσωπε της Νέας Δημοκρατίας, γιατί και η Ελληνική Ολυμπιακή Επιτροπή λέει ότι είναι παράνομη η εγγραφή αυτών των Ομοσπονδιών στην Ολυμπιακή Επιτροπή και η Διεθνής Ολυμπιακή Επιτροπή λέει το ίδιο; Μάλιστα, μας παρομοιάζει με χώρες, που δεν έχουν καμία σχέση με την ιστορία του ελληνικού αθλητισμού.
	Ο κ. Ορφανός είπε ότι κυβερνάμε τον τόπο είκοσι χρόνια. Ξέχασε ότι υπήρξε μία ενδιάμεση τριετία, 1989-1993 και ξαναγίναμε κυβέρνηση γιατί ξανάκαναν οι προκάτοχοι του κ. Ορφανού αυτά που κάνει αυτός σήμερα. Η Νέα Δημοκρατία με τα έργα και τις ημέρες της «στρώνει το χαλί» στο ΠΑΣΟΚ να ξαναγίνει γρήγορα κυβέρνηση. 
	Κύριε Υπουργέ, αναφέρθηκα σ’ ένα θέμα ενός δημοσιεύματος. Σας έχω επισκεφθεί τρεις φορές για το ίδιο θέμα. Υπήρξε μία Επιτροπή Διεκδίκησης των Μεσογειακών Αγώνων. Η διαδικασία των διαγωνισμών, των προμηθειών κλπ έγινε από υπαλλήλους της Γενικής Γραμματείας Αθλητισμού. Το σύνολο του φακέλου υπάρχει σε σας, μην τον κρατάτε ανοικτό. Τελειώστε αυτήν την υπόθεση. Εν πάση περιπτώσει, δεν μπορεί οι δικές σας ευθύνες με το μη κλείσιμο της υπόθεσης των Μεσογειακών Αγώνων να μεταβιβάζονται σε άλλους και μάλιστα ως απειλή μέσω δημοσιευμάτων.
	Κύριε Υπουργέ, είπατε ότι το όραμά σας είναι να φέρετε τους φιλάθλους στα γήπεδα και ότι ήδη το επιτυγχάνετε και ότι είστε υπερήφανοι γι’ αυτό. Μην μπαίνετε σε τέτοια αυταπάτη. Η αλλαγή των φιλάθλων την αθλητική χρονιά που «τρέχουμε» οφείλεται στο Καραϊσκάκη, στο Παγκρήτιο, στο Καυταντζόγλειο, στα σύγχρονα γήπεδα που εμείς παραδώσαμε. 
	Δεν μπορεί, λοιπόν, να λέτε ότι μία δική σας πολιτική είναι αυτή που οδήγησε εδώ. Εν πάση περιπτώσει, ποια είναι; Αν είναι αυτό το μοναδικό όραμά σας, μετατρέψτε το Υπουργείο σε Υπουργείο Ποδοσφαίρου, γιατί εκτιμώ ότι είστε Υπουργός Αθλητισμού και αρνείστε να απαντήσετε σε συγκεκριμένα ερωτήματα. 
	Τι χρηματοδότηση έχει φέτος η Γενική Γραμματεία Αθλητισμού; Πώς θα τη διανείμετε; Πότε θα υπογράψετε προϋπολογισμούς; Πώς θα πάμε στους Μεσογειακούς Αγώνες που είναι σε δυόμισι μήνες; Πώς θα δούμε το μέλλον του αθλητισμού, όταν αγνοούμε διεθνείς διοργανώσεις οι οποίες, αν θέλετε, έπαιξαν ρόλο στην ιστορία, αλλά συνεχίζουν και παίζουν ρόλο στο να δημιουργούμε εκείνα τα «φυτώρια» αθλητών που θα συνεχίσουν να μας κάνουν περήφανους και στο μέλλον; 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ποιο είναι το όραμά σας; Θα στηρίξετε τον αθλητισμό των διακρίσεων και πώς θα τον στηρίξετε, όταν δέκα Ομοσπονδίες βρίσκονται στο στόχαστρό σας και είναι οι Ομοσπονδίες των διακρίσεων; Είναι η γυμναστική, είναι η άρση βαρών, είναι το βόλεϊ, είναι το ποδόσφαιρο. Πώς ως Υπουργός αισθάνεστε καλά να υπάρχει μία Ελληνική Ολυμπιακή Επιτροπή, η οποία διοικείται σήμερα χωρίς αυτοί που εκπροσωπούν το 80% του ελληνικού αθλητισμού και των σωματείων να μετέχουν στη σύνθεσή της; 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Φούρα.
      ΑΝΔΡΕΑΣ ΦΟΥΡΑΣ: Τελειώνω, κύριε Πρόεδρε.
      Επειδή έγινε αναφορά σ’ ένα θέμα της Υπουργίας μου για την αναγνώριση των Ομοσπονδιών μπέιζμπολ και σόφτμπολ, νομίζω ότι έχω δικαίωμα χρήσης ενός λεπτού, για να δώσω απάντηση για εκείνη την περίοδο.
      Κύριε Υπουργέ, αυτές οι Ομοσπονδίες –θα καταθέσω τα έγγραφα- ιδρύθηκαν λίγους μήνες μετά τη συγκρότηση σε σώμα της Ελληνικής Ολυμπιακής Επιτροπής το 1997.


      Δεν ιδρύθηκαν τρία 24ωρα πριν από τη συγκρότηση σε Σώμα, γιατί αυτές τις ομοσπονδίες δεν τις ιδρύσατε για να αναπτύξετε τον αθλητισμό, έναν αθλητισμό που εσείς τον κάνατε πλέον κατεψυγμένο, γιατί θα δεν θα πράξετε αυτά τα οποία ισχυρίζεστε.
      Οι ομοσπονδίες του σόφτμπολ και του μπέιζμπολ ιδρύθηκαν το 1997, γιατί είχαμε πάρει τους Ολυμπιακούς Αγώνες. Οφείλαμε να έχουμε ομάδες στους Ολυμπιακούς Αγώνες του 2004. Και ιδρύθηκαν με κάθε νόμιμο τρόπο. Δεν ιδρύθηκαν για να είναι συσχετισμός στη νόθευση του Σώματος της Ολυμπιακής Επιτροπής όπως εσείς κάνατε. Καταθέτω τα σχετικά έγγραφα. Ιδρύθηκαν το 1997. Και αυτές οι ομοσπονδίες τις οποίες κατηγορεί ο κύριος Υφυπουργός πήραν την έβδομη και όγδοη θέση στους Ολυμπιακούς Αγώνες της Αθήνας. Συμμετείχαν, βαθμολογήθηκαν και οι αθλητές τους είναι Ολυμπιονίκες. 
      (Χειροκροτήματα από την πτέρυγα του ΠΑΣΟΚ)
      (Στο σημείο αυτό ο Βουλευτής κ. Φούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Σε σύνολο συμμετεχόντων, κύριε συνάδελφε;
      ΠΡΟΕΔΡΕΥΩΝ (Ιωάννης Τραγάκης): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση για τα τριάντα χρόνια από το Σύνταγμα του 1975, καθώς και στους λοιπούς χώρους του Μεγάρου της Βουλής των Ελλήνων, σαράντα μαθητές και μαθήτριες από το Λύκειο Παναιτωλικού Αιτωλοακαρνανίας, συνοδευόμενοι από πέντε καθηγητές, τους οποίους και καλωσορίζουμε.
      (Χειροκροτήματα)
      Επειδή, κύριε Υπουργέ, ρωτήσατε προηγουμένως , σας λέγω ότι επί οκτώ βγήκαν όγδοοι.
      Το λόγο έχει ο κ. Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υφυπουργέ, επειδή φάνηκε και από τη σημερινή διαδικασία ότι πολιτική συγκεκριμένη για τον αθλητισμό, που να απαντά στις πραγματικές ανάγκες, δεν έχετε, καλά κάνετε και κάνετε φιέστες. Χαίρομαι γιατί πραγματικά ο κ. Πολύδωρας, με πολύ ωραίο τρόπο προσπάθησε να υπερασπίσει τον κ. Πρωθυπουργό. Αντικειμενικά, κύριε Πολύδωρα, θα έκανα και εγώ το ίδιο. Όμως η ουσία δεν αλλάζει. Ήταν μια πραγματική φιέστα πολύ καλά στημένη και μάλιστα σε μία χρονική συγκυρία που την είχε ανάγκη η Κυβέρνηση της Νέας Δημοκρατίας, λόγω της δεινής θέσης που βρισκόταν. Και το αξιοποιήσατε. Αυτό, όμως, είναι άλλο πράγμα. Είναι μία επικοινωνιακή σας ανάγκη. Και είναι άλλο πράγμα, αν έχετε πολιτική μεταολυμπιακή για τις εγκαταστάσεις και τον αθλητισμό.
      Σε ό,τι αφορά τώρα αυτά που θέσαμε πριν, κύριε Υφυπουργέ. Γιατί δεν δώσατε καμία απάντηση για το πρόγραμμα 2004. Ξέρετε πολύ καλά ότι ήταν ένα πρόγραμμα, το οποίο κατ’ αρχήν ήταν συνεχιζόμενο. Ξέρετε ότι ήταν μέχρι το 2007 και 2008. Εσείς, βέβαια, μέμφεσθε το ΠΑΣΟΚ γιατί έκανε σχεδόν το 50% ενώ ξέρετε ότι είναι συνεχιζόμενο.
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Μόνο 16%, κύριε συνάδελφε.
      ΑΠΟΣΤΟΛΟΣ ΚΑΤΣΙΦΑΡΑΣ: Δεν είναι έτσι όπως τα λέτε, κύριε Υφυπουργέ. 
      Σήμερα κρίνεσθε για το τι κάνετε εσείς. Ένα χρόνο τώρα τι έχετε κάνει για το συγκεκριμένο πρόγραμμα. Σήμερα, ποιες είναι οι δεσμεύσεις σας;
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Αναφέρονται αυτά στην επερώτηση; Ένα θέμα αναφέρετε και αναπτύξατε σαράντα. Καταθέστε σχετική επερώτηση.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υφυπουργέ, θα επιλέξουμε εμείς το χρόνο που θα τις καταθέσουμε.
      Έναν ολόκληρο χρόνο δεν έχετε πάρει καμιά πρωτοβουλία. Σήμερα δεν δεσμεύεστε για τίποτα και γενικώς και αορίστως ισχύουν οι προεκλογικές σας δεσμεύσεις. Όμως, έχετε πολύ στραμμένα τα βλέμματά σας και όλη τη δυναμική σας για τη χρέωση στο χθες. 
      Δεν μπορώ να κάνω έκκληση, αλλά ούτε και θα το κάνω ποτέ. Όμως η κοινωνία μάς κρίνει από την ικανότητά μας για το αύριο, μας κρίνει από την ικανότητά μας να μπορούμε να δώσουμε μια νέα δυναμική στα πράγματα, να είναι ελκυστική στο νεολαίο και να δίνει προοπτική στη χώρα. Και εκεί, κύριε Υπουργέ, δεν απαντάτε. 
      Ξέρετε, επίσης, τι μεγάλο κενό έχετε αφήσει με τα συμπληρώματα διατροφής που κυκλοφορούν στις αγορές. Είναι πολύ μεγάλο το κενό. Ξέρετε ότι τα γυμναστήριά μας σήμερα είναι κατακλυσμένα από τέτοια σκευάσματα και δεν παίρνετε καμιά πρωτοβουλία. 


     Νομίζω ότι είναι ένα θέμα όπου δε χωρούν άλλες καθυστερήσεις. Υπάρχουν ολοκληρωμένες έρευνες, που έχουν κατατεθεί και δημοσιευθεί, οι οποίες μας δίνουν το μέγεθος του προβλήματος. Νομίζω ότι εδώ περιθώρια δεν χωρούν.
     Ευχαριστώ.
(Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Ο κ. Σπηλιόπουλος έχει το λόγο. 
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, θέλω να ρωτήσω τον Υφυπουργό αν τα έργα του 2004, τα οποία όπως σχεδιάστηκαν δεν ήταν όλα να ολοκληρωθούν μέχρι τους Ολυμπιακούς Αγώνες. Ήταν προγραμματισμένο να εκτελεστούν τα απαραίτητα έργα για τους Ολυμπιακούς Αγώνες και τα υπόλοιπα να γίνουν στη συνέχεια. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν έγινε ούτε ένα προπονητήριο για τους αγώνες. 
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Σ’ αυτά τα έργα είναι ενταγμένο ένα σημαντικό έργο της Πάτρας, για το οποίο έχει γίνει πολύς θόρυβος: το έργο του Διακονιάρη. Θα το εκτελέσετε ή όχι; Γιατί ο κ. Σουφλιάς μας λέει κάθε τόσο ότι υπάρχουν άλλου είδους εμπόδια και δεν το εκτελεί. Θα το εκτελέσετε ή δε θα το εκτελέσετε αυτό το έργο; Είναι έργο ενταγμένο στο πρόγραμμα «Ελλάδα 2004». Πείτε μας. 
     Το δεύτερο που θέλω να πω είναι ότι όταν φέρατε το νόμο για την ολυμπιακή προετοιμασία μετατρέψατε την εταιρεία Ολυμπιακά Ακίνητα και μετατρέψατε και τη διαδικασία πρόσληψης με απεριόριστο αριθμό προσλήψεων και εκτός ΑΣΕΠ, για να στηρίξετε τη μεταολυμπιακή χρήση των εγκαταστάσεων. Έτσι μας είπατε τότε. Χτες όμως είδα ότι ανακοινώνετε, ότι μετατρέπετε τη Γενική Γραμματεία Ολυμπιακών Αγώνων, σε Ολυμπιακή Αξιοποίηση. Και θα κάνετε και εδώ προσλήψεις εκατόν εξήντα ατόμων για την αξιοποίηση. Για την ίδια αξιοποίηση, άλλη υπηρεσία εκατόν εξήντα ατόμων. Με ποιες διαδικασίες; Αυτός είναι ο στόχος σας; Γι’ αυτό σας κατηγορούμε ότι θέλετε να χρησιμοποιήσετε αυτό το μεγάλο κεκτημένο της χώρας μας, την ολυμπιακή περιουσία, για άλλους σκοπούς. Για να καλύψετε κομματικούς σκοπούς. 
     Κύριε Υπουργέ, είπατε ότι επανέρχεται ο κόσμος στα γήπεδα. Ξέρετε γιατί επανέρχεται; Σας το είπε ο αγαπητός συνάδελφος, ο κ. Φούρας. Φτιάξαμε γήπεδα, υπάρχουν εγκαταστάσεις. Υπάρχει και κάτι άλλο όμως. Υπάρχει και η εθνική ομάδα ποδοσφαίρου η οποία φέρνει τους φιλάθλους στα γήπεδα. Και υπάρχει και κάτι άλλο ακόμη που πρέπει να το προσέξετε. Υπάρχουν και κάποιοι, πράγματι, άξιοι άνθρωποι που αρχίζουν να μπαίνουν στο ποδόσφαιρο. Και αυτούς πρέπει να τους βοηθήσουμε, γιατί έχουν ένα άλλο ήθος και μια άλλη αντιμετώπιση των προβλημάτων του αθλητισμού και ιδιαίτερα του ποδοσφαίρου. Πιστεύω, λοιπόν, ότι τέτοιες συμπεριφορές πρέπει να ενισχύσουμε, ώστε να φέρουμε τον κόσμο στα γήπεδα. 
     Θέλω να πω κάτι που είπα και στην αρχή σχετικά με το χθεσινό γεγονός, αυτή την προσπάθεια εκμετάλλευσης από το Υπουργείο και από την Κυβέρνηση των ολυμπιακών εγκαταστάσεων για όφελος του Πρωθυπουργού και της Κυβέρνησης, για το κύρος της και για την προβολή της. Χθες, λοιπόν, παραδέχθηκε η Υπουργός ότι, πράγματι, υπήρχε ένα τέτοιο εσωτερικό έγγραφο. Και εμείς σας ρωτάμε ευθέως και πάλι. Υπάρχει εταιρεία η οποία είχε αναλάβει αυτή τη διαδικασία ναι ή όχι; Να μας πείτε. Και πρέπει να μας πείτε εδώ μέσα στη Βουλή. 
     Τελειώνοντας, κύριε Πρόεδρε, θα πω ότι, πράγματι, ο αθλητισμός πρέπει να ενώνει και πρέπει να έχουμε όλοι μια κοινή προσπάθεια για το πώς θα φροντίσουμε αυτός ο μεγάλος στόχος, που έχουμε όλοι να ανορθώνουμε τη χώρα μας, να γίνεται και μέσω του αθλητισμού. 
     Σας ευχαριστώ. 
(Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο κ. Δημαράς έχει το λόγο.
     ΙΩΑΝΝΗΣ ΔΗΜΑΡΑΣ: Κύριε Πρόεδρε, από τις διατυπωμένες ενστάσεις των συναδέλφων Βουλευτών του ΠΑΣΟΚ στην επερώτηση που συζητούμε, μέχρι και τις απαντήσεις του κ. Υπουργού, αλλά και του Κοινοβουλευτικού Εκπροσώπου, τουλάχιστον εκείνο το οποίο διέγνωσα -και το οποίο πιστεύω είναι ένα- είναι ότι ο αθλητισμός πρέπει να ενώνει -και ενώνει- ότι ο αθλητισμός είναι πηγή πολιτισμού, χαράς και δημιουργίας. Δε νομίζω κανένας να έχει αντίρρηση γι’ αυτά. 
     Υπάρχουν τα επιχειρήματα τα οποία ετέθησαν υπόψη σας και υπόψη του κ. Υπουργού, υπήρξαν οι απαντήσεις και όλα αυτά θα κριθούν. 
     Θέλω, όμως, με την ευκαιρία να απευθυνθώ στον κ. Βύρωνα Πολύδωρα ο οποίος έκανε μια αναφορά στο NBA, στα πανεπιστημιακά και κολεγιακά πρωταθλήματα των Ηνωμένων Πολιτειών. Το παιχνίδι αυτό ξεκίνησε, όπως γνωρίζει ο κ. Πολύδωρας, από τον Τζον Νέισμιθ κοντά στα 1900. Δεν ξέρει ίσως -και πολύ λίγοι πάντως νεοέλληνες γνωρίζουν- ότι ένας εκ των φοιτητών που έπαιξαν τότε στο πανεπιστήμιο του Springfield ήταν ένας ελληνοαμερικάνος: ο Τζον Στεργιάδης. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Ο Τζον Στεργιάδης υπήρξε και ο πρώτος προπονητής της εθνικής ομάδας, που ξεκίνησε από το Πανεπιστήμιο Αθηνών.
      ΒΥΡΩΝ ΠΟΛΥΔΩΡΑΣ: Ομολογώ ότι δεν το ήξερα.
      ΙΩΑΝΝΗΣ ΔΗΜΑΡΑΣ: Το Πανεπιστήμιο Αθηνών είναι η πρώτη πρωταθλήτρια ομάδα μπάσκετ μπολ στην Ελλάδα και από εκείνη την ομάδα δύο εκ των παικτών αποτέλεσαν και μέλη της Ακαδημίας Αθηνών. 
      Υπάρχει ένας πλούτος ανθρώπων, λοιπόν, στο χώρο του αθλητισμού, οι οποίοι δεν αθλήθηκαν μόνο, αλλά διέπρεψαν και στα γράμματα και στις τέχνες και στον πολιτισμό. 
      Αυτή η παρατήρηση και αυτή η προσέγγιση μού δίνει τη δυνατότητα, επειδή δεν ενιστάμεθα μόνο στην πολιτική που ασκεί με τα επιχειρήματα που διατυπώθηκαν το Υπουργείο Πολιτισμού, να κάνω μια πρόταση: Να δημιουργηθεί πάραυτα, με τη συμμετοχή σπουδαίων Ελλήνων διανοούμενων και ανθρώπων και του πολιτισμού και της τέχνης και της πολιτικής, εγχειρίδιο, στο οποίο θα συνυπάρχουν ο αθλητισμός και ο πολιτισμός, δηλαδή η ποίηση και η λογοτεχνία στον αθλητισμό, ή ο αθλητισμός ως πηγή έμπνευσης για την ποίηση και τη λογοτεχνία. Υπάρχουν συγκλονιστικά κείμενα από την αρχαιότητα μέχρι σήμερα. 
      Και αυτό το εγχειρίδιο να διανέμεται, κύριε Πολύδωρα, και στα πανεπιστήμια και στα σχολεία. 
      ΒΥΡΩΝ ΠΟΛΥΔΩΡΑΣ: Συγχαρητήρια για την ιδέα. 
      ΙΩΑΝΝΗΣ ΔΗΜΑΡΑΣ: Και επειδή κάνατε αυτήν την αναφορά, περιμένω ειλικρινά με αγωνία να δω ποιο είναι το πρόγραμμα του Υπουργείου Πολιτισμού, ώστε να αναβαθμιστούν τα πρωταθλήματα στα πανεπιστήμια και στα σχολεία και να αποτελέσουν κορυφαίο γεγονός, γιατί, τουλάχιστον εξ εκείνων τα οποία θυμάμαι, τα σχολικά πρωταθλήματα του αθλητισμού στο Παναθηναϊκό Στάδιο τα παρακολουθούσαν εξήντα χιλιάδες μαθητές με τους γονείς και τις οικογένειές τους. 
      (Χειροκροτήματα από την πτέρυγα του ΠΑΣΟΚ )
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Δημαρά. 
      Ο κύριος Υπουργός έχει το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Καταρχήν, να ξεκινήσω από το τελευταίο, μιας και παρίσταται ακόμα ο κύριος συνάδελφος και να του πω ότι τις τελευταίες μέρες βγήκε μια απόφαση από το Υπουργείο. Εκατόν σαράντα καθηγητές φυσικής αγωγής θα δώσουν τις υπηρεσίες τους στον πανεπιστημιακό αθλητισμό ως ένα πρώτο βήμα προς την κατεύθυνση αυτή. 
      Ούτως ή άλλως είμαστε σε συνεργασία με το Υπουργείο Παιδείας αυτήν τη στιγμή για όλο το πλαίσιο του σχολικού αθλητισμού, ξεκινώντας από πολύ νωρίς (δημοτικό, γυμνάσιο, λύκειο, πανεπιστήμιο), έτσι ώστε να αλλάξουμε αυτό το οποίο είναι το δεδομένο των τελευταίων δεκαετιών. Σχολικά πρωταθλήματα σημαίνει έτοιμοι αθλητές που τους παίρνουμε και κάνουμε τα πρωταθλήματα. Αντιθέτως, πρέπει να έχουμε την παραγωγή την οποία ανέφερε και ο συνάδελφος Κοινοβουλευτικός Εκπρόσωπος κ. Πολύδωρας και εσείς υποστηρίξατε με τη δική σας τοποθέτηση. Πρέπει να αναδιατάξουμε πολλά πράγματα στην όλη διαδικασία, αλλά παρ’ όλα αυτά αυτήν τη στιγμή δουλεύουν άνθρωποι και από το ένα Υπουργείο και από το άλλο προς αυτήν την  κατεύθυνση. 
      Το δεύτερο σημείο, το οποίο θα ήθελα να αναφέρω –είναι εκείνο το οποίο ακούστηκε κατά κόρον- σχετίζεται με τη χθεσινή παρουσία του Πρωθυπουργού σε ένα καινούργιο πρόγραμμα. Όλοι θέλουμε τις ολυμπιακές εγκαταστάσεις και το ολυμπιακό πνεύμα, τα οποία υπήρξαν το καλοκαίρι, να τα αξιοποιήσουμε. 
      Το Υπουργείο Πολιτισμού ετοίμασε ένα πρόγραμμα σε συνεργασία με το Υπουργείο Παιδείας, το οποίο έχει δύο βασικές συνιστώσες. Η πρώτη είναι η παρουσία των μαθητών στους χώρους που έγιναν οι αγώνες και η δεύτερη είναι η παρουσία ολυμπιονικών την ίδια ώρα, οι οποίοι θα δείχνουν τα βασικά στοιχεία του αθλήματος, με την πρόθεση να προωθηθεί αυτή η διαδικασία, ώστε να επιλέξουν ένα άθλημα το οποίο τους ικανοποιεί. Κάποιος θα μάθει τους κανονισμούς. Κάποιος θα γίνει αθλητής. Κάποιος άλλος θα γίνει καλός φίλαθλος.
      Πάντως, η πρόταση αυτή έχει πάρα πολύ μεγάλο ενδιαφέρον. Πάνω από χίλια σχολεία ζήτησαν να βρίσκονται στην πρώτη φάση, η οποία ξεκίνησε με αυτήν την εκδήλωση και στην οποία κρίθηκε καλό να παρευρίσκεται ο Πρωθυπουργός. Δεν έχει καμία έννοια φιέστας, ή αυτού που υπονοήσατε εσείς. Είναι δράση και καλό είναι να μπαίνει ο Πρωθυπουργός επικεφαλής σε μία τέτοια διαδικασία. Δεν θα είναι κάθε μέρα εκεί, όμως το πρόγραμμα θα συνεχιστεί. Το πρόγραμμα θα έχει διαδικασίες, θα προεκταθεί στις τέσσερις Ολυμπιακές Πόλεις ως επόμενη κίνηση και στη συνέχεια σε όλη τη χώρα, όπου μπορούμε να έχουμε αυτές τις δυνατότητες. 
      Παράλληλα, έχω συνεννοηθεί με το Σύλλογο Ελλήνων Ολυμπιονικών, ώστε να τους αξιοποιήσουμε με την παρουσία τους στα σχολεία. Δηλαδή, ανεξάρτητα από το πρόγραμμα που ανέφερα, να επισκέπτονται τα σχολεία και η παρουσία τους αυτή να σημαίνει ότι έρχεται σε επαφή ο μαθητής, του δίνεις εκείνο το κίνητρο να ακολουθήσει. Είδαμε και σκηνές όπου παιδάκια αγκάλιαζαν τους ολυμπιονίκες μας. Άρα, λοιπόν, είναι ένα γενικό πνεύμα, δεν έχει να κάνει με αξιοποίηση. Αυτά έτσι κι αλλιώς είναι προσωρινά. Αυτή είναι η δική μου άποψη, αν έτσι το εκτιμάτε. Εκείνο που μένει είναι το πρόγραμμα και αυτό το οποίο θα προχωρήσουμε, που είναι και αυτό που θα κερδίσει ο ελληνικός λαός και τα παιδιά.
      Τώρα, το αν προχωρήσαμε διαδικασίες ή όχι, να σας υπενθυμίσω δύο στοιχεία, επειδή ακούστηκαν εδώ: Το ένα είναι ότι αυτήν τη στιγμή είναι έτοιμη η υπουργική απόφαση, η οποία αφορά το σύνολο της διαδικασίας του ελέγχου ντόπινγκ σε όλη τη χώρα με βασικό και πρωταγωνιστικό στοιχείο τους έκτακτους ελέγχους. Πέρα από τους ελέγχους που η κάθε ομοσπονδία θα ζητάει υπό την προστασία του ΕΣΚΑΝ να προχωρήσουν, εμείς βάζουμε τη διαδικασία των έκτακτων ελέγχων. Δηλαδή, όποτε κρίνουμε ότι πρέπει να γίνει έλεγχος, να γίνεται. Το δεύτερο στοιχείο είναι ότι προβλέπεται η όλη διαδικασία από το ξεκίνημα, δηλαδή από την πιστοποίηση των δειγματοληπτών, μέχρι την έννοια του πειθαρχικού αδικήματος και των ποινών που επιβάλλονται. 
      Επίσης επειδή δεν θέλουμε να λειτουργήσουμε μόνο υπό την έννοια του κατασταλτικού ελέγχου, ετοιμάζουμε αυτήν τη στιγμή σε συνεργασία με το ΕΣΚΑΝ πέντε διαφορετικά βιβλία, τα οποία απευθύνονται στους γονείς, στους παράγοντες, στους αθλητές, στους μαθητές και στους φιλάθλους γενικότερα. Αυτά θα διανεμηθούν, ξεκινώντας από το σχολείο, τις ομοσπονδίες, στους αθλητές όπου αναφέρονται οι κίνδυνοι που ελλοχεύουν από τη χρήση των αναβολικών. Άρα λοιπόν, επειδή αναφερθήκατε στο αν έχουμε πολιτική, σας λέω ότι έχουμε πολιτική. Και όχι απλά έχουμε πολιτική, αλλά την εφαρμόζουμε. 
      Να πούμε και κάτι ακόμη, επειδή αναφέρθηκαν τα γυμναστήρια: Μετά από δέκα χρόνια είναι έτοιμο το προεδρικό διάταγμα για τη λειτουργία των γυμναστηρίων με κυρίαρχο στοιχείο την απαγόρευση της διακίνησης τέτοιων ουσιών μέσα στα γυμναστήρια. Εμείς τολμούμε να προχωρήσουμε στις διαδικασίες εκείνες που δεν τόλμησαν οι προηγούμενες κυβερνήσεις. Και πρέπει να παραδεχτείτε, κυρία και κύριοι συνάδελφοι, ότι αυτό το θέμα μπορεί να λυθεί μόνο με σταθερή αντιμετώπιση. 
      Να υπενθυμίσω και κάτι ακόμα και γι’ αυτό που λέω τώρα για τα αναβολικά και για το μεταολυμπιακό πνεύμα: Η χώρα μας το Δεκέμβριο ήταν κέντρο των εξελίξεων. Έγινε εδώ στην Αθήνα, στη Βουλιαγμένη, η Δ΄ Παγκόσμια Συνδιάσκεψη της UNESCO, όπου μετείχαν διακόσιες χώρες. Ήταν συνολικά πεντακόσιοι αντιπρόσωποι από όλο τον πλανήτη, πενήντα Υπουργοί Αθλητισμού. Εκεί βγήκε η Διακήρυξη των Αθηνών, η οποία τι είναι; Είναι ένα κείμενο, το οποίο είναι πλέον ο οδηγός του παγκόσμιου αθλητισμού για τις επόμενες δεκαετίες. Και έγινε εδώ, στην Ελλάδα. Έχει τον τίτλο: «Διακήρυξη των Αθηνών». Και αυτό το έκανε αυτή η Κυβέρνηση, γιατί ακριβώς αυτό το πνεύμα θέλει να περάσει και αυτές τις ενέργειες προωθεί. Πριν κάνετε λοιπόν την κριτική –εύκολη, ανέξοδη- ρωτήστε και λίγο ποιες ενέργειες έχουν γίνει προς αυτήν την κατεύθυνση. 
      Κύριε Λιάνη, τα 400.000 ευρώ στην ιππασία εσείς τα υπογράψατε. 
      ΓΕΩΡΓΙΟΣ ΛΙΑΝΗΣ: Όχι για το λόγο που θεωρείτε εσείς.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εσείς τα υπογράψατε και καταγγέλλετε εμάς, που αυτά που υπογράψατε τα κάναμε εκταμίευση ως συνέχεια του κράτους; 
      ΓΕΩΡΓΙΟΣ ΛΙΑΝΗΣ: Όχι για αγορά ίππων. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Καλά, αιδώς Αργείοι. 
      ΓΕΩΡΓΙΟΣ ΛΙΑΝΗΣ: Όχι για αγορά ίππων. Η αγορά ίππων είναι ύποπτη.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Πολύ ποιητικά μας τα λέτε. Αλλά να αναλάβετε μια φορά τις ευθύνες σας. 
      ΓΕΩΡΓΙΟΣ ΛΙΑΝΗΣ: Δεκαπέντε ημέρες προ των Ολυμπιακών Αγώνων δεν έγινε αγορά ίππων.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Να αναλάβετε τις ευθύνες σας, γιατί κάποτε και η αλήθεια βγαίνει. Βάζετε την υπογραφή σας και μετά την αποσύρετε; 
      ΓΕΩΡΓΙΟΣ ΛΙΑΝΗΣ: Όχι για αγορά ίππων. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Πείτε εδώ «απέσυρα την υπογραφή μου». Αποσύρετε την υπογραφή σας.
      ΓΕΩΡΓΙΟΣ ΛΙΑΝΗΣ: Όχι για αγορά ίππων. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Λιάνη, θα έχετε την ευχέρεια να μιλήσετε στη δευτερολογία σας. Αφήστε να ολοκληρώσει ο κύριος Υπουργός και θα μιλήσετε αμέσως μετά. 
      Ορίστε, κύριε Υπουργέ.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Για τις δηλώσεις του κ. Φιλιππίδη έχω πάρει θέση. Στημένο πρωτάθλημα δεν σημαίνει ότι είναι οι κακές διαιτησίες, όταν οι κακές διαιτησίες διαχέονται προς όλα τα σημεία. Οι κακές διαιτησίες είναι ένα σημείο, το οποίο πρέπει να δούμε ούτως ή άλλως, όλοι οι άνθρωποι που ασχολούνται με το ποδόσφαιρο και τα υπόλοιπα αθλήματα. Δεν προκύπτει όμως απ’ αυτήν τη διαδικασία ότι το πρωτάθλημα είναι στημένο. Και μακριά από μας η όποια διαδικασία στήριξης εκείνων, οι οποίοι έχουν ως βασικό στοιχείο στη σκέψη τους –όποιοι κι αν είναι αυτοί- να ελέγξουν διαδικασίες.
Το έχουμε δείξει εμπράκτως, το πολεμήσαμε, το πολεμούμε και είμαστε στην πρωτοπορία σ’ αυτό το θέμα. Αν και εσείς ακολουθήσετε, θα μπορούμε να τα δούμε μαζί.
      Έγινε μια αναφορά στο τι είναι η έννοια «ανωτέρα βία». Ανωτέρα βία είναι ότι δεν έχουμε γήπεδα, για να κάνουμε πρωταθλήματα. Δεν είχαμε ομοσπονδίες να γίνουν πρωταθλήματα. Αυτό είναι ανωτέρα βία. Από πού θέλατε να προκύψει η διαδικασία να γίνουν πρωταθλήματα τα οποία ζητάτε μετά πάθους;
      Για το θέμα FIFA και ΔΟΕ να ξεκαθαρίσουμε. Η FIFA και η ΔΟΕ δεν κάνουν τίποτε, εάν δεν υπάρξουν οι εσωτερικοί υπόδουλοι οι οποίοι ζητάνε να μην ισχύουν οι νόμοι της χώρας και να κάνουμε αυτά που θέλουν η FIFA και η ΔΟΕ. Εμείς λοιπόν κάναμε τις απαραίτητες κινήσεις και αυτήν τη στιγμή ο νόμος που έχουμε ψηφίσει ισχύει στο 100%. Έχει εφαρμοστεί στο 100% και αυτό δεν είναι επιτυχία του υποφαινόμενου. Είναι επιτυχία της ελληνικής Βουλής και της δημοκρατίας, διότι στηρίξαμε τη διαδικασία με κόπο και καταφέραμε να επιβληθεί. Και αυτό έχει τη δική του σημασία σε μια δύσκολη εποχή που ούτως ή άλλως όλοι την καταλαβαίνουμε.
      Επίσης έγινε μια αναφορά σε προσλήψεις. Δεν κατάλαβα για ποιες προσλήψεις μιλάμε, διότι από την πλευρά του Υπουργείου δεν έχει γίνει καμία πρόσληψη. Ούτε είχαμε διαδικασία ούτε δικαιοδοσία για προσλήψεις. Αν αφορά αυτούς τους εργαζόμενους μέσω ΟΠΑΠ που δεν μονιμοποιούνται και είχαν έλθει στο Υπουργείο, ο νομικός σύμβουλος του κράτους, τον οποίο γνωρίζει και ο κύριος συνάδελφος, είπε ότι δεν μπορούν να μονιμοποιηθούν. Δεν υπάρχει τίποτα άλλο. Εμείς εφαρμόζουμε αυτά τα οποία ο νόμος προβλέπει και, όπως υπάρχουν αυτοί οι οποίοι τον ερμηνεύουν, έτσι και εμείς ακολουθούμε αυτές τις ερμηνείες.
      Όσον αφορά τους Μεσογειακούς Αγώνες, να υπενθυμίσω ότι δέκα ημέρες πριν, η Αθήνα έγινε κέντρο των εξελίξεων, γιατί με δική μας πρωτοβουλία η ΔΕΜΑ πλέον –και ήταν παρών ο κύριος συνάδελφος- έχει αποκτήσει μόνιμη έδρα την Αθήνα. Φροντίσαμε και τους δώσαμε έναν χώρο, να μη χάσουμε την ευκαιρία και φύγουν. Και αυτήν τη στιγμή έχουμε τη Γενική Γραμματεία των Μεσογειακών Αγώνων. Άρα λοιπόν ποιος δεν κάνει για τους Μεσογειακούς Αγώνες; Αντιθέτως κάνουμε κινήσεις οι οποίες επεκτείνουν την εικόνα της χώρας στο εξωτερικό. 
      Και βέβαια επειδή ακούγεται και ξανακούγεται αν έκαναν ή δεν έκαναν αγώνες, έχω ένα έγγραφο εδώ της Ελληνικής Ομοσπονδίας Παγοδρομιών και ειρήσθω εν παρόδω το Μάιο του 2004 με έλεγχο που έγινε δόθηκε έγκριση εκ νέου ανεξάρτητα από τη διαδικασία που αφορούσε το 2001. Διότι η διαδικασία ήταν σε εξέλιξη. Έλεγε: Τι υπήρχε το 2001; Εκρίθη στο Συμβούλιο της Επικρατείας. Εμείς δώσαμε έγκριση το 2004 τι υπήρχε το 2004. Και αυτά που είναι που συνέχισαν από εκεί και πέρα, κύριε Πρόεδρε, τη διαδικασία. Δεν έχουμε πάρει πληρωμές ενδιάμεσα. Τα έχουμε ελέγξει αυτά.
      Έχω ενδεικτικά αποτελέσματα συμμετοχής διεθνών αγώνων από τις τέσσερις ομοσπονδίες. Ξεκινάνε από το 1991 και φτάνουν μέχρι του 2003. Και είναι συμμετοχές σε πάρα πολλούς αγώνες. Θα τα καταθέσω στα Πρακτικά. Να δείτε τις συγκεκριμένες επιτυχίες, τις θέσεις που έχουν οι αθλητές. Θα καταθέσω και αυτόν τον πίνακα με τα δύο χιλιάδες μέλη. Όποιος θέλει, να τα διερευνήσει.
      (Στο σημείο αυτό ο Υφυπουργός Πολιτισμού κ. Γεώργιος Ορφανός                         καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΑΠΟΣΤΟΛΟΣ ΚΑΚΛΑΜΑΝΗΣ: Υπήρχαν χωρίς να αναγνωριστούν;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Όχι. Λειτουργούσαν στην παγοδρομία. Λειτουργούσε μέσα στα πλαίσια της Ομοσπονδίας της Παγοδρομίας.
      ΑΠΟΣΤΟΛΟΣ ΚΑΚΛΑΜΑΝΗΣ: Της μιας…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Ναι. Αλλά αυτά είναι αθλήματα ξεχωριστά. Υπάρχουν και οι παγκόσμιες ομοσπονδίες σε όλα τα αθλήματα. Ζήτησαν, για να μετέχουν όλοι οι εκπρόσωποί μας στους Ολυμπιακούς Αγώνες, να γίνουν αυτές οι ομοσπονδίες. Υπάρχουν θετικές απαντήσεις από δύο. Οι άλλες δυο δεν απήντησαν, γιατί η Ολυμπιακή Επιτροπή, σ’ ένα εκλογικό παιχνίδι στο οποίο εμείς δεν μπήκαμε, δεν έστειλε το έγγραφο στις διεθνείς ομοσπονδίες, να έχουμε τη θετική απάντηση.
      ΑΠΟΣΤΟΛΟΣ ΚΑΚΛΑΜΑΝΗΣ: Όπως έκαναν αυτά, σας εξέθεσαν.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Παρ’ όλα αυτά, αυτό το οποίο στη διαδικασία εγώ βάζω ως έκκληση να μην μπούμε εμπόδιο σε Έλληνες αθλητές.
      Από την άλλη μεριά, τη διαδικασία μπορούμε με κοινή διάθεση να τη βάλουμε στο τραπέζι όχι μόνο γι’ αυτό, αλλά για όλα τα θέματα του ελληνικού αθλητισμού. Ο υποφαινόμενος είναι διατεθειμένος να βάλει στην άκρη οτιδήποτε θεωρηθεί κομματικό, αρκεί να προηγείται το εθνικό και το αθλητικό. Αυτό το λέω με παρρησία και με την πλήρη σημασία των λέξεων. Είμαι έτοιμος να ανταποκριθώ σε οποιαδήποτε πρόταση οδηγεί προς αυτήν την κατεύθυνση.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Λιάνης.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, θα απαντήσω γρήγορα-γρήγορα σε μερικές παρατηρήσεις που έκανε ο κύριος Υπουργός και θα πω και δύο πράγματα που θέλω στη δευτερολογία μου τα οποία θεωρώ σημαντικά.
      Πρώτα-πρώτα, κύριε Υπουργέ, πράγματι εγώ είμαι αυτός ο οποίος δέχτηκα τη νέα ηγεσία που είχε προκύψει στην Ομοσπονδία της Ιππασίας με το ορατό και πολύ γνωστό επώνυμο στέλεχος της Νέας Δημοκρατίας και μου υπέβαλαν πρόταση εκσυγχρονισμού της ομοσπονδίας τους με χρονική διάρκεια δύο ετών για 400.000 ευρώ. Δεν μου υπέβαλαν πρόταση αγοράς αλόγων διότι, αν μου υπέβαλαν εμένα πρόταση αγοράς αλόγων, όπως γράφεται σήμερα στην απόφαση που έχει εκδοθεί, δεν θα το ενέκρινα ποτέ, γιατί ήταν δεκαπέντε μέρες προ των Ολυμπιακών Αγώνων. Κανένας προπονητής και κανένας αναβάτης δεν χρειάζεται λιγότερο από έναν ολόκληρο χρόνο για να ετοιμαστούν με έναν άλογο. Άρα μιλάμε για τους Ολυμπιακούς Αγώνες του Πεκίνου!!! Θα επιχορηγούσα εγώ μία ομοσπονδία να ετοιμαστεί για τους Ολυμπιακούς Αγώνες του Πεκίνου; Τα χρήματα τα ζήτησαν για εκσυγχρονισμό της ομοσπονδίας και σ’ αυτό ήμουν απόλυτα σύμφωνος. Αλλάξατε το σκοπό, είναι δικό σας θέμα.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν έχω αλλάξει κανένα σκοπό. Έχουν εκταμιευθεί όπως τα έχετε υπογράψει.
      ΓΕΩΡΓΙΟΣ ΛΙΑΝΗΣ:  Να μου φέρετε το έγγραφο να δω πού λέω εγώ για αγορά ίππων. Να μου το φέρετε, σας παρακαλώ. 
      Το δεύτερο θέμα που θέσατε είναι μία σωστή παρατήρηση. Είπατε –και δικαίως το είπατε αυτό- ότι, όταν προσέφευγαν στις διεθνείς ομοσπονδίες, προσέφευγαν τοπικοί παράγοντες του χώρου αυτού κατά κανόνα με νοσηρές σκέψεις. Έχω υποστεί πρώτος, κύριε Υπουργέ, αυτή την ιστορία από τον κ. Τριβέλα και δεν έσπευσε κανένας να μου δώσει όχι σανίδα σωτηρίας, να μου δώσει μία χείρα συμμαχίας. Αφήσαμε και διασυρόταν η Ελλάδα με απειλή να μην πάει στο Παγκόσμιο Κύπελλο από έναν άνθρωπο, ο οποίος ήταν –θα έλεγα- στον Αθλητισμό με κομματικές δικές σας παρωπίδες. 
      Τρίτον, είναι θετικό πράγματι και πολύ σωστό αυτό που είπατε ότι η ανάληψη της Γενικής Γραμματείας Μεσογειακών Αγώνων από την Ελλάδα, που ήταν μία πρωτοβουλία δική σας πριν από λίγες μέρες, είναι θετική. Μπορώ να το αρνηθώ αυτό; Αυτό το γεγονός είναι θετικό; Αλλά είναι αρνητικό, κύριε Υπουργέ, αυτό που είπατε για το ντόπινγκ. Την ώρα που η διακομματική επιτροπή της Βουλής συνεδριάζει μετά από τόσο ορυμαγδό και τόσο πάταγο που έγινε και δεν έχει πάρει ακόμα επίσημες θέσεις για να μιλήσει για τη συνολική αντιμετώπιση του φαινομένου μετά από συζητήσεις μηνών, κάνετε αποσπασματική συνάντηση με τον Πρόεδρο της ΕΠΑΕ χθες στο Κάραβελ και αναγγέλετε αποσπασματικά μέτρα για το ντόπινγκ στον αθλητισμό; Είναι λάθος, κύριε Υπουργέ. Υποτιμάτε τη Βουλή. Εγώ θεωρώ ότι η εξάμηνη, οκτάμηνη, δεκάμηνη εργασία των Βουλευτών, των πρώην Υπουργών και ημών που δεν εκλήθημεν ήταν πολύ χρήσιμη και θεωρώ ότι και εσείς πήρατε πολύ πλούσια διδάγματα.
      Τέταρτον, σε αυτό εδώ το σημείο θέλω να πω κάτι. Οι παλαιότεροι κοινοβουλευτικοί είναι πολύ πιο έμπειροι από εμάς. Αυτό που έγινε από την παρέμβαση του εξαιρετικού φίλου και Προέδρου της Βουλής και του εξαιρετικού επίσης φίλου Βύρωνα Πολύδωρα λέγεται στη γλώσσα του ποδοσφαίρου: «παγώνουμε το παιχνίδι». Κατά τον νεώτερο όρο αυτό που έκανε ο κ. Πολύδωρας λέγεται: «πετάμε τη μπάλα στην κερκίδα», κατά το παλαιότερο που λέγαμε εμείς και εσείς, αγαπητέ φίλε Γιώργο, στο γήπεδο του Ηρακλή είναι: «πετάμε τη μπάλα στα μνήματα». Υπήρχαν μνήματα εκεί γύρω και λέγαμε αυτή τη φράση ότι δηλαδή: «δεν έχει ενδιαφέρον να παίζουμε τώρα ξυλιές μεταξύ μας, έξω η μπάλα και το σκορ δεν ενδιαφέρει». Συμφωνώ. 
      ΑΠΟΣΤΟΛΟΣ ΚΑΚΛΑΜΑΝΗΣ:  Αυτό είναι καλό ή κακό; Για να ξέρω. Γιατί εγώ δεν έχω πάει σε γήπεδο και δεν ξέρω. 
      ΓΕΩΡΓΙΟΣ ΛΙΑΝΗΣ: Καλό ήταν, κύριε Πρόεδρε.
      Όμως εγώ, κύριε Υπουργέ, θα πω και δυο πράγματα γενικότερα, γιατί θεωρώ ότι είστε άνθρωπος που ακούει τουλάχιστον. Αλλά ελπίζω να ακούτε και εμάς και όχι μόνο τους συμβούλους σας, που δεν είναι καλοί. Διάβασα μια συνέντευξή σας στο City Press που σας κάνουν ερωτήσεις και απαντάτε κατηγορηματικά έξι μήνες μετά την ανάληψη των καθηκόντων σας: «Δεν προκύπτει απ’ ό,τι έχω εξετάσει στο Υπουργείο πουθενά η ανάγκη συστάσεως εξεταστικής επιτροπής και παραπομπής θεμάτων στον Εισαγγελέα». Είναι έτσι ή δεν είναι; Για ποιον, λοιπόν, λόγο κάνουμε αυτήν την διελκυστίνδα –αν θέλετε- και το παιχνιδάκι κατά καιρούς με τις εντυπώσεις που δημιουργούμε, τη μια η ΕΟΠΕ, το Βόλλεϋ, την άλλη η ΕΠΟ, το ποδόσφαιρο, την τρίτη αυτό που είπε τώρα ο συνάδελφος κ. Φούρας για τους Μεσογειακούς; Οι Βουλευτές είναι άνθρωποι ευαίσθητοι, κύριε Ορφανέ. Όπως είστε ευαίσθητος και εσείς, είμαστε το ίδιο εξαιρετικά ευαίσθητοι και εμείς.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Για ψάξτε λίγο στα πλευρά σας γι’ αυτό! 
      ΓΕΩΡΓΙΟΣ ΛΙΑΝΗΣ: Πέμπτον, συμφωνώ απόλυτα με την παρατήρηση του κ. Πολύδωρα, ότι η Ελλάδα είναι η δεύτερη χώρα στον κόσμο σε σχέση με τον πρωταθλητισμό, αλλά είναι η δέκατη χώρα στον κόσμο σε συγκομιδή βαθμών. Τρομακτικός άθλος. Σε αυτόν τον άθλο θα μου επιτρέψετε να πω ότι έχετε συμμετοχή, δεν το αρνιέμαι. Αλλά, αν κάνουμε αναλογικό καταμερισμό, θα πρέπει να μας δώσετε την μερίδα του λέοντος για να είστε δίκαιοι με τον εαυτό σας. Ακούστε: Τα έργα που κατηγορείτε ότι έγιναν από τα λεφτά που θεωρείτε σπατάλη από τη μεριά μου στη Γενική Γραμματεία Αθλητισμού, δηλαδή ο Άγιος Κοσμάς και το Καταδυτήριο, έφεραν τέσσερις Ολυμπιονίκες, τους δύο καταδύτες –που ξέρετε ότι δεν υπήρχε καταδυτήριο- έφεραν την Τζουμελέκα -τη νεαρή αθλήτρια που είναι υπεράνω πάσης υποψίας και ό,τι άλλο θέλετε να πούμε- και την κ. Χαλκιά. 
    Αυτές προικοδοτήθηκαν, επιχορηγήθηκαν από το πρόγραμμα της Γενικής Γραμματείας Αθλητισμού με κεφαλή την Βούλα Πατουλίδου. Έκανε σχέδιο το Υπουργείο για τους Ολυμπιακούς. Δεν έβγαλε τους παλιούς Ολυμπιονίκες να πάρουν χρυσά μετάλλια. Βγήκαν νέα παιδιά δεκαοκτώ-δεκαεννέα χρονών και πήραν μετάλλια και αυτό είναι το σημαντικό. 
    Η ομάδα του ποδοσφαίρου που δεν τόλμησα ποτέ να πω στη Βουλή, έτσι αυτομάτως έκανε όλα τα πράγματα; Της είχαν λυθεί τα χέρια και ήταν όλα γι’ αυτήν ρόδινα; Εγώ ξέρω ότι στην ομάδα του ποδοσφαίρου η ημέτερη διοίκηση έδωσε δύο γήπεδα με χόρτο στον Άγιο Κοσμά που τα χαρακτήρισε ο Όττο Ρεχάγκελ «θαύματα» σύγχρονων γηπέδων. Δεν είχαν πού να παίξουν. Εγώ ξέρω ότι δεν είχαν πού να κοιμηθούν και τους δώσαμε τους ξενώνες των Ολυμπιονικών να μένουν. Εκεί που έμενε ο Κεντέρης μένει σήμερα η Εθνική Ομάδα Ποδοσφαίρου. 
    Εγώ ξέρω ότι δεν είχαν λεφτά να πάνε στην Πορτογαλία και τους επιχορηγήσαμε, τους δώσαμε χρήματα έκτακτα μέχρι και τον ημιτελικό. Εκεί είχε φθάσει η πρόβλεψή μας, μέχρι και τον ημιτελικό. Θα είχατε την προνοητικότητα να προβλέψετε ότι αυτή η ομάδα που πήγαινε στην Πορτογαλία θα μπορούσε να φθάσει στον ημιτελικό; Βεβαίως, πήρε το κύπελλο. Αυτό είναι υπεράνω πάσης φαντασίας. Αλλά τουλάχιστον εμείς διαθέσαμε και καλύψαμε τα έξοδα των παιδιών και των οικογενειών τους μέχρι και τον ημιτελικό. Έχει σημασία αυτό. Σταθήκαμε σ’ αυτήν την ομάδα. Και τώρα που είναι η ώρα του τραπεζιού και της, αν θέλετε, ανταπόδοσης κάποιων πραγμάτων, ακούμε και πικρίες και παράπονα. 
    Θέλω να πω δυο λόγια για το σχέδιο νόμου που κατέθεσε η κ. Πετραλιά. Θέλω να είμαι ειλικρινής απέναντί σας και θα πω κάτι που σας αφορά. Με το σχέδιο αυτό απεμπολούνται ζωτικά συμφέροντα του αθλητισμού. Αυτό είναι το πρώτο. Ψάξτε το καλά. 
    Δεύτερον, δεν αξιοποιείται το συνολικό μεταολυμπιακό δυναμικό που είναι δικό μας θέμα. 
    Τρίτον, δεν έχει καμία σύνδεση ο νόμος με την αναθεώρηση του ρυθμιστικού σχεδίου της Αθήνας, όπως δρομολογήθηκε αυτή με το ΥΠΕΧΩΔΕ. 
    Τέταρτον, εισάγεται η έννοια του θεματικού πάρκου που αλλοιώνει το βασικό χαρακτήρα των αθλητικών έργων. Να γίνουν τα θεματικά πάρκα, αλλά να μην αλλοιώνεται ο χαρακτήρας των αθλητικών έργων. Εκεί ήταν το δίλημμα. 
    Πέμπτον, δεν υπάρχει πουθενά συνεργασία με τους δήμους και με τις ομοσπονδίες. Αυξάνεται ο συντελεστής δόμησης παντού από 0,097 στην παραλία μέχρι 4% σε κάποια μέρη. Ε, όχι και άλλο τσιμέντο στη τσιμεντοποιημένη Αθήνα, κύριε Υπουργέ! Πώς θα το δεχθούμε αυτό το πράγμα; 
    Έκτον, μία άλλη απεμπόληση συμφερόντων: Προβλέπεται η πρόσληψη με ανοικτή διαδικασία, δηλαδή εκτός ΑΣΕΠ, εκατόν εξήντα υπαλλήλων για τη Γενική Γραμματεία Ολυμπιακής Αξιοποίησης την καινούρια. Όταν εμείς κάναμε τους Ολυμπιακούς Αγώνες με σαράντα υπαλλήλους με τη Γενική Γραμματεία Ολυμπιακών Αγώνων, θέλουμε εκατόν εξήντα για τη μεταολυμπιακή αξιοποίηση; Είναι απίστευτος αριθμός. 
    Έβδομον, για λόγους πιάτσας, αναφέρεται ότι απαγορεύονται τα νυχτερινά κέντρα στην περιοχή. Αυτό απαγορεύεται από το προεδρικό διάταγμα που εκδώσαμε εμείς το 2001. Δεν  το καταλαβαίνω γιατί επαναλαμβάνεται στο νόμο. Είναι τελειωμένο θέμα. 
    Όγδοον, στο άρθρο 18 –και είναι πολύ σημαντικό αυτό που θα σας πω- προβλέπονται ακαδημίες  χορού, θεάτρου, κινηματογράφου και μουσικής στη χώρα για πρώτη φορά, χωρίς καν να έχει προηγηθεί ένας διάλογος με τους αρμόδιους φορείς. Είναι σαν να μιλάς για θέατρο χωρίς να ρωτήσεις την Παξινού –αν ζούσε. Είναι σαν να μιλάς για χορό χωρίς να ρωτήσεις τη Χορς ή κάποιον άλλο. Πώς σκεφθήκατε να κάνετε ακαδημία, θεάτρου, χορού και κινηματογράφου χωρίς να ρωτήσετε ούτε έναν από τους ενδιαφερομένους; Δεν έχει ξαναγίνει αυτό. 
    Ένατον, επιδεικνύεται μία μουσειολαγνεία με εθνικό ψηφιακό μουσείο –δεν το έχω καταλάβει- με μουσείο ελληνικών ολυμπιακών αγώνων -μου ηχεί παράδοξο γιατί ξέρω ότι οι Ολυμπιακοί Αγώνες είναι διεθνές γεγονός- και με μουσείο παγκόσμιου αθλητισμού. 
    Το ελάχιστο που θα περίμενε κανένας από όλα αυτά και εσείς το ξέρετε ότι έχω δίκιο και το ξέρετε γιατί το υποστηρίζετε, είναι να αξιοποιήσουμε το μουσείο της Ολυμπίας, κύριε Υπουργέ, που είναι εφάμιλλο και ανώτερο του μουσείου της Λωζάνης και που δεν είναι ολυμπιακό μουσείο. Αν είναι δυνατόν! Το μουσείο που έχει τα αγάλματα του Πραξιτέλη, του Παιωνίου και δυόμισι χιλιάδες αγάλματα αθλητών, να μην έχει χαρακτηριστεί ολυμπιακό μουσείο και να είναι ολυμπιακό μουσείο αυτό που έχει τα παπούτσια του Ζάντοπεκ. Δεν λέω, σημαντικά είναι και αυτά, αλλά δεν έχουν καμία σχέση με τον Πραξιτέλη και με τους αιώνες. 
    Άρα, όταν μιλάμε για ολυμπιακό μουσείο, θέλει αναβάθμιση το μουσείο της Ολυμπίας. Και πρέπει να κάνουμε αγώνες σαν Ελλάδα που διεκδίκησε και πήρε Ολυμπιακούς Αγώνες. Γιατί αν δεν τα κάνουμε, θα τα χάσουμε και αυτά, όπως χάσαμε –και θα κάνω αποκάλυψη στη Βουλή- την έδρα της ΔΟΕ!!! Η έδρα της ΔΟΕ προτάθηκε να είναι στην Αθήνα στον αείμνηστο Κωνσταντίνο Καραμανλή και δεν το δέχθηκε. Καταλαβαίνετε τι θα ήταν σήμερα η Ελλάδα αν είχε έδρα της την έδρα της Διεθνούς Ολυμπιακής Επιτροπής; Αυτό έγινε το 1975, αν δεν κάνω λάθος με τον αείμνηστο Νησιώτη και δεν δεχθήκαμε αυτό το γεγονός: Ένα Βατικανό μέσα στη χώρα, με τεράστια έσοδα από παντού. 
    Δεν θέλω να επανέλθω σ’ αυτά που θα σας ενοχλήσουν, αλλά θα σας τα αναφέρω τηλεγραφικά για να τα κοιτάξετε. Δεν ήταν καλά συγκροτημένη η Επιτροπή Επαγγελματικού Ποδοσφαίρου -ένα μικρό διάστημα της έλλειπαν κάποια μέλη- και έτσι δεν πήρε αποφάσεις για πολύ σημαντικά θέματα που αφορούσαν δύο ομάδες της Α΄ Εθνικής: Μία εξ Αθηνών και μία εκ Θεσσαλονίκης. Αν έπαιρνε τις αποφάσεις δεν θα μετείχαν στο πρωτάθλημα της Α΄ Εθνικής. Προσέξτε το είναι πάρα πολύ σοβαρό γεγονός. Οι ομάδες αυτές, όπως ξέρετε, με το νέο νόμο, δεν θα δικαιούντο να παίζουν. Και δεν έγινε αυτή η συνάντηση στην επιτροπή γιατί δεν ήταν συμπληρωμένη για έξι μήνες. Σας το λέω γιατί μπορεί να προκύψει θέμα και θέλω να είναι έτοιμο το Υπουργείο γιατί εγώ δεν θέλω να διακοπεί ένα πρωτάθλημα το οποίο έχει αρχίσει και το οποίο σε τελευταία ανάλυση εξελίσσεται κατά τη γνώμη μου σε ένα μεγάλο βαθμό ομαλά. Και δεν συμμερίζομαι την άποψη του κ. Φιλιππίδη.
    Κοιτάξτε κύριε Υπουργέ, όλοι κάποια στιγμή νομίσαμε ότι δαμάσαμε τη βία και κανένας δεν τη δάμασε. Δεν είναι τόσο απλό το θέμα. Σας εύχομαι πραγματικά να τα καταφέρετε. Αλλά σας λέω ότι αυτό θα είναι και θέμα βούλησης των ιδίων των ομάδων. Αυτό που έχει γίνει με τους βαθμούς που αφαιρούνται στα γήπεδα τα άδεια, πονά πάρα πολύ και κατά τη γνώμη μου, παρ’ όλο που άλλοι το κατηγορούν, εγώ το επικροτώ. Οι ομάδες φοβούνται τα μικρά τους γήπεδα. Ήταν έτοιμες να κάψουν τις πόλεις τις επαρχιακές και τα γήπεδά τους να τα προστατεύσουν. Τόσο πολύ, δηλαδή, ενδιαφερόντουσαν για το εθνικό συμφέρον…
    Τέλος για την εθνική ομάδα μία λέξη να πω. Θεωρώ ότι ο κάθε Έλληνας είναι πολύ περήφανος για δύο πράγματα: για τον πολιτισμό του κυρίως, αλλά και για τον αθλητισμό του τώρα τα νεώτερα χρόνια. Αλλά το μέλλον μας προβλέπεται να έχει πολύ ξηρασία στους δύο αυτούς τομείς καίτοι πιστεύω ότι τους υπηρετήσαμε επάξια όλοι μας. Και έχει μία συνέχεια ο αθλητισμός και εκεί οφείλονται οι μεγάλες επιτυχίες. 
    Αν κάποια στιγμή ήταν τιμή για τη χώρα –και ήταν τιμή για τη χώρα και για τον ίδιο- ο Πρωθυπουργός της χώρας ο Κωνσταντίνος Καραμανλής να αναλάβει το Υπουργείο Πολιτισμού λόγω και των Ολυμπιακών Αγώνων, τώρα πια μετά τους Ολυμπιακούς Αγώνες δεν έχει νόημα κατά την ταπεινή μου επίσης γνώμη, να συμβαίνει να εποπτεύει σ’ αυτό το μέγα γεγονός. Όλα πια μπαίνουν σε μία προκρούστεια κλίνη οι επιχορηγήσεις, το πιο θέατρο θα λειτουργήσει, τι επιχορήγηση θα πάρει και να τα χρεώνεται αυτά ο Πρωθυπουργός. Είναι κατά τη γνώμη μου θεσμικά άκομψο και επιεικώς λάθος πολιτικό μεγάλο. Δεν είναι λάθος για τη Νέα Δημοκρατία μόνο. 
    Δεν είναι δυνατόν η χώρα που έχει πολιτισμό να έχει αυτήν τη σκέψη ότι ο προϊστάμενος που είναι Πρωθυπουργός δεν δίνει μια πεντάρα για τον πολιτισμό στη χώρα.
    Λόγω του ότι συναναστρέφομαι με καλλιτέχνες –έχω σύζυγο καλλιτέχνιδα- τα ξέρω αυτά τα θέματα. Τους πονάνε και αυτούς. Δεν πάνε καθόλου λεφτά στον πολιτισμό στο μεταολυμπιακό τοπίο και δεν είναι καλό αυτό. Η ομορφιά προϋποθέτει την αλήθεια. Μία αλήθεια που δεν ξέρει κανένας που να την ψάξει. Ελπίζω να την ψάξουμε μαζί, όπως είπατε και να τη βρούμε γιατί χρειάζεται και στον πολιτισμό και στον αθλητισμό.
    (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ κ. Λιάνη.
    Έχει ζητήσει το λόγο ο Πρόεδρος κ. Κακλαμάνης. Ορίστε έχετε το λόγο.
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, θα σας παρακαλέσω στην τριτολογία σας να μου απαντήσετε σχετικά με το θέμα του Προέδρου του ΟΠΑΠ του καθηγητή κ. Φιλιππίδη. Όταν εμφανίστηκε στην αρμόδια επιτροπή της Βουλής των ΔΕΚΟ μας έκανε εξαιρετική εντύπωση το βιογραφικό του, οι απαντήσεις του. Ασχέτως του χώρου που ιδεολογικά ανήκει και τι έχει προσφέρει στην παράταξή σας και στο κόμμα σας, εμάς μας έδωσε την εντύπωση του εντίμου ανθρώπου που πηγαίνει σ΄ έναν χώρο στον οποίο έχει τη διάθεση να εργαστεί. Ρώτησα μάλιστα πως θα εγκαταλείψει ένα τόσο σημαντικό έργο στο πανεπιστήμιο και είδα ότι πράγματι είχε αυτόν τον ζήλο.
    Ο λόγος για τον οποίο ουσιαστικά  απεπέμφθη και η μη αντίδρασή του δείχνει ότι δεν θέλει να δημιουργήσει πρόβλημα στην Κυβέρνηση, στο κόμμα που κυβερνά ή είναι άνθρωπος που δεν θέλει να αντιδικήσει δημόσια. 
    Εμένα μου έχει δημιουργήσει την εντύπωση ότι ήταν προφανώς ξένος και συνεπώς ανεπιθύμητος προς όσα συμβαίνουν στον χώρο που τοποθετήθηκε επικεφαλής και κυρίως στο χώρο στον οποίο έκανε τον υπαινιγμό.
     Ξέρουμε όμως ότι υπάρχουν πάρα πολλοί τρόποι για να αμβλύνονται αρνητικές εντυπώσεις. Εδώ έγινε προσπάθεια –το είδα και στον Τύπο που υποστηρίζει την Κυβέρνηση- να χρησιμοποιηθεί η όποια έκφρασή του ως λόγος παραμονής του ή αποπομπής του από εκεί. Θα ήθελα μια απάντηση σε αυτό διότι ότι υπαινίχθηκε είναι εντύπωση ολόκληρης της ελληνικής κοινωνίας. Αν πράγματι συμβαίνει είναι θέμα που μπορείτε εσείς και όποιοι άλλοι αρμόδιοι να το διαπιστώσετε. Δε νομίζω ότι η έκφραση της οποιασδήποτε σκέψης ή γνώμης από οποιονδήποτε πρέπει να οδηγεί στον αποκεφαλισμό του. Δεν ξέρω. Θα φανεί και από το πρόσωπο για το οποίο θα εισηγηθείτε στην αρμόδια επιτροπή τι πράγματι συμβαίνει επί της ουσίας σε αυτήν την υπόθεση.
     ΠΡΟΕΔΡΕΥΩΝ ( Σωτήρης Χατζηγάκης): Ο κύριος Υπουργός έχει το λόγο.
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, βέβαια ήρθαμε για περιορισμένη συζήτηση αλλά εξελίχθηκε καλώς, σε μια ευρύτερη συζήτηση για τα θέματα που αφορούν τον ελληνικό αθλητισμό. Καταρχήν θα ήθελα να ξεκαθαρίσω ότι αυτά τα οποία εξαγγέλθηκαν χθες και αφορούσαν το επαγγελματικό ποδόσφαιρο είναι στα πλαίσια του νόμου που ισχύει του ν. 3057/2002 τον οποίο ο κ. Λιάνης είχε την τιμή να εισηγηθεί κι εγώ να υποστηρίξω από την πλευρά της Αξιωματικής Αντιπολίτευσης. Στο κομμάτι της διαδικασίας για το ντόπινγκ προβλέπει ότι γίνονται δύο έλεγχοι κατ’ ελάχιστον σε κάθε αγωνιστική. Και έχει το δικαίωμα η αντίστοιχη ομοσπονδία να κάνει και περισσότερες. Απεφάσισαν ότι θέλουν να κάνουν οκτώ και δύο στη Β΄ εθνική. Εγώ θεωρώ ότι είναι ένα θετικό βήμα, όταν τα γενικότερα σχόλια τα οποία υπάρχουν στο παγκόσμιο ποδόσφαιρο είναι αρνητικά και υπαινίσσονται ανοικτά πλέον ότι γίνεται χρήση της ερυθροποιητίνης στις ποδοσφαιρικές ομάδες. Πρόσφατα διάβασα ότι στην αντίστοιχη επιτροπή του Βελγίου έγιναν πλήρεις αναφορές επί αυτού του θέματος.
     Δεύτερον όσον αφορά τα δύο έγγραφα τα οποία υπέμνησα, η υπουργική απόφαση ενεργοποιεί το άρθρο 128 του ν. 3257/2002. Άρα είναι υποχρέωση τα της πολιτείας να βάλει τους κανόνες και τις διαδικασίες σύμφωνα με τις οποίες θα γίνεται ο έλεγχος του ντόπινγκ. Το δε δεύτερο προεδρικό διάταγμα για την λειτουργία των γυμναστηρίων θεωρώ ότι είναι απαραίτητο. Είναι προαπαιτούμενο για να μπορούμε να στείλουμε ελεύθερα τα παιδιά μας εκεί. Να υπάρχουν συγκεκριμένοι κανόνες βάσει των οποίων θα λειτουργούν τα γυμναστήρια. Αυτά σε συνδυασμό με τον έλεγχο που τον συζητάμε με την ηγεσία του Υπουργείου Παιδείας για τα σχολικά πρωταθλήματα θα δημιουργήσουν ένα συνολικό πλαίσιο ελέγχου. Ξέρουμε ότι το πρόβλημα είναι δύσκολο και ότι θα αντιμετωπίσουμε συμφέροντα τα οποία διακινούν μεγάλο αριθμό τέτοιων σκευασμάτων. Όμως η απόφαση της πολιτείας είναι αμετάκλητη. Αυτό φάνηκε και από το 2002 όταν ομόφωνα σε αυτήν την Αίθουσα είχαμε ψηφίσει το συγκεκριμένο νόμο.
     Στο θέμα της βίας δεν υπαινίχθην, κύριε Λιάνη –θα ήταν ασέβεια από μέρους μου- ότι λύσαμε το πρόβλημα της βίας. Ξέρω να πατάω στο έδαφος. Είπα μόνο ότι κάναμε ένα βήμα. Γίνεται μια συνολική προσπάθεια στην οποία μετέχουν πολλοί. Η Εθνική Ελλάδας με τις επιτυχίες της έχει δώσει και το ηθικό υπόβαθρο για να προχωρήσουμε. Έχουμε και την κοινωνία μαζί μας. Οι έρευνες που έχω στα χέρια μου δείχνουν ισχυρή στήριξη σε όλη αυτήν την προσπάθεια. Και βέβαια με αυτά τα οποία προβλέπει ο νόμος κάποιοι πήγαν στη φυλακή. Είχα πει ότι δεν θέλω να πάει κανένας αλλά ο νόμος είναι νόμος και κάποτε η εφαρμογή του οδήγησε σε αποτελέσματα.
     Από εκείνη την ημέρα δεν είχαμε προβλήματα. Ετοιμάζουμε την υπουργική απόφαση, βρίσκεται στα τελευταία στάδια ελέγχου από την πλευρά της Αρχής Προστασίας Προσωπικών Δεδομένων και αφορά τα ονομαστικά εισιτήρια για την είσοδο στα γήπεδα και την εφαρμογή του συνολικού πλαισίου που έχουμε ψηφίσει με τη βοήθεια ηλεκτρονικού ελέγχου στα γήπεδα, έτσι ώστε να ταυτοποιούμε εύκολα αυτούς που κάνουν τα επεισόδια και να τους βρίσκουμε. 
     Κάνουμε, λοιπόν, μία συγκροτημένη προσπάθεια, θέλουμε να πάμε μαζί, δεν αφορά πρόσωπα, αφορά μια ολόκληρη κοινωνία και είμαι σίγουρος ότι θα ξεπεράσουμε τα κομματικά μας. 
     Βάζω πάλι στο τραπέζι την πρόταση για συνεργασία και δική μου πρόταση ήταν, κύριε Λιάνη, η ύπαρξη διακομματικής επιτροπής προς τον Πρωθυπουργό της χώρας. Με τίποτε δεν αναιρώ αυτά που θα βγουν από τη συγκεκριμένη διαδικασία και αν χρειάζεται να κάνουμε πρόσθετες νομοθετικές παρεμβάσεις θα προχωρήσουμε. 
     Απαντώντας στον Πρόεδρο, κ. Κακλαμάνη, θα του έλεγα ότι ο κ. Φιλιππίδης είναι ένας ιδιαίτερα έντιμος άνθρωπος. Βέβαια ο χώρος έχει πολλαπλές πιέσεις και αποφάσισε να επιστρέψει στο χώρο, όπου θα μπορούσε να λειτουργήσει πιο εύκολα στις πιέσεις που υπάρχουν. Ανεξάρτητα από τις επιμέρους κινήσεις, αυτή ήταν η τελευταία σταγόνα η δήλωση που έκανε. 
     Επί του περιεχομένου της δηλώσεως έχω τοποθετηθεί και είπα ότι δεν έχω στοιχεία για στημένα παιχνίδια. Έχω μπροστά μου εικόνες κακής διαιτησίας και αν βρω και υποψία οι αθλητικές εισαγγελείς πρέπει να σας πω ότι κάνουν έρευνα αυτήν τη στιγμή με αφορμή άλλο γεγονός, τα παιχνίδια όπου διαιτήτευσε ο Χόϊτσεκ και η παρέα του που επηρέασαν. Οι εισαγγελείς Αθήνας και Θεσσαλονίκης είναι εκλεκτοί απ’ ό,τι λένε αυτοί που ξέρουν πρόσωπα και πράγματα και αν υπάρξουν στοιχεία εμείς θα είμαστε αμείλικτοι. 
     Πάντως με τίποτα δε θα υιοθετούσαμε τη σκέψη ότι υπάρχει κάποιος που επηρεάζει τη συγκεκριμένη διαδικασία. Στην αντίθετη περίπτωση θα κινηθούμε αποφασιστικά. 
     Όσον αφορά αυτά που είπατε, τα λαμβάνω υπ΄όψιν στο προσεχές νομοσχέδιο που θα κατατεθεί. Εξάλλου αυτός είναι ο διάλογος που βγαίνει μέσα από τη Βουλή και θα μεταφέρω και στην κυρία Υπουργό κάποια πράγματα που λέχθηκαν.
     ΑΠΟΣΤΟΛΟΣ ΚΑΚΛΑΜΑΝΗΣ: Για ποιες πιέσεις μιλάτε; 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Την πίεση του χώρου, κύριε Πρόεδρε. 
     ΠΡΟΕΔΡΕΥΩΝ ( Σωτήρης Χατζηγάκης): Ο κ. Λιάνης έχει το λόγο.
     ΓΕΩΡΓΙΟΣ ΛΙΑΝΗΣ:  Κύριε Πρόεδρε, επειδή στη δευτερολογία μου δεν αναφέρθηκα στο θέμα της επίκαιρης επερώτησης των Βουλευτών του ΠΑΣΟΚ, αυτό δε σημαίνει ότι δε μας αφορά η τύχη της υπόθεσης αυτής. Το λέω με παρρησία, κύριε Υπουργέ και όπως ακούσατε και από τον κ. Φούρα, μέλη της ΕΟΕ είναι προσανατολισμένα σε μία κατεύθυνση που κατ’ εμέ δε θα κάνει καλό στον αθλητισμό. Όπως ακούσατε, θα αναζητηθούν ποινικές ευθύνες κλπ.. Αυτή η ιστορία πρέπει να παγώσει. Ήδη μιλώντας χθες με τον κ. Κυριακού που είναι στον Ισημερινό και με τον κ. Νικολάου που μίλησε με έναν συνάδελφό του στη ΔΟΕ είναι φανερό ότι η ΔΟΕ θα στείλει ένα έγγραφο στη χώρα που θα λέει ότι δεν τυχαίνουν αναγνώρισης αυτές οι ομοσπονδίες.
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ξέρετε ποιος θα το συντάξει.
     ΓΕΩΡΓΙΟΣ ΛΙΑΝΗΣ: Δεν έχει σημασία. Εγώ θέλω να κλείσουμε συναινετικά, όπως άλλωστε εξελίχθηκε η συζήτηση. Βλέπετε το κλίμα πως είναι και σας λέω δε θα δεχθούμε εμείς τη νομιμοποίηση τεσσάρων καραμπινάτων παρανόμων ομοσπονδιών. 


      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, να απαντήσω ότι δεν αποδέχομαι πως στη διαδικασία του Υπουργείου υπήρξε κάτι επιλήψιμο. Είπα νωρίτερα πως αν έχετε οποιοδήποτε στοιχείο ότι στις επιμέρους διαδοχικές κινήσεις υπήρξε πλαστογραφία -κάτι το οποίο αναφέρατε, αλλά κανείς δεν έβαλε κανένα στοιχείο στο τραπέζι- μαζί θα το πάμε στον Εισαγγελέα.
      ΠΡΟΕΔΡΕΥΩΝ (Σωτήρης Χατζηγάκης): Έγινε κατανοητό, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της 51/24/3-2-2005 επερωτήσεως Βουλευτών του ΠΑΣΟΚ προς τον Υπουργό Πολιτισμού, σχετικά με τις αναγνωρίσεις νέων αθλητικών ομοσπονδιών, και ερωτάστε αν δέχεστε να λύσουμε τη συνεδρίαση.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.43΄ λύεται η συνεδρίαση για την προσεχή Δευτέρα 4 Απριλίου 2005 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που θα διανεμηθεί.
      
      Η ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ



1
Συνεδρίαση 1-4-05                 σελ. 

