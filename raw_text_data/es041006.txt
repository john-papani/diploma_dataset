      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ Μ΄
      Τετάρτη 6 Οκτωβρίου 2004
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές, από τη σχολή «Χατζηβέη», το 13ο Γυμνάσιο Καλλιθέας «Σωκράτης», σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 7 Οκτωβρίου 2004, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής του σχεδίου νόμου του Υπουργείου Ανάπτυξης «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης», σελ.
      2. Κατάθεση Διαρκών Επιτροπών: Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμων του Υπουργείου Δικαιοσύνης:
      α) «Κύρωση του Πρωτοκόλλου Διοικητικής Συνεργασίας σε θέματα Δικαιοσύνης μεταξύ του Υπουργείου Δικαιοσύνης της Ελληνικής Δημοκρατίας και του Υπουργείου Δικαιοσύνης της Δημοκρατίας της Τυνησίας», σελ.
      β) «Κύρωση  της Συνθήκης μεταξύ της Ελληνικής Δημοκρατίας και της Αυστραλίας για αμοιβαία συνδρομή σε ποινικά θέματα», σελ.
      3. Κατάθεση σχεδίου νόμου:
      Οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εξωτερικών, Ανάπτυξης, Τουρισμού και Εμπορικής Ναυτιλίας, κατέθεσαν σχέδιο νόμου: «Κύρωση της Σύμβασης των κρατών-μελών της Ευρωπαϊκής Ένωσης, καθώς και του Πρακτικού Υπογραφής της σχετικά με την προσχώρηση της Δημοκρατίας της Αυστρίας, της Δημοκρατίας της Φιλανδίας και του Βασιλείου της Σουηδίας στη σύμβαση για την εξάλειψη της διπλής φορολογίας σε περίπτωση διορθώσεως των κερδών συνδεδεμένων επιχειρήσεων», σελ.
      ΟΜΙΛΗΤΕΣ
      Επί του σχεδίου νόμου του Υπουργείου Ανάπτυξης
      ΑΓΟΡΑΣΤΟΣ Κ., σελ.
      ΑΡΓΥΡΗΣ Ε., σελ.
      ΒΕΡΓΙΝΗΣ Ξ., σελ.
      ΒΕΡΕΛΗΣ Χ., σελ.
      ΒΟΥΛΤΕΨΗ Σ., σελ.
      ΙΩΑΝΝΙΔΗΣ Ι., σελ.
      ΚΑΛΑΦΑΤΗΣ Σ., σελ.
      ΚΑΣΤΑΝΙΔΗΣ Χ. σελ.
      ΚΟΛΙΟΠΑΝΟΣ Θ., σελ.
      ΚΟΝΤΟΓΙΑΝΝΗΣ Γ. σελ.
      ΚΩΣΤΟΠΟΥΛΟΣ Α., σελ.
      ΛΕΒΕΝΤΗΣ Α., σελ.
      ΛΥΚΟΥΡΕΝΤΖΟΣ Α. σελ.
      ΜΑΝΙΑΤΗΣ Ι., σελ.
      ΜΑΡΚΟΠΟΥΛΟΣ Κ. σελ.
      ΠΑΠΟΥΤΣΗΣ Χ., σελ.
      ΠΙΠΕΡΓΙΑΣ Δ., σελ.
      ΣΓΟΥΡΙΔΗΣ Π., σελ.
      ΣΙΟΥΦΑΣ Δ. σελ.
      ΣΚΡΕΚΑΣ Θ., σελ.
      ΣΤΡΑΤΑΚΗΣ Ε., σελ.
      ΤΖΕΚΗΣ Α., σελ.
      ΤΣΑΛΙΔΗΣ Φ. σελ.
      ΧΑΡΑΚΟΠΟΥΛΟΣ Μ. σελ.

      
      ΠΡΑΚΤΙΚΑ  ΒΟΥΛΗΣ
      ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Α΄
      ΣΥΝΕΔΡΙΑΣΗ  Μ΄
      Τετάρτη 6 Οκτωβρίου 2004
      Αθήνα, σήμερα στις 6 Οκτωβρίου 2004, ημέρα Τετάρτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 5 Οκτωβρίου 2004 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΛΘ΄ συνεδριάσεώς του, της Τρίτης 5 Οκτωβρίου 2004 σε ό,τι αφορά την ψήφιση στο σύνολο των σχεδίων νόμων: 
      1. «Οργάνωση και λειτουργία των Οργανισμών Τοπικής Αυτοδιοίκησης πρώτου και δευτέρου βαθμού».
      2 «Κύρωση της τροποποίησης του άρθρου 1 της Σύμβασης για την απαγόρευση ή περιορισμό χρήσης ορισμένων συμβατικών όπλων που μπορούν να θεωρηθούν ως εξαιρετικώς επιβλαβή ή ως προκαλούντα αδιακρίτως αποτελέσματα».
      3. «Κύρωση του Μνημονίου Κατανόησης μεταξύ της Ελληνικής Δημοκρατίας και της Δημοκρατίας της Αρμενίας, που αφορά τη συμμετοχή μιας διμοιρίας τυφεκιοφόρων των Ενόπλων Δυνάμεων της Δημοκρατίας της Αρμενίας στο Ελληνικό Τάγμα στο Κόσοβο στο πλαίσιο των επιχειρήσεων της KFOR» και
      4. Την απόφαση της Βουλής σχετικώς με την αντιμετώπιση της ανάγκης στέγασης των εξ επαρχίας Βουλευτών.)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Φίλιππο Τσαλίδη, Βουλευτή Ξάνθης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Β΄ Αντιπρόεδρος της Βουλής Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Αθλητικός Οργανισμός Δήμου Ν. Ιωνίας Μαγνησίας ζητεί την άμεση καταβολή δεδουλευμένων στους καθηγητές φυσικής αγωγής  που εργάσθηκαν στα προγράμματα άθλησης.
      2) Ο Β΄ Αντιπρόεδρος της Βουλής Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος Αρτέμιδας Μαγνησίας καταγγέλλει κακοδιαχείριση στην ΕΑΣ Πηλίου.
      3) Ο Β΄ Αντιπρόεδρος της Βουλής Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Αγροτικός Συνεταιρισμός Κάτω Λεχωνίων Βόλου Μαγνησίας ζητεί τη λήψη μέτρων για την απορρόφηση των προϊόντων του.
      4) Οι Βουλευτές κύριοι ΔΗΜΗΤΡΙΟΣ ΚΟΥΣΕΛΑΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Εκπολιτιστικός Εξωραϊστικός Σύλλογος Μικρομάνης ζητεί την αποκατάσταση των ζημιών που έχει υποστεί το μετόχι της Ιεράς Μονής Μεγίστης Λαύρας στη Μικρομάνη.
      5) Ο Β΄ Αντιπρόεδρος της Βουλής Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Πανελλήνιος Σύλλογος Αδιόριστων Επιτυχόντων Διαγωνισμού ΑΣΕΠ για το Δημόσιο Τομέα ζητεί τη μόνιμη επαγγελματική αποκατάσταση των μελών του στο Δημόσιο Τομέα.
      6) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ένωση Αγροτικών Συνεταιρισμών Βόλου ζητεί χρηματοδότηση για πληρωμή σιτηρών εσοδείας 2004.
      7) Οι Βουλευτές κύριοι ΗΛΙΑΣ ΚΑΛΛΙΩΡΑΣ και ΙΩΑΝΝΗΣ ΤΡΑΓΑΚΗΣ  κατέθεσαν αναφορά με την οποία η Ένωση Αδιόριστων Νηπιαγωγών 2ετούς φοίτησης ζητεί τη σταδιακή αποκατάσταση των μελών της στα Δημόσια Νηπιαγωγεία.
      8) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η «ΚΑΛΤΣΑΣ – ΤΕΧΝΙΚΗ Α.Ε.» ζητεί τη χορήγηση άδειας λειτουργίας λατομείου στην περιοχή του οικισμού Νέας Μαγνησίας Λαμίας.
      9) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Στυλίδας ζητεί την παραχώρηση στρατιωτικού ακινήτου για τις ανάγκες των υπηρεσιών του Δήμου.
      10) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Ιατρικός Σύλλογος Φθιώτιδας ζητεί να δοθεί δυνατότητα ελεύθερης συνταγογράφησης από τους γιατρούς, για όλους τους ασφαλισμένους.
      11) Η Βουλευτής Αττικής κ. ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ κατέθεσε αναφορά με την οποία ο Δήμαρχος Παλλήνης ζητεί την κατασκευή  αντιπλημμυρικών έργων στην περιοχή.
      12) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Ομοσπονδία Επαγγελματικών Βιοτεχνικών και Εμπορικών Σωματείων Νομού Φθιώτιδας ζητεί την αύξηση των οδοντοπροσθετικών εργασιών των συμβεβλημένων εργαστηρίων με τα κατά τόπους Υποκαταστήματα του ΙΚΑ.
      13) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία Αντιστασιακές Οργανώσεις ζητούν την επίλυση αιτημάτων που απασχολούν τους Αγωνιστές της Εθνικής Αντίστασης.
      14) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Νέας Αγχιάλου διαμαρτύρεται για τις απαράδεκτες εκτιμήσεις του ΕΛΓΑ σχετικά με τις ζημιές που υπέστησαν οι καλλιέργειες από το χαλάζι στις 18 Ιουνίου 2004.
      15) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία η Ένωση Ελευθεροεπαγγελματιών Ιατρών Ορεστιάδας – Διδυμοτείχου ζητεί την ίδρυση ΤΕΙ  Νοσηλευτικής στο Διδυμότειχο.
      16) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία το Σωματείο Εργαζομένων ΕΛΒΟ Θεσσαλονίκης ζητεί απαντήσεις ως προς την προοπτική ανάπτυξης προγραμμάτων στην ΕΛΒΟ.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Σωματείων Γονέων και Κηδεμόνων Ατόμων με Αναπηρίες ζητεί την καταβολή χρηματικού ποσού  για την αποπληρωμή όσων εργάστηκαν στις κατασκηνώσεις που φιλοξένησαν άτομα με ειδικές ανάγκες.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Σωματείων Γονέων και Κηδεμόνων Ατόμων με Αναπηρίες ζητεί την επέκταση του ορίου ηλικίας για την κάλυψη από τον ΟΠΑΔ των ατόμων με νοητική στέρηση και λοιπές αναπηρίες.
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αναφέρεται στην έλλειψη προσωπικού από την Παιδόπολη Νεάπολης Λασιθίου.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Σωματείων Γονέων και Κηδεμόνων Ατόμων με Αναπηρίες ζητεί χρηματοδότηση για την καταβολή δεδουλευμένων αποδοχών σε συνοδούς ατόμων με αναπηρίες.
      21) Ο Βουλευτής Λάρισας κ. ΦΩΤΗΣ ΧΑΤΖΗΜΙΧΑΛΗΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί τον επανακαθορισμό της σύνθεσης  του Εθνικού Συμβουλίου Ανταγωνιστικότητας και Ανάπτυξης.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1410/10-6-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 283/5-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Α. Τζέκης και Γ. Χουρμουζιάδης, για τα θέματα της αρμοδιότητάς μας, σας πληροφορούμε τα εξής:
      Σύμφωνα με το Δασαρχείο Γουμένισσας στη δικαιοδοσία του οποίου ανήκει η περιοχή του «Σκρά», υπάρχει δρόμος που οδηγεί στο ιστορικό ύψωμα του «Σκρά» που είναι δασικός Γ΄ κατηγορίας, πλακόστρωτος και προσβάσιμος.
      Όσο για την πρόσβαση στους καταρράκτες της Μπατάνας, το Δασαρχείο έχει δημιουργήσει εκεί χώρο αναψυχής και διατηρεί το δρόμο σε καλή κατάσταση σχεδόν όλο τον χρόνο.
      Η μελέτη για συντήρηση-βελτίωση του δασικού οδικού δικτύου της περιοχής ευθύνης του Δασαρχείου Γουμένισσας, έχει συνταχθεί, ελεγχθεί, θεωρηθεί και εγκριθεί αρμοδίως και υλοποιείται με τις πιστώσεις του τρέχοντος έτους που ήδη κατανέμονται στη Δ/νση Δασών Ν. Κιλκίς.
      Ο Υφυπουργός
      Ε. ΜΠΑΣΙΑΚΟΣ»
      2. Στην με αριθμό 1666/22-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 177/15-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας ότι για το θέμα που θίγεται στην ερώτηση έχουμε αναφερθεί με το υπ΄αρ.41/4.6.2004 σε προγενέστερη ΠΑΒ (467/11.5.2004) του ιδίου Βουλευτή.
      Εκτενέστερα σας πληροφορούμε ότι μετά τον έλεγχο της μελέτης από τον Τεχνικό Σύμβουλο του έργου του φράγματος Αποσελέμη και την επικαιροποίηση του προϋπολογισμού των 21.000.000 ευρώ εγκρίθηκε η ένταξη του έργου στο ΠΔΕ με ονομασία Λιμνοδεξαμενή Αγ. Γεωργίου Λασιθίου και με διάθεση πίστωσης για το 2004, 200.000 ευρώ.
      Μετά τη διάθεση πίστωσης των 200.000 ευρώ για τη σύνταξη των απαιτούμενων τοπογραφικών διαγραμμάτων, τη ρύθμιση της διαδικασίας απαλλοτρίωσης το έργο θα μπορέσει να δημοπρατηθεί.
      Όσον αφορά το χρονοδιάγραμμα του έργου αυτό θα μπορεί να οριστικοποιηθεί μετά την απόφαση του αρμόδιου Δικαστηρίου για τον προσδιορισμό της τιμής μονάδας γης προς απαλλοτρίωση.
      Ο Υπουργός
      Γ. ΣΟΥΦΛΙΑΣ»
      3. Στην με αριθμό 1583/21-6-04 ερώτηση του Βουλευτή κ. Βασιλείου Τόγια δόθηκε με το υπ’ αριθμ. 172/15-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι βάσει της με αρ. 78176/8700/31.12.2003, Κοινής Υπουργικής Απόφασης των Υπουργών Δημόσιας Τάξης, Μεταφορών και Επικοινωνιών και ΥΠΕΧΩΔΕ, για τα μέτρα περιορισμού κυκλοφορίας φορτηγών αυτοκινήτων σε τμήματα των Εθνικών οδών κατά τη διάρκεια του έτους 2004, επεβλήθησαν περιοριστικά μέτρα σε τμήματα των Εθνικών οδών (Παλαιών και Νέων), σε όλη την επικράτεια με στόχο τη βελτίωση της οδικής κυκλοφορίας και ασφάλειας, την καλύτερη διαχείριση της κυκλοφορίας, τη μείωση των κυκλοφοριακών προβλημάτων, καθώς και την περιστολή των τροχαίων ατυχημάτων.
      Τα μέτρα αυτά αφορούν συγκεκριμένες ώρες ημερών του έτους (Χριστούγεννα, Καθαρή Δευτέρα, 25η Μαρτίου, ημέρες Πάσχα, θερινή περίοδο από 30 Απριλίου μέχρι 12 Σεπτεμβρίου), περιλαμβάνουν κυρίως ημέρες μέσα στην εβδομάδα και κάποιες Κυριακές -όχι όλο το Σαββατοκύριακο- και αποσκοπούν στη γενικότερη βελτίωση των συνθηκών κυκλοφορίας συνεκτιμώντας την οδική ασφάλεια αλλά και τη συνέχιση της τροφοδοσίας του λεκανοπεδίου μέσω άλλων οδών.
      Ο Υπουργός
      Γ. ΣΟΥΦΛΙΑΣ»
      4. Στην με αριθμό 491/5-5-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Β-13647/25-5-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμό 491/5-5-2004 ερώτηση, που κατέθεσε στη Βουλή των Ελλήνων ο Βουλευτής κ. Αθανάσιος Λεβέντης, με θέμα «Διαμόρφωση τιμών φαρμάκων, μετά την απόφαση του ΣτΕ», σας γνωστοποιούμε τα ακόλουθα:
      Το Νομοθετικό πλαίσιο για τον καθορισμό των Φαρμάκων καθορίζεται από το άρθρο 17 του Ν.Δ. 96/73 όπως τροποποιήθηκε μεταγενέστερα με το άρθρο 32 του Ν.1316/83, το άρθρο 9 του Ν. 1965/91, το άρθρο 90 του Ν.1969/91, το άρθρο 11 του Ν.2992/02 καθώς και τις διατάξεις της Α.Δ. 14/89 άρθρα 437-445 όπως ισχύει σήμερα.
      Με βάση τις ανωτέρω διατάξεις εξετάζονται από την αρμόδια υπηρεσία του Υπουργείου Ανάπτυξης τα αιτήματα έγκρισης καθορισμού τιμών νέων Φαρμάκων, καθώς και τα αιτήματα αναπροσαρμογής τιμών ήδη κυκλοφορούντων, που υποβάλλονται από τις επιχειρήσεις.
      Η σχετική απόφαση του Συμβουλίου της Επικρατείας αναμένεται να εκδοθεί. Μετά την έκδοσή της και αφού ληφθούν υπόψη τα αναγραφόμενα σε αυτή θα εκτιμηθεί η υπάρχουσα κατάσταση και θα ληφθούν αποφάσεις σχετικά με τις απαιτούμενες μεταβολές στο ήδη εφαρμοζόμενο σύστημα κοστολόγησης, πάντα με γνώμονα το συμφέρον τόσο των καταναλωτών όσο και των ασφαλιστικών ταμείων.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      5. Στην με αριθμό 374/30-4-04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. Β-386/24-5-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Αναφερόμενοι στην ερώτηση με αριθμό 374/30-4-2004 που κατέθεσε στη Βουλή ο Βουλευτής κ. Μιχάλης Παντούλας, σας πληροφορούμε ότι το θέμα της κατάσχεσης και της δήμευσης των επιβατηγών δημόσιας χρήσης αυτοκινήτων, σε περίπτωση που καταδικαστεί ο ιδιοκτήτης του για μεταφορά λαθρομεταναστών, εντάσσεται στις διατάξεις του άρθρου 55 του ν. 2910/2001 (Α΄91) , που αποτελεί το νομοθετικό πλαίσιο για τη μεταναστευτική πολιτική της χώρας, σύμφωνα με το οποίο το Υπουργείο Εσωτερικών, Δημόσιας Διοίκησης και Αποκέντρωσης σχεδιάζει, συντονίζει και υλοποιεί, μέσω περιφερειακών υπηρεσιών του την πολιτική αυτή.
      Προς τούτο διαβιβάζουμε την υπόψη ερώτηση προς το Υπουργείο Εσωτερικών, Δημόσιας Διοίκησης και Αποκέντρωσης.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      6. Στην με αριθμό 481/4-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 7017/4/4263/26-5-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. Παπαγεωργίου, σε ό,τι μας αφορά, σας γνωρίζουμε ότι μια από τις τομές που προωθεί το Υπουργείο μας, για την αποτελεσματικότερη αντιμετώπιση των αστυνομικών προβλημάτων και την παροχή καλύτερων υπηρεσιών στον πολίτη, είναι και η αναδιάρθρωση-αναδιοργάνωση των περιφερειακών αστυνομικών Υπηρεσιών, με βάση τη χωροταξική κατανομή των Δήμων, τις σύγχρονες ανάγκες και τα νέα αστυνομικά δεδομένα.
      Όμως η συγκεκριμένη διαδικασία, λόγω της ευρύτητας του αντικειμένου της, απαιτεί, όπως είναι φυσικό, την προσεκτική, μεθοδική και υπεύθυνη αξιολόγηση όλων εκείνων των στοιχείων και δεδομένων, που κρίνονται απαραίτητα για τη μόρφωση της πληρέστερης δυνατής εικόνας των αστυνομικών προβλημάτων κάθε περιοχής, προκειμένου να προκριθούν οι πλέον ορθολογικές, αποτελεσματικές και με μακρόχρονη προοπτική καινοτόμες βελτιωτικές παρεμβάσεις, ενώ οι όποιες αποφάσεις ληφθούν θα επιδιωχθεί να συγκεντρώσουν την ευρύτερη δυνατή συναίνεση όλων των ενδιαφερομένων. Στα πλαίσια δε αυτά θα αντιμετωπισθεί και το θέμα της αναδιάρθρωσης των Υπηρεσιών της Αστυνομικής Διεύθυνσης Ευβοίας και της λειτουργίας του Αστυνομικού Σταθμού Στύρων.
      Σε ό,τι αφορά την αστυνόμευση του Δήμου Στυραίων, σας πληροφορούμε ότι, εκτός από τη δραστηριότητα του Αστυνομικού Σταθμού, στην περιοχή πραγματοποιούνται σε τακτά χρονικά διαστήματα εξορμήσεις και αστυνομικοί έλεγχοι από τις εποχούμενες περιπολίες του Αστυνομικού Τμήματος Καρύστου, καθώς και από την Ομάδα Δίωξης Ναρκωτικών που έχει συσταθεί στο εν λόγω Αστυνομικό Τμήμα. Επίσης, για τον ίδιο σκοπό, διατίθεται και η Ομάδα Πρόληψης και Καταστολής της Εγκληματικότητας που δραστηριοποιείται και στην περιοχή αυτή.
      Πάντως, σύμφωνα με τα υφιστάμενα στατιστικά στοιχεία, η εγκληματικότητα στην περιοχή της ανωτέρω Υπηρεσίας μας δεν παρουσιάζει έξαρση και τα όποια προβλήματα αστυνομικής φύσεως υπάρχουν αντιμετωπίζονται με ικανοποιητικό τρόπο.
      Τέλος, για το θέμα της λειτουργίας της Δημοτικής Αστυνομίας και των προσλήψεων του προσωπικού αυτής, αρμόδιο να σας ενημερώσει είναι το συνερωτώμενο Υπουργείο.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      7. Στην με αριθμό 519/5-5-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 19953/ΕΥΔ&ΠΤΣ693/24-5-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αρ. πρωτ. 519/5-5-2004 ερώτησης του Βουλευτή κ. Αθ. Λεβέντη, σας πληροφορούμε τα εξής:
      Για τη χρηματοδότηση από το Ταμείο Συνοχής των έργων αποχέτευσης, επεξεργασίας και διάθεσης λυμάτων του Θριασίου Πεδίου έχουν υποβληθεί στην Ευρωπαϊκή Επιτροπή δύο αιτήσεις συνδρομής για τα επί μέρους έργα:
      - «Βασικοί συλλεκτήρες και εγκαταστάσεις επεξεργασίας και διάθεσης λυμάτων στο Θριάσιο Πεδίο», με φορέα υλοποίησης την ΕΥΔΑΠ ΑΕ και 
      - «Αποχέτευση ακαθάρτων Ανατολικού και Δυτικού τομέα Θριασίου Πεδίου (δευτερεύον εσωτερικό δίκτυο)», με φορέα υλοποίησης τη Νομαρχιακή Αυτοδιοίκηση Δυτικής Αττικής.
      Για την κατασκευή του δευτερεύοντος εσωτερικού δικτύου, οι πρωτοβάθμιοι ΟΤΑ εκχώρησαν κατ΄ αρχήν την αρμοδιότητα στη Ν.Α. Δυτ. Αττικής.
      Σε συνέχεια της από 7-11-2003 τεχνικής σύσκεψης, κατά την οποία είχε γίνει αναλυτική συζήτηση για το έργο, το ΥΠΟΙΟ με το από 12-11-2003 έγγραφό του, το οποίο κοινοποιήθηκε στη Ν.Α. Δυτικής Αττικής, ζήτησε να παρασχεθούν οι διασφαλίσεις που ζητήθηκαν από τους εκπροσώπους της Ευρωπαϊκής Επιτροπής για την παραχώρηση της αρμοδιότητας κατασκευής του δευτερεύοντος εσωτερικού δικτύου. Επίσης η Ευρωπαϊκή Επιτροπή με το από 16-12-2003 έγγραφό της, το οποίο κοινοποιήθηκε στο ΥΠΕΧΩΔΕ και στην αρμόδια Διαχειριστική Αρχή του Επιχειρησιακού Προγράμματος «Περιβάλλον» (ΕΥΔ ΕΠΠΕΡ) ζήτησε, μεταξύ άλλων, η εκχώρηση των αρμοδιοτήτων των πρωτοβάθμιων ΟΤΑ στην Ν.Α Δυτ. Αττικής να βασίζεται σ΄ ένα νομικό πλαίσιο - δέσμευση όπου θα καταγράφονται αναλυτικά οι υποχρεώσεις των συμβαλλομένων μερών, προκειμένου να αποφευχθούν μελλοντικά προβλήματα και να εξασφαλισθεί η επιτυχής υλοποίηση του έργου.
      Το ΥΠΟΙΟ με το από 26-3-2004 έγγραφο προς την ΕΥΔ ΕΠΠΕΡ, το οποίο κοινοποιήθηκε στη Ν.Α Δυτ. Αττικής και στους ενδιαφερόμενους πρωτοβάθμιους ΟΤΑ, την ενημέρωσε ότι η ΕΕ ζητά ένα «νομικό πλαίσιο- δέσμευση» και όχι τις διαβιβασθείσες με το από 29-1-2004 έγγραφό της αποφάσεις την Δημοτικών και Κοινοτικών Συμβουλίων.
      Το ΥΠΟΙΟ, στα πλαίσια του προγραμματισμού για το Ταμείο Συνοχής, έχει διασφαλίσει τους αναγκαίους πόρους για την κατασκευή του έργου. Απαραίτητη όμως προϋπόθεση για την έγκριση της χρηματοδότησής του από την Ε.Ε. είναι η εκπλήρωση των προϋποθέσεων που έχουν τεθεί από τις Υπηρεσίες της.
      Ο Υφυπουργός
      ΧΡΗΣΤΟΣ ΦΩΛΙΑΣ»
      8. Στην με αριθμό 425/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 19505/ΕΥΣ/2712/25-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ερώτηση του Βουλευτή κ. Μ. Καρχιμάκη, σας γνωρίζουμε ότι: 
      Σε εξέλιξη βρίσκεται η διαδικασία Ενδιάμεσης Αναθεώρησης των ΠΕΠ, ΕΠ και του ΚΠΣ 2000-2006. Σύμφωνα με το γενικό Κανονισμό 1260/1999, έχει εγκριθεί από την Ε.Ε. η κατανομή του Αποθεματικού Επίδοσης, το οποίο για το ΠΕΠ Κρήτης ανέρχεται σε 41.788.604 € Κοινοτικής Συμμετοχής, με τα οποία θα Ενισχυθούν Μέτρα του Προγράμματος.
      Η διαδικασία ένταξης πράξεων στα Αναθεωρημένα Προγράμματα θα είναι η ισχύουσα για τα αρχικώς εγκεκριμένα, ήτοι: Τα έργα, πρέπει να προταθούν, κατόπιν της προβλεπόμενης δημοσιοποίησης και προκήρυξης των μέτρων στη Διαχειριστική Αρχή του Προγράμματος, συνοδευόμενα από τα αντίστοιχα Τεχνικά Δελτία Έργων, η δε ανωτέρω Υπηρεσία μετά από τους προβλεπόμενους σχετικούς ελέγχους, προτείνει στο Γενικό Γραμματέα την ένταξή τους στο Επιχειρησιακό Πρόγραμμα.
      Σε ότι αφορά τη χρηματοδότηση έργων αμιγώς από εθνικούς πόρους, επειδή οι διαθέσιμοι πόροι του κρατικού προϋπολογισμού είναι ανεπαρκείς και το Πρόγραμμα Δημοσίων Επενδύσεων ιδιαίτερα βεβαρημένο με ανειλημμένες υποχρεώσεις, δεν υπάρχει δυνατότητα χρηματοδότησης νέων έργων.
      Κατά τα λοιπά, πληροφορίες μπορούν να δοθούν από τα συνερωτώμενα Υπουργεία ΠΕΧΩΔΕ, ΕΣ.Δ.Δ.Α, και Αγροτικής Ανάπτυξης.
      Ο Υφυπουργός
      ΧΡΗΣΤΟΣ ΦΩΛΙΑΣ»
      9. Στην με αριθμό 593/7-5-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 90940/ΕΥΣ 2896/24-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αρ. πρωτ. 593/07.05.2004 ερώτησης του Βουλευτή κ. Δ. Πιπεργιά και στα θέματα αρμοδιότητας του Υπουργείου Οικονομίας και Οικονομικών, σας γνωρίζουμε τα εξής:
      Προκειμένου να ενταχθεί ένα έργο σε Επιχειρησιακό Πρόγραμμα του Γ΄ ΚΠΣ (ΠΕΠ Στερεάς Ελλάδας και Τομεακά Προγράμματα τα οποία δρουν συμπληρωματικά), πρέπει να προταθεί, κατόπιν της προβλεπόμενης δημοσιοποίησης και προκήρυξης των μέτρων, στη Διαχειριστική Αρχή του Προγράμματος, συνοδευόμενο από αντίστοιχο Τεχνικό Δελτίο Έργου, η δε ανωτέρω Υπηρεσία μετά από τους προβλεπόμενους σχετικούς ελέγχους, προτείνει στο Γενικό Γραμματέα την ένταξή τους στο Επιχειρησιακό Πρόγραμμα.
      Στο ΠΕΠ Στερεάς Ελλάδας 2000-2006 και συγκεκριμένα στο Μέτρο 3.1 «Ενίσχυση Μεταφορών», προβλέπονται πόροι και δράσεις για πράξεις «Βελτίωσης λιμένων» της Περιφέρειας Στερεάς Ελλάδας.
      Στο πλαίσιο εφαρμογής του ΠΕΠ Στερεάς Ελλάδας 2000-2006, η Ειδική Υπηρεσία Διαχείρισης του ΠΕΠ, εξέδωσε την με αριθμό πρωτ. 4079/10-12-2002 Πρόσκληση υποβολής προτάσεων για την εν λόγω κατηγορία πράξεων, του παραπάνω Μέτρου. Στο πλαίσιο αυτής της πρόσκλησης δεν υποβλήθηκε πρόταση για βελτίωση έργων υποδομής στο λιμάνι της Κύμης.
      Ο Υφυπουργός
      ΧΡΗΣΤΟΣ ΦΩΛΙΑΣ»
      10. Στην με αριθμό 570/7-5-04 ερώτηση του Βουλευτή κ. Αλέκου Αλαβάνου δόθηκε με το υπ’ αριθμ. Υ/1/Α/6/25-5-04 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση:
      «Αναφορικώς με την παραπάνω ερώτηση, σας διαβιβάζουμε συνημμένως το υπ' αριθμ. πρωτ. 416/11.5.04 έγγραφο της ΕΡΤ-Α.Ε., που απευθύνεται στον Υπουργό Επικρατείας (με το επισυναπτόμενο σ΄ αυτό σχετικό βιογραφικό σημείωμα) και στο οποίο αναλύονται-απαντώνται τα θιγόμενα σ΄ αυτή ζητήματα, ως προς την πρόσληψη κ.λπ., με σύμβαση εργασίας Προσωπικού Ειδικών Θέσεων, του Συμεών Συμεωνίδη στο Ραδιοφωνικό Σταθμό Ε.ΡΑ. Καλαμάτας.
      Πέραν των ανωτέρω, από την πλευρά μας θα θέλαμε απλώς να σημειώσουμε ότι η πρόσληψη προσωπικού (τακτικού ή έκτακτου) στην ΕΡΤ-Α.Ε., για την κάλυψη των αναγκών της, γίνεται, σε κάθε περίπτωση, σύμφωνα με τις κείμενες διατάξεις των νόμων και το Γενικό Κανονισμό Προσωπικού ΕΡΤ-Α.Ε. Και στο πλαίσιο αυτό παρέμβαση της Κυβέρνησης δεν προβλέπεται.
      Ο Υπουργός
      Θ. ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 516/5-5-04 ερώτηση των Βουλευτών κυρίων Τάκη Τσιόγκα, Νίκου Γκατζή και Α. Σκυλλάκου δόθηκε με το υπ’ αριθμ. 27942/24-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, σχετικά με το αντικείμενο του θέματος και μετά από σχετικά έγγραφα της Ν.Α. Λάρισας και της Περιφέρειας Θεσσαλίας, σας πληροφορούμε τα εξής:
      Ο δρόμος Γιάννουλης -Φαλάνης είναι κοινοτικός και επομένως η ευθύνη για τη συντήρησή του και τυχόν βελτιώσεις του ανήκουν στον οικείο Δήμο.
      Η Ν.Α. Λάρισας ενέταξε στο πρόγραμμα έργων του 2004 (ΚΑΠ), έργο προϋπολογισμού 150.000 € για την συντήρηση και βελτίωση του υπόψη δρόμου και ιδιαίτερα για την διαπλάτυνσή του στο ύψος του εργοστασίου ΕΛΒΑΚ. Εφόσον εξευρεθούν πιστώσεις πρόκειται να προγραμματισθεί και άλλο έργο για τον ηλεκτροφωτισμό και την φωτεινή σηματοδότηση στο σημείο αυτό.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      12. Στην με αριθμό 652/11-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Φ900α/4044/7196/20-5-04 έγγραφο από τον Υπουργό Εθνικής Άμυνας  η ακόλουθη απάντηση:
      «Σε απάντηση της υπ’ αριθμ. 652/11-05-2004 ερώτησης, που κατέθεσε ο Βουλευτής κ. Μιχάλης Καρχιμάκης, με θέμα τη λειτουργία στο ΥΠΕΘΑ «Άτυπης» Επιτροπής Ελέγχου Συμβάσεων, σας γνωρίζουμε τα εξής:
      Η νέα πολιτική Ηγεσία του ΥΠΕΘΑ ουδέποτε έδωσε εντολή για τη σύσταση επιτροπής, όπως αυτή που αναφέρει ο ερωτών κ. Βουλευτής, καθόσον κάτι τέτοιο θα παρέπεμπε σε αδιαφανείς και εξωθεσμικές μεθόδους. Οι συμβάσεις ελέγχονται από κατά νόμο αρμόδια όργανα.
      Η πολιτική της σημερινής ηγεσίας του ΥΠΕΘΑ συνίσταται στην τήρηση των προβλεπομένων από τον Νόμο διαδικασιών και στην καθιέρωση της πλήρους διαφάνειας, ιδίως σε σημαντικούς τομείς, όπως οι συμβάσεις προμηθειών οπλικών συστημάτων, προνομιακό πεδίο σπατάλης και διαπλοκής της προηγούμενης Κυβέρνησης.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      13. Στην με αριθμό 377/30-4-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. Φ 900α/4034/7178/18-5-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 377/30-04-2004 ερώτησης, που κατέθεσε η Βουλευτής κ. Ευαγγελία Σχοιναράκη - Ηλιάκη, με θέμα την επαναφορά σε ενέργεια απόστρατων Αξιωματικών της Πολεμικής Αεροπορίας, σας γνωρίζουμε τα εξής:
      1. Η ανάκληση στην ενεργό υπηρεσία, ως μόνιμων εξ εφεδρείας, απόστρατων Αξ/κών, για κάλυψη υπηρεσιακών αναγκών, προβλέπεται από την παράγραφο 4 του άρθρου 66 του ΝΔ 1400/73. Οι Αξιωματικοί αυτοί αποτελούν ειδική κατηγορία, οι οποίοι δεν καταλαμβάνουν οργανικές θέσεις της επετηρίδας, αλλά ανακαλούνται για κάλυψη συγκεκριμένων υπηρεσιακών αναγκών, η δε ανάκλησή τους δεν έχει καμία σχέση με επαναφορά αποστράτων ούτε εμποδίζει την εξέλιξη των συναδέλφων τους.
      Διευκρινίζεται ότι, η σχετική απόφαση του ΣΑΓΕ το 2001, περιέχει κατευθύνσεις προς τα μέλη του, δεδομένου ότι η ανάκληση γίνεται κατόπιν εισηγήσεων των Ανωτάτων Συμβουλίων των Κλάδων των Ενόπλων Δυνάμεων, πλην όμως, σε καμία περίπτωση δεν μπορεί να αντικαταστήσει τον Νόμο, ο οποίος δεν περιλαμβάνει τέτοιες δεσμεύσεις.
      Επιπρόσθετα το ΣΑΓΕ στην υπόψη απόφαση, γνωμάτευσε να διατηρηθεί το ισχύον νομικό πλαίσιο, το οποίο εκχωρεί αποκλειστική αρμοδιότητα στη Διοίκηση, να επιλέγει το κατάλληλο προσωπικό για την κάλυψη των υπηρεσιακών αναγκών της, όπως άλλωστε έπραξε στο πρόσφατο παρελθόν (έτη 2002 και 2003), με την ανάκληση στην ενεργό υπηρεσία αξ/κών που ενέπιπταν στους σχετικούς περιορισμούς (είχαν αποστρατευθεί πέραν της τριετίας).
      Οι εν λόγω ανακλήσεις στην ενεργό υπηρεσία απόστρατων Αξιωματικών της ΠΑ, ως μονίμων εξ εφεδρείας, έγιναν αποκλειστικά για ικανοποίηση συγκεκριμένων υπηρεσιακών αναγκών και αποτελεί τακτική που ακολουθήθηκε και στο παρελθόν για την κάλυψη των συγκεκριμένων θέσεων.
      	2. Ο Απ/χος (I) Θεόδωρος Δραγώνας δεν έχει ανακληθεί στην ενεργό υπηρεσία ως μόνιμος εξ εφεδρείας.
      	3. Όσον αφορά την κατάθεση εγγράφων και ειδικότερα των ατομικών στοιχείων των φακέλων των ανακληθέντων Αξιωματικών, σας γνωρίζουμε ότι σύμφωνα με την υπ’ αριθμ. 1/10-5-2004 γνωμοδότηση της καθ’ ύλην αρμόδιας Αρχής Προστασίας Δεδομένων Προσωπικού Χαρακτήρα η κατάθεση στη ΒτΕ των αιτούμενων στοιχείων ενδεχομένως θα οδηγούσε σε προσβολή των προστατευόμενων αγαθών προσωπικού χαρακτήρα του Ν. 2472/97 και ως εκ τούτου είναι αιτιολογημένη κατ' άρθρο 133 παρ. 3 Κανονισμού της Βουλής η μη κατάθεσή τους.
      	Ωστόσο, στα πλαίσια διασφάλισης του κοινοβουλευτικού ελέγχου η ερωτών κ. Βουλευτής μπορεί να προσέλθει στο ΥΠΕΘΑ και να λάβει γνώση όλων των αιτούμενων εγγράφων και στοιχείων, εφόσον προηγηθεί και η ενημέρωση κατ’ άρθρο 11 παρ. 3 Ν. 2472/97 των Αξιωματικών τους οποίους αυτά αφορούν.
      Επομένως, τα ερωτήματα της κ. Βουλευτού ουδεμία σχέση έχουν με την πραγματικότητα, αφού από την παρούσα ηγεσία καμία παραβίαση νόμου δεν έγινε. Απεναντίας, εφαρμόζονται πιστά οι νόμοι, ως μόνη εγγύηση αξιοκρατίας και αποκατάστασης του κύρους των στελεχών των Ε.Δ. προκειμένου αυτές να απαλλαγούν από τον άκρατο κομματισμό που επικρατούσε επί των προηγούμενων κυβερνήσεων.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      14. Στην με αριθμό 424/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 1951/ΕΥΣ 2714/24-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ως άνω ερώτηση του βουλευτή κ. Μ. Καχριμάκη, σας γνωρίζουμε ότι στο Επιχειρησιακό Πρόγραμμα Σιδηρόδρομοι Αεροδρόμια Αστικές Συγκοινωνίες (Ε.Π. Σ.Α.Α.Σ.), του Γ΄ ΚΠΣ προβλέπονται δράσεις συνολικού κόστους 346.263.666€ για την ανάπτυξη του Τράμ (Μέτρο 4.3).
      Ήδη χρηματοδοτούνται οι πράξεις:
      Μελέτες και Υποστηρικτικές Δράσεις για την Ανάπτυξη Σύγχρονου Τροχιόδρομου στη μείζονα περιοχή της Αθήνας (ΤΡΑΜ)
      Κατασκευαστικά έργα ανάπτυξης σύγχρονου τροχιόδρομου στη μείζονα περιοχή της Αθήνας.
      Πρόσθετες πληροφορίες θα δοθούν από τα συνερωτώμενα Υπουργεία.
      Ο Υφυπουργός
      ΧΡΗΣΤΟΣ ΦΩΛΙΑΣ»
      15. Στην με αριθμό 424/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Β-353/25-5-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 424/3-5-2004, που κατέθεσε στη Βουλή ο Βουλευτής κ. Μιχάλης Καρχιμάκης, σύμφωνα και με το έγγραφο 4809/11-5-2004 της ΤΡΑΜ Α.Ε., κατά το λόγο αρμοδιότητας του Υπ. Μ.Ε., σας πληροφορούμε τα παρακάτω:
      Για το έργο κατασκευής του τραμ, τον Φεβρουάριο του 2001 πραγματοποιήθηκε η σύσταση της εταιρείας ΤΡΑΜ Α.Ε. και τον Δεκέμβριο του 2001 υπογράφτηκε η σύμβαση με τον ανάδοχο, με συμβατικό χρονοδιάγραμμα ολοκλήρωσης του κατασκευαστικού μέρους το μήνα Δεκέμβριο του 2003 και λειτουργίας τον Μάρτιο του 2004.
      Εκ της ενάρξεως του, το έργο είχε οριακό χρονοδιάγραμμα και για την ολοκλήρωσή του, πέραν των απαιτουμένων μελετών και του δυνατού προγραμματισμού, ως νέας, για πρώτη φορά στην Ελλάδα, κατασκευής, απαιτείτο, πρωτίστως, ο συντονισμός συναρμόδιων φορέων όπως Υπουργεία, Οργανισμοί Κοινής Ωφέλειας, Ο.Τ.Α, προκειμένου το έργο να ενσωματωθεί με ασφάλεια και αποτελεσματικότητα στον κυκλοφοριακό ιστό της περιοχής λειτουργίας του. Ως εκ τούτου, κατά την εκτέλεση του έργου υπήρξαν προβλήματα και καθυστερήσεις, πολλές εκ των οποίων ήταν εξωγενείς και δεν οφείλοντο σε υπαιτιότητα του αναδόχου.
      Τα παραπάνω είχαν απασχολήσει την διοίκηση της ΤΡΑΜ και του ΥΜΕ πολύ πιο πριν από τον Μάρτιο του 2004. Από την αλληλογραφία μεταξύ της Αναδόχου Κ/Ξ και της Διευθύνουσας Υπηρεσίας της ΤΡΑΜ ΑΕ. από τον Ιούνιο του 2002, όπου για πρώτη φορά η ανάδοχος Κ/Ξ αιτιάται καθυστερήσεις χωρίς υπαιτιότητα της έως και τον Ιανουάριο του 2004 που μεταξύ της Αναδόχου Κ/Ξ και της Διευθύνουσας Υπηρεσίας της ΤΡΑΜ ΑΕ. συμφωνείται η Αιτιολογική έκθεση της 3ης ΣΣΕ και υπογράφεται το 3ο ΠΚΜΤ μέσω του οποίου συμφωνήθηκε η τιμή του κόστους των εργασιών αυτών που ο ανάδοχος ονομάζει «πρόγραμμα επιτάχυνσης» στα 4.800.000.000 δρχ ήτοι 14.086573,73 ευρώ, προκύπτει ότι και καθυστέρηση υπήρξε και επιτάχυνση των εργασιών πραγματοποιήθηκε.
      Η υπογραφή σύμβασης για τα ανωτέρω έγινε τελικά το 2ο δεκαήμερο του Μαρτίου 2004, αφού, παρόλο τον περιορισμένο χρόνο, προηγήθηκε σχετική διαπραγμάτευση, και το συμφωνηθέν από τον Ιανουάριο του 2004 ποσό επιβαρύνσεως μειώθηκε από 14.086.573,73 ευρώ σε 12.912.692,59 ευρώ.
      Η ως άνω δέσμευση ολοκληρώθηκε όχι μόνο από συμβατική υποχρέωση αλλά κυρίως από συναίσθηση της ευθύνης απέναντι στις υποχρεώσεις μας στην καλή υλοποίηση των Ολυμπιακών Αγώνων.
      Τέλος, πληροφορούμε ότι η σχετική αποζημίωση του αναδόχου έτυχε της έγκρισης του Ελεγκτικού Συνεδρίου με την πράξη του αρ. 150/2004.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      16. Στις με αριθμό 538/6-5-04 και 494/5.5.04 ερωτήσεις των Βουλευτών κυρίων Χρήστου Αηδόνη και Αθανασίας Μερεντίτη δόθηκε με το υπ’ αριθμ. 2/24882/0094 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση των με αριθ. 538/6.5.2004 και 494/5.5.2004 ερωτήσεων που κατέθεσαν οι βουλευτές κ.κ. Χρήστος Αηδόνης και Σούλα Μερεντίτη αντίστοιχα, σας γνωρίζουμε τα εξής:
      Οι δαπάνες ιατροφαρμακευτικής περίθαλψης των ασφαλισμένων του Δημοσίου καλύπτονται, από την 1η Ιανουαρίου 2003, από τον προϋπολογισμό του Οργανισμού Περίθαλψης Ασφαλισμένων του Δημοσίου (Ο.Π.Α.Δ.), που συστάθηκε και λειτουργεί σύμφωνα με τον Ν. 2768/99, το Π.Δ. 52/2001 και την αριθ. 2/69883/0020/29.11.2002 κοινή απόφαση των Υπουργών Οικονομίας και Οικονομικών και Υγείας και Πρόνοιας.
      Ο Οργανισμός εποπτεύεται από τα Υπουργεία Υγείας και Κοινωνικής Αλληλεγγύης και Οικονομίας και Οικονομικών. Το Υπουργείο Υγείας και Κοινωνικής Αλληλεγγύης ασκεί εποπτεία στα θέματα που έχουν σχέση με την παροχή και τον έλεγχο των υπηρεσιών υγείας προς τους ασφαλισμένους. Το Υπουργείο Οικονομικών ασκεί εποπτεία στα θέματα που αφορούν το κόστος των υπηρεσιών υγείας, την οικονομική διαχείριση, τον έλεγχο και τη χρηματοδότηση του Οργανισμού.
      Ειδικότερα, όσον αφορά την ιατροφαρμακευτική περίθαλψη των ασφαλισμένων του Δημοσίου, σας γνωρίζουμε ότι τα θέματα της αναπροσαρμογής των τιμολογίων παροχής ιατρικών υπηρεσιών και των εργαστηριακών εξετάσεων εξετάζονται στο πλαίσιο της γενικότερης δημοσιονομικής πολιτικής, σε συνεργασία με το Υπουργείο Υγείας και Κοινωνικής Αλληλεγγύης το οποίο είναι και συναποδέκτης της ερώτησης.
      Ο Υφυπουργός
      ΠΕΤΡΟΣ ΔΟΥΚΑΣ»
      17. Στην με αριθμό 495/5-5-04 ερώτηση των Βουλευτών κυρίων Βασίλη Οικονόμου και Μιχάλη Καρχιμάκη δόθηκε με το υπ’ αριθμ. Φ. 900α /4036/7183/18-5-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 495/05-05-2004 ερώτησης, που κατέθεσαν οι Βουλευτές κ.κ. Βασίλης Οικονόμου και Μιχάλης Καρχιμάκης, με θέμα τα δημοσιεύματα του Τύπου για ακατάλληλο πολεμικό υλικό, σας γνωρίζουμε τα ακόλουθα:
      Η σημερινή Ηγεσία του ΥΠΕΘΑ δεν αμφισβήτησε ουδέποτε την επιχειρησιακή ετοιμότητα των Ενόπλων Δυνάμεων και σέβεται τις απόψεις της Στρατιωτικής Ηγεσίας σε θέματα εξοπλισμού.
      Αντίθετα, η προηγούμενη Πολιτική Ηγεσία του ΥΠΕΘΑ αγνοούσε κατά τρόπο προκλητικό και επιδεικτικό τις σχετικές εισηγήσεις της Στρατιωτικής Ηγεσίας με αποτέλεσμα τα Γενικά Επιτελεία να σύρονται σε προμήθειες υλικού, το οποίο κατά τη σχετική αξιολόγηση είχε καταλάβει χαμηλή βαθμολογία (TOR) ή κατά το χρόνο παράδοσής του μετά τον καθυστερημένο εκσυγχρονισμό του θα είχε υπερβεί το όριο ηλικίας του (φρεγάτες ΠΝ) ή είχε υπερκοστολογηθεί (οχήματα Hummer). Για τις ανωτέρω προμήθειες, οι οποίες επιβάρυναν υπέρμετρα τον Κρατικό Προϋπολογισμό, έχει ήδη επέμβει η Δικαιοσύνη. Χαρακτηριστική δε περίπτωση, αποτελεί η περίπτωση προμήθειας των ραντάρ αντιπυροβολικού (TPQ-31) αξίας 108 εκατομμυρίων δολαρίων τα οποία αγοράστηκαν παρά την γραπτή άρνηση της Στρατιωτικής Ηγεσίας και σήμερα βρίσκονται στις αποθήκες.
      Κατόπιν των ανωτέρω είναι πασιφανές ποιος υπονόμευσε με συγκεκριμένες επιλογές και συγκεκριμένα έργα το αξιόμαχο των Ενόπλων Δυνάμεων, αγνοώντας τη Στρατιωτική Ηγεσία και επιδεικνύοντας άκριτη έλλειψη σεβασμού προς αυτή, με κίνητρα τόσα θολά και ύποπτα που προκάλεσαν την Εισαγγελική παρέμβαση.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      18. Στις με αριθμό 409, 410/3-5-04 ερωτήσεις του Βουλευτή κ. Μιχάλη Καρχιμάκη δόθηκε με το υπ’ αριθμ. 2/24176/0022/9-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση των με αριθμό 409, 410/3-5-2004 ερωτήσεων που κατατέθηκαν στη Βουλή των Ελλήνων από το Βουλευτή κ. Μιχάλη Καρχιμάκη, από πλευράς δικής μας αρμοδιότητας, σας πληροφορούμε τα εξής:
      Κατά το στάδιο των συζητήσεων πριν την ψήφιση του νέου μισθολογικού νόμου 3205/2003 «Μισθολογικές ρυθμίσεις λειτουργών και υπαλλήλων του Δημοσίου, Ν.Π.Δ.Δ., και Ο.Τ.Α., μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και Λιμενικού Σώματος και άλλες συναφείς διατάξεις», λήφθησαν υπόψη οι προτάσεις της ΑΔΕΔΥ και των άλλων συνδικαλιστικών οργανώσεων για τη διαμόρφωση του ανωτέρω νόμου.
      Τα οικονομικά αιτήματα των δημοσίων υπαλλήλων εξετάζονται κάθε φορά με βάση την κυβερνητική πολιτική για τους μισθούς και τη δημοσιονομική δυνατότητα της χώρας.
      Στη χάραξη της εισοδηματικής πολιτικής πρωταρχικό μέλημα είναι αφενός μεν η διασφάλιση του εισοδήματος των εργαζομένων και αφετέρου η εναρμόνιση αυτού με τους γενικότερους στόχους για την σταθεροποίηση της οικονομίας.
      Εν πάσει περιπτώσει τα θέματα που θίγονται στις ως άνω ερωτήσεις ως γενικότερου ενδιαφέροντος θα εξεταστούν στα πλαίσια και των δυνατοτήτων του προϋπολογισμού.
      Ο Υφυπουργός
      ΠΕΤΡΟΣ ΔΟΥΚΑΣ»
      19. Στην με αριθμό 555/6-5-04 ερώτηση των Βουλευτών κυρίων Δ. Πιπεργιά και Β. Κεγκέρογλου δόθηκε με το υπ’ αριθμ. Δ4/Β/Φ15/38/9233 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση του ανωτέρω ερωτήματος σας, σάς διαβιβάζουμε την απάντηση της ΡΑΕ με αρ. 0-6706/17.5.04 η οποία καλύπτει αναλυτικά το θέμα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
      Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      20. Στην με αριθμό 1295/4-6-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 260/17-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής 
      Σύμφωνα με το άρθρο 15 της αριθμ. 532/2003 Απόφασης των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Οικονομίας και Γεωργίας, με Κοινή Απόφαση Υπουργών Εθνικής Οικονομίας και Γεωργίας γίνεται κατανομή των ορίων πιστώσεων κατά Επιχειρησιακό Πρόγραμμα, μέχρι τα οποία θα είναι δυνατό να αναληφθούν νομικές δεσμεύσεις έναντι των τελικών αποδεκτών.
      Με απόφαση του Υπουργού Αγροτικής Ανάπτυξης και Τροφίμων ή του Γενικού Γραμματέα της Περιφέρειας, τυχόν αδιάθετες πιστώσεις του ΕΠΑΑ- ΑΥ (Σχέδια Βελτίωσης με επενδύσεις κατεύθυνσης κύρια ζωικής παραγωγής, ή ΠΕΠ (Σχέδια Βελτίωσης με επενδύσεις κατεύθυνσης κύρια φυτικής παραγωγής) αντίστοιχα, δύνανται να ανακατανεμηθούν για χρήση την ίδια ή την επόμενη περίοδο.
      Ο Υπουργός
      Σ. ΤΣΙΤΟΥΡΙΔΗΣ»
      21. Στην με αριθμό 257/26-4-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε/12 έγγραφο από τον Υφυπουργό Πολιτισμού η ακόλουθη απάντηση:
      «1. Το Υπουργείο Πολιτισμού, βρέθηκε μπροστά σε μια κατάσταση εκκρεμοτήτων. Γνωμoδoτήσεις του Κεντρικού Αρχαιολογικού Συμβουλίου (ΚΑΣ), τις οποίες αιτούνταν οι πολίτες, δεν είχαν υπογραφεί από την προηγούμενη πολιτική ηγεσία, με αποτέλεσμα να προκαλείται ένταση μεταξύ πολιτών και Υπουργείου. Η νέα ηγεσία φρόντισε με τρόπο διακριτικό να αποκατασταθεί το έλλειμμα αυτό, με σκοπό την εξυπηρέτηση των πολιτών και την αποφυγή περαιτέρω εντάσεων.
      2. Η νέα πολιτική ηγεσία βρέθηκε μπροστά σε ένα ευρύ φάσμα αυθαιρεσιών σε ό,τι αφορούσε τη λειτουργία του ΚΑΣ, που είχαν να κάνουν με τις απαιτήσεις του νόμου και οι οποίες δεν εκλάμβαναν υπ' όψιν σχετικές προβλέψεις του νόμου. Η νέα ηγεσία αποκαθιστά ένα πλαίσιο εύρυθμης και νόμιμης λειτουργίας.
      3. Στην περίπτωση της συγκρότησης του Διοικητικού Συμβουλίου του Ταμείου Αρχαιολογικών Πόρων (ΤΑΠ) και του Οργανισμού Προβολής Ελληνικού Πολιτισμού (ΟΠΕΠ) ισχύουν τα εξής: υποβλήθηκαν παραιτήσεις των μελών του Διοικητικού Συμβουλίου του ΤΑΠ σε διαφορετικό χρόνο. Ακολουθώντας, λοιπόν, το νόμο, το Διοικητικό Συμβούλιο του ΤΑΠ και αυτό του ΟΠΕΠ έχουν οριστεί.
      4. Η Αρχαιολογική Υπηρεσία είναι δημόσια και η νέα ηγεσία έτσι την αντιμετωπίζει, απορρίπτοντας έντονα προσωποκεντρικά στοιχεία της πολιτικής που είχε επιβάλλει η προηγούμενη ηγεσία. Η Αρχαιολογική Υπηρεσία λειτουργεί απρόσκοπτα, όταν προβλεφθείσες από το νόμο νέες αποκεντρωμένες υπηρεσίες στηρίζονται από πόρους που έχουν προβλεφθεί για το σκοπό αυτό, ενώ η μη πρόβλεψη σχετικών πόρων από τον ειδικό λογαριασμό, που χαρακτήριζε την προηγούμενη ηγεσία, υπονομεύει αυτήν τη λειτουργία.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      22. Στην με αριθμό 355/29-4-04 ερώτηση των Βουλευτών κυρίων Άγγελου Τζέκη, και Γιώργου Χουρμουζιάδη δόθηκε με το υπ’ αριθμ. Α.Π. δ9/Φ5.4/ΓΔΦΠ2127/οικ.8937/71έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αρ. 355/29.04.2004 ερώτησης που κατατέθηκε στη Βουλή των Ελλήνων από τους βουλευτές κυρίους Α. Τζέκη και Γ. Χουρμουζιάδη, αναφορικά με τη δραστηριότητα των λιγνιτωρυχείων στις θέσεις Βεγόρα και Βεύη του Ν. Φλωρίνης, τα οποία έχουν μισθωθεί από το Δημόσιο για έρευνα και εκμετάλλευση στις εταιρείες Λιγνιτωρυχεία Αμυνταίου Α.Ε. και ΒΙΟΛΙΓΝΙΤ ΑΜΕΤΒΕ αντίστοιχα, σας πληροφορούμε ότι οι εν λόγω εταιρείες έχουν κηρυχθεί από τον Ιούλιο του 2003 έκπτωτες από τα μισθωτικά δικαιώματα, αφού συνεκτιμήθηκαν και οι επιπτώσεις στα εμπλεκόμενα με την εκμετάλλευση μέρη (Δημόσιο, ΔΕΗ, εργαζόμενοι κλπ).
      Το ΥΠ.ΑΝ. στο πλαίσιο των αρμοδιοτήτων του και με γνώμονα την αξιοποίηση των παραπάνω λιγνιτωρυχείων προς όφελος της εθνικής οικονομίας εξετάζει όλες τις δυνατές λύσεις για την επαναλειτουργία τους.
      Για τα λοιπά θέματα που θίγονται στην ερώτηση αρμόδιος να σας απαντήσει είναι ο συνερωτώμενος Υπουργός Απασχόλησης και Κοινωνικής Προστασίας.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
      23. Στην με αριθμό 485/5.5.04 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 107/26.5.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής, κ. Α. Μανωλάκης, σας πληροφορούμε τα εξής:
      Η ανάδοχος εταιρεία έχει παραδώσει το τελικό αρχείο του Αμπελουργικού Μητρώου που αφορά τη σταφίδα στις 30-4-2004. Τα αρχεία ελέγχθηκαν από την αρμόδια υπηρεσία του Υπουργείου μας και μετά από τις απαραίτητες διορθώσεις ενσωματώθηκαν στη βάση πληρωμών της σταφίδας της Δ/νσης Πληροφορικής από τις 7-5-2004 όπου έχει πρόσβαση και η Δ/νση Γεωργίας της Κορίνθου.
      Για την αποστολή των ορθοφωτοχαρτών του δείγματος η αρμόδια υπηρεσία (Δ/νση της Διαχείρισης Μητρώων) αναμένει την έκδοση του δείγματος από τη Δ/νση Γεωργίας της Κορίνθου. Μόλις το δείγμα κοινοποιηθεί άμεσα θα ακολουθήσει και η αποστολή των ορθοφωτοχαρτών για τους επιτοπίους ελέγχους του δείγματος
      Όσον αφορά την προκαταβολή, η οποία σύμφωνα με την υπ’ αριθμ. 2250 17/28-1-2004 τροποποίηση της ΚΥΛ 190058/21-7-2000 δίνεται αποκλειστικά σε Οργανώσεις Παραγωγών χωρίς να απαιτείται η ολοκλήρωση των επιτόπιων ελέγχων, δεν καταβλήθηκε στο νομό Κορινθίας λόγω του μεγάλου αριθμού των μεταβολών, που δεν επέτρεψαν την οριστικοποίηση της βάσης του μητρώου και κατά συνέπεια τη λειτουργία της βάσης δεδομένων του συστήματος στρεμματικής ενίσχυσης για την εκτύπωση μηχανογραφικών καταστάσεων πληρωμής.
      Σε περιπτώσεις μη συμφωνίας των δικαιούχων με τα στοιχεία του μητρώου, υπάρχει η δυνατότητα ένστασης στα πλαίσια της στρεμματικής ενίσχυσης και η πληρωμή αυτών πραγματοποιείται μετά την εξέταση των ενστάσεων.
      Ο Οργανισμός Πληρωμών θα προβεί σε πληρωμές με καταληκτική ημερομηνία την 31 Μαΐου, μετά την ολοκλήρωση, των προβλεπόμενων ελέγχων σύμφωνα με τις ισχύουσες εθνικές και κοινοτικές διατάξεις και την εισαγωγή των στοιχείων στο μηχανογραφικό σύστημα σύμφωνα με το αμπελουργικό μητρώο που ενημερώνεται και επικυρώνεται από τη Δ/νση Διαχείρισης Μητρώων.
      Ο Υφυπουργός
      Α. ΚΟΝΤΟΣ»
      24. Στην με αριθμό 572/7.5.04 ερώτηση του Βουλευτή κ. Ιωάννη Γιαννέλη δόθηκε με το υπ’ αριθμ. 125/26.5.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Γιαννέλλης, σας πληροφορούμε τα εξής:
      Η έκταση των 1.536 τ.μ. επί της οποίας έχει αναγερθεί το Κτηνιατρείο Λήμνου, ανήκει στο Υπουργείο Οικονομικών — Δ/νση Δημοσίας Περιουσίας και Κληροδοτημάτων, όπως προκύπτει από το συμβόλαιο αριθμ. 9338/22-7-1958, που μεταγράφηκε νόμιμα στο Υποθηκοφυλακείο Λήμνου στις 23-7-1958, στον τόμο 15 και με αύξοντα αριθμ. 406. (Δωρεά ακινήτου από Δήμο Μυριναίων στο Ελληνικό Δημόσιο).
      Ο Υφυπουργός
      Α. ΚΟΝΤΟΣ»
      25. Στην με αριθμό 438/4.5.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 13/20.5.04 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ερώτησης του Βουλευτή κ. Μιχάλη Καρχιμάκη σχετικά με την πορεία του προγράμματος κατασκευής νέων σωφρονιστικών καταστημάτων, που είχε καταρτισθεί από την προηγούμενη κυβέρνηση και ειδικότερα του καταστήματος κράτησης Νεάπολης Λασιθίου, επισημαίνονται τα εξής:
      Από το 1996, που ιδρύθηκε η εταιρία «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» μέχρι και το 2002, κατασκευάστηκε μόνο ένα νέο κατάστημα κράτησης στο Μαλανδρίνο του Νομού Φωκίδας, δυναμικότητας 280 κρατουμένων και, δυστυχώς, με τεράστια εγγενή κατασκευαστικά και λειτουργικά προβλήματα.
      Εν τούτοις, το 2003 και κυρίως το β΄ εξάμηνο, οπότε και πλησίαζαν οι εθνικές εκλογές, δημοπρατήθηκαν 9 νέα καταστήματα κράτησης και ενεγράφησαν άλλα 9 στο Πρόγραμμα Δημόσιων Επενδύσεων (Π.Δ.Ε) για την υλοποίηση των οποίων, η ετήσια προβλεπόμενη εκταμίευση είναι υποπολλαπλάσια του συνολικού προϋπολογισμένου κόστους.
      Επιπρόσθετα, οι δημοπρασίες των 9 πρώτων καταστημάτων κράτησης έγιναν με εξαιρετικά βιαστικές διαδικασίες και ελεγχόμενες ήδη ως προς τη διαφάνειά τους. Συγκεκριμένα, σε κάποιες περιπτώσεις δεν έχει ολοκληρωθεί η μελέτη κατασκευής τους, δεν έχουν εκδοθεί οικοδομικές άδειες, δεν έχουν συνταχθεί μελέτες περιβαλλοντικών επιπτώσεων κ.α.
      Το Υπουργείο Δικαιοσύνης δεν ακύρωσε κανένα έργο, συνεπώς ούτε και την κατασκευή του καταστήματος κράτησης Νεάπολης Λασιθίου. Ενόψει όμως, των προεκτεθέντων, η σημερινή ηγεσία, διερευνά τη νομιμότητα και διαφάνεια όλων των έργων και διαδικασιών που παρέλαβε, ιεραρχεί τις προτεραιότητες και καταβάλλει προσπάθειες για φθηνότερη και συντομότερη αποπεράτωσή τους.
      Επισημαίνεται ότι η οποιαδήποτε ενδεχόμενη αιτιολογημένη επανεκτίμηση του έργου καθώς και επαναδιαπραγμάτευση με τους εργολάβους, δεν συνεπάγεται ακύρωση ενός έργου.
      Ο Υφυπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      26. Στην με αριθμό 458/4.5.04 ερώτηση των Βουλευτών κυρίων Δημητρίου Τσιόγκα και Άγγελου Τζέκη δόθηκε με το υπ’ αριθμ. 14/20.5.04 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ερώτησης των Βουλευτών κ. Δημητρίου Τσιόγκα και κ. Άγγελου Τζέκη, σας πληροφορούμε ότι, σύμφωνα με έγγραφο της Εισαγγελίας Πρωτοδικών Αθηνών, το υπ’ αριθμ. 6223.99/1-3-2001 πόρισμα του Συνηγόρου του Πολίτη (αριθμ. πρωτ. Εισαγγελίας: 22626//22-3-0Ι) συσχετίσθηκε στην με στοιχεία ΑΒΜ Α99/3767 (ΕΓ 25-03/7) ποινική δικογραφία, επί της οποίας εκδόθηκε το υπ’ αριθμ. 1268/04 απαλλακτικό Βούλευμα του Συμβουλίου Πλημμελειοδικών Αθηνών. 
      Αναφορικά με το δεύτερο σκέλος της ερώτησης, ότι οι Εισαγγελίες του Αρείου Πάγου και Πρωτοδικών Αθηνών ενημέρωσαν το Υπουργείο Δικαιοσύνης ότι ουδέποτε εισήλθε στις Υπηρεσίες τους σχετικό έγγραφο του Υπουργού Εσωτερικών, Δημόσιας Διοίκησης και Αποκέντρωσης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      27. Στην με αριθμό 569/7.5.04 ερώτηση του Βουλευτή κ. Κωνσταντίνου Σπηλιόπουλου δόθηκε με το υπ’ αριθμ. 124/26.5.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Σπηλιόπουλος, σας πληροφορούμε τα εξής:
      Για την περίοδο 2002 - 2003 από το Υπουργείο μας καθορίσθηκαν τα κριτήρια για τον προσδιορισμό των αποδεκτών προς ενίσχυση ποσοτήτων ελαιολάδου με την έκδοση των υπ’ αριθμ. 271063/ 09-10-03 και 282653/04-12-03 αποφάσεων.
      Σε εφαρμογή των ως άνω αποφάσεων και μετά τη διεξαγωγή των διασταυρωτικών ελέγχων για την ΕΑΣ Αιγίου, μέχρι 12-5-04 έχουν εκδοθεί από τον ΟΠΕΚΕΠΕ εντολές πληρωμής ύψους 6.846.564,95€, για 9.607 παραγωγούς με αιτηθείσα ποσότητα ελαιολάδου 5.859.766 κιλά.
      Σε όσους παραγωγούς δεν έχει καταβληθεί το 100% της ενίσχυσης, διότι εμπίπτουν σε κάποιο από τα καθορισμένα κριτήρια των ως άνω αποφάσεων, είχαν ξεκινήσει έλεγχοι στην έδρα της Ένωσης από επιτροπές της Περιφερειακής Δ/νσης του ΟΠΕΚΕΠΕ στην Πάτρα σε συνεργασία με την ΕΑΣ Αιγίου.
      Σήμερα ο έλεγχος βρίσκεται σε εξέλιξη και δεν έχει ολοκληρωθεί, διότι δεν έχει καταστεί δυνατή η συγκέντρωση των απαραίτητων παραστατικών, με ευθύνη της Ένωσης.
      Μετά τη συγκέντρωση των παραστατικών και την ολοκλήρωση των ελέγχων θα γίνουν οι περαιτέρω ενέργειες για την αποστολή των αρχείων με τα ονόματα των παραγωγών με τις δικαιούμενες προς ενίσχυση ποσότητες ελαιολάδου.
      Ο Υπουργός
      Σ. ΤΣΙΤΟΥΡΙΔΗΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τσαλίδη.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Πέμπτης 7 Οκτωβρίου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 284/4-10-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τον Υπουργό Εξωτερικών, σχετικώς με τη διασφάλιση των δικαιωμάτων των Ελλήνων της Ίμβρου και της Τενέδου εν όψει της ενταξιακής πορείας της Τουρκίας κλπ.
      2. Η με αριθμό 285/4-10-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Απασχόλησης και Κοινωνικής Προστασίας και Εσωτερικών, Δημόσιας Διοίκησης και Αποκέντρωσης, σχετικώς με την καταβολή των δεδουλευμένων στους εργαζόμενους της τεχνικής εταιρείας «Ν. ΚΑΜΑΤΑΚΗΣ» στη Θεσσαλονίκη κλπ.
      3. Η με αριθμό 288/4-10-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, σχετικώς με τη δημιουργία Ενιαίου Φορέα Διαχείρισης για τη λειτουργία, ασφάλεια και συντήρηση των βασικών οδικών αξόνων κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 289/4-10-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικόλαου Χριστοδουλάκη προς τον Υπουργό Οικονομίας και Οικονομικών, σχετικώς με τη διαδικασία, την αντικειμενικότητα και τη μεθοδολογία της «δημοσιονομικής απογραφής»  κλπ.
      2.  Η με αριθμό 286/4-10-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τους Υπουργούς Δημόσιας Τάξης και Εσωτερικών, Δημόσιας Διοίκησης και Αποκέντρωσης, σχετικώς με τη λήψη των αναγκαίων μέτρων αντιμετώπισης των προβλημάτων των προσφύγων στο Κέντρο Υποδοχής της Σάμου.
      3. Η με αριθμό 287/4-10-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Εθνικής Άμυνας, σχετικώς με την εγκατάσταση Νατοϊκής βάσης αεροπλάνων ανεφοδιασμού εν πτήσει στο Αεροδρόμιο Ελευσίνας.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου του νομοσχεδίου του Υπουργείου Ανάπτυξης: «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης». 
      Στη χθεσινή συνεδρίαση είχαμε διακόψει στην κ. Κόρκα.
      Το λόγο έχει τώρα ο κ. Τσαλίδης.
      ΦΙΛΙΠΠΟΣ ΤΣΑΛΙΔΗΣ: Ευχαριστώ πολύ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, σκοπός του παρόντος νομοσχεδίου είναι η θεσμοθέτηση του Εθνικού Συμβουλίου Ανταγωνιστικότητας και Ανάπτυξης και η καθιέρωσή του ως ανώτατου γνωμοδοτικού οργάνου του Υπουργείου Ανάπτυξης για κάθε θέμα που έχει σχέση με τη βελτίωση της ανταγωνιστικότητας. 
      Στην ουσία το Εθνικό Συμβούλιο Ανταγωνιστικότητας και Ανάπτυξης θα αποτελέσει το συμβουλευτικό εκείνο όργανο που αφενός μεν θα σχεδιάσει μια συνεπή και αποτελεσματική εθνική πολιτική για την ανταγωνιστικότητα, αφετέρου δε πώς αυτή η πολιτική θα ενταχθεί στο ευρωπαϊκό πλαίσιο.
      Γιατί όμως, κύριοι συνάδελφοι, απαιτείται σήμερα η θεσμοθέτηση ενός τέτοιου οργάνου; Κατά την άποψή μου το επιβάλλουν οι εξής λόγοι:
      Πρώτον, η διεθνής θέση της ελληνικής οικονομίας που διατηρείται εδώ και πολλά χρόνια στάσιμη ή υποβαθμίζεται, ενώ στην ίδια χρονική περίοδο το μερίδιο των ανταγωνιστών της αυξάνεται.
      Δεύτερον, η ύπαρξη μιας παγκόσμιας πλέον αγοράς.
      Τρίτον, η ραγδαία ανάπτυξη της πληροφορικής και των νέων τεχνολογιών, κυρίως των τηλεπικοινωνιών και η συμβολή τους στην ενίσχυση της ανταγωνιστικότητας. 
      Τέταρτον, η ύπαρξη ενός σκληρού διεθνούς ανταγωνιστικού πλαισίου, στο οποίο αναδεικνύεται και τελικά επιβιώνει ο πλέον ανταγωνιστικός. 
      Για όλους αυτούς τους λόγους που προανέφερα, κυρίες και κύριοι συνάδελφοι, θεωρώ ότι είναι απαραίτητη η θεσμοθέτηση ενός τέτοιου οργάνου, όπως το Εθνικό Συμβούλιο για την Ανταγωνιστικότητα και την Ανάπτυξη, με στρατηγικό στόχο τη διαρκή ποιοτική βελτίωση της ανταγωνιστικότητας της ελληνικής οικονομίας.
      Στο Εθνικό Συμβούλιο Ανταγωνιστικότητας και Ανάπτυξης εκπροσωπούνται, πέραν της εκτελεστικής εξουσίας, οι παραγωγικές τάξεις, καθώς και οι συλλογικοί φορείς πολιτών που έχουν σχέση με το θέμα της ανταγωνιστικότητας.
      Για την εκπλήρωση του σκοπού αυτού και την υλοποίηση του έργου του το Εθνικό Συμβούλιο Ανταγωνιστικότητας και Ανάπτυξης συνεπικουρείται από την Επιτροπή Εμπειρογνωμόνων και από τη Διεύθυνση Προώθησης της Ανταγωνιστικότητας. 
      Η Επιτροπή Εμπειρογνωμόνων είναι το κύριο εισηγητικό όργανο προς το Εθνικό Συμβούλιο Ανταγωνιστικότητας και Ανάπτυξης και στελεχώνεται από διακεκριμένους επιστήμονες, ειδικούς σε θέματα ανταγωνιστικότητας. Οι αρμοδιότητες της Επιτροπής Εμπειρογνωμόνων αναφέρονται λεπτομερώς στο νομοσχέδιο.
      Η Διεύθυνση Προώθησης της Ανταγωνιστικότητας παίζει έναν υποστηρικτικό κυρίως ρόλο στη λειτουργία του Εθνικού Συμβουλίου Ανάπτυξης και Ανταγωνιστικότητας.
      Σε ό,τι αφορά το άρθρο του νομοσχεδίου που αναφέρεται στα δίδακτρα των ιδιωτικών εκπαιδευτηρίων, πρέπει να πω ότι για πρώτη φορά καθορίζεται ένας αντικειμενικός τρόπος για την αύξηση των διδάκτρων. 
      Θα ήθελα να μείνω λίγο στο σημείο αυτό και σε ό,τι αφορά τα δίδακτρα, διότι επιτέλους, κύριοι συνάδελφοι της Αξιωματικής Αντιπολίτευσης, θα πρέπει να αποφασίσετε εάν είστε υπέρ της απελευθέρωσης των τιμών, όπως χθες υποστήριξαν οι κ. Μάνος και Κοσμίδης και μάλιστα καταχειροκροτούμενοι στο τέλος από την πτέρυγά σας ή υπέρ της σοσιαλιστικής νοοτροπίας της εξίσωσης, όπως επεσήμανε ο κ. Μάνος, απευθυνόμενος στους συναδέλφους του ΠΑΣΟΚ, ή συμφωνείτε με τις ομιλίες, τόσο του εισηγητή εκ μέρους της Αξιωματικής Αντιπολίτευσης, όσο και της συντριπτικής πλειοψηφίας των ομιλητών εκ μέρους του ΠΑΣΟΚ. 
      Και θα τελειώσω, κύριε Υπουργέ και κύριοι συνάδελφοι, επισημαίνοντας ότι ένας αποτελεσματικός σχεδιασμός της εθνικής πολιτικής για την ανταγωνιστικότητα, πρέπει να είναι πολυτομεακός και πρέπει οπωσδήποτε κατά την άποψή μου, να περιλαμβάνει πρώτον, τη χάραξη εθνικής εκπαιδευτικής πολιτικής σε όλες τις βαθμίδες της εκπαίδευσης, με σκοπό τη μετάβαση από το σχολείο της διδασκαλίας στο σχολείο της μάθησης και της ανάπτυξης δεξιοτήτων.
      Δεύτερον, θα πρέπει να περιλαμβάνει έναν εθνικό σχεδιασμό για την έρευνα.
      Τρίτον, θα πρέπει να περιλαμβάνει την καινοτομία στην παραγωγή και την παροχή υπηρεσιών.
      Τέταρτον, θα πρέπει να περιλαμβάνει το σχεδιασμό εθνικής πολιτικής στη δια βίου κατάρτιση, με στόχο τη δημιουργία εξειδικευμένων στελεχών.
      Πέμπτον, θα πρέπει να περιλαμβάνει κίνητρα για τη δημιουργία, αλλά και τη λειτουργία των υφιστάμενων μικρομεσαίων επιχειρήσεων που παράγουν προϊόντα υψηλής τεχνολογίας ή προϊόντα τεχνολογιών αιχμής.
      Έκτον, θα πρέπει να περιλαμβάνει την εισαγωγή των νέων τεχνολογιών σε όλους τους τομείς, πρωτογενή, δευτερογενή και τριτογενή.
      Έβδομον, θα πρέπει να περιλαμβάνει το σχεδιασμό εθνικής πολιτικής για την περιφερειακή ανάπτυξη, λαμβάνοντας υπ’ όψιν τα συγκριτικά γεωγραφικά και πλουτοπαραγωγικά πλεονεκτήματα της κάθε περιφέρειας της χώρας.
      Κυρίες και κύριοι συνάδελφοι, όπως καταλαβαίνετε, προτίθεμαι να ψηφίσω θετικά αυτό το νομοσχέδιο.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Τσαλίδη.
      Το λόγο έχει ο κ. Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κύριε Υπουργέ, κυρία και κύριοι συνάδελφοι, άκουσα προ ημερών να λέγεται μέσα σ’ αυτήν την Αίθουσα ότι η Κυβέρνηση δεν έχει την ικανότητα να διατυπώσει το μεταολυμπιακό όραμα για την ανάπτυξη της χώρας και ότι στερούμεθα πρωτοβουλιών για να μπορέσουμε να δείξουμε την προοπτική της Ελλάδας στα επόμενα χρόνια, στην αυγή του 21ου αιώνα. 
      Νομίζω, όμως, ότι μία σειρά νομοσχεδίων, τα οποία ήδη έχουμε ψηφίσει, αλλά και το σημερινό νομοσχέδιο, το οποίο αποτελεί ένα δείγμα γραφής για τον τρόπο που αντιλαμβανόμεθα και εξηγούμε την πορεία μας προς το μέλλον, είναι μία απόδειξη ότι υπάρχει ολυμπιακό πρόταγμα από τη Νέα Δημοκρατία  και την Κυβέρνηση Καραμανλή. Αυτό είναι το πρόταγμα της ανάπτυξης, της ανταγωνιστικότητας, το πρόταγμα για μία σύγχρονη ελληνική οικονομία που να αντιπροσωπεύει την αλήθεια, που οι δείκτες της να μαρτυρούν αυτό που πραγματικά συμβαίνει στην εθνική μας οικονομία. 
      Σ’ αυτό το σημείο θα ήθελα να χρησιμοποιήσω ως τίτλο του προτάγματος, μία καταπληκτική έκφραση του Υπουργού Δικαιοσύνης, του κ. Παπαληγούρα, ο οποίος έγραψε προ εβδομάδων ένα άρθρο στην εφημερίδα «ΚΑΘΗΜΕΡΙΝΗ», με τίτλο «Ανταγωνιστικότητα, η νέα μεγάλη ιδέα». Χρειαζόμαστε πράγματι την ανταγωνιστικότητα, για να μπορέσουμε να αντέξουμε ισοδύναμα και ισότιμα τον ευρωπαϊκό και παγκόσμιο ανταγωνισμό. 
      Κύριοι συνάδελφοι, δεν χρειάζεται να επαναλάβω τα στοιχεία τα οποία ανέφεραν άλλοι συνάδελφοι χθες απ’ αυτό το Βήμα και κυρίως η εισηγήτρια της Πλειοψηφίας. Όλοι γνωρίζουμε ποια είναι σήμερα η δυνατότητα της ελληνικής οικονομίας. Για κάθε ένα ευρώ που εισπράττουμε από τις εξαγωγές μας, χρεωνόμαστε τρία ευρώ για να πληρώσουμε τις εισαγωγές μας. 
      Στη φιλελεύθερη οικονομία, η οποία αναπτύσσεται σε μία κοινωνία της σημερινής εποχής που απαιτεί να ενσωματώνει τη σύγχρονη γνώση, τις νέες επιστημονικές και τεχνολογικές κατακτήσεις, η ανάπτυξη δεν μπορεί να προέλθει παρά μονάχα από την ενσωμάτωση αυτών των νέων στοιχείων, την ένταση της ανταγωνιστικότητας, την αύξηση της παραγωγικότητας, αλλά κυρίως από ένα κράτος το οποίο θα συνεργάζεται φιλικά με τον ευρύτερο επιχειρηματικό και επενδυτικό κόσμο.
      Μέχρι τώρα έχουμε ένα κράτος που λειτουργεί αντίστροφα, που εμποδίζει την ανάπτυξη. Έχουμε μία Δημόσια Διοίκηση η οποία δεν θέλει να συνεργαστεί, η οποία ποδηγετείται από τον κομματισμό, από δομές αναχρονιστικές και ξεπερασμένες, από νοοτροπίες και αντιλήψεις που έχουν κρατήσει την πατρίδα μας δεμένη για δεκαετίες στο παρελθόν.
      Τι χρειαζόμαστε; Χρειαζόμαστε λιγότερη γραφειοκρατία και ταυτόχρονα μία Δημόσια Διοίκηση φιλική προς τον πολίτη, ένα σύγχρονο επενδυτικό περιβάλλον που να προσελκύει επενδύσεις, που να δίνει την ελευθερία δράσης σε εκείνους που θέλουν να δημιουργήσουν, που θέλουν να επενδύσουν στην πατρίδα μας, που θέλουν να πάρουν το ρίσκο μίας καινούργιας επένδυσης, η οποία θα προκαλέσει απασχόληση και ανάπτυξη.
      Χρειαζόμαστε, λοιπόν, κύριε Υπουργέ αυτές τις δομές τις οποίες με το νομοσχέδιό σας εισάγετε και θα νομοθετήσει η Εθνική Αντιπροσωπεία. Θα ήθελα όμως, να παρατηρήσω ότι δεν πρέπει να αποτελέσουν αυτές οι δομές τα όργανα εκείνα τα οποία θα υποβληθούν σε ατέρμονες διαδικασίες, σε απέραντο διάλογο, σε συζητήσεις. Αντίθετα, χρειαζόμαστε αυτά τα όργανα να έχουν έναν καθοριστικό ρόλο με τις παρεμβάσεις τους, με τις αποφάσεις τους, με τις οδηγίες τους και η Κυβέρνηση να λαμβάνει ταχύτατα δράσεις.
      Είναι ωραία ιδέα η Ακαδημία της Επιχειρηματικότητας, το Ευρωπαϊκό Αναπτυξιακό Ινστιτούτο, το Συμβούλιο Εμπειρογνωμόνων, όλα αυτά τα οποία συμπεριλαμβάνει το νομοσχέδιο, αλλά όλα αυτά θα καταξιωθούν και θα έχουν πραγματική συμβολή στην αναπτυξιακή τροχιά της πατρίδας, όταν θα λειτουργήσουν με τον τρόπο τον οποίο περιέγραψα προηγουμένως.
      Ενώ όμως, αυτή είναι η δική μας πορεία, αυτές είναι οι δικές μας επιλογές, ακούμε κριτικές οι οποίες δεν είναι και πάρα πολύ καθαρές, δεν μπορούμε να διακρίνουμε ποια είναι η ιδεολογική και πολιτική αφετηρία από την οποία εκκινούν. Χθες εδώ, αλλά και άλλες μέρες, δεν μπορούμε να αντιληφθούμε ποια αξία εξακολουθεί να έχει για το ΠΑΣΟΚ ο όρος «σοσιαλιστικό», στον τίτλο του κόμματός του. Εδώ ακούμε προτάσεις οι οποίες ανταγωνίζονται και τις πλέον νεοφιλελεύθερες προγραμματικές θέσεις. Δεν λησμονώ να σημειώσω και την παρέμβαση του ίδιου του Προέδρου του Κινήματος στη Θεσσαλονίκη, όπου ακούσαμε το παράδειγμα της Βραζιλίας σαν μια απειλή πάνω από την ελληνική αγροτική οικονομία, αλλά ταυτοχρόνως διετύπωσε την πλέον προχωρημένη νεοφιλελεύθερη άποψη. 
      Επίσης χθες ακούσαμε εδώ φιλελεύθερες προσεγγίσεις και χαιρόμαστε ιδιαιτέρως όταν αυτές οι προσεγγίσεις έρχονται προς τις δικές μας θέσεις, αλλά είναι ακατέργαστες, είναι άκομψες, δεν έχουν μια ενιαία προγραμματική προοπτική. ΄Ετσι λοιπόν, τι αποδεικνύει τη σύγχυση η οποία επικρατεί στο Κόμμα της Αντιπολίτευσης, ότι είναι ένα κόμμα το οποίο ανεπιτυχώς βιάζεται ν΄ απαλλαχθεί από τα δεινά τα οποία συσσώρευσε στην πατρίδα.
      Είμαι υποχρεωμένος να σχολιάσω ορισμένες απόψεις γιατί όταν είμαστε εδώ και τις ακούμε μπαίνουμε πάντοτε στον πειρασμό να θέλουμε να τις σχολιάσουμε, έστω και αν κάποιοι βιάζονται να μας πουν ότι είμαστε πάρα πολύ σκληροί.
       Ποιος ευθύνεται για τα ελλείμματα, ποιος ευθύνεται για το χρέος, για τη χαμηλή παραγωγικότητα, για τη θέση στην οποία κατατάσσεται η πατρίδα μας από διεθνείς, αλλά και από ευρωπαϊκούς οργανισμούς; Ποιος ευθύνεται; Ευθύνεται η Νέα Δημοκρατία και δεν ευθύνεται μια διακυβέρνηση δύο ολόκληρων δεκαετιών; 
      Ποιος ευθύνεται για τη χαμηλή απορροφητικότητα των ευρωπαϊκών πόρων; Συγκεκριμένα στο Επιχειρησιακό Πρόγραμμα Ανταγωνιστικότητας, το μεγαλύτερο πρόγραμμα το οποίο ανέφερε χθες η εισηγήτρια της Πλειοψηφίας, 6,4 δισεκατομμύρια ευρώ, απορροφητικότητα στο 15%. Είσθε ευτυχείς, κύριοι συνάδελφοι της Μειοψηφίας, με αυτές τις επιδόσεις; Είσθε ευτυχείς με την επίδοση 12% απορροφητικότητα στην κοινωνία της πληροφορίας;
      Είσθε ευτυχείς με τον απέραντο κομματισμό στον ευρύτερο δημόσιο τομέα; Θέλετε να αναφέρω τι γράφει ο Πρόεδρος του ΟΤΕ σε επιστολή η οποία δημοσιεύεται σήμερα στις εφημερίδες, για να δούμε ποια ήταν τα αποτελέσματα αυτών των επιλογών, αυτού του κομματισμού, αυτών των περιπετειών του ΟΤΕ ανά την Ευρώπη και τα Βαλκάνια; Δυσκολία προσαρμογής στις συνθήκες ελεύθερης αγοράς και της τεχνολογικής εξέλιξης. Μείωση των κερδών. Το 2001 ήταν 643 εκατομμύρια ευρώ και το Α΄ εξάμηνο του 2004 ήταν μόλις 87; Πού το αποδίδει; «Πρέπει να απαλλαγούμε από ζημιογόνες θυγατρικές». Τι ήταν αυτές οι θυγατρικές; Η καλύτερη εφεύρεση. Στελέχη συγκεκριμένης παρατάξεως έφευγαν από τον ΟΤΕ, συνταξιοδοτούντο με παχυλές αποζημιώσεις και συντάξεις και προσλαμβάνονταν αυτομάτως στη διπλανή θυγατρική ομοίως με παχυλές αμοιβές. 
      «Απαγκίστρωση από εξαρτήσεις και προμηθευτές». Τι ψάχνουμε να βρούμε στη Ρουμανία και ποιος διεκδικεί από την κοινοπραξία του ΟΤΕ στη Ρουμανία τεράστια ποσά; 
      Μιλάγαμε και μιλάει η Νέα Δημοκρατία για εθνικούς προμηθευτές και εθνικούς εργολάβους. 
      «Μείωση του χρόνου ανταπόκρισης στα αιτήματα των πελατών». Μα με τόσους υπαλλήλους δεν μπορούμε να ανταποκριθούμε στα αιτήματα των πελατών;
      Διπλανή στήλη: ΔΕΗ. Προβλήματα στη διοίκηση. Δε θέλω να αναφερθώ περισσότερο, αλλά πληροφορήθηκα χθες από τη ΔΕΗ ότι παρότι διαθέτει εξήντα στελέχη στο νομικό της τμήμα, χρησιμοποιεί δικηγόρους εκτός του νομικού τμήματος. Επτακόσιες εξήντα τρεις υποθέσεις δόθηκαν το 2004 στους δικηγόρους που δουλεύουν εκτός ΔΕΗ με υψηλότατες αμοιβές, ένας εκ των οποίων ανέλαβε 119 υποθέσεις. 
      Αυτό, λοιπόν, είναι το κράτος το οποίο έχουμε παραλάβει, αυτή είναι η κατάσταση, την ώρα που δεν έχουμε τη δυνατότητα να στηρίξουμε τα χαμηλά εισοδήματα, την ώρα που δεν μπορεί να γίνει κοινωνική πολιτική. Κάτω απ’ αυτές τις συνθήκες της εθνικής οικονομίας γίνεται η διασπάθιση του δημοσίου χρήματος. 
      Τέλος, θέλω να απαντήσω σ’ αυτό το περιβόητο επιχείρημα ότι κρίθηκε το ΠΑΣΟΚ στις 7 Μαρτίου. Κύριοι συνάδελφοι του ΠΑΣΟΚ, επί δέκα ολόκληρα χρόνια, από το 1993 και μετά, κάνατε πολιτική μόνο με το τι έγινε την περίοδο 1990-1993. Βιάζεστε να απαλλαγείτε από τις ευθύνες σας. Δε θα σας το επιτρέψουμε. Θα είμαστε εδώ και θα σας το θυμίζουμε και θα σας το χρεώνουμε, διότι δεν μπορεί να παίρνετε κάθε φορά τόσο βιαστικά «συγχωροχάρτι» και οι επόμενες γενιές να πληρώνουν τα δικά σας λάθη. Άλλωστε αυτή η πολιτική ήταν τόσο άδικη που έστρεψε εναντίον σας ακόμα και εκείνους που στο παρελθόν σας υποστήριζαν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω σε ένα λεπτό, κύριε Πρόεδρε.
      Τέλος, κύριε Υπουργέ, νομίζω ότι η σύνθεση του Συμβουλίου το οποίο ψηφίζουμε σήμερα αντιπροσωπεύει το πρότυπο διακυβέρνησης της Νέας Δημοκρατίας, μία ανοικτή διαδικασία με όλους τους φορείς. Πρέπει σ’ αυτό το πρότυπο να επιμείνουμε με όλες τις επιλογές μας.
      Τελευταία μου φράση: Τολμήστε, κύριε Υπουργέ. Χρειαζόμαστε ένα σύγχρονο επενδυτικό περιβάλλον στην πατρίδα, χρειαζόμαστε ανάπτυξη, ανταγωνιστικότητα, παραγωγικότητα. Τολμήστε με περισσότερες φιλελεύθερες επιλογές. Ανοίξτε τους ορίζοντες. Δώστε τη δυνατότητα στη νέα γενιά της πατρίδας να ελπίζει. Δώστε πνοή, δώστε ζωή στην περιφέρεια και φέρτε ανάπτυξη στην Ελλάδα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Λυκουρέντζο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτιρίου της Βουλής, σαράντα επτά μαθητές και δύο συνοδοί -δάσκαλοι από τη σχολή «Χατζηβέη».
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Βερελής.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, η Κυβέρνηση φέρνει αυτό το νομοσχέδιο το οποίο έχει μικρές φιλοδοξίες, ένα νομοσχέδιο το οποίο θέλει να τακτοποιήσει ένα ζήτημα για τη θεσμοθέτηση μίας Επιτροπής και εκεί ουσιαστικά σταματούν οι φιλοδοξίες του. Ως εδώ καλά. 
      Αυτό όμως, που αναδεικνύεται μέσα από τη δυνατότητα που έχουμε σήμερα να μιλάμε για την ανταγωνιστικότητα, είναι η συνολικότερη πορεία και η αντίληψη της Κυβέρνησης -και ιδιαίτερα της παράταξης η οποία κυβερνά σήμερα τον τόπο- σχετικά με τον τρόπο, με τον οποίο θα υπάρξει οικονομική ανάπτυξη και βελτίωση της ανταγωνιστικότητας.
      Πριν από λίγες ημέρες η Κυβέρνηση επιχείρησε να βελτιώσει τα πράγματα στον τουρισμό δημιουργώντας ένα περιττό Υπουργείο, προκειμένου να διευθετήσει εσωτερικές ισορροπίες εντός των κόλπων της. Όταν με γραφειοκρατικές μεθόδους θεωρούμε ότι μπορούμε να προσεγγίσουμε σημαντικά οικονομικά θέματα, φοβάμαι ότι τα αποτελέσματα δε θα είναι αυτά τα οποία προσδοκούμε.
      Κυρίες και κύριοι συνάδελφοι, σήμερα υπάρχει μία είδηση η οποία πιστεύω ότι είναι το μείζον νέο της ημέρας. Αναφέρομαι στη χθεσινή συζήτηση η οποία έγινε στην Ευρωπαϊκή Επιτροπή, όπου κλήθηκε και κατέθεσε ο Γενικός Διευθυντής της EUROSTAT, ο κ. Αμπελέ. 
      Ο κ. Αμπελέ, λοιπόν, χθες έκανε ένα σχόλιο για την περίφημη απογραφή την οποία έκανε η Κυβέρνησή σας. Η Κυβέρνησή σας έκανε μία απογραφή την οποία θα κρίνουμε και η οποία θα κρίνεται διαρκώς το επόμενο διάστημα, διότι τα αποτελέσματά της θα είναι ολέθρια και για την οικονομία και θα είναι εξαιρετικά δυσμενή για την εικόνα της χώρας μας διεθνώς, πράγμα το οποίο ήδη επιτύχατε να κάνετε ως πρώτο μέτρο μεγάλης παρέμβασης που είχε η Νέα Δημοκρατία κυβερνώσα.
      Είπε, λοιπόν, ο κ. Αμπελέ τα εξής πολύ απλά πράγματα και καλό είναι στην Αίθουσα αυτή να ακουστούν, προκειμένου ο καθένας να αναλάβει τις ευθύνες του και νομίζω ότι εδώ υπάρχει ένα ζήτημα εξαιρετικά μεγάλης σημασίας το οποίο γεννάται για την Κυβέρνηση.
      Είπε, λοιπόν, πρώτον ότι ο τρόπος λογιστικής απεικόνισης των λογαριασμών του Υπουργείου Εθνικής Αμύνης σε ό,τι αφορά τις προμήθειες ήταν συμφωνημένος με την EUROSTAT. Δεύτερον, ότι θεωρεί τον τρόπο αυτό ενδεδειγμένο και είναι ο τρόπος τον οποίο χρησιμοποιούν οι περισσότερες χώρες της Ευρωπαϊκής Ένωσης. Τρίτον, ότι η ελληνική Κυβέρνηση εάν δεν χρησιμοποιούσε τη μέθοδο αυτή, θα είχε μια διαφοροποίηση η οποία είχε να κάνει με τις καταλυτικές ημερομηνίες παραδόσεως των οπλισμών που οι ημερομηνίες αυτές υπάρχουν καταγεγραμμένες σε συμβάσεις και με τον τρόπο που αποφάσισε η σημερινή Κυβέρνηση να προχωρήσει τις εγγραφές, ξαναγράφοντας ουσιαστικά τη δημοσιονομική ιστορία του τόπου, επιβάρυνε το 2002 με 1,7% στο έλλειμμα, το 2003 με 0,8%, κ.ο.κ. 
      Έγινε δηλαδή, κάτι πολύ απλό. Στην προσπάθεια της Κυβέρνησης να δημιουργήσει μια εικόνα ότι παρέλαβε μια κατάσταση η οποία ήταν αρνητική λες και δεν γνωρίζει ο ελληνικός λαός, λες και δεν γνώριζε η Ευρωπαϊκή Ένωση, ότι τα τελευταία χρόνια είχαμε μια πορεία η οποία ήταν απολύτως συγκεκριμένη. Λες και δεν ήξερε το ευρωπαϊκό κοινό και οι ευρωπαϊκοί οικονομικοί κύκλοι ότι σιγά-σιγά χτιζόταν μια εικόνα εμπιστοσύνης απέναντι στην Ελλάδα, προκειμένου να εκμεταλλευτεί μικροκομματικά και με μια διάθεση ενδεχομένως να απεκδυθεί των ευθυνών της που προέρχονται από τις προεκλογικές υποσχέσεις της, έφτασε να δημιουργήσει ένα ζήτημα πρώτου μεγέθους. Το ζήτημα αυτό βεβαίως στην ουσία, δεν υπάρχει. Τι όμως απέμεινε απ’ την ιστορία αυτή; Απέμειναν εκατοντάδες ίσως άρθρα στις κυριότερες ευρωπαϊκές εφημερίδες, οι οποίες μιλούν για τους Έλληνες που είναι απατεώνες, μιλούν για τη θρασύτητα των Ελλήνων. Ο κ. Στόϊμπεργκ σύμμαχος της ελληνικής Κυβέρνησης στο Λαϊκό Κόμμα της Ευρώπης, μιλάει για το ότι ενδεχομένως θα πρέπει να αποκλειστεί η Ελλάδα σήμερα, όχι μόνο σε επίπεδο χρηματοδοτήσεων από το Ταμείο Συνοχής αλλά και από τη συμμετοχή της στην ευρωζώνη.
      Όλα αυτά δημιουργούν ένα κλίμα έλλειψης και μείωσης της εμπιστοσύνης διεθνώς, δημιουργούν ακόμα μια ανάγκη να έχουμε περισσότερα έξοδα για το δανεισμό μας, δανειζόμαστε ήδη με ακριβότερο χρήμα απ’ ό,τι το κάναμε μέχρι πριν από λίγους μήνες, δημιουργούν ακόμα και στις ιδιωτικές επιχειρηματικές συναλλαγές ένα πέπλο αμφισβήτησης των ελληνικών ικανοτήτων. Με τον τρόπο αυτό δημιουργήθηκε για τη χώρα μας ένας αρνητικός θόρυβος, κάτι που παλαίψαμε επί πάρα πολλά χρόνια να τον ανατάξουμε και να δημιουργήσουμε μια θετική εικόνα. 
      Αυτές, λοιπόν, οι δηλώσεις του Γενικού Διευθυντή της EUROSTAT κ. Αμπελέρ δημιουργούν ένα θέμα για την Κυβέρνηση. Είναι ένα θέμα στο οποίο υποχρεούται σήμερα ο κ. Αλογοσκούφης να απαντήσει και να δώσει πειστικές απαντήσεις στον ελληνικό λαό, διότι ο ελληνικός λαός είναι αυτός που πληρώνει τα επίχειρα αυτής της προσπάθειας να υπάρξει μια εικόνα καταστροφής, προκειμένου να απεκδυθείτε εσείς των ευθυνών σας, ενόψει της στιγμής που έχετε να εκπληρώσετε τις υποσχέσεις σας. 
      Μια τρίτη παρατήρηση που θέλω να κάνω είναι η εξής: Μιλάμε, κύριε Υπουργέ, για ανταγωνιστικότητα. Δεν θα πρέπει να ειπωθεί στο συνάδελφό σας, Υπουργό ΠΕΧΩΔΕ, ότι όταν εξασφαλίζεται στη χώρα ένας νεκρός χρόνος στα δημόσια έργα -που ξέρετε πόσο καθοριστική είναι η συμμετοχή τους στην ανάπτυξη της χώρας- άνω των 12 μηνών που ήδη εξασφαλίζει αυτήν τη στιγμή δεκάδες χιλιάδες ανέργους, επειδή δεν ήταν έτοιμη η Κυβέρνηση που ήθελε ν’ αλλάξει ένα σύστημα ανάθεσης έργων και έπρεπε να το κάνει από την πρώτη στιγμή που ανέλαβε την Κυβέρνηση και έρχεται και το κάνει τον Σεπτέμβριο προκειμένου να υπάρξουν δημόσια έργα, τα οποία θα δημοπρατηθούν τον Δεκέμβριο και θα εγκατασταθούν εργολάβοι ενδεχομένως τον Φεβρουάριο ή τον Μάρτιο; Τι θα γίνουν οι απορροφήσεις το 2005; Θα τα πούμε το 2005 αυτά, αλλά σας δίνω από τώρα την εικόνα ότι οι απορροφήσεις θα έχουν μια καθίζηση, η οποία θα είναι σημαντική.
      Έχουμε μια κατάθεση ενός σχεδίου προϋπολογισμού, το οποίο και αυτό αποτυπώνει αμέσως τα κολοσσιαία λάθη της Κυβέρνησης στον τομέα της οικονομίας. Και το πρώτο και σημαντικότερο είναι, επειδή δημιουργήσατε μόνοι σας το θέμα του ελλείμματος εκεί που δεν οφείλατε, έρχεστε τώρα να το διορθώσετε. Και τι να διορθώσετε; Μπορείτε να περιορίσετε τις ανελαστικές δαπάνες; Μπορείτε να περιορίσετε τους μισθούς; Μπορείτε να περιορίσετε τις συντάξεις; Όχι. Κάνετε το πολύ απλό. Περιορίζετε τις δημόσιες επενδύσεις κατά το μοναδικό ποσοστό του 17%, κάτι που συμβαίνει για πρώτη φορά στον προϋπολογισμό μετά από μια 10ετία τουλάχιστον.
      Και ποιο θα είναι το αποτέλεσμα; Το αποτέλεσμα είναι απλό, κυρίες και κύριοι συνάδελφοι. Δεν θέλει ειδικές γνώσεις. Το αποτέλεσμα είναι ύφεση, το αποτέλεσμα είναι ύφεση για πρώτη φορά μετά από μια δεκαετία σ’ αυτήν τη χώρα. Και αυτό είναι κάτι το οποίο πρέπει να αντιμετωπίσετε πάρα πολύ σοβαρά και κυρίως να έχετε το θάρρος να πείτε στον ελληνικό λαό άμεσα, έγκαιρα ότι αυτό το οποίο βλέπετε εσείς ως μία δυνατότητα δημιουργίας αναπτυξιακής πολιτικής, δεν προέρχεται από τη βιομηχανία των εξεταστικών επιτροπών, αλλά προέρχεται από μία δυνατότητα και μία θέληση προκειμένου να υπάρξουν πραγματικά δημιουργικές δυνάμεις οι οποίες να βοηθηθούν. 
      Και επειδή βλέπω ότι, ο κύριος Υπουργός, παρακολουθεί αυτά τα οποία λέω, θα ήθελα να πω και δυο πράγματα στενά για το νομοσχέδιο. Το ένα που θα ήθελα να πω αφορά αυτό που θα έχουμε και τη δυνατότητα να πούμε στην κατ’ άρθρο συζήτηση, τη ρύθμιση δηλαδή για τα σχολεία. Υπάρχει μία ρύθμιση η οποία αφορά τα ιδιωτικά σχολεία και συγκεκριμένα αναφορικά με την κατ’ έτος δυνατότητα αύξηση των διδάκτρων των ιδιωτικών σχολείων. Και σ’ αυτήν εγώ δεν θα διαφωνήσω καθόλου. Πολύ καλά κάνετε και φέρνετε μια ρύθμιση απολύτως συγκεκριμένη. Πού θα διαφωνήσω όμως; Υπάρχει δυνατότητα των επιχειρηματιών που έχουν ιδιωτικά σχολεία σε κάθε κύκλο σπουδών, στην Α΄ δημοτικού, στην Α΄ γυμνασίου, στην Α΄ λυκείου να κάνουν αυθαίρετες αυξήσεις. Και εκεί γεννάται ένα ζήτημα. Υπάρχουν οικογένειες οι οποίες συνδέονται με ένα σχολείο. Θέλετε καλώς; Θέλετε κακώς; Δεν θα το κρίνω εγώ. Το κρίνουν ειδικοί άνθρωποι. Υπάρχουν οικογένειες που έχουν περισσότερα του ενός παιδιά και τα οποία συνδέονται και αυτά με ένα σχολείο. Ε δεν πρέπει να υπάρξει μία προστασία γι’ αυτούς, δεν πρέπει να υπάρξει ένας στοιχειώδης έλεγχος; Είναι πάρα πολύ απλό να λέμε ότι βεβαίως κάνετε μία επιλογή, πηγαίνει ένα παιδί σε ένα δημοτικό σχολείο και μετά στην Α΄ γυμνασίου δημιουργείται μία αύξηση η οποία ενδεχομένως να είναι παράλογη, να είναι υπερβολική. Δεν θα πρέπει μέσα στη διάταξη που θα φέρετε να κρατήσετε εσείς μία δυνατότητα ελέγχου για τέτοιες υπερβολικές αυξήσεις; Και ιδιαίτερα να υπάρξει μια προστασία για οικογένειες που έχουν δύο ή τρία παιδιά που πηγαίνουν στο ίδιο σχολείο; Και σας πληροφορώ ότι δεν είναι καθόλου λίγες αυτές οι περιπτώσεις. 
      Το δεύτερο, στο οποίο θα ήθελα να αναφερθώ είναι ότι πιστεύω ότι θα πρέπει να υπάρξει μία δέσμευση από σας στη Βουλή, προκειμένου να έχουμε το σύστημα μέτρησης της ανταγωνιστικότητας. Εάν δεν έχουμε αυτό, κύριε Υπουργέ, πιστεύω ότι δεν έχουμε πολλά πράγματα. Να υπάρξει το σύστημα μέτρησης της ανταγωνιστικότητας, η οποία θα δίνει μία σειρά από δείκτες οι οποίοι είναι απαραίτητοι προκειμένου μία φορά το χρόνο, αξιόπιστα, να έχουμε ένα αποτέλεσμα για το πού πάει η ανταγωνιστικότητα και μέσα στους δείκτες αυτούς να συμπεριληφθούν μία σειρά από παράμετροι. Μάλιστα να σας πω και παραμέτρους που πολλές φορές δεν σκεπτόμεθα. Ποια είναι π.χ. η συμμετοχή του ελληνικού ερευνητικού δυναμικού σε παραγόμενα τελικά προϊόντα στη χώρα; Είναι ένα πολύ σημαντικό ζήτημα. Μάλιστα προΐστασθε και του τομέα έρευνας και τεχνολογίας. Τα χρήματα τα οποία τοποθετούμε στην κατεύθυνση αυτή θα πρέπει να  μπορούμε να τα αποτιμούμε μετρήσιμα. Και υπάρχουν και μια σειρά από άλλα ζητήματα τα οποία πιστεύω ότι θα μπορέσετε αξιόπιστα να απαντήσετε ως προθέσεις. Δεν περιμένω να τις ρυθμίσει το σημερινό νομοσχέδιο. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, ζητήσατε το λόγο; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μάλιστα, κύριε Πρόεδρε για μία μικρή παρέμβαση. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρηκολούθησα με προσοχή και την ομιλία του συναδέλφου της Αξιωματικής Αντιπολίτευσης του κ. Βερελή. Από τα έντεκα λεπτά που μίλησε τα εννέα λεπτά τα αφιέρωσε στην απογραφή. Και χαίρομαι, κύριε Πρόεδρε, γιατί μου δίνεται η ευκαιρία να βάλουμε τα πράγματα στη θέση τους. 
      Αντιλαμβάνομαι την ενόχληση της Αξιωματικής Αντιπολίτευσης με τις αποκαλύψεις των αριθμών, αλλά εκτιμώ ότι περισσότερο πρέπει να σας ενοχλούν οι αριθμοί, παρά αυτή καθαυτή η απογραφή. 
      Η απογραφή δεν έγινε από λόγους σκοπιμότητας ή εκδίκησης προς την απελθούσα κυβέρνηση. Υπήρξε συγκεκριμένη δέσμευση τρία χρόνια πριν τις εκλογές, όταν η Τράπεζα της Ελλάδας δημοσίευε στοιχεία παραπλήσια προς τις εκτιμήσεις που έκανε η Νέα Δημοκρατία ως Αξιωματική Αντιπολίτευση και είχαμε πει τότε στον ελληνικό λαό ότι ένα από τα πρώτα πράγματα τα οποία θα κάνουμε είναι να δούμε ποια είναι η πραγματική δημοσιονομική κατάσταση της χώρας. 
      ΧΡΙΣΤΟΣ ΒΕΡΕΛΗΣ: Μου επιτρέπετε μια διακοπή; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Βεβαίως, αν επιτρέπει ο κύριος Πρόεδρος.
      ΠΡΟΕΔΡΕΥΩΝ (Σωτήρης Χατζηγάκης):  Ορίστε, κύριε Βερελή, έχετε το λόγο.
      ΧΡΙΣΤΟΣ ΒΕΡΕΛΗΣ: Κύριε Υπουργέ, πρέπει να πούμε τα πράγματα με το όνομά τους. Δεν κάνατε απογραφή. Κάνατε λογιστική μετάθεση λογαριασμών. Μην ακούει ο ελληνικός λαός ότι κάνατε κάποια απογραφή και δημιουργεί μια εντύπωση ότι εδώ ανεκαλύφθησαν κρυμμένα πράγματα. Δεν πρόκειται περί αυτού. Κάνατε μια μετάθεση. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Και εδώ κάνετε λάθος κύριε Βερελή γιατί αυτή η απογραφή έγινε με συνεργασία των υπηρεσιών του Γενικού Λογιστηρίου του Κράτους, της Εθνικής Στατιστικής Υπηρεσίας και βεβαίως των υπηρεσιών της Τραπέζης Ελλάδος. Και γιατί το κάναμε; Για να ξέρουμε ποια είναι η πραγματική δημοσιονομική κατάσταση, πάνω στην οποία θα θεμελιωθεί η πολιτική την οποία ενέκρινε ο ελληνικός λαός στις 7 Μαρτίου. Και αντί να λέτε και «ευχαριστώ», γιατί μια νέα κυβέρνηση αναλαμβάνει τα λάθη, τις παραλείψεις και τη δημιουργική λογιστική με την οποία οδηγήθηκε εκεί που οδηγήθηκε η οικονομική κατάσταση της χώρας, θέλετε να γίνετε από πάνω και τιμητές;
      Θέλω να επιστήσω την προσοχή σας σε τρία πράγματα. Πρώτον το γνωρίζετε πολύ καλά ότι και σε προηγούμενο διάστημα με παρέμβαση της EUROSTAT είχατε αναγκαστεί να κάνετε διορθώσεις στον τρόπο με τον οποίο εμφανίζατε το δημόσιο χρέος. Το είχατε εμφανίσει ότι ήταν 99,5% και ήρθε η EUROSTAT και το πήγατε στο 105%, διότι ο τρόπος με τον οποίο υπολογίζατε το δημόσιο χρέος δεν ήταν εκείνος που οι ευρωπαϊκοί κανόνες και οι κανόνες της EUROSTAT επέβαλαν. Τώρα αυτό που γίνεται, είναι το δεύτερο και αποκαλύπτει ότι η οικονομία δεν ήταν η ισχυρή οικονομία που έλεγε η κυβέρνησή σας, αλλά μια τελείως διαφορετική πραγματικότητα. Αυτήν εμείς τη δώσαμε και αποτελεί δείγμα αξιοπιστίας του τρόπου με τον οποίο λειτουργεί αυτή η Κυβέρνηση και εδώ και στο εξωτερικό. Είναι στα συν της Κυβέρνησης. 
      Βεβαίως ορισμένοι εκ των «φίλων» μπορούν να βρίσκουν την ευκαιρία να επιτίθενται εναντίον της χώρας μας, αλλά νομίζω ότι κάνετε ένα πάρα πολύ μεγάλο λάθος και εδώ. Συμπλέετε με αυτούς που κατηγορούν την Ελλάδα διά της Κυβέρνησης, ενώ αντίθετα, όταν εκατηγορείτο η κυβέρνησή σας αν μπορεί να οργανώσει πετυχημένους και ασφαλείς Ολυμπιακούς Αγώνες, η Νέα Δημοκρατία και ο τότε αρχηγός της Αξιωματικής Αντιπολίτευσης –ενθυμείσθε το ταξίδι που έκανε στις Ηνωμένες Πολιτείες της Αμερικής ο πρωθυπουργός Σημίτης- στάθηκε δίπλα στην κυβέρνηση, διότι χτυπιόταν η Ελλάδα. Και αποδείξαμε όλοι μαζί, όλες οι πολιτικές δυνάμεις του τόπου, όλες οι Ελληνίδες και όλοι οι Έλληνες ότι μπορούμε ένα παγκόσμιο εγχείρημα να το φέρουμε σε πέρας. Και το φέραμε, και τους Ολυμπιακούς και τους Παραολυμπιακούς Αγώνες. 
      Έρχομαι τώρα στα άλλα δύο θέματα. Ποια είναι η διαφορά με τις πολιτικές που ακολουθούνταν στο παρελθόν; Ότι τα βάρη των λαθών των κυβερνήσεων, των υπουργών, του τρόπου με τον οποίο εμφανίζονταν τα δημοσιονομικά μεγέθη διαχρονικά, τα πλήρωναν οι πολίτες, οι εργαζόμενοι. Πρώτον, η εύκολη λύση των νέων φόρων, η ήπια δημοσιονομική προσαρμογή την οποία κάνει η Κυβέρνηση της Νέας Δημοκρατίας, δίνει σε άλλη κατεύθυνση το βάρος της δημοσιονομικής εξυγίανσης και δεύτερον, αυτό δεν γίνεται εις βάρος των εργαζομένων, των μισθωτών και των συνταξιούχων. Αυτή είναι η διαφορά των δύο πολιτικών. Αυτή είναι η διαφορά την οποία εγκρίνει η πλειοψηφία του ελληνικού λαού, όπως προκύπτει αβίαστα από δύο εκλογές -τις εκλογές του Μαρτίου και τις ευρωεκλογές- και από όλες τις δημοσκοπήσεις, που είναι ο μόνος τρόπος με τον οποίο μπορούμε να δούμε ποια είναι η  απήχηση και της Κυβέρνησης και της Αντιπολίτευσης. Και αντί να είστε εσείς προβληματισμένοι με τον τρόπο με τον οποίο απηχείτε ακόμα και τώρα στην ελληνική κοινωνία, θέλετε να ρίξετε τα βάρη στις κυβερνητικές πολιτικές. Οι κυβερνητικές πολιτικές διακρίνονται από συνέπεια, από ψυχραιμία, από αξιοπιστία και προπάντων από αυστηρή προσήλωση σ΄ ένα πράγμα, στην αλήθεια.
      Γιατί όπως έχει πει και ο Υπουργός Οικονομίας και Οικονομικών και το ξέρουμε όλοι από τον Εθνικό μας Ποιητή, «εθνικό είναι ό,τι είναι αληθές». Και αυτό κάνουμε και εμείς.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Καστανίδης έχει το λόγο.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε το λόγο, κύριε Βερελή, βάσει του Κανονισμού. Άλλωστε ο Κοινοβουλευτικός σας Εκπρόσωπος επαξίως θα σας εκπροσωπήσει και εσάς και το κόμμα.
      Κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα σχολιάσω αναλυτικά τις απόψεις που μόλις εξέφρασε ο κύριος Υπουργός, αφού πρώτα ακούσω την πλήρη ομιλία του. Δεν μπορώ, όμως, να μην υποκύψω στον πειρασμό να κάνω ένα μόνο σχόλιο: Θεωρώ και εγώ ότι εθνικόν είναι το αληθές. Αλλά ποια είναι η αλήθεια έτσι όπως προκύπτει, όχι με βάση τους διαξιφισμούς Κυβέρνησης και Αντιπολίτευσης, αλλά απ’ αυτά που λένε οι διεθνείς οργανισμοί; 
      Στην τελευταία του έκθεση, κύριε Υπουργέ, το ECOFIN λέει με μεγάλη ακρίβεια δύο πράγματα, που έχουν πολύ μεγάλο ενδιαφέρον: Πρώτον, εκφράζει τη μεγάλη του ανησυχία, διότι στους εκλογικούς κύκλους επάνω είναι επικίνδυνο οι κυβερνήσεις –αυτό έγινε μία φορά από την τωρινή Κυβέρνηση- να αλλάζουν τα δεδομένα και τις συμφωνίες με τη EUROSTAT.
      Δεύτερον, κύριε Πρόεδρε, η επισήμανση επίσης του ECOFIN, την οποία καλό είναι να γνωρίζουν οι συνάδελφοι της κυβερνητικής Πλειοψηφίας, είναι ότι η νέα διαρρύθμιση, που έκανε η Κυβέρνηση ειδικά σε ό,τι αφορά την τροφοδότηση του ελλείμματος και του χρέους, δεν είναι η σωστή. Το ECOFIN θεωρεί ότι ο σωστός τρόπος λογιστικής εγγραφής των αμυντικών δαπανών είναι αυτός που είχε συμφωνήσει η κυβέρνηση Σημίτη. Ότι, δηλαδή, η παραδεδεγμένη αρχή είναι πως πρέπει να εγγράφονται τα κονδύλια με την παράδοση του οπλικού συστήματος και όχι κατά τις ενδιάμεσες πληρωμές ή κατά την παραγγελία.
      Στη συνέχεια θα έχω την ευκαιρία να δώσω και άλλα στοιχεία, για να δούμε πώς αντιλαμβάνονται οι ξένοι τα όσα επιχειρεί με την απογραφή της η Κυβέρνηση.
      Και τέλος, για ποια απογραφή ακριβώς μιλάτε, κύριε Υπουργέ; Για το 2,9% που όριζε ως ποσοστό ελλείμματος ο κύριος Υπουργός Εθνικής Οικονομίας, όταν έστελνε την επιστολή του με την οποία ζητούσε από την Κομισιόν την έναρξη της απογραφής για το 3,4% που ήταν το δεύτερο στοιχείο του ελλείμματος που έδωσε ο κύριος Υπουργός Εθνικής Οικονομίας της δικής σας Κυβέρνησης ή για το 5,4% που ανακοίνωσε ο Πρωθυπουργός στην ομιλία του στη Διεθνή Έκθεση Θεσσαλονίκης; Περί ποίας απογραφής ομιλούμε; Θα έπρεπε να είστε εξαιρετικά προσεκτικοί, διότι, κύριε Υπουργέ, οι πρώτες προσπάθειες υποτίμησης της οικονομικής θέσης της χώρας από διεθνείς οίκους ξεκινούν εξαιτίας της δικής σας αβελτηρίας και της «προσπάθειας» της Κυβέρνησής σας.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Το πρώτο μέρος της απολογίας του Κοινοβουλευτικού Εκπροσώπου της Αξιωματικής Αντιπολίτευσης, παρ’ ότι ήταν περιορισμένο, ήταν ενδιαφέρον. Αλλά έχω να απαντήσω τούτο, αγαπητέ κύριε Καστανίδη:
      Όταν έγινε η πρώτη προσέγγιση το Μάιο μήνα, μας είπατε «μα πότε προλάβατε μέσα σ΄ ένα μήνα να δώσετε στοιχεία;». Και όταν σας είπαμε ότι αυτή είναι η πρώτη προσέγγιση και ότι η δημοσιονομική απογραφή θα τελειώσει τέλος Αυγούστου, είπατε «για να περιμένουμε να δούμε τότε τι θα βγάλετε». Κι έρχεστε και επικαλείστε τώρα τη διαφορά των αριθμών, όταν ξέρετε τι ακριβώς έχει γίνει;
      Αντιλαμβάνομαι ότι είστε σε εξαιρετικά δύσκολη θέση. Θα απολογείστε για πάρα πολύ μεγάλο χρονικό διάστημα. Η πραγματικότητα, όμως, είναι αυτή και τη γνωρίζει ο ελληνικός λαός. Έχουμε περάσει αρκετό καιρό στα έδρανα της Αντιπολίτευσης. Με τέτοιες λογικές δεν κάνετε τίποτε άλλο παρά να κάνετε ακόμα πιο δυσχερή τη θέση σας στην ελληνική κοινωνία, ακόμα και στον κόσμο που σας στήριξε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Θα ήθελα να κάνω μία παρέμβαση, κύριε Πρόεδρε. Και κάνω την παρέμβαση για το εξής ζήτημα: Η αντιπαράθεση μεταξύ Κυβέρνησης και Αξιωματικής Αντιπολίτευσης οξύνεται. Οξύνεται, όμως, στα στοιχεία της απογραφής.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι, κύριε συνάδελφε. Ο διάλογος δεν έχει οξύτητα. Επιχειρήματα ανταλλάσσουμε.
      ΑΓΓΕΛΟΣ ΤΖΕΚΗΣ: Αφήστε με να μιλήσω, κύριε Υπουργέ.
      Αυτά που ζει ο λαός, είναι τα πραγματικά στοιχεία. Εδώ συζητάμε εάν η απογραφή είναι 1% ή 1% πάνω-κάτω, αλλά ο λαός αυτήν την ώρα στενάζει. Έχουμε μαζικές απολύσεις από τα εργοστάσια. Έχουμε τους αγρότες να στενάζουν από την πολιτική της Κυβέρνησης μέσω των εμπόρων και των βιομηχάνων. Υπάρχουν τέτοια πραγματικά γεγονότα, που αγκαλιάζουν ευρύτερα λαϊκά στρώματα και εδώ μέσα έχουμε αντιπαράθεση εάν το α΄ ή β΄ στοιχείο καταγράφηκε σωστά ή λάθος. Εμείς λέμε ότι πρέπει να αποτυπώνεται η πραγματική κατάσταση, για να βγάζει καλύτερα συμπεράσματα ο λαός για το ποιος κερδίζει και ποιος χάνει.
      Αυτό, κύριε Πρόεδρε, έχει σχέση με εκείνο που είπε ο κύριος Υπουργός, ότι δηλαδή «εθνικό είναι το αληθές». Συμφωνούμε! Το ζήτημα είναι, όμως, από ποια πλευρά βλέπεις το εθνικό, γιατί ο εργοδότης που απολύει τον εργάτη, είναι μια διαφορετική αλήθεια από αυτό που ζει ο εργάτης. Όπως είπα προηγουμένως, δεν μπορεί να έχουμε ενιαία εθνική αλήθεια για όλους. Τα συμφέροντα συγκρούονται και εκεί βρίσκονται και οι πολιτικές των κομμάτων.
      Η αλήθεια, λοιπόν, για εμάς είναι ό,τι συμφέρει τον εργαζόμενο λαό, κόντρα στα συμφέροντα που πραγματικά εκμεταλλεύονται τον πλούτο που παράγεται στη χώρα μας. Εμείς θεωρούμε ότι η χώρα μας δεν είναι φτωχή, είναι πλούσια, με τη μόνη διαφορά ότι βλέπουμε σε ποια χέρια βρίσκεται ο πλούτος σε καθημερινή βάση. 
      (Χειροκροτήματα από την πτέρυγα του Κ.Κ.Ε.)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα το λόγο για ένα λεπτό.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη, έχετε το λόγο για ένα λεπτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μια φράση, κύριε Πρόεδρε.
      Κύριε Υπουργέ, θα σας πω πολύ περισσότερα, αφού σας ακούσω να ομιλείτε επί της ουσίας του νομοσχεδίου, αλλά θα μου επιτρέψετε να κάνω μία σύσταση. Η συνήθης τακτική των ανθρώπων που δεν μπορούν να κρίνουν επί της ουσίας τα επιχειρήματα του άλλου, είναι να αναφέρονται στο ύφος του ή να κάνουν αξιολογικές κρίσεις του τύπου «Βρίσκεστε σε δύσκολη θέση και σας καταλαβαίνω». 
      Δύσκολη θέση κατέχει μόνον αυτός που έχει γυρίσει την πλάτη του στη λογική, κύριε Υπουργέ, και θα το διαπιστώσετε σύντομα.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτιρίου της Βουλής, πενήντα πέντε μαθητές και τέσσερις συνοδοί- καθηγητές από το 13ο Γυμνάσιο Καλλιθέας «ΣΩΚΡΑΤΗΣ».
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, με την άδειά σας, θα ήθελε ο κ. Ιωαννίδης να κάνει μια πολύ σύντομη παρέμβαση.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε.
      Κύριε Ιωαννίδη, έχετε το λόγο για ένα λεπτό.
      ΙΩΑΝΝΗΣ ΙΩΑΝΝΙΔΗΣ: Κύριε Υπουργέ, επειδή προέρχεστε από αγροτική περιοχή και σας διακρίνει μια ευαισθησία, θα παρακαλούσα πάρα πολύ στη σύνθεση και λειτουργία του Εθνικού Συμβουλίου Ανταγωνιστικότητας και Ανάπτυξης, μιας και η ανάπτυξη μπορεί να προέλθει από τα γεωργικά και κτηνοτροφικά προϊόντα, να βάλετε και το ΓΕΟΤΕ.
      ΣΟΦΙΑ ΒΟΥΛΤΕΨΗ: Το βάλαμε χθες.
      ΙΩΑΝΝΗΣ ΙΩΑΝΝΙΔΗΣ: Το βάλατε χθες. Ωραία, σας ευχαριστώ.
      Τελειώνοντας εγώ, σαν νέος Βουλευτής, θα ήθελα να αναφέρω κάτι που γίνεται μονίμως. Μιλάμε για ένα συγκεκριμένο νομοσχέδιο και το 80% αυτών που ομιλούν, δεν αναφέρονται ποτέ στο νομοσχέδιο. Όλοι οι συνάδελφοι παίρνουν σειρά…
      ΠΡΟΕΔΡΕΥΩΝ (Σωτήρης Χατζηγάκης): Κύριε Ιωαννίδη…
      ΙΩΑΝΝΗΣ ΙΩΑΝΝΙΔΗΣ: Μια παράκληση, κύριε Πρόεδρε, ως νέος Βουλευτής.
      Όλοι οι συνάδελφοι, λοιπόν, παίρνουν σειρά και περιμένουν να μιλήσουν και βλέπουμε μονίμως να συζητούνται άλλα πράγματα και όχι το νομοσχέδιο, για να μπορέσουμε…
      ΠΡΟΕΔΡΕΥΩΝ (Σωτήρης Χατζηγάκης): Κύριε Ιωαννίδη, είπατε ότι θα κάνετε μια παρέμβαση. Τελείωσε η παρέμβασή σας.
      ΙΩΑΝΝΗΣ ΙΩΑΝΝΙΔΗΣ: Εντάξει. Απλά μιλάω για τις συζητήσεις που γίνονται και «σκοτώνονται» οι ομιλητές μέσα στη Βουλή.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Και εγώ σας ευχαριστώ.
      Κυρίες και κύριοι συνάδελφοι, θα ήθελα να ανακοινώσω στο Σώμα τα εξής:
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμων του Υπουργείου Δικαιοσύνης:
      α) «Κύρωση του Πρωτοκόλλου Διοικητικής Συνεργασίας σε θέματα Δικαιοσύνης μεταξύ του Υπουργείου Δικαιοσύνης της Ελληνικής Δημοκρατίας και του Υπουργείου Δικαιοσύνης της Δημοκρατίας της Τυνησίας».
      β) «Κύρωση της Συνθήκης μεταξύ της Ελληνικής Δημοκρατίας και της Αυστραλίας για αμοιβαία συνδρομή σε ποινικά θέματα».
      Επίσης οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εξωτερικών, Ανάπτυξης, Τουρισμού και Εμπορικής Ναυτιλίας κατέθεσαν σχέδιο νόμου: «Κύρωση της Σύμβασης των κρατών-μελών της Ευρωπαϊκής Ένωσης, καθώς και του Πρακτικού Υπογραφής της σχετικά με την προσχώρηση της Δημοκρατίας της Αυστρίας, της Δημοκρατίας της Φιλανδίας κα του Βασιλείου της Σουηδίας στη σύμβαση για την εξάλειψη της διπλής φορολογίας σε περίπτωση διορθώσεως των κερδών συνδεδεμένων επιχειρήσεων».
      Παραπέμπεται στην αρμόδια Διαρκή Επιτροπή.
      Ο κ. Μανιάτης έχει το λόγο.
      ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, συζητάμε σήμερα το νομοσχέδιο για τη σύσταση του Εθνικού Συμβουλίου Ανταγωνιστικότητας και Ανάπτυξης, τη σύσταση ενός οργάνου που θα μπορούσε υπό άλλες προϋποθέσεις να σηματοδοτήσει ένα νέο ξεκίνημα, ένα πιο ελπιδοφόρο ξεκίνημα για τα οικονομικά και αναπτυξιακά μεγέθη της χώρας. Αντί, όμως, να έχουμε μπροστά μας ένα κείμενο το οποίο θα φέρνει κάτι νέο, κάτι φρέσκο, κάτι ανατρεπτικό –γιατί χρειάζονται και οι ανατροπές- αντί να έχουμε ένα νομοσχέδιο που θα φέρνει χαρακτηριστικά φορέων άλλων χωρών πιο αναπτυγμένων από μας, που έχουν ανάλογους φορείς, αντίθετα έχουμε μπροστά μας ένα κείμενο το οποίο είναι ανούσιο. Έχουμε ένα νομοσχέδιο που προκαλεί πολιτική απογοήτευση και διαπνέεται από γραφειοκρατική ανία, από δημοσιοϋπαλληλικό γιγαντισμό, από επιχειρηματικό συντηρητισμό και από αφόρητο αθηνοκεντρισμό.
      Κυρίες και κύριοι συνάδελφοι, ζούμε σε μία εποχή, όπου η ανταγωνιστικότητα είναι η μοναδική θεότητα του σύγχρονου κόσμου. Μία θεότητα που η τρομακτική ανάπτυξη κατά τα τελευταία χρόνια των εφαρμογών στην πληροφορική, στις τηλεπικοινωνίες, στη βιοτεχνολογία και σε όλα τα υπόλοιπα τμήματα της επιστήμης, της έχει επιτρέψει να διαπερνά, να υπερκαλύπτει και τελικά να κατευθύνει απολύτως, όχι μόνο τις επιχειρήσεις, αλλά και όλα τα κράτη, καθώς επίσης και όλα τα υπερεθνικά μορφώματα. Πρόκειται για τον απόλυτο παγκόσμιο επικυρίαρχο εργαζομένων, επιχειρηματιών, κοινωνιών και κρατών. 
      Η ανταγωνιστικότητα, όμως, σήμερα δεν μπορεί και δεν πρέπει να στηρίζεται στο χαμηλό εργατικό κόστος, στον προστατευτισμό δασμών και φόρων, στην υπερεκμετάλλευση των φυσικών πόρων και στην αλόγιστη και καταστροφική υποβάθμιση του περιβάλλοντος. Ταυτόχρονα η ανταγωνιστικότητα δεν μπορεί και δεν πρέπει να αποτελεί φύλλο συκής για τη συνέχιση και τη μεγέθυνση των οικονομικών ανισοτήτων ανάμεσα στο 1% των πάρα πολύ πλούσιων και το 99% των μικρομεσαίων, των εργαζομένων, των ανέργων και όσων ζουν κάτω από το όριο της φτώχειας. Η βελτίωση της ανταγωνιστικότητας μίας οικονομίας πρέπει να συμβαδίζει απόλυτα με τη δίκαιη κατανομή του πλούτου, που η ίδια η βελτίωση της ανταγωνιστικότητας προσφέρει και με την ισχυροποίηση της θέσης του πολίτη.
      Ανταγωνιστικότητα σημαίνει εξάπλωση της κοινωνίας της γνώσης, εφαρμογή και διαχείριση καινοτομιών, μεταφορά από το εξωτερικό πετυχημένων τεχνολογιών, αξιοποίηση των αποτελεσμάτων της εφαρμοσμένης έρευνας. Και εδώ έχει πολύ ενδιαφέρον να δούμε πώς αξιοποιεί το Υπουργείο Ανάπτυξης τα πορίσματα των ερευνών Ελλήνων επιστημόνων, που κατά τα τελευταία χρόνια έχουν χρηματοδοτηθεί από το ελληνικό δημόσιο, καθώς επίσης ανταγωνιστικότητα σημαίνει κυρίως παραγωγή προϊόντων προσανατολισμένη στην ποιότητα και όχι στην ποσότητα. 
      Το νομοσχέδιο που συζητάμε, έχει και ένα δεύτερο όρο. Είναι Εθνικό Συμβούλιο και Ανάπτυξης. Και με τον όρο ανάπτυξη εδώ και πολλά χρόνια όλοι μας εννοούμε, όχι την ανάπτυξη όπως την ορίζουν τα Ηνωμένα Έθνη, όπου συνυπολογίζουν πάνω από πενήντα δείκτες που σχετίζονται με την ποιότητα του περιβάλλοντος, με την καταπολέμηση της ανεργίας, με την παροχή κοινωνικών υπηρεσιών, αλλά ως ανάπτυξη εννοούμε μόνο και αποκλειστικά την οικονομική μεγέθυνση. Στην πραγματικότητα εννοούμε μόνο την αύξηση του Ακαθάριστου Εγχώριου Προϊόντος.
      Εδώ έχει ενδιαφέρον, επειδή πριν από λίγες μέρες δημοσιεύθηκε το προσχέδιο του προϋπολογισμού, να δούμε πώς αντιλαμβάνεται η Κυβέρνηση την ανάπτυξη μέσα από τις δημόσιες επενδύσεις. Σύμφωνα με το προσχέδιο του προϋπολογισμού το πρόγραμμα δημοσίων επενδύσεων είναι φέτος, σε σχέση με το 2005 μειωμένο κατά 16,1%. Από 9.600 εκατομμύρια ευρώ το 2004 πέφτουμε στα 8.050 εκατομμύρια ευρώ κι έχει πολύ ενδιαφέρον και για την πολιτική ιστορία να πούμε ότι το κακό ΠΑΣΟΚ, με τους κακούς προϋπολογισμούς του, αύξησε το 2003 το πρόγραμμα δημοσίων επενδύσεων σε σχέση με το 2002 κατά 21,7%, το 2004 το αύξησε κατά 12% σε σχέση με το προηγούμενο έτος και το 2005 έχουμε μείωση κατά 16,1%. 
      Να έρθουμε τώρα στο Υπουργείο Ανάπτυξης, όπου ο Υπουργός μας εισηγείται να θεσμοθετήσουμε για το Υπουργείο του ένα νέο όργανο. Το 2003 το πρόγραμμα δημοσίων επενδύσεων για το Υπουργείο Ανάπτυξης ήταν 381 εκατομμύρια ευρώ. Το 2004 ο προϋπολογισμός του κακού ΠΑΣΟΚ ήταν 395 εκατομμύρια ευρώ. Το 2005 είναι 335 εκατομμύρια ευρώ, μείωση κατά 15%.
      Να έρθουμε τώρα και στο ζήτημα της απογραφής. Έχουμε χαρακτηρίσει αυτήν τη διαδικασία τουλάχιστον ως επικίνδυνη πολιτική αδεξιότητα. Στα σημερινά φύλλα των ημερήσιων εφημερίδων καταγράφεται αυτό που κατέθεσε ο Γενικός Διευθυντής της EUROSTAT σε ερωτήσεις που του ετέθησαν στη διάρκεια των εργασιών του Ευρωκοινοβουλίου. Δήλωσε, λοιπόν, ότι ο προηγούμενος τρόπος καταγραφής των αμυντικών δαπανών, όχι ο «αλογοσκούφιος», ο προηγούμενος, ήταν ο πιο ενδεδειγμένος τρόπος. 
      Στην πραγματικότητα, κυρίες και κύριοι συνάδελφοι, δεν έγινε απογραφή, πρόκειται για ένα ψέμα. Δεν ανακαλύψαμε νέους λογαριασμούς ούτε κρυφά κονδύλια ούτε μαύρες τρύπες. Η Νέα Δημοκρατία, όμως, είχε δεσμευθεί με όλα αυτά που έλεγε προεκλογικά επί τρία χρόνια, δυστυχώς, να κάνει απογραφή. Κι επειδή δεν έβγαιναν ούτε μαύρες τρύπες ούτε κρυφά κονδύλια ούτε ελλείμματα, ακολούθησε την τακτική της καταστροφικής λογιστικής, την τακτική να αλλάζουμε λογιστικά τον τρόπο υπολογισμού των αμυντικών δαπανών. 
      Δεν νομίζω ότι ικανοποιείται κανένας μόνο με τη ομολογία του Υπουργού Οικονομίας στο CNN ότι ο προηγούμενος τρόπος λογιστικού υπολογισμού των εθνικών δαπανών ήταν απλώς στατιστικό λάθος. Δεν αρκεί αυτή η έμμεση συγγνώμη. 
      Κυρίες και κύριοι συνάδελφοι, είπα ότι το νομοσχέδιο προκαλεί πολιτική απογοήτευση, γιατί πρόκειται για τη νομική και κοινοβουλευτική θεσμοθέτηση ενός οργάνου που υπάρχει και λειτουργεί με βάση την υπουργική απόφαση. Είπα ότι αποπνέει γραφειοκρατική ανία, γιατί πρόκειται για τη συγκρότηση μιας επιτροπής με τριάντα επτά και κάτι παραπάνω άτομα, όπου είναι βέβαιο ότι μετά την πρώτη συνεδρίαση όλοι οι φορείς θα συμμετέχουν με τους αναπληρωτές των προέδρων τους και όχι με τους ίδιους.
      Αποπνέει το νομοσχέδιο δημοσιοϋπαλληλικό γιγαντισμό, γιατί μέσα σε τρεις σελίδες κειμένου δημιουργούμε πέντε νέους φορείς, Εθνικό Συμβούλιο Ανάπτυξης και Ανταγωνιστικότητας, Επιτροπή Εμπειρογνωμόνων, Διεύθυνση Προώθησης Ανταγωνιστικότητας, Ακαδημία Επιχειρηματικότητας και Ευρωπαϊκό Αναπτυξιακό Ινστιτούτο. Άραγε, γιατί Ευρωπαϊκό και όχι Ελληνικό Αναπτυξιακό Ινστιτούτο; Και τέλος, κατ’ εμέ, το νομοσχέδιο αποπνέει, όπως προείπα, αφόρητο αθηνοκεντρισμό και επιχειρηματικό συντηρητισμό.
      Διότι, κυρίες και κύριοι συνάδελφοι, οι συμμετέχοντες στη σύνθεση του συγκεκριμένου οργάνου είναι, όπως πάντα, ο Σύνδεσμος Ελληνικών Βιομηχανιών, ο Σύνδεσμος Βιομηχανιών Βορείου Ελλάδος, ο Σύνδεσμος Εξαγωγέων Βορείου Ελλάδος και όπως είπε κάποιος συνάδελφος χθες, έχουμε πολλή Αθήνα, ελάχιστη Θεσσαλονίκη και καθόλου περιφέρεια, Διότι, κύριε Υπουργέ, ο Πρόεδρος των Οικονομικών Επιμελητηρίων που συμμετέχει, είναι ένας μόνο στους τριάντα εφτά και εκπροσωπεί το δυναμικότερο κομμάτι της οικονομίας, που θα μπορούσε να βοηθήσει την ανταγωνιστικότητα και την ανάπτυξη. Εκπροσωπεί τους μικρομεσαίους. 
      Κύριε Υπουργέ, σας βεβαιώνω ότι οι οκτώμισι χιλιάδες εγγεγραμμένες στο Οικονομικό Επιμελητήριο Αργολίδας, μικρομεσαίες τουριστικές, βιοτεχνικές και εμπορικές επιχειρήσεις, στέκονται απολύτως αδιάφορα απέναντι στη θεσμοθέτηση του συγκεκριμένου οργάνου και δεν προσβλέπουν σε τίποτα καινούργιο. 
      Για όλους αυτούς τους λόγους, κυρίες και κύριοι συνάδελφοι, καταψηφίζω το νομοσχέδιο και στο σύνολό του και κατ’ άρθρο. 
      Σας ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Κοντογιάννης. 
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, μέχρι σήμερα όλες οι κυβερνήσεις από το 1974 και μετά έθεταν ως βασικό στόχο του κυβερνητικού τους προγράμματος την ανάπτυξη. Ευγενής ο στόχος, αλλά στην πολιτική κρινόμαστε εκ του αποτελέσματος. 
      Με τη σύσταση του Εθνικού Συμβουλίου Ανταγωνιστικότητας και Ανάπτυξης καθίσταται σαφές ότι η Κυβέρνηση της Νέας Δημοκρατίας και ο αρμόδιος Υπουργός κ. Σιούφας, όχι απλώς έχουν συλλάβει το νόημα της ανάπτυξης, αλλά με μεθοδικά και σταθερά βήματα ανοίγουν το δρόμο για την επίτευξή της. 
      Κύριε Πρόεδρε, στο σημείο που βρίσκεται σήμερα η Ελλάδα, κάπου ανάμεσα Μαλαισίας και Μποτσουάνας, στην τριακοστή πέμπτη θέση από πλευράς ανταγωνιστικότητας με βάση την έκθεση του παγκόσμιου οικονομικού φόρουμ, έχει μία και μόνη επιλογή: την ανάπτυξη με όσο το δυνατόν ταχύτερους ρυθμούς. Για να συμβεί όμως αυτό, απαιτούνται θεσμοθετημένα κίνητρα μέσα από θεσμικά όργανα. Απαιτείται μια εθνική πολιτική που θα έχει ως στόχο να ενισχύσει τη χώρα μας στον τομέα της ανταγωνιστικότητας. 
      Σήμερα πιστεύω ότι κάνουμε το πρώτο βήμα και βάζουμε τα θεμέλια για να μπορέσει η Ελλάδα να βρει το δρόμο της ανάπτυξης. Το Εθνικό Συμβούλιο Ανταγωνιστικότητας και Ανάπτυξης φιλοδοξούμε να γίνει ένα όργανο ευέλικτο, στο οποίο θα κατατίθενται καινοτόμες ιδέες και το οποίο θα λειτουργεί με διαφάνεια. Το Εθνικό Συμβούλιο θα έχει συμβουλευτικό ρόλο προς το αρμόδιο Υπουργείο για τη χάραξη και την υλοποίηση μιας εθνικής πολιτικής στον τομέα της ανάπτυξης. 
      Νομίζω ότι δεν πρόκειται να υπάρξουν ουσιώδεις αντιρρήσεις σ’ αυτό και οι όποιες αντίθετες φωνές ακούγονται, δικαιολογούν μάλλον την ανάγκη αντιπολιτευτικής παρουσίας παρά την ουσία της πολιτικής. Και η ουσία της πολιτικής βρίσκεται στο τι ανάπτυξη επιζητούμε ως χώρα. 
      Στόχος της Κυβέρνησης της Νέας Δημοκρατίας είναι η διάχυση της ανάπτυξης πρώτον, σε όλο το φάσμα της οικονομίας και δεύτερον, σε ολόκληρη τη χώρα. Πρέπει να επιλέξουμε την ανάπτυξη μέσα από την ενθάρρυνση της επιχειρηματικότητας και ιδιαίτερα μέσα από την παροχή κινήτρων, για να βάλουμε στο παιχνίδι της επιχειρηματικότητας ανθρώπους με νέα μυαλά και φρέσκες ιδέες και όχι να επιλέξουμε την ανάπτυξη μόνο μέσα από κρατικές επενδύσεις. Το πείραμα το είδαμε και δεν πέτυχε. 
      Πρέπει να ενεργοποιήσουμε την ελληνική περιφέρεια που επί τόσα χρόνια, κύριε Υπουργέ, είναι ο φτωχός συγγενής. Να ενεργοποιήσουμε αυτήν την άλλη Ελλάδα, την οποία δυστυχώς ξέχασαν και εγκατέλειψαν οι προηγούμενες κυβερνήσεις του ΠΑΣΟΚ. 
      Δεν είναι δυνατόν περιφέρειες της Ελλάδας, όπως και η εκλογική μου περιφέρεια, η Ηλεία, οι οποίες είναι προικισμένες με όλα τα δώρα του Θεού, παραλίες, λιμνοθάλασσες, ιαματικές πηγές, υπέροχα δάση και ίσως τον πιο εύφορο κάμπο στη χώρα, να βρίσκονται στις τρεις τελευταίες θέσεις της ανάπτυξης. Αυτό το αναφέρω ως χαρακτηριστικό παράδειγμα, διότι η ίδια περιφέρεια, ο ίδιος νομός πριν από κάποια χρόνια, το 1981, ήταν δωδέκατος σε ρυθμούς ανάπτυξης και τώρα είναι πεντηκοστός.
      Το κυριότερο όμως, κύριε Πρόεδρε, είναι ότι πρέπει να πατάξουμε τη γραφειοκρατία, γιατί ανάπτυξη και γραφειοκρατία είναι έννοιες αλληλοσυγκρουόμενες. Με ικανοποίησε το ότι άκουσα ότι το Υπουργείο θα προχωρήσει σύντομα στο κύριο νομοσχέδιο για την ανάπτυξη. Εκεί, κύριε Υπουργέ, θα πρέπει να δώσετε έμφαση σε μέτρα που θα δίνουν κίνητρα ιδιαίτερα στον τουρισμό, όχι μόνο γιατί αποτελεί την πιο γρήγορη μορφή ανάπτυξης για ένα τόπο, αλλά γιατί πρέπει να αξιοποιήσουμε το συντομότερο δυνατόν -αν και αυτό έπρεπε να έχει γίνει με φροντίδα της προηγούμενης κυβέρνησης- τη μεταολυμπιακή εποχή και τη διαφήμιση που έτυχε παγκοσμίως η χώρα μας.
       Παράλληλα, δώστε κίνητρα και εκσυγχρονίστε τον πρωτογενή τομέα. Ενισχύστε τις μικρομεσαίες επιχειρήσεις, που αποτελούν τον κορμό της ελληνικής οικονομίας. Καταργήστε τις διακρίσεις μεταξύ νέων και παλαιών επιχειρήσεων, ώστε να επιχορηγούνται όλες οι υγιείς επιχειρήσεις. Δώστε κίνητρα, ώστε να επιτευχθεί η περιφερειακή σύγκλιση. Δώστε κίνητρα, ώστε να προσελκύσουμε επενδύσεις. Δεν είναι δυνατόν στην εισροή ξένων κεφαλαίων η Ελλάδα κατά το περασμένο έτος να ξεπερνά μόλις -όπως είπε και η εισηγήτρια της Νέας Δημοκρατίας κ. Βούλτεψη- τη Ρουάντα, την Κένυα και το Νεπάλ και να βρίσκεται πίσω από χώρες όπως η Υεμένη και η Γουινέα. 
      Είμαι βέβαιος ότι προς αυτήν την κατεύθυνση θα κινηθείτε. Η πρόθεσή σας, άλλωστε, φαίνεται από το παρόν νομοσχέδιο, το οποίο -κατά την άποψή μου- αποτελεί το θεμέλιο λίθο για να οικοδομήσουμε επιτέλους αυτό που επιζητούσαν και οι κυβερνήσεις του παρελθόντος. Δεν το πέτυχαν, γιατί επιχείρησαν να το πράξουν ενεργώντας αποσπασματικά. Νομίζω ότι η μεθοδικότητα που δείχνετε, αποτελεί τη μεγαλύτερη εγγύηση για την ανάπτυξη. 
      Κύριε Πρόεδρε, ακούστηκαν και θα ακουστούν πολλοί αριθμοί. Αυτή ήταν η Ελλάδα του χτες. Εμείς στη Νέα Δημοκρατία προσβλέπουμε σε μία άλλη Ελλάδα όπου δεν θα ευημερούν οι αριθμοί, αλλά οι άνθρωποι. 
      Σε ό,τι αφορά το άρθρο 11 για τον τρόπο υπολογισμού των διδάκτρων στην ιδιωτική εκπαίδευση, θα ήθελα να επισημάνω ότι με τη ρύθμιση που εισάγεται, για πρώτη φορά οικογένειες που στέλνουν τα παιδιά τους στα ιδιωτικά σχολεία θα μπορούν να κάνουν οικογενειακό προϋπολογισμό. Θα ξέρουν από πριν τι ακριβώς θα πληρώσουν για δίδακτρα. Και επιμένω στο «ακριβώς», γιατί μέχρι σήμερα οι αυξήσεις που αναγγέλλονταν, ήταν από 3-3,5% και όταν ερχόταν ο καιρός να βάλουν το χέρι στην τσέπη, έφταναν να πληρώνουν οι γονείς αυξήσεις μέχρι και 15%, διότι δεν υπολογίζονταν τα επιπλέον μαθήματα. Η μαθηματική εξίσωση, με την οποία θα γίνεται πλέον ο υπολογισμός, αφορά όλα τα μαθήματα και αυτό είναι και λογικό και δίκαιο. 
      Χαίρομαι, διότι κατά τη διάρκεια της χθεσινής συζήτησης από την πλευρά της Αντιπολίτευσης ακούστηκαν φωνές για πλήρη απελευθέρωση των διδάκτρων. Εύχομαι αυτές οι φωνές και να αυξηθούν και να ενταθούν, ώστε η μεταβατική αυτή περίοδος στην οποία εισερχόμεθα, να διαρκέσει όσο το δυνατόν λιγότερο. 
      Ακούσαμε επίσης από υπεύθυνα χείλη πρώην Υπουργού να τάσσεται κατά των κρατικών παρεμβάσεων στην οικονομία. Θα συμφωνήσω με την άποψή του, αλλά θα έπρεπε να την είχε εφαρμόσει και όταν ο ίδιος έκανε τις παρεμβάσεις στο Χρηματιστήριο. Εν πάση περιπτώσει, οι νέες απόψεις της Αξιωματικής Αντιπολίτευσης και η στροφή της στο φιλελευθερισμό έχουν ιδιαίτερο ενδιαφέρον. Εύχομαι να τις ασπαστεί και επίσημα το ΠΑΣΟΚ, ώστε να μπορέσει να κρατήσει την επαφή του με την κοινωνία. 
      Κλείνοντας, θα ήθελα να αναφερθώ σε κάτι που ακούστηκε πριν για το θέμα της περίφημης απογραφής. Το αν υπάρχει ή όχι πρόβλημα οικονομικό στη χώρα μας, το ξέρει πολύ καλά ο ελληνικός λαός, ο ελληνικός λαός που υποφέρει. Το ξέρουν οι εξακόσιες χιλιάδες άνεργοι, το ξέρει το  22% του ελληνικού λαού που ζει κάτω από τα όρια της φτώχειας. Δεν χρειάζεται να δημιουργήσουμε, κύριε Βερελή, εικόνα καταστροφής. Το είχατε πετύχει μόνοι σας ως κυβέρνηση. Είναι πρωτοφανές να ζητάνε ευθύνες από τη Νέα Δημοκρατία  για τα ελλείμματα εκείνοι, που υποθήκευσαν το μέλλον της χώρας. 
      Τι μας προτείνετε; Να συνεχίσει να ζει ο ελληνικός λαός στο ψέμα; Εμπιστοσύνη θα υπάρξει μόνο με την αλήθεια και μόνο με τη σκληρή δουλειά. Στόχος της Νέας Δημοκρατίας, όπως σας είπα και προηγουμένως, δεν είναι να ευημερούν οι αριθμοί, αλλά οι άνθρωποι. Εμείς στο τέλος της διαδρομής μας θα είμαστε περήφανοι για τα πραγματικά και όχι για τα πλασματικά στοιχεία της οικονομίας. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Κοντογιάννη. 
      	Το λόγο έχει ο κ. Κολιοπάνος. 
      ΘΕΟΔΩΡΟΣ ΚΟΛΙΟΠΑΝΟΣ: Κύριε Πρόεδρε, κύριε Υπουργέ, παρακολουθώντας όλους τους συναδέλφους από χτες να μιλούν και η εισηγήτρια της Νέας Δημοκρατίας και ο κόσμος που μας παρακολουθεί, μένει με την εντύπωση ότι μιλάμε για την ανταγωνιστικότητα αυτή καθαυτή, που πράγματι είναι ένα σημαντικό θέμα. Στην ουσία, όμως, μιλάμε για την ανταγωνιστικότητα που μας απασχολεί και απασχολεί την οικονομία της χώρας ή μιλάμε για ένα Εθνικό Συμβούλιο Ανταγωνιστικότητας και Ανάπτυξης, που νομίζω ότι είχε θεσμοθετήσει το ΠΑΣΟΚ και τίποτα απολύτως δεν έκανε; 
      Ή ακόμα προσφεύγουμε, ως γνωστόν, σε δημιουργία επιτροπών και μεγάλων οργάνων συμβουλευτικών;
      Να σας θυμίσω ότι κι εμείς κάναμε το Εθνικό Συμβούλιο Αγροτικής Πολιτικής, που δεν συνεδρίασε ποτέ και το Εθνικό Συμβούλιο Χωροταξίας, που και αυτό δεν έκανε τίποτε. Φοβάμαι ότι εκεί που δεν διαμορφώνουμε συγκεκριμένη πολιτική, κάνουμε επιτροπές ή εθνικά συμβούλια. 
      Εν πάση περιπτώσει, θα είχε κάποιο νόημα να στηθεί ένα τέτοιο συμβουλευτικό όργανο δίπλα στον Υπουργό Ανάπτυξης, αν πιστεύαμε όλοι ότι ο Υπουργός δεν μπορεί να έχει την πληροφόρηση, τις απόψεις και τις θέσεις όλων των συνιστωσών της παραγωγικής διαδικασίας. Αυτό, όμως, το έχει. ΄Εχει τις απόψεις της Γενικής Συνομοσπονδίας Εργατών Ελλάδος, έχει γραπτές τις απόψεις του Συνδέσμου των Ελληνικών Βιομηχανιών και όλων των άλλων φορέων. Μέχρι και του Τεχνικού Επιμελητηρίου προσθέσατε στο σχέδιο νόμου. 
      Το μόνο σημαντικό και κρίσιμο ίσως στοιχείο που διαβάζει κανείς, στο κείμενο του σχεδίου νόμου είναι αυτό που λέτε, ότι το 1999 όσον αφορά το λόγο των εξαγωγών προς τις εισαγωγές στη χώρα, το πηλίκο του ήταν 0,39 και το 2003 έγινε 0,31, δηλαδή πράγματι αυξήθηκαν οι εισαγωγές και μειώθηκαν οι εξαγωγές. Αυτό είναι ένα πραγματικό στοιχείο. Τι κάνουμε γι’ αυτό; 
      Λέτε, λοιπόν, στο σχέδιο νόμου ότι γι’ αυτό «είναι αναγκαία η χάραξη συνεπούς και αποτελεσματικής πολιτικής για την ανταγωνιστικότητα, η οποία θα βασίζεται σε έγκυρη τεκμηρίωση και θα περιβάλλεται από τη μεγαλύτερη δυνατή κοινωνική συναίνεση. Επίσης είναι αναγκαία η παραγωγή καινοτόμων ιδεών και η διαμόρφωσή τους σε εφαρμόσιμα μέτρα πολιτικής». 
      Να πιστέψω, κύριε Υπουργέ, ότι ειδικά εσείς, τόσο έμπειρος και πρακτικός άνθρωπος, δεν ξέρετε τα προβλήματα της ανταγωνιστικότητας; Δεν ξέρετε ότι ο πλημμελής ποιοτικός έλεγχος ή η διαφθορά στους μηχανισμούς ελέγχου υπονομεύουν συνολικά την παραγωγική βάση της χώρας, άρα και την ανταγωνιστικότητα; Δεν ξέρετε ότι δεν είναι πλέον μόνο το κόστος εργασίας, όπως ισχυρίζονταν μερικοί, μια παράμετρος που δυσκολεύει την ανταγωνιστικότητα; Πως χώρες με μεγαλύτερο κόστος εργασίας, όπως η Γαλλία και η Ολλανδία, μπορούν να διεισδύουν στη χώρα μας με προϊόντα, που κατά τεκμήριο είχαν ένα σωρό πλεονεκτήματα για την Ελλάδα; 
      Αναφέρω παραδείγματος χάρη τα τυριά. Δεν ξέρουμε πώς η Ιρλανδία, μια χώρα ανάλογη με τη δική μας και σε έκταση και σε παραγωγικές δραστηριότητες και σε σύνθεση πληθυσμού, με δύο μόνο προϊόντα, το τυρί «ρεγκάτο» και το ποτό «Baillies» -που έβαλε και λίγο γάλα μέσα- ανέτρεψε υπέρ αυτής το ισοζύγιο πληρωμών της; 
      Δεν ξέρουμε τι έκανε η Φιλανδία, μια χώρα που δεκαπέντε χρόνια πριν ήταν πάμπτωχη σε σχέση με την Ελλάδα, που επένδυσε στην τεχνολογία και στην έρευνα και σήμερα είναι πάρα πολύ μπροστά στην Ευρωπαϊκή ΄Ενωση; 
      Δεν ξέρουμε γιατί η Ελλάδα εισάγει οδοντογλυφίδες από την Taiwan;
      Δεν ξέρουμε ότι ο ελληνικός στρατός τρώει κατεψυγμένα κοτόπουλα εισαγόμενα από χώρα της Νοτιοανατολικής Ασίας; 
      Δεν ξέρουμε ότι τα ελληνικά παπούτσια, που κάποτε πωλούνταν από το Χονγκ - Κονγκ μέχρι τη Νέα Υόρκη, δεν υπάρχουν πουθενά πλέον σε καμία αγορά και αυτοί που τα έφτιαχναν, είναι έμποροι, μεσάζοντες, αντιπρόσωποι ιταλικών εργοστασίων; 
      Δεν ξέρουμε ότι το ελληνικό λάδι φεύγει από την Ελλάδα, πηγαίνει στην Ιταλία, συσκευάζεται και μετά εισάγεται στην Ελλάδα και επιβαρύνει το ισοζύγιο; 
      Δεν ξέρετε, κύριε Υπουργέ, εσείς ο καθ’ ύλην αρμόδιος, ότι η καταναλισκόμενη ενέργεια στην πατρίδα μας ανά μονάδα προϊόντος είναι 50% μεγαλύτερη απ’ ό,τι στη γειτονική Ιταλία; 
      Δεν ξέρετε πως με χίλιους τρόπους αποθαρρύνεται η επιχειρηματικότητα σ’  αυτήν τη χώρα; 
      Δεν παραλείπω εδώ να πω ότι αυτά οφείλονται και σε λάθη των κυβερνήσεων του ΠΑΣΟΚ, αλλά δεν μπορεί αυτό να είναι η μόνιμη παραπομπή και η μόνιμη επωδός. 
      Έτσι, λοιπόν, πάμε να δημιουργήσουμε ένα ογκώδες βήμα διαλόγου διολισθαίνοντας σε μια επικίνδυνη κατεύθυνση, ευτελίζοντας ένα ουσιαστικό εργαλείο της δημοκρατίας, όπως είναι ο διάλογος. Δηλαδή σε λίγο θα λέμε «πάμε για διάλογο», όπως λέμε «πάμε για καφέ». 
      Ψηφίζουμε τελικά, κύριε Υπουργέ, ένα νόμο για να καθιερώσουμε το 2005 ως έτος ανταγωνιστικότητας και να θεσπίσουμε και βραβεία, ή μάλλον να γράψουν εκθέσεις οι μαθητές στα σχολεία κλπ. Λέτε εδώ ότι με αποφάσεις του Υπουργού Ανάπτυξης προβλέπεται να καθορίζονται και άλλα ημερολογιακά έτη ως έτη αφιερωμένα στην ανταγωνιστικότητα. Νομίζω ότι απέχετε έτη φωτός από το συγκεκριμένο θέμα που απασχολεί τη χώρα που θα έπρεπε να απασχολεί και το Υπουργείο και που είναι πάλι η ανταγωνιστικότητα αυτή καθ’ αυτή. 
      Ποιοι είναι οι στόχοι, κύριε Υπουργέ, για το 2005, της δικής σας Κυβέρνησης που λέτε ότι θα το καθιερώσετε σαν έτος ανταγωνιστικότητας; Το 031 που είπα προηγουμένως που είναι το πηλίκο εξαγωγών προς εισαγωγές, πόσο θα είναι το 2005; Να μας πείτε. Θα είναι 032 ή 029; Και μετά να καθιερώσουμε το 2005 ως έτος ανταγωνιστικότητας. Όχι όμως να γίνει αυτό για να γράψουμε εκθέσεις και να απονεμηθούν βραβεία. Όχι μετά από επτά μήνες να οργανώσουμε ένα βήμα διαλόγου για φιλολογικές ημερίδες και θα ξοδέψουμε και 500.000 ευρώ, απ’ ό,τι λέει η αρμόδια επιτροπή για το κόστος του σχεδίου νόμου.
      Σας παρακολούθησα, κύριε Υπουργέ, με ιδιαίτερη προσοχή χθες που κάνατε κάποιες παρατηρήσεις. Είπατε ορισμένα πράγματα. Πρώτον, είπατε ότι πρέπει όλοι να ανησυχούμε. Και βέβαια ανησυχούμε. Το δεύτερο είναι ότι ζητάμε νομοθετικό μανδύα, κύριοι συνάδελφοι –αυτό ζητάει ο κύριος Υπουργός- για την ανταγωνιστικότητα. Πώς θα πιστέψουμε, κύριε Υπουργέ, ότι είναι δεμένα τα χέρια σας για να πάρετε μέτρα για την ανταγωνιστικότητα, γιατί δεν υπάρχει το νομοθετικό πλαίσιο; Ποιος μπορεί να το πιστέψει αυτό; Προσπαθούμε να σχεδιάσουμε το μέλλον στην Ελλάδα, είπατε. Και μιλήσατε για την ακρίβεια. Διαψεύστηκαν, λέτε, όλοι όσοι μίλησαν για ακρίβεια 50%. Αυτοί πράγματι διαψεύστηκαν. Αλλά προχθές, τη Δευτέρα, η Εθνική Στατιστική Υπηρεσία λέει το εξής: Αύξηση του γενικού δείκτη αξίας λιανικών πωλήσεων κατά 7,8% παρατηρήθηκε τον Ιούλιο του 2004 σε σχέση με τον Ιούλιο του 2003. Αυτό δεν διαψεύδεται.  Μπορεί οι υπερβολές να διαψεύδονται. Ούτε μας ανακουφίζει το γεγονός ότι διαψεύστηκαν αυτοί που μιλούσαν για αύξηση 50% λόγω των Ολυμπιακών Αγώνων ή άλλων αιτίων. 
      Κύριε Υπουργέ, επειδή είστε Υπουργός Ανάπτυξης  μιλάτε για ποσοστό ανάπτυξης τον επόμενο χρόνο 3,9%, όταν το πετρέλαιο δυστυχώς θα είναι πολύ ακριβότερο την επόμενη χρονιά, το πραγματικό εισόδημα περιορισμένο και τα δημόσια έργα μειωμένα. 
      Εάν ισχυριστεί, λοιπόν, κανείς ότι η ανάπτυξη θα έρθει από κάποια άλλη κατεύθυνση, όπως από την ιδιωτική πρωτοβουλία, πώς θα γίνει αυτό; Πώς ξαφνικά θα αφυπνιστεί η ιδιωτική πρωτοβουλία, που θα μπορούσε να γίνει ειδικά από μια κυβέρνηση σαν τη δική σας, όταν μιλώντας μετά από επτά μήνες αφ’ ότου αναλάβατε τη διακυβέρνηση της χώρας για την ανταγωνιστικότητα, εξαντλείστε στη σύσταση ενός ογκοδέστατου συμβουλευτικού οργάνου για να αποκτήσετε λέτε συναίνεση; 
      Είπατε και για τη Λισαβόνα. Μα στη Λισαβόνα είπαν ότι η Ευρώπη το 2010 συνολικά πρέπει να είναι πιο ανταγωνιστική. Και μάλιστα βάζει ένα πολύ φιλόδοξο στόχο, να είναι πιο ανταγωνιστική και από τις Ηνωμένες Πολιτείες της Αμερικής. Πώς θα γίνει αυτό; Αν το πέτυχε η Φιλανδία και η Σουηδία είναι γιατί επένδυσαν στη γνώση, στην τεχνολογία και στην έρευνα σε ποσοστό όπως προβλέπει η Λισαβόνα. 
      Τι προβλέπει ο δικός σας προϋπολογισμός, ο φετινός για το 2005, κύριε Υπουργέ σε σχέση με την έρευνα και την τεχνολογία; Υπάρχει κάτι καλύτερο από τον προϋπολογισμό του 2004; Αλλιώς πώς να προσδοκάμε αυτήν την ανταγωνιστικότητα που πράγματι είναι υποβαθμισμένη; Βέβαια περιττεύουν οι συγκρίσεις με Ζιμπάμπουε κλπ., αλλά αυτό είναι πράγματι ένα μεγάλο πρόβλημα. 
      	Εγώ, λοιπόν, δεν ψηφίζω αυτό το σχέδιο νόμου, κύριε Πρόεδρε, για τον εξής απλό λόγο: Γιατί πιστεύω ότι ο κύριος Υπουργός και η Κυβέρνηση έχουν άποψη για την ανταγωνιστικότητα. Έχει δηλώσει ο κύριος Πρωθυπουργός τι πρέπει να κάνουν και στις προγραμματικές δηλώσεις και πριν από τις εκλογές. Δεν λένε, όμως, τι πρέπει να κάνουν, γιατί φοβούνται το κόστος. Γι’ αυτό μιλούν για συναίνεση και για βήμα διαλόγου. Γι’ αυτό λένε να ξαναβρεθούμε όλοι μαζί και να βρούμε τρόπους να αυξήσουμε την ανταγωνιστικότητα στη χώρα. 
      Φοβούμαι ότι αυτό το σχέδιο νόμου, αν ήρθε στη Βουλή, ήρθε ίσως μόνο για δύο λόγους: Για τα δύο τελευταία άρθρα που είναι έξω από το κύριο αντικείμενο που λέγεται ανταγωνιστικότητα. Δηλαδή για τη «ΛΑΡΚΟ» και τα δίδακτρα των ιδιωτικών σχολείων. Αυτό είναι λυπηρό. Γι’ αυτά όμως θα μιλήσουμε –επειδή δεν έχω χρόνο- στην κατ’ άρθρον συζήτηση. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Στρατάκης έχει το λόγο. 
      ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, παρακολουθώντας κανείς τις συζητήσεις στην Ολομέλεια της Βουλής αλλά και στην επιτροπή, διαπιστώνει με πολύ μεγάλη ευκολία ότι με αφορμή αυτό το σχέδιο νόμου γίνεται μια εκ νέου προσπάθεια -συστηματική θα μπορούσε να πει κανείς- από τους Βουλευτές της Νέας Δημοκρατίας να κάνουν αντιπολίτευση στο ΠΑΣΟΚ, ξεχνώντας ότι είναι Κυβέρνηση. Από την κεκτημένη δε ταχύτητα που έχουν πάρει, όταν μιλούν για το νομοσχέδιο, λένε ότι θα βελτιώσουν την ανταγωνιστικότητα και όλα αυτά που ακούστηκαν χθες και σήμερα, παρά το ότι ο ίδιος ο Υπουργός έχει δηλώσει και στην επιτροπή και εδώ ότι αυτό θα το επιδιώξει και θα το επιτύχει με άλλα σχέδια νόμου που θα φέρει στη συνέχεια στη Βουλή. 
      Είναι πασιφανές ότι οι σημειώσεις και οι οδηγίες που μοιράστηκαν στους Βουλευτές της Νέας Δημοκρατίας δεν έκαναν αναφορά στο συγκεκριμένο νομοσχέδιο -γι’ αυτό υπήρξε και αυτή η σύγχυση- και αναφέρονται μόνο στο τροπάριο που έχουν μάθει καλά από το παρελθόν. Αυτό είναι λυπηρό και νομίζω ότι πρέπει να ληφθεί σοβαρά υπόψη. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν το κατάλαβα αυτό. Μπορείτε να το επαναλάβετε; 
      ΕΜΜΑΝΟΥΗΛ ΣΤΡΑΤΑΚΗΣ: Έγραφαν χθες οι εφημερίδες, κύριε Υπουργέ, ότι δόθηκαν σημειώματα και οδηγίες στους Βουλευτές για το τι πρέπει να λένε και πώς να το λένε. Φαίνεται ότι δεν είχατε προλάβει να γράψετε τις σχετικές οδηγίες, με αποτέλεσμα εδώ να λέμε άλλα απ’ αυτά που εσείς ο ίδιος είπατε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε συνάδελφε, σας παρακαλώ πάρα πολύ. Είστε παλαιός πολιτικός. Διατελέσατε και Υπουργός. Αναφορές σε θέματα σχετικά με τον τρόπο με τον οποίο ενημερώνεται η Κοινοβουλευτική Ομάδα να μη γίνονται. Σας παρακαλώ πολύ!
      ΕΜΜΑΝΟΥΗΛ  ΣΤΡΑΤΑΚΗΣ: Δεν τα λέω εγώ, κύριε Υπουργέ. Τα γράφει ο Τύπος και δεν διαψεύστηκαν. 
      ΠΡΟΕΔΡΕΥΩΝ (Σωτήρης Χατζηγάκης): Ο Τύπος γράφει πολλά, αλλά όλα όσα γράφει δεν είναι έγκυρα. 
      Συνεχίστε, κύριε Στρατάκη. 
      ΕΜΜΑΝΟΥΗΛ ΣΤΡΑΤΑΚΗΣ: Είναι δε τόσο δύσκολο να αναδειχθεί η αρχή του νομοσχεδίου, ώστε ο εισηγητής της Πλειοψηφίας αλλά και ο Κοινοβουλευτικός Εκπρόσωπος της Νέας Δημοκρατίας αναγκάστηκαν να επικαλεστούν τα προγράμματα ανταγωνιστικότητας, παραποιημένα στατιστικά στοιχεία πολλές φορές γύρω από την ανταγωνιστικότητα, για να δυσφημίσουν για άλλη μια φορά τη χώρα που, ενώ είναι γνωστό ότι είναι στην ΟΝΕ, την κατατάσσουν στις υποανάπτυκτες χώρες. Εγώ δεν θα κάνω αναφορά στις απογραφές. Τα είπαν οι συνάδελφοι πολύ καλά. Όμως, όλα αυτά δείχνουν την αντίληψη η οποία σας διακατέχει. 
      Φαίνεται, όμως, και κάτι άλλο, ότι δεν πρόλαβαν να δουν την πρόσφατη έκθεση της «ΚΑΝΤΟR» που παρουσιάστηκε την περασμένη εβδομάδα, στην οποία αναφέρεται ότι παρά τη διαχρονικότητα των χαμηλών δεικτών επιχειρηματικής ανταγωνιστικότητας εμφανίζονται συνεχείς τάσεις βελτίωσης και ότι αυτήν τη στιγμή το 21% των ελληνικών επιχειρήσεων μπορούν να χαρακτηριστούν διεθνώς ανταγωνιστικές. 
      Από την ίδια έκθεση προκύπτει ότι την τελευταία δεκαπενταετία η Ελλάδα κατάφερε από την εκατοστή τέταρτη θέση να πάει στην τεσσαρακοστή θέση στο δείκτη επενδύσεων των ελληνικών επιχειρήσεων στο εξωτερικό. 
      Προβλήματα είναι γνωστό ότι εξακολουθούν να υπάρχουν. Όμως αυτό δεν σημαίνει ότι δεν έγινε συστηματική προσπάθεια, που πρέπει όμως να συνεχιστεί. Είστε η Κυβέρνηση και πρέπει να αφήσετε την Αντιπολίτευση στο ΠΑΣΟΚ, γιατί ζημιώνετε τη χώρα και απαξιώνετε την εικόνα της στο εξωτερικό, κύριε Υπουργέ. 
      Εξάλλου γνωρίζετε ότι σύμφωνα με τα στοιχεία του Παγκόσμιου Οικονομικού Forum για το 2003 η Ελλάδα κατέχει την τεσσαρακοστή θέση όσον αφορά την ποιότητα του επιχειρηματικού περιβάλλοντος, την τριακοστή ένατη θέση όσον αφορά το δείκτη επιχειρηματικής ανταγωνιστικότητας και την τριακοστή πέμπτη θέση όσον αφορά το δείκτη ανταγωνιστικότητας της ανάπτυξης. Είναι στοιχεία που και εσείς τα έχετε επικαλεσθεί και δεν μπορείτε να τα αμφισβητήσετε. 
      Ασφαλώς, πρέπει και μπορούμε να βελτιωθούμε βελτιώνοντας και προσαρμόζοντας και το νομοθετικό πλαίσιο. Εσείς, όμως, δεν κάνετε αυτό με το σχέδιο νόμου που συζητάμε σήμερα εδώ. Αντίθετα το χρησιμοποιείτε αυτό ως πρόσχημα για να περάσετε τροπολογίες ουσιαστικά μόνο για αυξήσεις. Είναι γνωστή η τροπολογία που έγινε άρθρο και θα αναφερθώ στη συνέχεια σε αυτή. 
      Νομοθετείτε το Εθνικό Συμβούλιο Ανταγωνισμού, που ήδη λειτουργούσε με την υπουργική απόφαση 5652, λες και αυτή είναι η πρώτη προτεραιότητα όταν είναι γνωστό ότι υπάρχουν έτοιμα σχέδια νόμου προς ψήφιση, που μπορούν να επηρεάσουν θετικά την ανταγωνιστικότητα και εσείς τα έχετε στα συρτάρια.
      Για παράδειγμα θα αναφέρω το σχέδιο νόμου που αφορά την προσαρμογή της ελληνικής νομοθεσίας στις κοινοτικές οδηγίες για τις τηλεπικοινωνίες. Είναι έτοιμο πριν από τις εκλογές και δεν το φέρνετε εδώ, παρά την υποχρέωσή μας να ολοκληρώσουμε τη διαδικασία σε επίπεδο Ευρωπαϊκής Ένωσης και παρά το ότι είναι γνωστό ότι το σχέδιο που αφορούσε την πρώτη προσαρμογή, την πρώτη φάση ανταγωνιστικότητας της ελληνικής οικονομίας στις τηλεπικοινωνίες, έδωσε θεαματικά αποτελέσματα σε σχέση με το κόστος της τηλεφωνίας εξαιτίας του ανταγωνισμού που αναπτύχθηκε. 
      Αντίθετα, εκείνο που επιδιώκετε, κύριε Υπουργέ, είναι την όποια ευρωστία έχει η ελληνική οικονομία να την περιορίσετε μέσα από νέους φόρους και κυρίως έμμεσους, που περιορίζουν την κατανάλωση με αποτέλεσμα να ασφυκτιά η οικονομία, αλλά και η ανάπτυξη και η ανταγωνιστικότητα. 
      Δεν λαμβάνετε κανένα μέτρο για τον υγιή ανταγωνισμό και παρά τις δεσμεύσεις σας για την ίδρυση Επιτροπής Ανταγωνισμού ως ανεξάρτητης αρχής δεν έχετε κάνει ακόμη τίποτα και από την άλλη ο αθέμιτος ανταγωνισμός θριαμβεύει υποβοηθώντας με την αδράνεια της Κυβέρνησης και την ανυπαρξία της τα προβλήματα που παρατηρούμε όλοι. Οι μεγάλες επιχειρήσεις κυρίως της διατροφικής αλυσίδας, αλλά όχι μόνο, μας επιβάλλουν να καταναλώνουμε εισαγόμενα προϊόντα σε υψηλότερες τιμές από τα αδιάθετα καλύτερης ποιότητας ελληνικά προϊόντα. 
      Εσείς ως Κυβέρνηση δεν παίρνετε κανένα μέτρο γι’ αυτό. Η ακρίβεια καλπάζει και οι τελευταίες τιμοληψίες σε βασικά είδη διατροφής και το πετρέλαιο θέρμανσης δείχνουν αυξήσεις μέχρι και 20%, στοιχεία αδιαμφισβήτητα δικά σας, του Υπουργείου, που δεν μπορείτε να τα αμφισβητήσετε.
      Θέλω να πω ότι είναι θετικό που αποδεχθήκατε την πρόταση του κ. Πολύδωρα να συμπεριλάβετε το ΓΕΩΤΕ στα μέλη του Εθνικού Συμβουλίου Ανταγωνιστικότητας και Ανάπτυξης, αν και θα έπρεπε, κύριε Υπουργέ, να είναι δική σας πρόταση. Γιατί ο κ. Πολύδωρας είναι Βουλευτής Αθηνών, αλλά εσείς είστε ο Βουλευτής της ελληνικής περιφέρειας. Όμως αυτό δείχνει την αντίληψη της Κυβέρνησης για την ελληνική περιφέρεια. Αυτό προκύπτει και από κάτι άλλο που στη σύνθεση του Συμβουλίου κάνετε μνεία μόνο για το κέντρο, την Αθήνα δηλαδή και τη βόρειο Ελλάδα και όλη την υπόλοιπη Ελλάδα την αφήνετε απ΄ έξω, λες και δεν υπάρχει κεντρική Ελλάδα, λες και δεν υπάρχει νότια Ελλάδα, λες και δεν υπάρχουν θεσμοί και φορείς οι οποίοι μπορούν να συμμετέχουν και να συμβάλλουν ουσιαστικά στην όποια απόδοση μπορεί να έχει αυτό το Εθνικό Συμβούλιο. Αναφέρομαι συγκεκριμένα στην Ένωση Επιμελητηρίων Νησιωτικών Περιοχών, που είναι μια σημαντική ένωση και κάνει πολύ σημαντική προσπάθεια και δουλειά. Αναφέρομαι στο Σύνδεσμο Εξαγωγέων Κρήτης. Αναφέρομαι σε ένα σωρό άλλους φορείς, που αντιπροσωπεύουν σημαντικούς κλάδους της οικονομίας μας που έπρεπε και αυτοί να συμμετέχουν σε αυτό το συμβούλιο για να εκφράζουν την άποψή τους. 
      Η μόνη αρχή που φαίνεται ότι έχει το σχέδιο νόμου είναι η απελευθέρωση και στη συνέχεια η καθορισμένη αύξηση των διδάκτρων στα σχολεία. Αν και είστε κατά των μαθηματικών τύπων, όπως τουλάχιστον το τελευταίο διάστημα μας έχει δείξει η Κυβέρνηση εδώ στη Βουλή, καθιερώνετε εκ του ασφαλούς μαθηματικό τύπο για αυξήσεις, γιατί η βάση πάνω στην οποία κάνετε τους λογαριασμούς είναι ελεύθερη για τον καθένα. Άρα στην πράξη και αυτή η τροπολογία που ενσωματώθηκε στο σχέδιο νόμου είναι απελευθέρωση με χαράτσι, προσδιορισμένο με μαθηματικό τύπο, για όποιον θελήσει να πάει το παιδί του σε ιδιωτικό σχολείο. Αυτό πρέπει να γίνει αντιληπτό. Η βάση στην οποία αρχίζει να λογαριάζει και λαμβάνει υπόψη του ο μαθηματικός τύπος είναι ανεξέλεγκτη. Πάνω σε αυτήν τη βάση εσείς με μαθηματικό τρόπο προσδιορίζετε αυξήσεις για τα επόμενα χρόνια για εκείνους που πάνε τα παιδιά τους στο σχολείο.
      Κύριε Υπουργέ, κύριοι συνάδελφοι, σε μια εποχή όπως τη σημερινή ο ανταγωνισμός είναι κυρίαρχος στοιχείο της οικονομίας, αλλά και παντού οι ρυθμοί προσαρμογής προκειμένου να είναι υγιής ο ανταγωνισμός και για να συνεχιστεί η ανάπτυξη πρέπει να είναι γρήγοροι και εσείς, κύριε Υπουργέ, πάτε με την όπισθεν.
      Ο ελληνικός λαός, παρά τις υποσχέσεις σας, που ηχούν ακόμη στα αυτιά του, άρχισε να νιώθει στην τσέπη του τη διαφορά και οι «κοψοχέρηδες» μέρα με τη μέρα να αυξάνουν. Όλοι ψελλίζουν, είτε στα κρυφά είτε στα φανερά, τη γνωστή παροιμία, ότι «όποιος κάθεται καλά και πιο καλά γυρεύει…»  – η συνέχεια είναι γνωστή και δεν την αναφέρω.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Στρατάκη.
      Ο κ. Σκρέκας έχει το λόγο.
      ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
      Αν τη δύναμη, αλλά και τη ζωντάνια που επιδεικνύουν οι συνάδελφοι της Αξιωματικής Αντιπολίτευσης την είχαν αξιοποιήσει όλα τα χρόνια που κυβέρνησαν τον τόπο, σήμερα πράγματι, αγαπητοί συνάδελφοι, ο ρόλος μας και η θέση μας ως Κυβέρνηση θα ήταν πάρα πολύ δύσκολη. Όμως βλέπετε ότι τα πράγματα δεν είναι έτσι. Έχετε καλές επιδόσεις λειτουργώντας στο χώρο της θεωρίας και της φαντασίας, αλλά στο χώρο της εφαρμογής και του αποτελέσματος είστε πολύ μακριά. Και αυτός ο τόπος, ο ελληνικός λαός, τα χρόνια που κυβερνήσατε, το πλήρωσε πολύ ακριβά.
      Και θέλω να θέσω ένα ερώτημα, για να επιβεβαιώσω αυτόν μου τον ισχυρισμό. Σήμερα όλοι γνωρίζουμε –και ο τελευταίος Έλληνας- ότι σε αυτόν τον τόπο εισάγουμε το 70% των προϊόντων για τις ανάγκες μας από άλλες χώρες. Και στη γλώσσα της οικονομίας αυτό το ποσοστό, κύριοι συνάδελφοι, ερμηνεύεται ως εξής: ότι σταματήσαμε ως χώρα εδώ και πολλά χρόνια να παράγουμε, σταματήσαμε εδώ και πολλά χρόνια να παράγουμε προϊόντα που παραδοσιακά παρήγαγε η χώρα μας και κυρίως αγροτικά. Και τι σημαίνει αυτό; Σημαίνει ότι εγκαταλείφθηκαν επί των ημερών σας όλοι εκείνοι οι ισχυροί τομείς, οι οποίοι στήριζαν και ενίσχυαν την οικονομία μας, όπως είναι οι αγρότες, οι κτηνοτρόφοι, η μικρομεσαία επιχείρηση. Και δεν το λέω εγώ. Το λένε οι δείκτες, το λέει η κατάσταση και η εικόνα που δείχνει η αγορά. Εισάγει η Ελλάδα πάνω από το 70% των αγαθών, για να καλύψει τις ανάγκες της. Δεν φταίει κανείς γι’ αυτό; Από μόνο του δημιουργήθηκε αυτό το μέγεθος; Όχι βέβαια.
      Και σήμερα εμφανίζεστε ως τιμητές μιας πολιτικής την οποία ακολουθήσατε και υποστηρίξατε όλα αυτά τα χρόνια και που έφερε την Ελλάδα στο σημείο που είναι σήμερα, μια Ελλάδα, που με τα χρήματα που πέρασαν από τον ελλαδικό χώρο όλα αυτά τα χρόνια, θα ήταν σήμερα πρώτη στην Ευρώπη. Και αντί αυτού, κύριοι συνάδελφοι, είμαστε τελευταίοι.
      Θα σας διαβάσω ορισμένους από τους δείκτες εκείνους, που επιβεβαιώνουν για μια ακόμη φορά τον ισχυρισμό μου. Είμαστε τελευταίοι, κύριοι συνάδελφοι, στην Ευρώπη ως προς τους θετικούς δείκτες 1) στο κατά κεφαλήν Ακαθάριστο Εθνικό Προϊόν, 2) στην ανταγωνιστικότητα και την παραγωγικότητα, 3) στη δημόσια υγεία, 4) στην παιδεία, 5) στις νέες τεχνολογίες, 6) στην αξιοποίηση των κοινοτικών πόρων. Και αυτό είναι πρωτοφανές: μια χώρα να έχει εξασφαλίσει διαχρονικά χρήματα για την ανάπτυξή της και να μην μπορούμε να τα απορροφήσουμε και –το χειρότερο- να τα χάνουμε κιόλας. Είμαστε τελευταίοι και στην προστασία του περιβάλλοντος.
      Και είμαστε πρώτοι, κύριοι συνάδελφοι, μεταξύ των δεκαπέντε χωρών –αλλά και μεταξύ πολλών άλλων από τις νέες δέκα που μπήκαν στην Ευρωπαϊκή Ένωση- 1) στην ανεργία, 2) στη φτώχεια, 3) στις περιφερειακές και κοινωνικές ανισότητες, 4) στο δημόσιο χρέος, 5) στα ελλείμματα, 6) στην κακή λειτουργία της Δημόσιας Διοίκησης, 7) στη διαφθορά, 8) στο υψηλό κόστος για την ανάπτυξή μας, με όλα αυτά τα φαινόμενα της διαπλοκής και της διαφθοράς, τα οποία έχουν διεισδύσει μέσα στους μηχανισμούς ανάπτυξης, στην παραοικονομία και στη σπατάλη του δημόσιου πλούτου.
      Έρχεστε βέβαια στο χώρο της Αντιπολίτευσης και στρέφεστε προς την Κυβέρνηση, κατηγορώντας την ότι τα βήματά της και οι ρυθμοί της δεν είναι αυτοί που εσείς θέλετε ή που θέλατε. Η Κυβέρνηση έχει ξεκινήσει με ένα συγκεκριμένο σχεδιασμό και με μια συγκεκριμένη πολιτική για να οδηγήσει τον τόπο εκεί που πρέπει και τους Έλληνες πολίτες σε επίπεδο ζωής και αγοραστικής δυνατότητας, που να μπορούν να ανταποκρίνονται στις ανάγκες τους αλλά και στην ποιότητα ζωής που τόσο πολύ την έχουν ανάγκη.
      Ο παριστάμενος Υπουργός, ο κ. Σιούφας, όταν ανέλαβε ένα από τα νευραλγικότερα Υπουργεία της οικονομίας μας, το Υπουργείο Ανάπτυξης, έχοντας μπροστά του ένα πεδίο δύσκολο και ένα σύστημα αγοράς διαβρωμένο και διαλυμένο και μάλιστα σε μια περίοδο που είχαμε μπροστά μας τη φιλοξενία της κορυφαίας εκδήλωσης στον κόσμο, τους Ολυμπιακούς Αγώνες, με σκληρό αγώνα, με σκληρή δουλειά και με διαδικασίες τέτοιες, προσπάθησε προσωρινά να κρατήσει τις τιμές σε χαμηλά επίπεδα. 
      Και τώρα δίνεται η δυνατότητα να ξετυλίξει την πολιτική του, μια πολιτική η οποία περνάει πλέον από τις νομοθετικές εκείνες επεμβάσεις και παρεμβάσεις που πρέπει να γίνουν, ώστε ο χώρος αυτός να δώσει τη δυνατότητα στα κύτταρα, εκείνα τα οποία έρχονται και βοηθούν την ενίσχυση, την ανάπτυξη και την ισχυροποίηση της οικονομίας μας, να μπορέσουν να λειτουργήσουν απρόσκοπτα και να δώσουν τα αποτελέσματα που όλοι περιμένουμε. 
      Με το νομοσχέδιο αυτό η Κυβέρνηση και ο παριστάμενος Υπουργός, ο κ. Σιούφας, έρχονται να συστήσουν το Εθνικό Συμβούλιο Ανταγωνιστικότητας και Ανάπτυξης. Βεβαίως είναι ένα νομοσχέδιο το οποίο με τη σύσταση αυτού του οργάνου -του ανώτατου αυτού γνωμοδοτικού οργάνου- αλλά και την υποστήριξή του με τη σύσταση Επιτροπής Εμπειρογνωμόνων να μπορέσει -μέσα από τη συγκέντρωση των στοιχείων αλλά και την αξιολόγησή τους- να έρθει και να τα μετατρέψει σε κίνηση και σε μηχανισμούς που θα βοηθήσουν.
      Οι μηχανισμοί αυτοί θα βοηθήσουν, πρώτον, τον τομέα της γεωργίας μας, που σήμερα φθίνει και έφθασε στην κατάσταση που είναι, ώστε να μην παραμείνει στο στάδιο που βρίσκεται, αλλά να προχωρήσει ο πρωτογενής τομέας στην αξιοποίηση των προϊόντων μέσω του δευτερογενούς τομέα, δηλαδή την ενεργοποίηση των μικρομεσαίων επιχειρήσεων, μικρομεσαίες επιχειρήσεις οι οποίες σε όλον τον κόσμο -δεν ανακαλύπτουμε εμείς σήμερα τον τροχό- είναι αυτές που απορροφούν τους κραδασμούς της ανεργίας και ενισχύουν την οικονομία, μικρομεσαίες επιχειρήσεις που όλα αυτά τα χρόνια ήταν υπό διωγμόν, είτε με το φορολογικό διωγμό είτε με τον αποκλεισμό από τις ενισχύσεις που έρχονταν από την Ευρωπαϊκή Ένωση αλλά και από το τραπεζικό σύστημα.
      Με όλες αυτές τις νομοθετικές μας παρεμβάσεις, επιδίωξή μας είναι να ισχυροποιήσουμε τους μηχανισμούς εκείνους που χρειάζεται η χώρα μας, ώστε μέσα από την ανάπτυξη αλλά και την ενίσχυση της ανταγωνιστικότητας της οικονομίας μας να μπορέσουμε να κινηθούμε σε αυτό το διεθνές περιβάλλον που καθημερινά μεταβάλλεται και το οποίο εμείς όλα αυτά τα χρόνια το παρακολουθούσαμε από πολύ μακριά.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Σκρέκα.
      Ο κ. Μαρκόπουλος έχει το λόγο.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε. 
      Κύριε Υπουργέ, κυρίες και κύριοι συνάδελφοι, παρακολουθώ από χθες με ιδιαίτερο ενδιαφέρον τη συζήτηση γι’ αυτήν την εθνική επιτροπή, το Εθνικό Συμβούλιο Ανταγωνιστικότητας και Ανάπτυξης. Και, παρά το γεγονός ότι η Αντιπολίτευση προσπαθεί να υποτιμήσει το συγκεκριμένο σχέδιο νόμου δηλώνοντας ότι αποτελεί απλώς μια πρόφαση για να περάσουν κάποιες άλλες διατάξεις, παρακολουθώ μια ιδιαιτέρως ενδιαφέρουσα συζήτηση και από τα έδρανα των συναδέλφων της Αντιπολίτευσης. Αν μη τι άλλο αυτό είναι απτή απόδειξη του γεγονότος ότι η ανταγωνιστικότητα σήμερα είναι το ζητούμενο γι’ αυτόν τον τόπο και η αγωνία όλων των συναδέλφων σ’ αυτήν την Αίθουσα είναι το πώς θα κατακτήσουμε αυτό το ποθούμενο.
      Αυτό που δεν άκουσα μέχρι τώρα είναι κάποιο αίσθημα αυτοκριτικής για τα είκοσι συναπτά χρόνια τα οποία, με ένα μικρό διάλειμμα, κυβερνά το ΠΑΣΟΚ, για το πώς δηλαδή διαχειρίστηκε αυτήν την τεράστια ανάγκη της ανταγωνιστικότητος, πώς διαχειρίστηκε αυτήν την άτυπη επιτροπή που υπήρχε και που εμείς την κάναμε νομικό πρόσωπο, που και αυτό ακόμη είναι στη σφαίρα της κριτικής. Δεν άκουσα ούτε λέξη αυτοκριτικής γι’ αυτά που έγιναν ή γι’ αυτά που δεν έγιναν. Αντιθέτως, εισπράττουμε την αγωνία της Αξιωματικής Αντιπολίτευσης για την περιγραφή μιας κατάστασης και για τη λεγόμενη αντιπολίτευση στην αντιπολίτευση. Μα, η σημερινή κατάσταση από ποιους κληροδοτήθηκε; Από ποια πολιτική προήλθαν αυτά τα αποτελέσματα τα οποία ζούμε και πώς μπορείτε να ζητάτε μέσα σε λιγότερο από εννιά μήνες ουσιαστικά αποτελέσματα και διαφορετική πολιτική; Κακά τα ψέματα. Και όλη αυτή η κουβέντα για τη δημιουργική λογιστική, στην οποία ανθίστασθε! Είναι μια ερωτική σχέση πολιτική που έχετε αγάπης προς το σκότος και την αδιαφάνεια. Και αποτελεί για τη σημερινή Κυβέρνηση ιδιαιτέρως σημαντική πρωτοβουλία το να αποκαλύψει τα πραγματικά νούμερα της οικονομίας, διότι πρέπει ο ελληνικός λαός να γνωρίζει πού βαδίζει, πώς βαδίζει και πού στοχεύει. Η αγωνία σας είναι για τα απώτερα αποτελέσματα τα δικά μας κι όχι για τη σημερινή κατάσταση, για την οποία δεν κάνετε αυτοκριτική.
      Άκουσα εδώ για επιχειρηματική κουλτούρα, για θολό ανταγωνιστικό τοπίο, άκουσα για ανταγωνιστικό κλίμα το οποίο δεν υπάρχει στην αγορά. Άκουσα για αριθμούς που ευημερούν, όπως είναι του Ακαθάριστου Εθνικού Προϊόντος ή των ρυθμών ανάπτυξης. Υπάρχουν όμως άλλοι αριθμοί που δυστυχούν, όπως είναι τα νούμερα της ανεργίας, ιδιαιτέρως για τους νέους ανθρώπους και τις γυναίκες. Και αυτά είναι απτά αποτελέσματα μιας κακής πολιτικής και στον τομέα του ανταγωνισμού. Γιατί ο στόχος της απόκτησης ενός ουσιαστικού ανταγωνιστικού κλίματος είναι οι θέσεις εργασίας.
      Όλα αυτά τα χρόνια η Ελλάδα αναπτύχθηκε με μια πολιτική νοοτροπία κρατισμού. Ακόμη κι εκεί όπου αντιμετωπίσατε προβλήματα, όπως σε περιοχές με μεγάλους δείκτες ανεργίας, για παράδειγμα στην πατρίδα μου, στο Μαντούδι, που είναι γνωστό σ’ όλους για την αποβιομηχάνιση και την ανεργία που είχε, πώς τα διαχειριστήκατε; Τα διαχειριστήκατε με προγράμματα κατάρτισης εική και ως έτυχε, με περιφερειακά ολοκληρωμένα προγράμματα τα οποία δώσατε στους δήμους για να ικανοποιήσετε με θέσεις τους «ημετέρους», να κρατήσετε τις ψήφους, αλλά να ερημώσετε την περιοχή. Αυτή ήταν η κεντρική ιδέα της πολιτικής σας. Κι είμαι βέβαιος ότι η Εύβοια και το συγκεκριμένο παράδειγμα δεν αποτελεί κάποια εξαίρεση, αλλά είναι η συνέχεια μιας σταθερής πολιτικής την οποία εφαρμόσατε.
      Άραγε υπηρετούσατε την ανταγωνιστικότητα όταν στο προηγούμενο Διοικητικό Συμβούλιο του ΟΤΕ δινόντουσαν τα τεράστια μπόνους στους «ημέτερους» διευθυντές και πόσα κροκοδείλια δάκρυα θα ρίξετε σήμερα για τις υποχρεωτικές συνταξιοδοτήσεις στον ΟΤΕ, αποτελέσματα μιας τραγικής οικονομικής πολιτικής, ενός μονοπωλίου που θα έπρεπε σήμερα να είναι κερδοφόρο;
      Υπηρετήσατε την ανταγωνιστικότητα όταν έγιναν οι κρατικές παρεμβάσεις στο χρηματιστήριο; Ασφαλώς όχι.
      Έρχομαι στη «ΛΑΡΚΟ». Θέλω να συγχαρώ τον Υπουργό και την πολιτική ηγεσία του Υπουργείου για την έτι περαιτέρω άδεια λειτουργίας της μεγάλης αυτής μεταλλευτικής βιομηχανίας που απασχολεί χιλιάδες εργαζόμενους και δίνει πλούτο σε πολλές περιοχές της χώρας και στο δικό μου το νομό. Άκουσα με ιδιαίτερο ενδιαφέρον τον κ. Μάνο να μιλά χθες για τη «ΛΑΡΚΟ» και τα κακά τα οποία προσδίδει στα δημόσια λογιστικά της χώρας.
      Έχω μπροστά μου από τη «ΛΑΡΚΟ» αποτελέσματα χρήσεως οκταμήνου 2004, έγγραφο που είναι υπογεγραμμένο από το Διευθύνοντα Σύμβουλο, ο οποίος προχθές απεχώρησε από τη θέση του και ο οποίος –αν δεν κάνω λάθος- είναι στη «ΛΑΡΚΟ» πάνω από μια δεκαετία. Διαβάζω τα αποτελέσματα και τα καταθέτω για τα Πρακτικά. «Ζημίες από πράξεις HEDGING νικελίου 23.828.717 ευρώ».
      Σας δηλώνω λοιπόν -για να δείτε πώς πολιτεύθηκε σ’ αυτήν την περίοδο η «ΛΑΡΚΟ» και ποιοι είναι οι υπεύθυνοι ότι το οκτάμηνο Ιανουαρίου-Σεπτεμβρίου 2004- ότι το νικέλιο πουλήθηκε με 9.500 ευρώ ο τόνος από τη «ΛΑΡΚΟ», όταν η διεθνής τιμή είναι 15.000 ευρώ ο τόνος. Αυτό γίνεται τα τελευταία τρία χρόνια, διότι έχουν δεσμευθεί από αποφάσεις του προηγούμενου Διευθύνοντος Συμβούλου χωρίς απόφαση του αντίστοιχου διοικητικού συμβουλίου όλα τα αποθέματα της «ΛΑΡΚΟ» για τρία χρόνια να δοθούν σε μπρόκερ του εξωτερικού, οι οποίοι τα εκμεταλλεύονται.
      Αυτή είναι η πολιτική της ανταγωνιστικότητος. Το καταθέτω και παρακαλώ να δείτε τα Πρακτικά.
      (Στο σημείο αυτό ο Βουλευτής κ. Κωνσταντίνος Μαρκόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κι όχι μόνο αυτό, αλλά το διοικητικό συμβούλιο το οποίο απεχώρησε δεν αφαίρεσε τις ευθύνες του προηγούμενου διοικητικού συμβουλίου 2003 για την πολιτική, η οποία ακολουθήθηκε.
      ΣΤΕΦΑΝΟΣ ΜΑΝΟΣ: Η «ΛΑΡΚΟ» είναι κερδοφόρος αυτήν τη στιγμή;
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Είναι κερδοφόρος αυτήν τη στιγμή, όπως αναφέρεται -μείον τις αποσβέσεις- με 5.600.000 ευρώ, με 23.000.000 ευρώ ζημίες από το HEDGING. Εγώ τα καταθέτω. Είναι του Διευθύνοντος Συμβούλου της «ΛΑΡΚΟ».
      ΣΤΕΦΑΝΟΣ ΜΑΝΟΣ: Θα είναι εφεξής κερδοφόρος;
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Οριακά κερδοφόρα. Σκεφτείτε να είχε γίνει και σωστή διαχείριση.
      Κυρίες και κύριοι συνάδελφοι, στο Υπουργείο Παιδείας είναι θεσμοθετημένο νομικό πρόσωπο το Παιδαγωγικό Ινστιτούτο και είναι αποδεκτό. Στο Υπουργείο Υγείας από το Εθνικό Σύστημα Υγείας το Κεντρικό Συμβούλιο Υγείας είναι νομικό πρόσωπο και είναι αποδεκτό σαν συμβουλευτικό όργανο στον αντίστοιχο Υπουργό. Δεν καταλαβαίνω γιατί αντιδράτε στο αντίστοιχο Εθνικό Συμβούλιο Ανταγωνιστικότητας και Ανάπτυξης. Και δεν καταλαβαίνω γιατί δεν θέλετε την επίσημη συνομιλία με τους κοινωνικούς εταίρους από τους οποίους και προς τους οποίου απευθύνεται ένα σωστό ανταγωνιστικό κλίμα.
      Τέλος, κυρίες και κύριοι συνάδελφοι, το ανταγωνιστικό κλίμα, δηλαδή οι συνθήκες ανάπτυξης αυτού του τόπου υποβοηθώνται αποκλειστικά και ουσιαστικά από ένα κράτος το οποίο δεν θα έχει τη γραφειοκρατία που έχει, που δεν θα είναι αργό, νωχελικό, αντιαναπτυξιακό και διεφθαρμένο. Και σ’ αυτό το νομοσχέδιο, σ’ αυτήν την επιτροπή, που θα συμβάλει ουσιαστικά στο ποθούμενο για όλους και για όλες τις κοινωνικές ομάδες αποτέλεσμα, θα συμβάλει η επανίδρυση του κράτους, την οποία η Νέα Δημοκρατία έχει υποσχεθεί και θα την κάνει πράξη.
      Γιατί αν όλα τα νούμερα, τα οποία ευημερούν θεωρητικά, ήταν καλά, αν το ανταγωνιστικό περιβάλλον ήταν καλό, αν η ανεργία ήταν ανύπαρκτη, αν όλα ήταν καλά όπως τα περιγράφετε χωρίς καμία δόση αυτοκριτικής, γιατί είστε εσείς σ’ αυτά τα έδρανα κι εμείς εδώ; Είναι ολοφάνερο ότι μια πολιτική δεκαετιών και πάνω από τον ελληνικό λαό καταψηφίστηκε για ουσιαστικούς και όχι για τυπικούς λόγους.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ο κ. Μάξιμος Χαρακόπουλος έχει το λόγο.
      ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κύριε Πρόεδρε. 
      Κύριε Υπουργέ, κυρίες και κύριοι συνάδελφοι, ακρογωνιαίος λίθος της φιλελεύθερης οικονομίας είναι ο ανταγωνισμός. Η ελευθερία βεβαίως της ιδιωτικής πρωτοβουλίας σε καμία περίπτωση δεν πρέπει να εκλαμβάνεται από κανέναν ως ασυδοσία. Η πολιτεία είναι εκείνη που με τους ελεγκτικούς της μηχανισμούς οφείλει να διασφαλίζει τον υγιή ανταγωνισμό προς όφελος του πολίτη καταναλωτή, έτσι ώστε να απολαμβάνει σε μικρότερο κόστος και σε καλύτερη ποιότητα αγαθά και υπηρεσίες.
      Το υπό συζήτηση νομοσχέδιο βεβαίως δεν φιλοδοξεί να καταγραφεί ως μεγάλη θεσμική τομή. Η θεσμοθέτηση όμως από τον Υπουργό Ανάπτυξης του Εθνικού Συμβουλίου Ανταγωνιστικότητας και Ανάπτυξης με παράλληλη αναβάθμιση των αρμοδιοτήτων και του ρόλου του καταδεικνύει την απόφαση της Κυβέρνησης να επενδύσει στην ανταγωνιστικότητα της ελληνικής οικονομίας. Κι αυτό γιατί πραγματική ανάπτυξη, πραγματική σύγκλιση της οικονομίας της χώρας μας με τις οικονομίες των εύρωστων χωρών της Ευρωπαϊκής Ένωσης δεν μπορεί να υπάρξει χωρίς τη βελτίωση της ανταγωνιστικότητας της οικονομίας μας που, σύμφωνα με διεθνείς δείκτες, στην καλύτερη των περιπτώσεων παρουσιάζει στασιμότητα.
      Το νομοσχέδιο αποτελεί μέρος ενός ευρύτερου σχεδίου δράσεων προς την κατεύθυνση της ενίσχυσης της ανταγωνιστικότητας και της ανάπτυξης και επιπλέον έχει και συμβολική αξία, διότι μαρτυρά την πολιτική βούληση του Υπουργείου Ανάπτυξης, την πολιτική βούληση της Κυβέρνησης να προχωρήσει στη χάραξη ενιαίας εθνικής πολιτικής ανταγωνιστικότητας.
      Ποιο είναι, κυρίες και κύριοι συνάδελφοι, το περιβάλλον στο οποίο καλείται σήμερα να δράσει ένας επιχειρηματίας; Γραφειοκρατία, ασταθές φορολογικό πλαίσιο, πολυνομία, διαφθορά: Αυτές είναι μερικές από τις βασικές πληγές της ελληνικής κοινωνίας που επιβαρύνουν αναμφίβολα αρνητικά την ανταγωνιστικότητα της οικονομίας μας με αποτέλεσμα -πως είπε χθες και η εισηγήτριά μας η κ. Βούλτεψη- να συναγωνιζόμαστε χώρες, όπως η Μαλαισία και η Σλοβενία.
      Πώς όμως να είναι διαφορετικά τα πράγματα όταν η ανταγωνιστικότητα της ελληνικής οικονομίας είναι σε χειρότερη θέση και από τις χώρες της διεύρυνσης; Ενώ η Ελλάδα έζησε μία έντονη περίοδο αποβιομηχάνισης με τα λουκέτα να πέφτουν βροχή το ένα μετά το άλλο, την ίδια ώρα μειώνονται συνεχώς οι ξένες επενδύσεις. Το 2002 οι ξένες επενδύσεις στην Ιρλανδία ανήλθαν σε 19 δισεκατομμύρια δολάρια και στη χώρα μας ήταν μόλις 51 εκατομμύρια δολάρια.
      Όποτε όμως, κυρίες και κύριοι συνάδελφοι, σ’ αυτήν την Αίθουσα ο Πρωθυπουργός Κώστας Καραμανλής απευθύνθηκε στον κ. Σημίτη υπενθυμίζοντάς του το παράδειγμα ταχείας ανάπτυξης της Ιρλανδίας, η μόνιμη επωδός του τέως Πρωθυπουργού ήταν ότι δεν θα επιτρέψουμε η Ελλάδα να μετατραπεί σε φορολογικό παράδεισο.
      Τι έκαναν οι Ιρλανδοί; Πολύ απλά, επένδυσαν στην παιδεία και στη σύνδεσή της με την αγορά εργασίας, ενίσχυσαν την επιχειρηματικότητα και την ανταγωνιστικότητα με γενναία κίνητρα και φοροαπαλλαγές για νέες επενδύσεις. Αντί όμως να ακολουθήσουμε το παράδειγμα της Ιρλανδίας, στην Ελλάδα κρύβαμε τα ελλείμματα κάτω από το χαλί και καταφεύγαμε σε λογιστικές αλχημείες υποθηκεύοντας τελικά το μέλλον των επόμενων γενεών. Κι όταν ήρθε η ώρα της αλήθειας -γιατί κάποτε φθάνει ο κόμπος στο χτένι- και φάνηκε η πραγματική κατάσταση της οικονομίας με την απογραφή -για την οποία άλλωστε είχε δεσμευθεί προεκλογικά η Νέα Δημοκρατία- το ΠΑΣΟΚ αντί να δικαιολογηθεί για τα πεπραγμένα του, μας εγκαλεί γιατί δημοσιοποιήσαμε την αλήθεια. Δεν αμφισβητεί δηλαδή την αλήθεια, αλλά ενοχλείται γιατί δημοσιοποιήθηκε στον ελληνικό λαό.
      Κυρίες και κύριοι συνάδελφοι, η ανταγωνιστικότητα της οικονομίας μας είναι εθνικός στόχος. Μόνο με ανταγωνιστική οικονομία μπορεί να αντιμετωπιστεί η ανεργία και να υπάρξει πλούτος και δυνατότητα βελτίωσης των οικονομικά αδύναμων συνανθρώπων μας. Η νέα διακυβέρνηση πιστεύει στο ελληνικό επιχειρηματικό δαιμόνιο διασφαλίζοντας ένα περιβάλλον υγιούς ανταγωνισμού. Μέσα από το νέο φορολογικό και αναπτυξιακό νόμο, που θα έρθει σύντομα στη Βουλή, δίνει τη δυνατότητα αναστροφής της φθίνουσας πορείας της ανταγωνιστικότητας της οικονομίας μας. Το μήνυμα του Πρωθυπουργού από τη Διεθνή Έκθεση Θεσσαλονίκης, που χαρακτήρισε το 2005 ως έτος ανταγωνιστικότητας, είναι -νομίζω- ξεκάθαρο.
      Το Εθνικό Συμβούλιο Ανταγωνιστικότητας και Ανάπτυξης που δεν θα περιορίζεται απλά και μόνο σε γνωμοδότηση, αλλά θα παρακολουθεί και την εφαρμογή της πολιτικής και των προτεινόμενων μέτρων, μπορεί να λειτουργήσει τελικά θετικά ως ένα ουσιαστικό όργανο παραγωγής πολιτικής.
      Επειδή πολλά ειπώθηκαν και χθες και σήμερα για την ακρίβεια, θα ήθελα, κυρίες και κύριοι συνάδελφοι, να σας πω ότι κανείς δεν αρνείται την ύπαρξη της ακρίβειας, η οποία εν πολλοίς οφείλεται στην εκτίναξη διεθνώς των τιμών του πετρελαίου. Πώς όμως αντιμετωπίζεται η ακρίβεια; Η ακρίβεια δεν αντιμετωπίζεται με τις κάμερες να συνοδεύουν τον εκάστοτε Υπουργό Ανάπτυξης στις λαϊκές αγορές, δεν αντιμετωπίζεται με επικοινωνιακά τρικ. Και αυτά ακόμα έχουν ημερομηνία λήξεως, δεν αντέχουν σε βάθος χρόνου. Ελπίζω ότι με τις προσπάθειες του Υπουργού Ανάπτυξης θα διαψευσθούν οι μάντεις κακών, οι Κασσάνδρες, όπως διαψεύσθηκαν όταν μίλαγαν για ολυμπιακή ακρίβεια κατά την περίοδο των Ολυμπιακών Αγώνων.
      Όσον αφορά τον καθορισμό των διδάκτρων των ιδιωτικών σχολείων, επειδή πολλή συζήτηση έγινε για το άρθρο 11 του σχεδίου νόμου, θα ήθελα να σημειώσω ότι περίσσεψαν οι λαϊκισμοί και οι κορώνες και στην επιτροπή κατά τη διάρκεια της συζήτησης.
      Κυρίες και κύριοι συνάδελφοι, βασική μέριμνα της πολιτείας βεβαίως είναι να διασφαλίσουμε συνθήκες υψηλής ποιότητας για τη δημόσια παιδεία. Ωστόσο επειδή οι συνθήκες της ζωής έχουν καταστήσει για ένα σημαντικό κομμάτι της ελληνικής κοινωνίας το ιδιωτικό σχολείο ως λύση ανάγκης, είτε γιατί και οι δύο γονείς μπορεί να εργάζονται είτε λόγω διπλοβάρδειας των δημόσιων σχολείων, οφείλει η πολιτεία να παρέμβει με ιδιαίτερη ευαισθησία. Άλλωστε στα ιδιωτικά σχολεία προσφεύγουν σήμερα σχεδόν ογδόντα χιλιάδες μαθητές.
      Από τη συζήτηση βεβαίως δεν έγινε εμφανές αν η Αντιπολίτευση μας εγκαλεί ότι απελευθερώνουμε ή όχι τα δίδακτρα. Εκείνο όμως που έγινε σαφές σε όλους είναι η διαφορά νοοτροπίας που μας χωρίζει από την Αντιπολίτευση. Η νέα διακυβέρνηση επενδύει στην ουσία και όχι στις εντυπώσεις.
      Κυρίες και κύριοι συνάδελφοι του ΠΑΣΟΚ, εσείς επενδύατε στις εντυπώσεις όταν στο παρελθόν ανακοινώνατε αύξηση των διδάκτρων στο ύψος του πληθωρισμού 3,8% και αφήνατε εκτός τα κόμιστρα μεταφοράς, τις ξένες γλώσσες και τις παράλληλες δραστηριότητες των ιδιωτικών σχολείων που εκτίνασσαν τελικά το πραγματικό κόστος των διδάκτρων σε πολλαπλάσια επίπεδα.
      Η ρύθμιση του νέου νόμου είναι καθαρή και έντιμη. Με την εισαγωγή του νέου τύπου υπολογισμού των διδάκτρων, δεν υπάρχει η δυνατότητα αυθαιρεσίας κανενός. Επιπλέον, έγκαιρα από τον Ιανουάριο κάθε οικογένεια θα γνωρίζει τα δίδακτρα που ζητά κάθε σχολείο για τη νέα σχολική χρονιά, έτσι ώστε να κάνει τον προϋπολογισμό της.
      Κυρίες και κύριοι συνάδελφοι, λυπούμαι γιατί βλέπω τις τελευταίες μέρες από το ΠΑΣΟΚ μία προσπάθεια δομικής αντιπολίτευσης που χαρακτήριζε τη δεκαετία του 1980: Όξυνση, αντιπολίτευση για την αντιπολίτευση, κριτική που δεν συνοδεύεται από ουσιαστικές προτάσεις, καταγγελτικός αντιπολιτευτικός λόγος που στερείται «διά ταύτα».
      Θα έλεγα, όμως, κυρίες και κύριοι συνάδελφοι, ότι εκτός από την επικοινωνία υπάρχει και η κοινωνία. Όσο καλά και αν τα πήγατε στο παρελθόν στην επικοινωνία, τα αποτελέσματα της πολιτικής σας τα βίωσε η ελληνική κοινωνία και σας έδωσε σκληρή απάντηση και στις 7 Μαρτίου και στις 13 Ιουνίου. Συμβιβαστείτε, λοιπόν, με το ρόλο που σας έταξε ο ελληνικός λαός και ασκήστε τον προς τη σωστή κατεύθυνση καταθέτοντας δημιουργικές προτάσεις.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Χαρακόπουλε. 
      Ο κ. Κωστόπουλος έχει το λόγο.
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, ευχαριστώ πολύ. 
      Η απαρίθμηση της μη ανταγωνιστικότητας των ελληνικών προϊόντων που έκανε προηγουμένως ο συνάδελφος του ΠΑΣΟΚ κ. Κολιοπάνος -αν δεν απατώμαι- είναι ακριβώς η σύνδεση του λόγου τρία προς ένα εξαγωγών-εισαγωγών.
      Αυτό είναι αληθές. Δεν το αμφισβητεί κανείς. Το ερώτημα, όμως, είναι, ποιος φταίει γι’ αυτό το άνοιγμα στο εμπορικό μας ισοζύγιο; Ασφαλώς η απάντηση είναι δεδομένη. Φταίει η πολιτική διαχείριση των κυβερνήσεων του ΠΑΣΟΚ επί τόσα χρόνια.
      Κύριε Πρόεδρε, το στοίχημα της νέας γενιάς, της νέας εποχής, το στοίχημα του μέλλοντος για την εθνική μας οικονομία και την επιχειρηματικότητα βρίσκεται στην ανταγωνιστικότητα. Αυτό το στοίχημα πρέπει να το κερδίσουμε όλοι. Ο στόχος είναι κοινός και εξίσου κοινή πρέπει να είναι και η προσπάθεια όλων μας.
      Κύριε Υπουργέ, κυρίες και κύριοι συνάδελφοι, η έννοια της ανταγωνιστικότητας είναι ασφαλώς αρκετά γενική. Παρά ταύτα, όμως, μπορεί να προσδιοριστεί σαν ένα σύνολο πτυχών και πολλών παραμέτρων της οικονομίας.
      Στη δική μας εθνική οικονομία μπορούμε να διακρίνουμε αδιάψευστα χαρακτηριστικά, όπως είναι η δραματική μείωση των εξαγωγών ως προς το ΑΕΠ. Πράγματι, η μείωση αυτή αποτελεί μόλις το 1/3 του κοινοτικού μέσου όρου. Έχουμε στάσιμη διαχρονικά απασχόληση και διατηρούμε μία υψηλή ανεργία. Και αυτό είναι αδιάψευστο. Έχουμε στάσιμη έως φθίνουσα βιομηχανική παραγωγή, ελάχιστη έως μηδαμινή προσέλκυση ξένων επενδύσεων, δραστική μείωση του ποσοστού της ιδιωτικής αποταμίευσης ως ποσοστού του διαθέσιμου εισοδήματος και αύξηση του ιδιωτικού χρέους. Έχουμε έκρηξη των δημοσίων ελλειμμάτων και του χρέους.
      Είναι εξόχως χαρακτηριστικό πως η σχέση της αύξησης του συνολικού δανεισμού της οικονομίας μας, ιδιωτικής και δημόσιας, ως προς την αύξηση του ΑΕΠ έχει φτάσει το 4 προς 1. Δηλαδή για καθεμιά μονάδα αύξησης του ΑΕΠ απαιτούνται τέσσερις μονάδες νέων χρεών στην οικονομία.
      Οι δραματικές αυτές διαπιστώσεις, κύριε Πρόεδρε, που είναι ασφαλώς αποτέλεσμα της πολιτικής και οικονομικής διαχείρισης των κυβερνήσεων του ΠΑΣΟΚ μας κρατάνε χρόνια τώρα σε μόνιμη θέση θεατών. Και βεβαίως μέσα σε μια διαρκή επανάσταση που βρίσκεται σε εξέλιξη σε παγκόσμια κλίμακα την τελευταία δεκαπενταετία πρέπει να λάβουμε τα μέτρα μας.
      Είναι βέβαιο ότι γύρω μας οι αγορές απελευθερώνονται. Νέες χώρες εντάσσονται στην παγκόσμια αγορά και τον καταμερισμό εργασίας. Νέες τεχνολογίες επικοινωνίας και πληροφορίας εισάγονται στην παραγωγή και σχεδόν καθημερινά μεταβάλλονται οι όροι παραγωγής, εμπορίου, ανάπτυξης και ανταγωνισμού. Οι αγορές κατακλύζονται από φθηνά προϊόντα και υπηρεσίες. Ενοποιούνται αγορές, ανακατανέμονται πλουτοπαραγωγικοί πόροι και δημιουργούνται σημαντικές μεταβολές στις σχέσεις εργασίας. Σήμερα ξεδιπλώνεται μπροστά μας μια επιχειρηματική και εμπορική δραστηριότητα και ένας τομέας πολυσύνθετων υπηρεσιών, χωρίς σύνορα και φραγμούς.
      Σ’ αυτήν την πρόκληση, εάν δεν μπορούμε να ανταποκριθούμε σε παγκόσμιο επίπεδο, είμαστε καταδικασμένοι να σταθούμε όρθιοι και να ανταγωνιστούμε στη μεγάλη ευρωπαϊκή αγορά των είκοσι πέντε μελών της Ενωμένης Ευρώπης. Εδώ δεν χρειάζονται ούτε μεμψιμοιρίες ούτε σκεπτικισμός ούτε πισωγυρίσματα. Αναμφισβήτητα υπάρχουν δυσκολίες. Το περιβάλλον και οι ισορροπίες μεταβάλλονται συνεχώς. Υπάρχουν, όμως, και δυνατότητες. Οι φιλόδοξοι στόχοι ταιριάζουν στη φύση του λαού μας, ταιριάζουν στον Έλληνα πολίτη. Έχουμε χάσει πολύτιμο χρόνο, έχουμε χάσει τη μάχη των μεγάλων αγορών. Ας μη χάσουμε και τη μάχη της εγχώριας αγοράς.
      Βεβαίως, τα οικονομικά μεγέθη είναι ανησυχητικά. Σχεδόν το 48% έως 50% των αγροτικών προϊόντων που καταναλώνουμε είναι εισαγόμενα. Εάν δεν ληφθούν άμεσα και αναγκαία μέτρα, ασφαλώς και θα αποκλίνουμε. Η στασιμότητα και η φθίνουσα πορεία της ανταγωνιστικότητας πρέπει να αναστραφεί άμεσα.
      Η μέχρι σήμερα απορροφητικότητα κοινοτικών πόρων, των Β΄ και Γ΄ Κοινοτικών Πλαισίων και οι εθνικοί μας πόροι, τροφοδότησαν κατά τα 2/3 την κατανάλωση και τις επενδύσεις στον κατασκευαστικό τομέα και μόλις κατά το 1/3 τροφοδότησαν επενδύσεις εκσυγχρονισμού, που δυστυχώς, και αυτές δεν συσσώρευσαν πραγματικό κεφάλαιο στην οικονομία. Έτσι δεν ενισχύθηκε καθόλου η ανταγωνιστικότητα προϊόντων και υπηρεσιών.
      Αυτή είναι η πικρή αλήθεια και το μελαγχολικό συμπέρασμα 
      Αδιάψευστος μάρτυρας γι’ αυτό το κατάντημα, είναι οι μικρομεσαίες επιχειρήσεις που είναι χρεοκοπημένες και χρεωμένες. Θα μου επιτρέψετε να πω ότι, σύμφωνα με τα στοιχεία της Γραμματείας Πληροφοριακών Συστημάτων του Υπουργείου Οικονομικών που δημοσιεύθηκαν το Γενάρη του 2004, σ’ ένα σύνολο εννιακοσίων δύο χιλιάδων  μικρομεσαίων επιχειρήσεων έχουν κλείσει εκατόν σαράντα τρεις χιλιάδες τριακόσιες είκοσι τρεις επιχειρήσεις. Αν θέλετε να πάμε και σε επιμέρους νομούς, θα αναφέρω το Νομό της Αιτωλοακαρνανίας, όπου κατά τη διετία 2001-2002 με οριστικά στοιχεία του Υπουργείου Οικονομικών έκλεισαν τρεις χιλιάδες δύο επιχειρήσεις.
      Κύριε Υπουργέ, επειδή γίνεται πολύς λόγος για την απογραφή, θέλω να παρατηρήσω ότι η οικονομική απογραφή που έγινε, δεν αμφισβητείται από το ΠΑΣΟΚ. Δηλαδή δεν αμφισβητούνται το έλλειμμα και το δημόσιο χρέος, αλλά ενοχλούνται στο γιατί έπρεπε να γίνει αυτή η απογραφή, γιατί να αποκαλυφθεί η αλήθεια. Εγώ θα πρότεινα να γίνει μια χαρτογράφηση των μικρομεσαίων επιχειρήσεων, για να δούμε πραγματικά ποιες επιχειρήσεις μπορούν να επιβιώσουν και να αναπτυχθούν, αλλά πολύ περισσότερο το ποιες και γιατί έκλεισαν.
      Αυτήν την ωμή πραγματικότητα και το φιλόδοξο στόχο της ζητούμενης ανάπτυξης έρχεται να υπηρετήσει το συζητούμενο νομοσχέδιο, που αφορά τη σύσταση του Εθνικού Συμβουλίου Ανταγωνιστικότητα και Ανάπτυξης. Η ανάγκη αναβάθμισης και θεσμοθέτησης του Εθνικού Συμβουλίου ως ανώτατου γνωμοδοτικού οργάνου του Υπουργείου Ανάπτυξης υπαγορεύεται σήμερα από τις ταχύτατα μεταβαλλόμενες συνθήκες στο διεθνές οικονομικό και επιχειρηματικό περιβάλλον και αποσκοπεί να υπηρετήσει κατά το λειτουργικότερο, αποδοτικότερο και αποτελεσματικότερο τρόπο το μεγάλο ζητούμενο που αναμφισβήτητα για την εθνική μας οικονομία είναι η ανταγωνιστικότητα. Ο στρατηγικός ρόλος της ελληνικής οικονομίας στο διαρκώς μεταβαλλόμενο περιβάλλον δεν μπορεί να χαρακτηρίζεται από στασιμότητα και φθίνουσα πορεία, αλλά πρέπει να γίνει επιθετικός με στόχο την ποιοτική και ποσοτική βελτίωση της ανταγωνιστικότητας.
      Ως κοινωνία, ως κράτος, ως πολίτες καλούμαστε να δώσουμε τη μάχη σ’ ένα περιβάλλον, όπου οι έννοιες παραγωγικότητα, ποιότητα, ανταγωνισμός έχουν καθοριστική σημασία. Καλούμαστε να δράσουμε συλλογικά και ατομικά σ’ ένα περιβάλλον, όπου κυρίαρχη θέση θα πρέπει να έχουν η κατοχή και αξιοποίηση της γνώσης και της πληροφορίας, οι καινοτομίες και η έρευνα, η έμπρακτη ενθάρρυνση εγχώριων και ξένων επενδύσεων, ο εκσυγχρονισμός και η στήριξη των μικρομεσαίων επιχειρήσεων, η ισόρροπη περιφερειακή ανάπτυξη, η διάχυση της ανάπτυξης της απασχόλησης σε ορεινές, περιφερειακές και νησιωτικές περιοχές της χώρας μας.
      Σε αυτό το λίαν ανταγωνιστικό και απαιτητικό περιβάλλον η γνώση, η ικανότητα, η δυνατότητα να χρησιμοποιήσουμε τις νέες τεχνολογίες, να προσφέρουμε φθηνές και ποιοτικές υπηρεσίες, η παραγωγή φθηνών και επώνυμων ποιοτικών προϊόντων είναι αυστηρές και αναγκαίες προϋποθέσεις για να ανταποκριθούμε στις ασύνορες αγορές. Μέσα σ’ αυτό το νέο περιβάλλον πρέπει να ενώσουμε τις δυνάμεις μας. Το κράτος, η Κυβέρνηση της Νέας Δημοκρατίας, η Διακυβέρνηση του Κώστα Καραμανλή έρχεται με αυτό το νομοσχέδιο να ανοίξει τους ορίζοντες και να στηρίξει την επιχειρηματικότητα του Έλληνα πολίτη. Ανοίγουμε το δρόμο για να ανθίσουν νέες και παλιές επιχειρηματικές δραστηριότητες, να έρθουν νέες επενδύσεις, να δημιουργηθούν νέες θέσεις εργασίας, να έχουμε υγιείς προϋποθέσεις δυναμικής και ισόρροπης οικονομικής ανάπτυξης, να γίνει πράξη, επιτέλους, η πραγματική οικονομική κοινωνική συνοχή και σύγκλιση.
      Το μέσο που θα συμβάλλει στην υλοποίηση των παραπάνω στόχων είναι το νέο συμβουλευτικό όργανο, το Εθνικό Συμβούλιο Ανταγωνιστικότητας και Ανάπτυξης που καλούμαστε να νομοθετήσουμε. Η διαμόρφωση, η χάραξη, η εφαρμογή μιας εθνικής πολιτικής ανάπτυξης είναι επιτακτική ανάγκη και αυτό είναι κοινό μυστικό όλων μας. Πιστεύω ότι το συζητούμενο νομοσχέδιο δημιουργεί προς αυτήν την κατεύθυνση μια ομπρέλα ανταγωνιστικότητας και καθιερώνει με τη διάρθρωσή του ένα διαρκές βήμα συνάντησης της Κυβέρνησης με τους κοινωνικούς εταίρους, τους φορείς της κοινωνίας και με τις παραγωγικές δυνάμεις της χώρας.
      Μέσα από αυτήν τη διαδικασία συμμετοχής και διαλόγου οι γνωμοδοτήσεις του Εθνικού Συμβουλίου Ανάπτυξης θα αποτελούν πολύτιμο εργαλείο για την ενίσχυση της επιχειρηματικότητας και της ανταγωνιστικότητας. Πέρα από τα τριάντα έξι μέλη που αποτελούν τη σύνθεσή του, μετέχουν θεσμοθετημένα όργανα όπως είναι η Επιτροπή Εμπειρογνωμόνων, η Διεύθυνση Προώθησης Ανταγωνιστικότητας, οι παραγωγικές τάξεις, οι συλλογικοί φορείς περιφερειών, οι Οργανισμοί Τοπικής Αυτοδιοίκησης κλπ.
      Αυτή ακριβώς η ευρεία συμμετοχή και εκπροσώπηση εγγυάται την επιτυχία της αποστολής του και καταξιώνει τη συμμετοχική δημοκρατία.
      Κύριε Υπουργέ, κύριε Πρόεδρε, την ολυμπιακή υπεραξία που κατακτήσαμε ως χώρα, ως κοινωνία, ως οικονομία, ύστερα μάλιστα από τους κατά κοινή και παγκόσμια ομολογία επιτυχείς Ολυμπιακούς Αγώνες, οφείλουμε να τη μετατρέψουμε σε εθνική επιχειρηματική πρωτοβουλία.
      Πιστεύω ότι με το ψηφιζόμενο νομοσχέδιο οικοδομούμε νέα εποχή ευημερίας και προόδου για όλους τους Έλληνες, για όλες τις Ελληνίδες.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Καλαφάτης έχει το λόγο.
      ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, κυρίες και κύριοι συνάδελφοι, θα προσπαθήσω να μην εξαντλήσω το χρόνο τον οποίο μου δίνει ο Κανονισμός της Βουλής. Θα περιοριστώ στη χρήση οικονομικών δεικτών και οικονομικών μεγεθών, αυτών οι οποίοι είναι απαραίτητοι, ώστε να μπορέσω να τεκμηριώσω την πολιτική μου επιχειρηματολογία. Αυτό θα το κάνω για δύο λόγους: Πρώτον, γιατί θεωρώ ότι ήδη έχει περιγραφεί πάρα πολύ ανάγλυφα, γλαφυρά και εμπεριστατωμένα από συναδέλφους η πραγματική κατάσταση της ελληνικής οικονομίας και όλων των παραμέτρων, που έχουν μία επίδραση σε αυτήν τα τελευταία χρόνια και δεύτερον, γιατί κυρίως πιστεύω ότι οι αριθμοί και οι δείκτες δεν έχουν τόσο μεγάλη σημασία αν δεν συμβαδίζουν με αυτό που βιώνουν καθημερινά όλοι όσοι συμμετέχουν στην κοινωνική και οικονομική δράση του τόπου. Και, δυστυχώς, τα τελευταία χρόνια επιχειρήσεις, εργαζόμενοι, πολίτες έχουν νιώσει για καλά, μέσα από τη βιωματική τους καθημερινή συμπεριφορά το ποια είναι η πραγματική κατάσταση της ελληνικής οικονομίας.
      Κυρίες και κύριοι συνάδελφοι, γνωρίζουμε όλοι ότι η ανταγωνιστικότητα είναι μία από τις κυριότερες παραμέτρους που καθορίζουν την ισχύ της οικονομίας μας. Σήμερα δε πολύ περισσότερο, αφού κινούμαστε σε μία αγορά που, πρώτον, η κυκλοφορία και η γνώση αναδεικνύονται σε παράγοντες υπεροχής στην επιχειρηματική δράση, δεύτερον, η οικονομική δραστηριότητα σπάει τα στενά δεσμά εθνικών περιορισμών, τρίτον η τεχνολογία πληροφορικής και τηλεπικοινωνίας αναπτύσσεται με πραγματικά άλματα και, τέταρτον, ενιαιοποιείται η παγκόσμια αγορά τόσο σε επίπεδο υπηρεσιών όσο και σε επίπεδο προϊόντων. 
      Σε αυτό το νέο σύγχρονο περιβάλλον η Ελλάδα οφείλει κυρίως απέναντι στους Έλληνες πολίτες να είναι συνοδοιπόρος με όλες τις ευρωπαϊκές δυνάμεις, να δημιουργεί ευκαιρίες, να καλύπτει ανάγκες, να συνεργάζεται, να οικοδομεί το μέλλον της πάνω σε γερές και στέρεες βάσεις.
      Θεμέλιο λίθο αυτής της προσπάθειας αποτελεί το επίπεδο της ανταγωνιστικότητας, που, δυστυχώς, τα τελευταία χρόνια -και αυτό όσο και αν κάποιοι δεν θέλουν να το αποδεχθούν αποτελεί μία δυσάρεστη πραγματικότητα- δεν πάει καλά. 
      Σύμφωνα με τις πρόσφατες εκθέσεις διεθνών οργανισμών όπως του «World Economic Forum», «The Lisbon Review 2004» και του «Institute for Management   the Ailment» η ανταγωνιστικότητα της ελληνικής οικονομίας τα τελευταία χρόνια χειροτέρεψε σημαντικά. Βάσει του δείκτη  του IMD την τελευταία πενταετία έπεσε συνολικά δέκα θέσεις στην παγκόσμια κατάταξη των χωρών, δηλαδή στην τεσσαρακοστή τέταρτη από την τριακοστή τέταρτη θέση.
      Η χαμηλή ανταγωνιστικότητα της οικονομίας αντανακλάται και στο χαμηλό επίπεδο άμεσων ξένων επενδύσεων στη χώρα. Την τελευταία δεκαετία οι άμεσες ξένες επενδύσεις ανήλθαν σε ετήσια βάση στο 0,7% του ΑΕΠ, ενώ στις αρχές της δεκαετίας του 1990 είχαν διαμορφωθεί στο 1,7%. 
      Συγκριτικά σημειώνεται ότι στην Ιρλανδία εισέρρευσαν κατά το ίδιο χρονικό διάστημα δωδεκαπλάσια ποσά και το ποσό τους ανερχόταν στο 17,6% του ΑΕΠ.
      Είναι γεγονός αδιαμφισβήτητο ότι οι εξαγωγικές επιδόσεις της χώρας τα τελευταία χρόνια κάθε άλλο παρά θετικές είναι. Την οκταετία 1996-2003 η συμβολή των εξαγωγών στην άνοδο του ΑΕΠ ήταν μόλις 0,2%, όταν ο μέσος ετήσιος ρυθμός αύξησης του ΑΕΠ ήταν στο 3,7%, δηλαδή μόνο το 0,2% από το 3,7% οφειλόταν στις εξαγωγές. Αποτέλεσμα αυτού είναι ότι το ποσοστό των εξαγωγών στο ΑΕΠ έχει μειωθεί τα τελευταία χρόνια από το 10,4% που ήταν το 1995 στο 8,6% το 2003, όταν στην Ευρώπη των δεκαπέντε το ποσοστό αυξήθηκε στο 26,3% του ΑΕΠ από 23,4% που ήταν το 1995.
      Η κατάσταση της ελληνικής ανταγωνιστικότητας, όπως περιγράφηκε μόλις τώρα, αλλά και όπως αναλύθηκε και από άλλους συναδέλφους, μετατρέπει το διακύβευμα της βελτίωσης της ελληνικής ανταγωνιστικότητας σ’ ένα στοίχημα για την ελληνική Κυβέρνηση, ένα στοίχημα που το κερδίζουμε καθημερινά εφαρμόζοντας την πολιτική της Νέας Δημοκρατίας, που χαρακτηρίζεται από διαμόρφωση καθαρών κανόνων και από εφαρμογή μέτρων ελέγχου με διαφάνεια και ισονομία, με ισχυροποίηση θεσμών κοινωνικού, οικονομικού και αναπτυξιακού χαρακτήρα.
      		Χρησιμότατο «εργαλείο» για την εφαρμογή μέρους τουλάχιστον των παραπάνω αποτελεί η θεσμοθέτηση του Εθνικού Συμβουλίου Ανταγωνιστικότητας και Ανάπτυξης. Η καθιέρωσή του ως ανώτατου γνωμοδοτικού οργάνου του Υπουργείου Ανάπτυξης για θέματα ανταγωνιστικότητας δίδει στοιχεία ιδιαίτερα χρήσιμα και μοναδικά για τη διαμόρφωση της περαιτέρω στρατηγικής του Υπουργείου. Θεσμοποιεί αυτά τα χαρακτηριστικά μ’ έναν ιδιαίτερα δημιουργικό και σύνθετο τρόπο, αφού εμπεριέχει και αλληλοσυμπληρώνει την επιστημονική τεκμηρίωση και εγκυρότητα, τη συμμετοχή και τη συναίνεση παραγωγικών φορέων και κοινωνικών εταίρων, την ενθάρρυνση καινοτόμων ιδεών και το συντονισμό της εθνικής μας πολιτικής με την πολιτική της Ευρωπαϊκής Ένωσης.
      		Όλα τα παραπάνω μας ωθούν να σταθούμε δίπλα στην προσπάθεια του Υπουργείου Ανάπτυξης, αφού εκτός των άλλων η βελτίωση της ανταγωνιστικότητας θα επηρεάσει ευμενώς τόσο την παραγωγικότητα όσο και την απασχόληση και τη μείωση της ανεργίας όσο βέβαια και τα δημόσια οικονομικά.
      		Μιας και πολύς λόγος έγινε από άλλους συναδέλφους και σήμερα και χθες για τη δημοσιονομική κατάσταση της χώρας μας και την περίφημη απογραφή, επιτρέψτε μου να πω δύο λόγια. Η πλήρης απογραφή στα δημόσια οικονομικά αποτελούσε μία από τις βασικότερες προεκλογικές δεσμεύσεις της Νέας Δημοκρατίας.
      Η Αξιωματική Αντιπολίτευση, στην απέλπιδα προσπάθειά της να δικαιολογήσει τα αδικαιολόγητα, μετέρχεται επιχειρημάτων, τα οποία θα μπορούσαν να χαρακτηριστούν από σαθρά έως έωλα. Ομιλεί για δυσφήμηση της χώρας και για κατασκευή λογιστικών στοιχείων, όταν όλοι γνωρίζουν ότι αυτό συμβαίνει και συνέβαινε όχι λόγω της απογραφής, αλλά λόγω της πολιτικής που η ίδια ασκούσε τα τελευταία χρόνια. Ισχυρίζεται κινδυνολογώντας ότι διακυβεύεται το μέλλον μας στην ΟΝΕ, την ίδια στιγμή που αυτή η Κυβέρνηση ξεκινά ένα σκληρό και επίπονο αγώνα αποκατάστασης αφ’ ενός της αξιοπιστίας της χώρας και εφαρμογής μιας ρεαλιστικής και αποδοτικής πολιτικής στο βραχυπρόθεσμο, αλλά και μεσομακροπρόθεσμο μέλλον αφ’ ετέρου.
      		Η Αξιωματική Αντιπολίτευση διατείνεται ότι η απογραφή είναι πρόσχημα, ώστε να μην εφαρμοστούν οι προεκλογικές δεσμεύσεις της Κυβέρνησης, χαρακτηρίζοντας ουσιαστικά την ελληνική Κυβέρνηση ως τη μοναδική σε όλον τον κόσμο που έχει τη δυνατότητα να ικανοποιήσει όλους, αλλά για κάποιους λόγους που κανείς δεν τους ξέρει, δεν θα το πράξει.
      		Κυρίες και κύριοι συνάδελφοι, η εποχή της εικονικής πραγματικότητας έχει περάσει ανεπιστρεπτί από τις 7 Μαρτίου και αυτό δεν γίνεται για να πολεμηθεί η πολιτική της Αξιωματικής Αντιπολίτευσης που ήταν κυβέρνηση τα προηγούμενα χρόνια. Αυτό κρίθηκε ούτως ή άλλως από τον ελληνικό λαό και καταδικάστηκε. Όμως, είναι απαραίτητο στα δημόσια οικονομικά να γνωρίζουμε ακριβώς το πού βρισκόμαστε, να γνωρίζει ο ελληνικός λαός το πραγματικό σημείο εκκίνησης, ώστε αφ’ ενός να προσδιοριστούν στόχοι, να μπορεί να υπάρχει πραγματική αξιολόγηση της προσπάθειας αυτής, αλλά κυρίως για να μπορούμε στο εγγύς, αλλά και στο απώτερο μέλλον να σταθούμε με αξιοπρέπεια, με αξιοπιστία, αλλά και με δύναμη σε έναν αγώνα που βελτιώνει και τη θέση μας και την εικόνα μας στην Ευρωπαϊκή Ένωση, που θα βελτιώσει ουσιαστικά και ποιοτικά το επίπεδο ζωής των Ελλήνων πολιτών.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Επανερχόμενος στο παρόν νομοσχέδιο κλείνω λέγοντας τα εξής: Κύριοι συνάδελφοι, διά του παρόντος νομοσχεδίου θεσπίζεται και διαμορφώνεται ένα πραγματικό «εργαλείο» ανάπτυξης, ένας «μοχλός» που ωθεί προς τα εμπρός την ελληνική ανταγωνιστικότητα, η οποία είχε περιέλθει σε δεινή θέση τα προηγούμενα χρόνια. Χρέος όλων μας είναι να ενισχύσουμε αυτήν την προσπάθεια. Αυτό κάνω, λοιπόν, κι εγώ ψηφίζοντας υπέρ του παρόντος νομοσχεδίου.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Καλαφάτη.
      Το λόγο έχει ο κ. Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κυρίες και κύριοι συνάδελφοι, πρώτιστη μέριμνα κάθε κυβέρνησης αποτελεί η παραγωγή νομοθετικού έργου και αυτή η Κυβέρνηση είχε κατηγορηθεί ότι δεν παράγει νομοθετικό έργο. Τώρα που παράγει ουσιαστικά, με σωστούς ρυθμούς, νομίζω ότι πρέπει να επιβραβευθεί. Και είναι φυσιολογικό αυτό, γιατί μέσω του νομοθετικού έργου, συγκροτεί τη βάση υλοποίησης του προγράμματος για το οποίο έχει εκλεγεί από τον ελληνικό λαό.
      Αλλά, κυρίες και κύριοι συνάδελφοι, κανένα νομοθετικό έργο όσο άριστης ποιότητας και αν είναι δεν πρόκειται να αποδώσει τα αναμενόμενα αν δεν καταπολεμήσουμε μια από τις ισχυρότερες κακοδαιμονίες της χώρας, τη μη εφαρμογή των νόμων. Πρόκειται για μια νοσηρή κατάσταση η οποία είναι βαθύτατα εμπεδωμένη στη συνείδηση του πολίτη και η οποία αποτελεί τη βάση της διαφθοράς.
      Πάρα πολλοί αποφεύγουν να εφαρμόζουν τους νόμους που θεωρούν ότι θίγουν κάποια συμφέροντα, μικρά, προσωπικά ή μεγάλα έχοντας την πεποίθηση ότι ο νόμος θα ατονήσει, θα καταστρατηγηθεί και τέλος θα καταργηθεί.
      Γι’ αυτό, κύριε Υπουργέ, πιστεύω σε σας ότι θα εφαρμόσετε το νόμο και το νόμο που ψηφίζουμε σήμερα.
      Κυρίες και κύριοι συνάδελφοι, είναι γνωστό ότι υπάρχει παθογένεια στην ανάπτυξη της ανταγωνιστικότητας. Και βέβαια, η ανάπτυξη της ανταγωνιστικότητας αποτελεί την πιο κρίσιμη ίσως προτεραιότητα, αλλά και πρόκληση για την ελληνική οικονομία σήμερα. Η χώρα έχει ανάγκη να κατοχυρώσει τα συγκριτικά της πλεονεκτήματα σε προϊόντα και υπηρεσίες και να ενισχύσει τομείς με συγκριτικό πλεονέκτημα προκειμένου να αντιμετωπίσει με επιτυχία τις απαιτήσεις της συνεχώς διευρυνόμενης ευρωπαϊκής και παγκόσμιας δυνατότητας αγοράς. Οι αξίες της άμιλλας και του επιχειρείν  έχουν τεθεί εδώ και δυόμισι χιλιάδες χρόνια και αποτυπώνονται στη ρήση του Αριστοτέλη «ένθα γαρ άμιλλα ενταύθα και νίκη».
      Σήμερα, στα πλαίσια της εκπόνησης ενός εθνικού στρατηγικού σχεδίου για την τόνωση της ανταγωνιστικότητας, προβλέπεται και έρχεται με το παρόν νομοσχέδιο η διεύρυνση και η θεσμική αναβάθμιση του Εθνικού Συμβουλίου Ανταγωνιστικότητας και Ανάπτυξης, ώστε να λειτουργήσει ως γνωμοδοτικός φορέας και ομπρέλα ανταγωνιστικότητας με τη συμμετοχή όλων των εμπλεκομένων κοινωνικών εταίρων. 
      Αυξάνονται τα μέλη της Επιτροπής Εμπειρογνωμόνων που στηρίζει επιστημονικά το έργο του Εθνικού Συμβουλίου. Η σύνδεση της επιτροπής καλύπτει γνωστικά και τεχνοκρατικά όλο το φάσμα λειτουργίας της αγοράς και εισηγείται τη μεθοδολογία εφαρμογής της νέας οικονομικής πολιτικής. Το Συμβούλιο αναλαμβάνει να ενσωματώσει την ευρωπαϊκή πολιτική για την ανταγωνιστικότητα σε εθνικό επίπεδο. Προτεραιότητα είναι η προώθηση συγκεκριμένων προτάσεων και μέτρων για την ανάπτυξη της οικονομίας. Προϋπόθεση, αποτελεί η ρεαλιστική καταγραφή και αξιολόγηση της ανταγωνιστικότητας και της ανταγωνιστικής θέσης των ελληνικών επιχειρήσεων. Η αύξηση της ανταγωνιστικότητας των επιχειρήσεων, αντιμετωπίζεται σε τομεακό και κλαδικό επίπεδο με στόχο την αποτελεσματική εκμετάλλευση των συγκριτικών πλεονεκτημάτων συγκεκριμένων κλάδων της οικονομίας.
      Οι συχνές συναντήσεις, συνεδριάσεις και διαβουλεύσεις με το Ευρωπαϊκό Συμβούλιο Ανταγωνιστικότητας και με τη μόνιμη ελληνική αντιπροσωπεία στις Βρυξέλλες έχουν σαν στόχο την αμφίδρομη ενημέρωση, την ανταλλαγή εμπειριών και την εξεύρεση λύσεων, που θα οδηγήσουν στην ανταγωνιστική οικονομία της νέας εποχής.
      Η προώθηση της ανταγωνιστικότητας, αγαπητοί συνάδελφοι, στον επιχειρηματικό κόσμο περνάει μέσα από τη διάχυση του αντίστοιχου πνεύματος στην κοινωνία. Η επιχειρηματική πρωτοβουλία πρέπει να καλλιεργηθεί από νωρίς στις νέες γενιές. Γι’ αυτόν το σκοπό ιδρύεται η Ακαδημία Επιχειρηματικότητας που θα συνδυαστεί με την προβολή του επιχειρηματικού πνεύματος. Καθοριστικής σημασίας είναι και η ενδυνάμωση της συνεργασίας με την Ευρωπαϊκή Ένωση μέσα από την ίδρυση του Ευρωπαϊκού Αναπτυξιακού Ινστιτούτου. Η μεγάλη σημασία που αποδίδεται στην προσπάθεια αυτή, σηματοδοτείται με την ανακήρυξη του 2005 ως έτους ανταγωνιστικότητας.
      Κυρίες και κύριοι συνάδελφοι, αναζητούμε νέους αναπτυξιακούς δρόμους που θα ενισχύσουν την οικονομία και θα τονώσουν την απασχόληση. Σημείο αναφοράς της νέας οικονομικής και αναπτυξιακής πολιτικής είναι ο εργαζόμενος, ο επιχειρηματίας, ο καταναλωτής. Κεντρική μορφή της νέας προσέγγισης είναι ο άνθρωπος.
      Κύριε Υπουργέ, όσον αφορά τη σύνθεση του Εθνικού Συμβουλίου Ανταγωνιστικότητας και Ανάπτυξης θα πρέπει, νομίζω, να συμπληρωθεί μ’ έναν εκπρόσωπο ενός σοβαρού συνδέσμου που υπάρχει στη Θεσσαλία το Σύνδεσμο Θεσσαλικών Βιομηχανιών, προκειμένου να μπορέσει και η περιφέρεια -να υπάρξει μια στροφή προς την περιφέρεια- να έχει λόγο σε αυτό, να μεταφέρει τα πραγματικά και ουσιαστικά προβλήματα της περιφέρειας μέσα στην ανταγωνιστικότητα, διότι επιχειρήσεις δεν υπάρχουν μόνο στην Αθήνα και στη Θεσσαλονίκη ή στον ευρύτερο χώρο της Αττικής.
      Θέλω να σας υπενθυμίσω ότι η Θεσσαλία όταν της δόθηκε η ευκαιρία, όταν δημιουργήθηκε ευμενές, καλό επιχειρηματικό κλίμα ιδρύθηκαν πολλές επιχειρήσεις, αναπτύχθηκαν πολύ σοβαρές επιχειρήσεις. Δεν υπήρξε ποτέ «νεκροταφείο» επιχειρήσεων ή βιομηχανικών μονάδων και αυτό γιατί έχει τις επιχειρηματικές δυνάμεις, έχει τα κεφάλαια αλλά θέλει και την βοήθεια της πολιτείας.
      Θα σας παρακαλούσα, λοιπόν, κύριε Υπουργέ, αν μπορούσε να διευρυνθεί αυτό το όργανο μ’ έναν εκπρόσωπο ενός ακόμη συνδέσμου, ο οποίος παίζει σημαντικό, καθοριστικό ρόλο στην περιοχή της Θεσσαλίας.
      ΑΓΓΕΛΟΣ ΤΖΕΚΗΣ: Έχουν το κεντρικό όργανο, το Σύνδεσμο Βιομηχανιών Ελλάδος.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Όσον αφορά τώρα τα δίδακτρα ιδιωτικών επιχειρήσεων, ιδιωτικών εκπαιδευτηρίων. Εμείς δεν πάμε σε εικονική διαδικασία προσδιορισμού ή αύξησης κάθε έτος των διδάκτρων. Δεν αφήνουμε κενά, δεν αφήνουμε περιθώρια, δεν αφήνουμε ασάφειες, δεν δημιουργούμε θολό τοπίο. Λέμε από την αρχή τον τρόπο με τον οποίο θα καθορίζονται τα δίδακτρα μέσα στα οποία θα συμπεριλαμβάνονται όλες οι παράλληλες, οι παρελκόμενες  ή όπως θέλετε να τις ονομάσετε, υπηρεσίες που μέχρι σήμερα πληρωνόταν από τις οικογένειες επί πλέον και αύξαναν υπέρμετρα το κόστος.
      Αλλά γιατί μιλάμε για τα ιδιωτικά εκπαιδευτήρια; Γιατί τα τελευταία χρόνια έγινε στροφή προς την ιδιωτική εκπαίδευση; Αυτό είναι που πρέπει να μας προβληματίζει κυρίες και κύριοι συνάδελφοι. Γιατί έγινε στροφή στην ιδιωτική εκπαίδευση; Γιατί υπάρχει και παθογένεια στην παιδεία όπως και στη Δημόσια Διοίκηση. Γιατί; Γιατί κάποιοι τη γέννησαν, κάποιοι την δημιούργησαν, κάποιοι την εξέθρεψαν, κάποιοι τη συντήρησαν.
      Νομίζουμε ότι με το νομοσχέδιο αυτό δημιουργούμε προϋποθέσεις διαφάνειας και όχι αιφνιδιασμού. Είναι ένα νομοσχέδιο βάσει του οποίου η οικογένεια, καθώς και οι επιχειρήσεις που λέγονται ιδιωτικά εκπαιδευτήρια, θα ξέρουν εκ των προτέρων πώς θα κάνουν τον προϋπολογισμό τους στο μέλλον. Εμείς έχουμε σαφείς στόχους, σαφή προσανατολισμό και στόχος μας είναι ο άνθρωπος.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Αργύρης. 
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, κυρίες και κύριοι συνάδελφοι, η ανταγωνιστικότητα των ελληνικών προϊόντων είναι άμεσα συναρτούμενη και από την ανταγωνιστικότητα της ελληνικής οικονομίας. Νομίζω, όμως, ότι είναι ένα θέμα που θα μπορούσαμε να συμφωνήσουμε όλοι, εθνικής συστράτευσης, αλλά πρέπει να παραδεχθούμε ότι η ανταγωνιστικότητα της ελληνικής μας οικονομίας είναι άμεσα συναρτούμενη και αυτή και δεσμευμένη κατά πολύ μεγάλο μέρος από τους κανόνες της Ευρωπαϊκής Ένωσης, αλλά και αυτού του Παγκόσμιου Οργανισμού Εμπορίου. Από τη στιγμή που έχουμε ακολουθήσει την πορεία να είμαστε μέλη αυτών των οργανισμών, είμαστε υποχρεωμένοι να προσαρμοστούμε προς αυτές τις κατευθύνσεις, αν θέλουμε να είμαστε ειλικρινείς με τον κόσμο. Και εδώ νομίζω ότι πρέπει οπωσδήποτε η Κυβέρνηση να ξεκαθαρίσει τα πράγματα. Πρώτα το μοντέλο ανάπτυξης, αν θα παρεκκλίνει από το αναπτυξιακό μοντέλο που έχει προκρίνει η  Ευρωπαϊκή Ένωση, δηλαδή το βιώσιμο μοντέλο ανάπτυξης, το αειφορικό μοντέλο ανάπτυξης ή αν θα πάει σ’ ένα δικό της, σ’ ένα μείγμα, που και αυτό πρέπει οπωσδήποτε να το ξεκαθαρίσει, γιατί ακούμε συνέχεια ότι εμείς δεν κάναμε τίποτε άλλο, απλά πήγαμε στον ελληνικό λαό και του είπαμε ότι αυτό είναι το πρόγραμμά μας, ο ελληνικός λαός μάς ψήφισε, καθίστε εσείς τώρα εκεί στη γωνία, μη μιλάτε, γιατί εμείς έχουμε την εντολή του ελληνικού λαού!
      Κανείς δεν αμφισβήτησε την εντολή του ελληνικού λαού να είστε Κυβέρνηση. Εμείς αμφισβητούμε και λέμε ότι άλλα λέγατε και άλλα κάνετε. Και αυτός είναι ο θεσμικός ρόλος της Αντιπολίτευσης, γιατί και εμάς ο ελληνικός λαός μάς έδωσε την εντολή να έρθουμε εδώ και να κάνουμε αυτήν τη συγκεκριμένη δουλειά, να ελέγχουμε αν πράγματι η Κυβέρνηση λειτουργεί προς όφελος του τόπου και των πολιτών της. Εδώ νομίζω ότι αρχίζει μεγάλη συζήτηση. Πώς σέβεστε τους κανόνες, με τον τρόπο τον οποίο ακολουθείτε; Με τη λογική του «ολίγον έγκυος», αυτό που ακολουθείτε στα δίδακτρα; Δηλαδή από τη μια μεριά, πάτε να ακολουθήσετε την πολιτική της απελευθέρωσης, όπου μέσα από εκεί θα έρθει ο ανταγωνισμός και θα μειωθούν τα δίδακτρα, και από την άλλη μεριά, για τις υπόλοιπες τάξεις, εκτός των Α΄ δημοτικού, Α΄ γυμνασίου, Α΄ λυκείου το αφήνετε, γιατί εκεί προσδοκάτε ότι μπορείτε να εξυπηρετήσετε καλύτερα τα πράγματα, και μετά έχετε το μαθηματικό τύπο. Δηλαδή αυτό δεν είναι μια στρέβλωση; Δεν είναι μια ωμή παραβίαση κανόνων της αγοράς και του ανταγωνισμού;
      Γι’ αυτό νομίζω ότι θα πρέπει να διεγείρουμε όλες τις δυνάμεις. Ο τόπος έχει ανάγκη όλες τις δυνάμεις και πρέπει πρώτα εσείς ως Κυβέρνηση και εμείς ως Αντιπολίτευση να συμβάλουμε, ώστε να δημιουργηθεί ένα περιβάλλον. Ανταγωνιστικότητα χωρίς υγιές περιβάλλον, δηλαδή χωρίς σεβασμό στους κανόνες δεν μπορεί σε καμία περίπτωση να υπάρξει.
      Κύριε Υπουργέ, πώς είναι δυνατόν να μιλάτε για σεβασμό στους κανόνες του ανταγωνισμού, όταν εσείς σε δέκα μέρες φτιάχνετε οκτώ υπουργικές αποφάσεις από τις οποίες η μια αναιρεί την άλλη σχετικά με το θέμα των δημητριακών. Τι είχατε μπροστά σας; Είχατε μια αγανάκτηση των παραγωγών, απούλητα σιτάρια, χαμηλές τιμές. Όταν είδατε ότι αγανακτούν οι παραγωγοί, γιατί δεν έχουν τιμές και δεν πουλιούνται τα προϊόντα τους και είδατε ότι μέσα στις θάλασσες υπάρχουν εν πλω καράβια που εισάγουν σιτηρά, τρέξατε να βγάλετε υπουργική απόφαση να τα μπλοκάρετε. Ένα διεθνές ρεζίλεμα δηλαδή της χώρας μας που σταματά τα καράβια εν πλω και λέει «σταματάμε τις εισαγωγές». Από πού αντλείτε αυτήν τη λογική των κανόνων, που θέλετε να εφαρμόσετε στην αγορά; Και έχετε άλλες οκτώ υπουργικές αποφάσεις που η μια αναιρεί την επόμενη.
      Γι’ αυτό, λοιπόν, αν θέλουμε να δημιουργήσουμε κανόνες υγιούς…
      ΑΓΓΕΛΟΣ ΤΖΕΚΗΣ: Κύριε Αργύρη… 
      ΕΥΑΓΓΕΛΟΣ ΑΡΓΥΡΗΣ: Να πω στους αγαπητούς φίλους του Κομμουνιστικού Κόμματος, που θέλουν να μας βάλουν όλους στο ίδιο καζάνι και λένε «Και αυτοί τώρα τι κάνουν; Ό,τι είχαν κάνει οι προηγούμενοι», ότι αυτό σας βολεύει, ότι το είχαν κάνει οι προηγούμενοι και εσείς αναγκάζεστε και το συνεχίζετε. Το ΚΚΕ θέλει να μπει επικεφαλής των κινημάτων, να έχει την αρχηγία και να κάνει τη δουλειά του. Θα σας την παραχωρήσουμε αυτήν τη δουλειά, αρκεί να την κάνετε σωστά. Θα σας παραχωρήσουμε αυτήν την αυθεντία, να κάνετε αυτήν τη δουλειά, να ξανακατεβάσετε στο δρόμο τον κόσμο με τα τρακτέρ και να τους λέτε ό,τι τους λέγατε με τη Νέα Δημοκρατία μαζί, «όλα τα λεφτά, όλα τα κιλά». Να πάτε να το πείτε τώρα και στη Θεσσαλία.
      ΑΓΓΕΛΟΣ ΤΖΕΚΗΣ: Αυτό δεν παραχωρείται. Ή το διεκδικείς ή δεν το διεκδικείς. Κανείς δεν μπορεί να παραχωρήσει το αγροτικό κίνημα.  Ακόμα σέρνονται οι αγρότες στα δικαστήρια.
      ΕΥΑΓΓΕΛΟΣ ΑΡΓΥΡΗΣ: Η ανταγωνιστικότητα έχει να κάνει, λοιπόν, με το σεβασμό των κανόνων. Γιατί, αν δεν δημιουργήσουμε αυτούς τους κανόνες, τότε θα θυμίσουμε ότι όταν θέλουμε να έχουμε μια επιχείρηση, κάνουμε διαφήμιση, κάνουμε προβολή της επιχείρησής μας. Και η Ελλάδα προβάλλεται σ’ αυτό το παγκόσμιο στερέωμα, σ’ αυτήν την παγκοσμιοποιημένη αγορά ελεγχόμενη από διεθνείς κανόνες και οικονομικούς οργανισμούς που βεβαιώνουν ότι πράγματι αυτή η συγκεκριμένη χώρα έχει προϋποθέσεις.
      Άλλωστε, κύριε Υπουργέ, αν δεν είχαμε προϋποθέσεις και αν η οικονομία μας δεν ήταν σωστή, πώς τρέξατε να κάνετε το δανεισμό; Δεν τον κάνατε με την οικονομία την οποία είχαν αποδεχθεί όλοι οι οικονομικοί οργανισμοί; Πώς κάνατε δηλαδή αυτόν το δανεισμό; Άρα τον κάνατε με κανόνες που ήταν ήδη εξασφαλισμένοι για την οικονομία. Εσείς προχωρήσατε σε μια δική σας απογραφή. Είναι μια κουτοπόνηρη αντίληψη: «Να τα χρεώσω στην προηγούμενη κυβέρνηση, να χαμηλώσω τον πήχη και σιγά σιγά ό,τι ανεβαίνει να είναι δική μου υπόθεση».
      Και εδώ πρέπει να πούμε και κάτι άλλο. Φαίνεται αυτή είναι η τακτική της Νέας Δημοκρατίας. Και να πω και ένα παράδειγμα από τον αγροτικό χώρο. Δυο πράγματα ήταν σημαία της Νέας Δημοκρατίας. Το πρώτο ήταν, όταν πάθαιναν ζημιά οι παραγωγοί: «Σας κοροϊδεύει η κυβέρνηση. Δεν σας αποζημιώνει γρήγορα. Εμείς θα σας αποζημιώσουμε σε τρεις μήνες.».
      Εγώ ρωτάω τη Νέα Δημοκρατία: Έχει επτά και πηγαίνει στους οκτώ μήνες στην Κυβέρνηση. Δεν έπαθαν οι παραγωγοί καμία ζημιά; Γιατί ξέρω πολύ καλά ότι αμέσως μετά το τέλος του Μαρτίου, αρχές Απριλίου έγιναν ζημιές. Είμαστε στον όγδοο μήνα. Αφού λέει η Νέα Δημοκρατία ότι θα πληρώνει στους τρεις μήνες, πλήρωσε κανέναν μέχρι σήμερα; Πλήρωσε, λοιπόν, κάποιον παραγωγό που έπαθε ζημιά σήμερα που πέρασαν οκτώ μήνες; Κανέναν. Άρα, λοιπόν, διαψεύδει τον εαυτόν τους. Όταν αντιλήφθηκε ότι πλέον αυτά που έλεγε ήρθε η ώρα να τα διαχειριστεί, έκανε ένα τρικ. Τι τρικ έκανε; Λέει, θα αποζημιώνουμε αλλά τρεις μήνες μετά τη συγκομιδή.
      Αυτό, αγαπητοί φίλοι της Κυβέρνησης, δεν είναι τρεις μήνες. Είναι οκτώ μήνες, είναι εννέα μήνες, είναι δέκα μήνες. Με μία λέξη, λοιπόν, νομίζετε ότι απαλλαγήκατε και μεταφέρετε τα πράγματα σε ορίζοντα τετραετίας. Θα είμαστε εδώ να το ελέγχουμε.
      Το δεύτερο μεγάλο θέμα είναι που πήγαινε στον κόσμο η Νέα Δημοκρατία και έλεγε στους παραγωγούς. Ενώ εμείς προσπαθούσαμε και λέγαμε ότι πρέπει να δημιουργήσουμε προϋποθέσεις προσαρμογής, να παίρνουμε τις επιδοτήσεις, αλλά να δημιουργούμε και προϊόντα που θα αντέχουν τον ανταγωνισμό και την αγορά, εσείς λέγατε ότι σας κοροϊδεύει η Κυβέρνηση, κάνει εισαγωγές η Κυβέρνηση, κάνει το άλλο η Κυβέρνηση του ΠΑΣΟΚ, πρέπει να σας προστατεύσει και είναι μεγάλη η ψαλίδα του παραγωγού με τον καταναλωτή. Οκτώ μήνες Κυβέρνηση. Μπορείτε να μου πείτε ένα προϊόν στο οποίο έγινε μείωση της ψαλίδας; Τι υπάρχει σήμερα; Έχουμε τους παραγωγούς όχι να έχουν μειωμένο εισόδημα, γιατί εσείς μας κατηγορούσατε για μειωμένο εισόδημα. Σήμερα έχουμε παραγωγούς που δεν έχουν εισόδημα, γιατί δεν πουλιούνται τα προϊόντα. Και σ’ αυτό πρέπει να απαντήσετε.
      Κύριε Υπουργέ, επειδή είναι στην ευθύνη σας οι ανώνυμες εταιρείες, θέλω να σας πω ότι με δική σας κυβερνητική εντολή η Αγροτική Τράπεζα ακολουθεί μία τακτική που έχει, δεσπόζουσα θέση μέσα στη λογική του μεγαλομετόχου. Εξαγοράζει μετοχές από τους μικρομετόχους, τις ενώσεις αγροτικών συνεταιρισμών και πρέπει να το δείτε αυτό το θέμα. Εξαγοράζει, εκβιάζοντας τις οργανώσεις των ενώσεων παραγωγών, μη δίνοντάς τους χρηματοδότηση, τους λέει «να πουλήσετε τις μετοχές». Καταστρατηγεί τριάντα χρόνων καταστατικό και αναστατώνει μια ολόκληρη περιοχή, δηλαδή την γαλακτοβιομηχανία «ΔΩΔΩΝΗ». Θέλει σώνει και καλά να την πάρει στα χέρια της η Αγροτική. Τι θα κάνετε, κύριε Υπουργέ; Θα κάνετε κρατικά τυροκομεία; Από τη μια μεριά μιλάτε για απελευθερωμένη οικονομία, για ιδιωτικοποιήσεις, και από την άλλη μεριά εσείς θα κάνετε τον καλό και θα λέτε, είναι κρατική η βιομηχανία και την παίρνει η Αγροτική Τράπεζα; Γιατί παραβιάζει τα δικαιώματα των μικρομετόχων;
      Δεν είναι δηλαδή κοινό έγκλημα οικονομικό σήμερα η Κυβέρνηση της Νέας Δημοκρατίας να υποτιμά αυτήν τη διαδικασία;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Να σας απαντήσω;
      ΕΥΑΓΓΕΛΟΣ ΑΡΓΥΡΗΣ: Αν μου κρατήσει ο κύριος Πρόεδρος το χρόνο, ας μου απαντήσετε.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο.
      Εσείς, κύριε συνάδελφε, έχετε ολοκληρώσει.
      ΕΥΑΓΓΕΛΟΣ ΑΡΓΥΡΗΣ: Να τελειώσω τη φράση μου, κύριε Πρόεδρε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε συνάδελφε, έπρεπε να ρωτήσετε τον Υπουργό Αγροτικής Ανάπτυξης να σας απαντήσει.
      Αλλά επειδή διατελέσατε Υπουργός Γεωργίας, μη μιλάτε για την Αγροτική Τράπεζα και με τέτοιο τρόπο, γιατί …, ας μην πω τίποτε παραπάνω.
      Ευχαριστώ πολύ, κύριε Πρόεδρε.
      ΕΥΑΓΓΕΛΟΣ ΑΡΓΥΡΗΣ: Κύριε Υπουργέ, μην αποφεύγετε το ερώτημα. Έχει δικαίωμα κανείς να υποτιμά την περιουσία του άλλου; Η μετοχή είναι 63 ευρώ. Πήγατε και αγοράσατε με 33 ευρώ. Γιατί υποτιμάτε την περιουσία αυτής της επιχείρησης κατά 50%; Σεις κατηγορείτε το Χρηματιστήριο. Γιατί κλέβετε σήμερα τα χρήματα από τις τσέπες των κτηνοτρόφων και των οργανώσεων παραγωγών; Είναι, λοιπόν, αυτό οικονομικό έγκλημα και θα πρέπει να απαντήσετε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο κ. Βεργίνης έχει το λόγο.
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, σε λίγο θα συμπληρώσω επτά μήνες κοινοβουλευτικής θητείας και η εμπειρία μου από την κοινοβουλευτική πρακτική δεν με βοηθάει και το λέω στα αλήθεια, να βγάλω σαφή συμπεράσματα ορθής κρίσης ως προς την αποτελεσματικότητα και τη συμβολή μου στην προαγωγή του κοινού συμφέροντος, του συμφέροντος της πολιτείας γενικότερα, αλλά και των πολιτών που εκπροσωπώ.
      Γιατί δεν μπορώ στ’ αλήθεια να φανταστώ ή και να δικαιολογήσω τον εαυτό μου, προκειμένου να υποστηρίξω μία αντιπολιτευτική γραμμή θα πρέπει να κάνω το μαύρο άσπρο και το άσπρο μαύρο.
      Το λέω αυτό, κυρίες και κύριοι συνάδελφοι, γιατί δεν μπορεί η ευκαιριακή κομματική σκοπιμότητα να υπερισχύει κάθε φορά του ορθού λόγου και ιδιαίτερα της ορθής κρίσης και περισσότερο του κοινού συμφέροντος. Η αποδοχή των λαθών κάποτε δεν βλάπτει, αντίθετα ωφελεί γιατί αποτελεί την αφετηρία της ανάκαμψης. Σαφώς δεν υπάρχει αμφιβολία ότι διαφορετικές ιδεολογικές αντιλήψεις οδηγούν σε διαφορετικές, αν θέλετε, προσεγγίσεις. Πλην, όμως, όλα κρίνονται από το αποτέλεσμα που επιβραβεύει ή απορρίπτει το περιεχόμενο των πολιτικοφιλοσοφικών μας τοποθετήσεων. Και στην πολιτική αυτό μετράει: το αποτέλεσμα.
      Στον πολιτικό λόγο τα διάφορα συνθηματολογικά, πνευματικά γυμνάσματα μπορεί βέβαια να ευχαριστούν στο άκουσμα, αλλά δεν ωφελούν. Αντίθετα, βλάπτουν. Και βλάπτουν το κοινό συμφέρον, την κομματική αξιοπιστία, αλλά και την πολιτική, αφού στερούνται περιεχομένου και -γιατί όχι- δημοκρατικής πολλές φορές νομιμότητας. 
      Κυρίες και κύριοι συνάδελφοι, τα λέω αυτά γιατί σήμερα, μια φορά ακόμη, ενώ καλούμαστε να συζητήσουμε και να κρίνουμε και -γιατί όχι- να προτείνουμε βελτιώσεις σ’ ένα νομοσχέδιο, εν τούτοις το μόνο που δεν κάνουμε είναι να κρίνουμε το συγκεκριμένο περιεχόμενο. Ένα περιεχόμενο για τον προσδιορισμό, διαχείριση, ενίσχυση της ανταγωνιστικότητας της ελληνικής οικονομίας που έφερε ο Υπουργός Ανάπτυξης ο κ. Σιούφας. Και τι κάνουμε; Απλώνουμε περισσότερο τον τραχανά και μιλάμε περί παντός του επιστητού. Κυρίως οι συνάδελφοι της Αντιπολίτευσης γίνονται αρνητικοί χωρίς να αναφέρονται στο περιεχόμενό του. Ιδιαίτερα καυστικός υπήρξε ο κ. Χριστοδουλάκης. Μου έκανε εντύπωση. Χαρακτήρισε το νομοσχέδιο «βιτρίνα ανύπαρκτης πολιτικής» και δεν υπολόγισε ότι επί των ημερών του, ως Υπουργού Εθνικής Οικονομίας, πέτυχε τόσο χαμηλούς συγκριτικούς δείκτες ανταγωνιστικότητας της ελληνικής οικονομίας, που οφείλεται όχι σε βιτρίνα…
      ΑΓΓΕΛΟΣ ΤΖΕΚΗΣ: Για πείτε μας μερικούς.
      ΞΕΝΟΦΩΝ ΒΕΡΓΙΝΗΣ: Θα σας δώσω.
      ΧΡΗΣΤΟΣ ΠΑΠΟΥΤΣΗΣ: Βεβαίως το ξέρουμε, αλλά να μιλάμε συγκεκριμένα. 
      ΞΕΝΟΦΩΝ ΒΕΡΓΙΝΗΣ: Θα σας δώσω, κύριε Παπουτσή. Θα είμαι ειλικρινής, το ξέρετε καλύτερα εσείς παρά παντός άλλου. Θα είμαι συγκεκριμένος, κύριε Παπουτσή.
      Όχι λοιπόν, σε βιτρίνα, αλλά θα έλεγα -αφού έτσι εκφραζόμαστε- σε ουσία ανύπαρκτης πολιτικής, αφού ο δείκτης ολικής ανταγωνιστικότητας, κύριε Παπουτσή, έπεσε επί των ημερών εκείνων δέκα μονάδες κάτω. Επαναλαμβάνω, συγκριτικός δείκτης ανταγωνιστικότητας. Αυτό μπορείτε να το βρείτε και ξέρετε από ποιες πηγές.
      Ξέχασε επιπλέον ο κύριος Υπουργός ότι το κράτος μεγάλωσε επί των ημερών του. Γιατί το λέω αυτό; Γιατί μου έκανε εντύπωση ότι πρόσθεσε στην ομιλία του ότι η Νέα Δημοκρατία και ο Υπουργός Ανάπτυξης «…δεν καταλαβαίνει -είναι οι φράσεις δικές του- ότι η μείωση παρουσίας του κράτους οδηγεί σε αύξηση της ανταγωνιστικότητας.» Το είπε. Αλλά αλήθεια, όποια απώλεια μνήμης, διότι ξέχασε ο κύριος Υπουργός ότι πράγματι επί των ημερών του ΠΑΣΟΚ και ιδιαίτερα στη δεκαετία του 1980 το κράτος μεγάλωσε, ο ιδιωτικός τομέας ταλαιπωρήθηκε και τιμωρήθηκε θα έλεγα και ιδιαίτερα ορισμένοι τομείς, όπως είναι ο αγροτικός, εξ ου και η οπισθοδρόμηση ανάπτυξης του αγροτικού τομέα, το ξέρετε πολύ καλά. Σας θυμίζω την πολιτική της λογιστικής μονάδας, η οποία πράγματι εξουθένωσε πολλές δραστηριότητες του αγροτικού τομέα.
      Εξίσου κρίσιμη ήταν και η πολιτική που εφαρμόστηκε στην τετραετία 2000-2004.
      Κυρίες και κύριοι, η εξάρθρωση της οικονομίας, η υποβιομηχάνιση ή η αποβιομηχάνηση και κυρίως η κατασπατάληση δημοσίου χρήματος, συνδυάστηκε με την κατάργηση θεσμών και ιδιαίτερα με την καλλιέργεια χαμηλής παραγωγικότητας από πλευράς νοοτροπίας.
      Γι’ αυτό το λόγο, κυρίες και κύριοι συνάδελφοι, το παρόν νομοσχέδιο κατά τη δική μου αντίληψη δεν είναι ούτε γενικό ούτε αόριστο και βέβαια δεν είναι ούτε περιττό ούτε βιτρίνα. Κατά την άποψή μου το νομοσχέδιο έχει και αντικείμενο και στόχο και σκοπό.
      Αντικείμενο του νομοσχεδίου είναι η δημιουργία θεσμοθετημένου οργάνου και όχι η ευκαιριακή συγκρότησή του όπως συνέβαινε μέχρι τώρα, ενώ στόχος του νομοσχεδίου είναι η διαρκής, αντικειμενική και επιμελής έρευνα της εσωτερικής ιδιαίτερα αγοράς, αλλά και της διεθνούς και ο συντονισμός των ενεργειών των συναρμοδίων φορέων πολιτικής με συνδρομή των κοινωνικών εταίρων, προκειμένου βεβαίως να ληφθούν τα αναγκαία μέτρα πολιτικής. Σκοπός του νομοσχεδίου είναι η αύξηση του βαθμού ανταγωνιστικότητας της ελληνικής οικονομίας και της κοινωνίας.
      Συνεπώς ο λόγος κατάθεσης και υπερψήφισης του νομοσχεδίου που έφερε ο κύριος Υπουργός, είναι προφανής: Η αύξηση της δυναμικότητας και απόδοσης της παραγωγικής μηχανής της χώρας, προκειμένου να ξεπεράσει τις ενδογενείς αδυναμίες και τριβές που έχουν συσσωρευτεί, ώστε να ανταποκριθεί στην ανάγκη της ελληνικής κοινωνίας και στο σημερινό, αλλά και αυριανό άκρως ανταγωνιστικό κόσμο.
      Το θέμα είναι βέβαια, κύριε Υπουργέ, όχι τόσο η σύνθεση, αλλά η αποτελεσματικότητα λειτουργίας του οργάνου, το οποίο βεβαίως προβλέπεται δια του νομοσχεδίου, διότι αυτό που έχει σημασία δεν είναι η συγκρότηση οργάνων, αλλά κυρίως η απόδοση κατά τη λειτουργία τους.
      Κυρίες και κύριοι, πρέπει να αντιληφθούμε πως είναι ανάγκη μια κοινότητα πολιτών ή ένα έθνος και μάλιστα τόσο μικρό όπως η Ελλάδα για να ζήσει, να επιβιώσει και κυρίως να προοδεύσει σε μια διάπλατα ανοικτή και άκρως ανταγωνιστική οικονομία, χρειάζεται καθαρούς κανόνες δράσεις, συγκεκριμένες πολιτικές με ποσοτικούς στόχους, συντονισμό οργάνων δράσης, φερεγγυότητα, σταθερότητα και εμπιστοσύνη στις συναλλαγές και στις σχέσεις κράτους και πολιτών. Η ομαλή, απρόσκοπτη και αποτελεσματική λειτουργία των αγορών είναι αναγκαία είτε προϊόντων και αγαθών είτε εργασίας και κεφαλαίου.
      Πρέπει εδώ να επιμείνω ότι κυρίως η λειτουργία της αγοράς εργασίας και εσωτερικά, αλλά και ως προς τις άλλες αγορές παίζει το σπουδαίο ρόλο, είναι μοχλός ανάπτυξης, ιδιαίτερα όταν αναφερόμαστε στην ενσωματωμένη τεχνολογία, διότι δεν έχει σημασία η συσσώρευση μέσων τεχνολογίας, αλλά η χρήση τους μέσω της ενσωματωμένης τεχνολογίας.
      Επομένως πρέπει να καταπολεμηθεί η γραφειοκρατία και οι συναλλαγές που δεν προωθούν την ανάπτυξη. Η αποτελεσματική αξιοποίηση των παραγωγικών συντελεστών και πόρων φυσικών, ανθρώπινων και κεφαλαίου, είναι αναγκαία, αλλά κυρίως πρέπει να αφήσουμε πίσω τον «ωχαδελφισμό». Έτσι μονάχα μπορεί το νομοσχέδιο να πετύχει τους στόχους του και να δικαιωθεί ο Υπουργός με τη συγκρότηση, σύνθεση και λειτουργία του συγκεκριμένου οργάνου, που θα αποτελέσει πράγματι το μοχλό στην υποβοήθηση ως οργάνου συμβουλευτικού της εφαρμογής της πολιτικής ανάπτυξης.
      Ευχαριστώ πάρα πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Κυρία και κύριοι συνάδελφοι, υπάρχουν λέξεις και όροι στην ελληνική γλώσσα που έχουν θετικό περιεχόμενο, ελκύουν, είναι εύηχες και χρησιμοποιούνται από τους πολιτικούς κατά κόρον. Ανάπτυξη, ανταγωνισμός. Δεν υπάρχει πολιτικός από την περιφέρεια, από το κέντρο, από οπουδήποτε που να μη χρησιμοποιεί τις λέξεις αυτές.
      Στη συνείδηση όμως του λαού, όταν η χρησιμοποίηση των λέξεων αυτών δεν έχει και ουσιαστικό αποτέλεσμα, τότε ο όρος απαξιώνεται. Άρα, λοιπόν, με το να μετονομάσουμε το Υπουργείο Γεωργίας σε Υπουργείο Αγροτικής Ανάπτυξης, αν δεν του δώσουμε ουσιαστικό περιεχόμενο, δεν σημαίνει ότι ο κόσμος θα πεισθεί ότι θέλουμε να κάνουμε κάτι καινούργιο. Μάλλον κάτι χειρότερο μπορεί να γίνει παρά καλύτερο. Με το να μετονομάσουμε το Υπουργείο Τουρισμού σε Υπουργείο Τουριστικής Ανάπτυξης, αν δεν συνοδεύεται από απτές αποδείξεις και από απτά αποτελέσματα, δεν νομίζω ότι ο κόσμος πείθεται ότι πράγματι εμείς επιζητούμε τον ανταγωνισμό και την ανάπτυξη.
      Η ανάπτυξη κατά βάση σημαίνει οικονομική μεγέθυνση. Αυξάνεται το Ακαθάριστο Εθνικό Προϊόν, συνεπώς το κράτος οφείλει να δημιουργεί τις προϋποθέσεις για την αύξηση αυτού του Ακαθάριστου Εθνικού Προϊόντος και να μεριμνά για τη σωστή ανακατανομή του. Αυτός είναι ο ρόλος του κράτους. 
      Αυτή η οικονομική μεγέθυνση, για να είναι ορθή, πρέπει να έχει και κάποιους όρους βάσει των οποίων γίνεται. Θα μπορούσε αυτή η οικονομική μεγέθυνση να επέλθει από μία μονοδιάστατη πηγή. Αν είχαμε παραγωγή του μαύρου χρυσού, αν ήμασταν στο Κατάρ, πιθανόν να είχαμε υψηλό Ακαθάριστο Εθνικό Προϊόν, αλλά αυτό δεν σημαίνει ότι θα είχαμε ανάπτυξη και ανταγωνιστικότητα διότι, για να υπάρξει αυτό, πρέπει να υπάρχει ένα βάθος το οποίο να διαχέεται σε όλη των πυραμίδα των παραγωγικών επιχειρήσεων και τότε το κράτος μπορεί να έχει θετικό αποτέλεσμα αλλά και ο λαός να το απολαμβάνει.
      Για την ανταγωνιστικότητα και την ανάπτυξη, λοιπόν, χρειάζεται σχεδιασμός, αλλαγή νοοτροπίας και παραγωγή ποιοτικών προϊόντων. Ο σχεδιασμός δεν γίνεται, κατά την άποψή μου, γραφειοκρατικά. Το νομοσχέδιο προσπαθεί να δημιουργήσει τους όρους της ανταγωνιστικότητας μέσα από ένα γραφειοκρατικό μηχανισμό. Βλέπουμε εδώ στο νομοσχέδιο ότι υπάρχει το Εθνικό Συμβούλιο Ανταγωνιστικότητας, η σύνθεση και η λειτουργία του, η Επιτροπή Εμπειρογνωμόνων, η Διεύθυνση Προώθησης Ανταγωνιστικότητας. Κατά βάση κρατικοποιεί τη διαδικασία που θα οδηγήσει στην ανάπτυξη. Πιστεύω ότι ο σχεδιασμός θα μπορούσε να γίνει με πιο ελαφρά σχήματα, όπως π.χ. το Συμβούλιο Ανταγωνιστικότητας.
      Μου έκανε εντύπωση χθες, κύριε Υπουργέ, ότι σε μία παρέμβασή σας είπατε ότι υπήρχαν πάρα πολλές μελέτες από το Συμβούλιο Ανταγωνιστικότητας που είχαν δοθεί σε εταιρείες out-source που προσέφεραν τις υπηρεσίες τους εκτός της Επιτροπής, οι οποίες πληρώθηκαν.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν είπα αυτό.
      ΣΟΦΙΑ ΒΟΥΛΤΕΨΗ: Είπε «τα ίδια τα μέλη».
      ΠΑΝΑΓΙΩΤΗΣ ΣΓΟΥΡΙΔΗΣ: Τα ίδια τα μέλη δεν ξέρουμε αν ήταν δημόσιοι υπάλληλοι όμως. Αυτό είναι κάτι το οποίο θα πρέπει να το δούμε.
      Αλλά θέλω σ’ αυτό το σημείο να πω ότι πολλές φορές η εκτός υπηρεσίας προσφορά υπηρεσιών δεν βαραίνει με ανελαστικά έξοδα και μπορεί να είναι πλέον προσοδοφόρα, γιατί η διαφορετική αντίληψη την οποία θέλουμε να κάνουμε με αυτό το σχήμα της Επιτροπής Ανταγωνιστικότητας από δημοσίους υπαλλήλους πιθανόν μπορεί να μας οδηγήσει σε εκείνο το παράδειγμα…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτό που λέτε δεν γίνεται.
      ΠΑΝΑΓΙΩΤΗΣ ΣΓΟΥΡΙΔΗΣ: Δημιουργείται.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Η μονάδα υποστήριξης του Εθνικού Συμβουλίου Ανταγωνιστικότητας είναι ο υπηρεσιακός μηχανισμός που θα βοηθάει τα μέλη του Εθνικού Συμβουλίου Ανταγωνιστικότητας που συμμετέχουν εκεί εθελοντικά, για να δίνουν τη γνώμη τους. Αντί να είναι μόνο στον τομέα της βιομηχανίας, όπου υποστηριζόταν ανάλογα με τους υπαλλήλους που βρίσκονταν εύκαιροι, τώρα μετακινείται από τη Γενική Γραμματεία Βιομηχανίας, διότι η ανταγωνιστικότητα δεν είναι μία έννοια που αφορά μόνο τη βιομηχανία, αφορά το εμπόριο, την έρευνα, την τεχνολογία, την ενέργεια.
      ΠΑΝΑΓΙΩΤΗΣ ΣΓΟΥΡΙΔΗΣ: Σαφώς.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Το μετακινούμε στην Ειδική Γραμματεία Ανταγωνιστικότητας, δημιουργείται ένα υπηρεσιακό σχήμα για να υποστηρίζει τη λειτουργία …
      ΠΑΝΑΓΙΩΤΗΣ ΣΓΟΥΡΙΔΗΣ: Η μονάδα είναι εθελοντική;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι, είναι υπηρεσιακή μονάδα υποστήριξης. Το Εθνικό Συμβούλιο, όμως, δεν είναι κρατικό. Συμμετέχουν μέλη τα οποία συνέρχονται πέντε, έξι, επτά, οκτώ φορές το χρόνο για να δίνουν τη γνώμη τους, να καταρτίζουν την έκθεση ανταγωνιστικότητας.
      ΠΑΝΑΓΙΩΤΗΣ ΣΓΟΥΡΙΔΗΣ: Είναι κατά βάση το Συμβούλιο Ανταγωνιστικότητας που υπήρχε με μετονομασία. ‘Αρα μετονομάζεται το Συμβούλιο Ανταγωνιστικότητας…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Το Εθνικό Συμβούλιο Ανταγωνιστικότητας και  Ανάπτυξης το θεσμοθετούμε, διευρύνουμε τη σύνθεσή του, δίνουμε νέες αρμοδιότητες στη λειτουργία του και στο ίδιο και στην Επιστημονική Επιτροπή.
      ΠΑΝΑΓΙΩΤΗΣ ΣΓΟΥΡΙΔΗΣ: Άρα, λοιπόν, υπήρχε ο θεσμός και τον επενδύουμε με το μανδύα της γραφειοκρατίας.
      ΠΡΟΕΔΡΕΥΩΝ (Ιωάννης Τραγάκης): Κύριε Σγουρίδη, επιτρέψατε τη διακοπή και σας είχα σταματήσει το χρόνο. Ωραίος είναι ο διάλογος, αλλά θα πρέπει να συνεχίσετε.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Πάντως η άποψή μου είναι και την καταθέτω από το Βήμα της Βουλής ότι η δημοσιοϋπαλληλοποίηση δεν βοηθά. Θεωρώ ότι θα πρέπει να υπάρχει ένα πιο ευέλικτο σχήμα.
      Ως προς το θέμα της ιεράρχησης που βάζετε, κύριε Υπουργέ, διαβάζω εδώ στην εισηγητική έκθεση ότι μακροπρόθεσμα θέλετε τη γενική αναπτυξιακή κατεύθυνση της χώρας, τον εθνικό περιφερειακό σχεδιασμό της χώρας και τους νέους θεσμούς. Θεωρώ ότι αυτή η ιεράρχηση μακροπρόθεσμα δεν θα βοηθήσει στην ανταγωνιστικότητα. Για να υπάρξει ανταγωνιστικότητα πρέπει να μειώσουμε τη γραφειοκρατία. Θα πρέπει να υπάρχει εθνικός σχεδιασμός και θα πρέπει να  υπάρχει και χωροταξικός σχεδιασμός. 
      Σήμερα πολλές επιχειρήσεις βρίσκουν πρόβλημα και δημιουργείται γραφειοκρατία εάν θέλετε και διαφθορά ή διαπλοκή όταν θέλουν να χωροθετήσουν μία βιομηχανία ή ένα ξενοδοχείο ή μία οποιαδήποτε επιχείρηση και μπλέκουν σε μια δαιδαλώδη διαδικασία. Θα μπορούσε λοιπόν ο χωροταξικός και ο αναπτυξιακός σχεδιασμός να προηγηθεί. 
      Έρχομαι τώρα στο θέμα της νοοτροπίας. Συμφωνώ ότι θα πρέπει να υπάρχει η Ακαδημία Επιχειρηματικότητας, το Ευρωπαϊκό Αναπτυξιακό Ινστιτούτο, η καθιέρωση μαθηματικού διαγωνισμού με θέμα «άμιλλα και ανταγωνιστικότητα» καθώς επίσης και ο διαγωνισμός στους φοιτητές με θέμα «εθνική ανταγωνιστικότητα με στόχο την ενίσχυση και τη διάδοση της ιδέας». Καλώς. Έτσι θα βοηθηθεί; Για να επιφέρουμε μια αλλαγή νοοτροπίας και να παράγουμε ποιοτικά προϊόντα και μάλιστα υψηλής ποιότητας. Αλλά, όμως, αυτά δεν αρκούν.
      Η ανταγωνιστικότητα και οι επιχειρήσεις χρειάζονται ένα σταθερό οικονομικό περιβάλλον, ένα οικονομικό περιβάλλον που να τους εμπνέει εμπιστοσύνη. Η ακρίβεια στις πρώτες στήλες, η αγορά καυσίμων που παρ’ όλο που η διαφορά συναλλαγματικής ισοτιμίας ευρώ δολαρίου ευνοεί, έχει φθάσει στα ύψη. Είναι δυνατόν οι επιχειρήσεις με αυτό το ακριβό πετρέλαιο να μπορέσουν να είναι ανταγωνιστικές;
      Άρα, λοιπόν, εσείς μόνοι σας πυροδοτείτε μέσα στην αγορά μια ακρίβεια με το ότι δεν διατηρείτε τη διύλιση στα χαμηλά επίπεδα. Δεν αξιοποιείτε τη διαφορά συναλλαγματικής ισοτιμίας ευρώ δολαρίου στην αγορά του αργού πετρελαίου και δημιουργήσετε μια ακρίβεια. Από την άλλη δημιουργείτε μια αστάθεια με την απογραφή.
      Κατέβασα από το ίντερνετ σήμερα στις 6 Οκτωβρίου το εξής: Ο γενικός διευθυντής της EUROSTAT Μισέλ Βάντεν Αμπέλε είπε ότι το 2002 η EUROSTAT είχε επικυρώσει την επιλογή της Αθήνας να καταγράφει τις εξοπλιστικές δαπάνες στο έλλειμμα άμα τη παραλαβή του στρατιωτικού υλικού, γιατί ήταν συμβατή με το ενοποιημένο ευρωπαϊκό σύστημα οικονομικής λογιστικής και γιατί οι ελληνικές αρχές είχαν δηλώσει ότι γνώριζαν τις ημερομηνίες παραλαβής. Η μέθοδος αυτή είναι η πρώτη επιλογή όπως ακριβώς χρησιμοποιείται από αρκετά κράτη-μέλη όπως η Ολλανδία. Αυτό λέει ο επίτροπος και θα το καταθέσω στα Πρακτικά. 
      Συνεχίζει ο γενικός διευθυντής και λέει: Τον Απρίλιο του 2004 οι ελληνικές αρχές μας ενημέρωσαν ότι λόγω της ελλιπούς πληροφόρησης για τις ημερομηνίες παραλαβής  των εξοπλιστικών συστημάτων οι δαπάνες αγοράς βαρέος οπλισμού δεν είχαν ληφθεί υπόψη και ότι θα κοινοποιούνταν το Σεπτέμβριο βάσει των στοιχείων των σχετικών με τις πληρωμές. Αυτά δήλωσε ο γενικός διευθυντής της EUROSTAT. Δηλαδή ως μη οφείλατε προχωρήσατε σε μία απογραφή η οποία δημιούργησε μια αστάθεια. 
      (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά το προαναφερθέν δημοσίευμα , το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΠΑΝΑΓΙΩΤΗΣ ΣΓΟΥΡΙΔΗΣ: Κλείνω, λοιπόν, μ’ ένα άλλο θέμα, με το θέμα των διδάκτρων.
      ΠΡΟΕΔΡΕΥΩΝ (Ιωάννης Τραγάκης): Να είναι εντός θέματος αυτό. 
      ΠΑΝΑΓΙΩΤΗΣ ΣΓΟΥΡΙΔΗΣ: Τελειώνω, κύριε Πρόεδρε. 
      Εγώ δεν ξέρω αυτήν τη στιγμή τι υποστηρίζουν οι συνάδελφοι από το κόμμα από το οποίο προέρχομαι. Εγώ γνωρίζω, αγαπητοί συνάδελφοι Βουλευτές, ότι ούτε στη δική μου περιοχή ούτε στην ευρύτερη Θράκη ούτε στην Ανατολική Μακεδονία ούτε στη Δυτική Μακεδονία, ούτε στην Ήπειρο, ούτε στα νησιά του Ανατολικού Αιγαίου, αλλά ούτε και στη Πελοπόννησο -πιθανόν στην Κρήτη ναι- να υπάρχουν ιδιωτικά σχολεία.
      Άρα το θέμα της ρύθμισης των διδάκτρων για μένα αφορά μια συγκεκριμένη τάξη ανθρώπων που έχουν τη δυνατότητα να πληρώσουν για να στείλουν τα παιδιά τους στα ιδιωτικά σχολεία. Δεν με ενδιαφέρει αν θα πληρώσουν περισσότερα ή λιγότερα. Εκείνο που θέλω εγώ είναι να δημιουργήσετε ολοήμερα σχολεία ώστε να μπορούν τα παιδιά που προέρχονται από τις περιφέρειές μας να σπουδάζουν και οι γονείς να ωφελούνται από αυτό.
      ΠΡΟΕΔΡΕΥΩΝ (Ιωάννης Τραγάκης): Τελείωσε ο κατάλογος των ομιλητών. Κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, η συμμετοχή τόσο μεγάλου αριθμού ομιλητών στη συζήτηση αυτού του νομοσχεδίου, δείχνει ότι και ενδιαφέρον υπάρχει και αντικείμενο αλλά και οι διάλογοι που αναπτύχθηκαν στο μεταξύ ανέδειξαν και βασικές πτυχές αυτού του νομοθετήματος, αλλά και τη χρησιμότητα και τη σημασία που έχει η θεσμοθέτηση του Εθνικού Συμβουλίου Ανταγωνιστικότητας και Ανάπτυξης.
      Πριν αναφερθώ στα επιμέρους ζητήματα, επειδή αναφέρθηκε από πολλούς τι είναι ανταγωνιστικότητα θα σας το πω με μια ιστορία, την οποία έχω πει και άλλες φορές αλλά όχι στην Αίθουσα. Στην άκρη ενός δάσους ξεκουράζονται δύο πολίτες και έχουν βγάλει και τα παπούτσια τους. Την ώρα εκείνη εμφανίζεται ένα λιοντάρι που κατευθύνεται επάνω τους. Ο ένας από τους δύο σπεύδει να φορέσει τα παπούτσια του, ο φίλος του του λέει πως άδικα ταλαιπωρείσαι γιατί δεν πρόκειται να τρέξουμε πιο γρήγορα από το λιοντάρι. Εκείνος του απαντά, δεν χρειάζεται να τρέξω πιο γρήγορα από το λιοντάρι αρκεί να τρέξω πιο γρήγορα από εσένα. Η ιστορία αυτή δείχνει τη σημασία του χρόνου, τη σημασία της προετοιμασίας και της άμεσης αντανάκλασης στην πρόκληση που υπήρχε μπροστά σας.
      Ξεκινώ με αυτό γιατί όλοι οι συνάδελφοι απ’ όλες τις πτέρυγες ανάπτυξαν και ανέλυσαν τα σημεία του κρισίμου προβλήματος που έχει η οικονομία μας στην ανταγωνιστικότητα, είτε αναφερόμενοι σε θέματα καλύτερης οργάνωσης λειτουργίας τους, καινοτομικές λύσεις και στη λειτουργία και στα ίδια τα προϊόντα, μείωση του κόστους, ποιότητα, συσκευασία για να μπορούν να είναι ανταγωνιστικά. Και βεβαίως ο προσανατολισμός της οικονομίας με εξωστρεφή τρόπο.
      Όμως, κύριοι συνάδελφοι, θέλω σε αυτήν τη φάση να απαντήσω σε εκείνους της Αξιωματικής Αντιπολίτευσης ορισμένοι εκ των οποίων στο δρόμο προς τη Δαμασκό, άλλοι ανακάλυψαν τα πλεονεκτήματα του σοσιαλισμού αλλά και άλλοι ανακάλυψαν αυτά του φιλελευθερισμού, της οικονομίας της αγοράς και των κανόνων λειτουργίας της. Θα σταθώ μόνο σε μια περίπτωση, την οποία ανέλυσα και χθες και αποτελεί κρίσιμο ζητούμενο στο χώρο της Αξιωματικής Αντιπολίτευσης.
      Εννοώ την τοποθέτηση που έκανε ο πρώην Γενικός Γραμματέας της Κυβέρνησης ο κ. Κοσμίδης που σε κατάπληξη όλης της Αίθουσας, αλλά και του απευθυνομένου προς εσάς, είπε καθαρά σε ό,τι αφορά τον καθορισμό των διδάκτρων -από φαεινή πείρα την οποία απέκτησε δώδεκα χρόνια στην Κυβέρνηση με μεγάλη θητεία στον τομέα του εμπορίου- όχι απασχόληση με τα δίδακτρα, αλλά να διαμορφώνονται με τους κανόνες του ανταγωνισμού και να υπάρχει έγνοια μόνον για την ποιότητα της παρεχόμενης εκπαίδευσης και από τα ιδιωτικά σχολεία.
      Αυτό είναι ένα πολύ μεγάλο θέμα και αρκετοί άλλοι συνάδελφοι από την Αξιωματική Αντιπολίτευση προσχώρησαν σ’ αυτήν την κατεύθυνση. Όμως, για να το αναδείξω -και στο κλείσιμο της ομιλίας μου θα επανέλθω- θέλω να αναφερθώ σε δύο θέματα.
      Βλέπω από την πλευρά της Αξιωματικής Αντιπολίτευσης τη θεσμοθέτηση δικής τους ιδέας, δικής τους πρωτοβουλίας που αποκτά νομοθετικό ένδυμα για να λειτουργεί με τρόπο περισσότερο συστηματικό, με τρόπο νόμιμο και διαφανή, να επιτίθενται και να καταψηφίζουν αυτό το οποίο όταν δεν είχε νομοθετικό ένδυμα και όταν λειτουργούσε όπως λειτουργούσε, χωρίς καν να έχει δημοσιευτεί η σχετική υπουργική απόφαση στην Εφημερίδα της Κυβέρνησης, τότε δεν υπήρχε πρόβλημα να εναντιωθούν. 
      Τώρα εναντιώνονται απλά και μόνο γιατί το κάνει η Κυβέρνηση με τρόπο ουσιαστικό, διαφανή, με δημόσιο διάλογο και ακούγοντας απόψεις από όλες τις πλευρές.
      Μάλιστα, χθες το βράδυ, ο πρώην Υπουργός Εθνικής Οικονομίας και Οικονομικών για να επιτεθεί εναντίον του νομοθετήματος, βγήκε και είπε ότι δεν φθάνει που το θεσμοθετείτε, αλλά συγχρόνως θα το πληρώνουμε και από πάνω! Αναγκάστηκα, κυρίες και κύριοι συνάδελφοι, να πω -γιατί προκλήθηκα να απαντήσω- ότι εμείς δεν έχουμε τίποτε με τους ανθρώπους, τους επιστήμονες, οι οποίοι συμμετείχαν στην Επιτροπή Εμπειρογνωμόνων, γιατί τα μέλη του Εθνικού Συμβουλίου Ανταγωνιστικότητας και Ανάπτυξης συμμετέχουν λόγω των θεσμικών ιδιοτήτων που έχουν, χωρίς καμία αμοιβή.
      Η Επιτροπή Εμπειρογνωμόνων, επειδή ακριβώς το Συμβούλιο δεν ήταν νομοθετημένο, αναγκαζόταν να κάνουν περιγραφή του νόμου, να αναθέτουν μελέτες για να μπορέσει να πληρωθεί η αμοιβή τους. Δεν είναι ψόγος για τους επιστήμονες που ανέλαβαν να κάνουν αυτές τις μελέτες, αλλά δεν υπήρχε άλλος τρόπος να αμειφθεί η συμμετοχή τους στη δράση της Επιτροπής Εμπειρογνωμόνων του Εθνικού Συμβουλίου Ανταγωνιστικότητας και Ανάπτυξης.
      Επίσης θέλω να σημειώσω ότι για διάστημα μόνο οκτώ μηνών ανετέθησαν μελέτες ύψους 630.000 ευρώ και βεβαίως τώρα είμαι αναγκασμένος να δώσω στη δημοσιότητα -και το τονίζω και πάλι ότι δεν αποτελεί…
      ΧΡΗΣΤΟΣ ΠΑΠΟΥΤΣΗΣ: Πόσες μελέτες, κύριε Υπουργέ; Δεν είπατε τον αριθμό.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα σας πω τον αριθμό των μελετών. Οι μελέτες είναι είκοσι μία.
      ΧΑΡΑΛΑΜΠΟΣ ΚΑΣΤΑΝΙΔΗΣ: Και σε ποια ερευνητικά ινστιτούτα, κύριε Υπουργέ;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Επειδή σας ακούω πάντοτε, κύριε Κοινοβουλευτικέ Εκπρόσωπε του ΠΑΣΟΚ, και δεν είμαι από εκείνους που δημιουργούν εντυπώσεις, η μακρά θητεία μου μέσα σ’ αυτήν την Αίθουσα, μου έδωσε τη δυνατότητα να αντιληφθώ ότι προτιμώ να μιλώ επί της ουσίας, παρά να δημιουργώ εντυπώσεις.
      Δεν θα σας δώσω τα ινστιτούτα. Θα σας δώσω μόνο τα ονόματα των εμπειρογνωμόνων του Εθνικού Συμβουλίου Ανταγωνιστικότητας, χωρίς αυτό να αποτελεί για τους ίδιους -και το σημειώνω με απόλυτο τρόπο- κανέναν ψόγο, γιατί έκαναν άριστη δουλειά, αλλά δεν μπορώ να αφήσω αναπάντητο αυτό το οποίο είπε χθες το βράδυ ο κ. Χριστοδουλάκης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Να τα καταθέσετε όλα!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Καταθέτω τις οκτώ μελέτες –ορίστε, για τα Πρακτικά- που ανέλαβαν μέλη της Επιτροπής Εμπειρογνωμόνων διότι δεν υπήρχε άλλος τρόπος για να πληρωθούν.
      (Στο σημείο αυτό ο Υπουργός Ανάπτυξης κύριος Δημήτριος Σιούφας καταθέτει για τα Πρακτικά τις προαναφερθείσες μελέτες, οι οποίες έχουν ως εξής:
      (Οι σχετικοί πίνακες ευρίσκονται στο τεύχος πρακτικών της Βουλής)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τις υπόλοιπες μελέτες τις είχαν αναλάβει έγκυροι φορείς…
      ΧΑΡΑΛΑΜΠΟΣ ΚΑΣΤΑΝΙΔΗΣ: Όπως, κύριε Υπουργέ; Γιατί δεν καταθέτετε όλα τα στοιχεία;
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, μην διακόπτετε!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όπως το Ινστιτούτο Εργασίας της ΓΣΕΕ, ο ΙΟΒΕ και μία σειρά από άλλα ινστιτούτα. Πρόκειται για μελέτες που ανατέθησαν από τη δική σας Κυβέρνηση και είπα ότι αυτό δεν αποτελεί ψόγο.
      Καταθέτω επίσης τις δύο αποφάσεις για τη συγκρότηση του Συμβουλίου με ειδικές αποφάσεις που δεν δημοσιεύτηκαν στην Εφημερίδα της Κυβερνήσεως και επίσης καταθέτω και τα στοιχεία τα οποία περιλαμβάνουν τα μέλη της Επιτροπής Εμπειρογνωμόνων, για να γνωρίζει η Εθνική Αντιπροσωπεία, διότι οι απαντήσεις θα είναι απαντήσεις!
      (Στο σημείο αυτό ο Υπουργός Ανάπτυξης κ. Δημήτρης Σιούφας καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
       (Να φωτογραφηθούν οι σελ. 145-152)
      ΣΥΝΤΟΝΙΣΤΗΣ
      Επικ. Καθηγητής ΓΕΩΡΓΙΟΣ ΑΝΑΣΤΑΣΟΠΟΥΛΟΣ
      Πρόεδρος Επιτροπής Εμπειρογνωμόνων ΕΣΑΑ
      ΕΠΙΣΤΗΜΟΝΙΚΟΙ ΣΥΝΕΡΓΑΤΕΣ
      Δρ. ΒΑΛΙΑ ΑΡΑΝΙΤΟΥ
      Οικονομολόγος ΕΣΣΕ
      Μέλος Επιτροπής Εμπειρογνωμόνων ΕΣΑΑ
      ΕΦΗ ΒΑΛΙΑΝΤΖΑ
      Ειδική Σύμβουλος ΥΠΑΝ για θέματα περιβάλλοντος
      ΔΗΜΗΤΡΗΣ ΚΑΤΣΟΡΙΔΑΣ
      Επιστημονικός Συνεργάτης ΙΝΕ/ΓΣΕΕ/ΑΔΕΔΥ
      ΓΙΩΡΓΟΣ ΚΡΗΤΙΚΙΔΗΣ
      Επιστημονικός Συνεργάτης ΙΝΕ/ΓΣΕΕ/ΑΔΕΔΥ
      ΗΛΙΑΣ ΜΑΤΖΟΥΝΕΑΣ
      Επιστημονικός Συνεργάτης ΣΟΒΕ
      ΗΛΙΑΣ ΜΗΤΣΙΟΣ
      Επιστημονικός Συνεργάτης Α.Π.Θ.
      Ειδικός Συνεργάτης ΓΣΒΕΕ
      Μέλος Επιτροπής Εμπειρογνωμόνων ΕΣΑΑ
      Επικ. Καθηγητής ΘΕΟΔΩΡΟΣ ΠΕΛΑΓΙΔΗΣ
      Μέλος Επιτροπής Εμπειρογνωμόνων ΕΣΑΑ
      Δρ. ΗΛΙΑΣ ΠΟΥΠΟΣ
      Ερευνητής ΚΕΤΕ
      ΠΕΤΡΟΣ-ΛΙΝΑΡΔΟΣ ΡΥΛΜΟΝ
      Επιστημονικός Σύμβουλος ΙΝΕ/ΓΣΕΕ/ΑΔΕΔΥ
      Μέλος Επιτροπής Εμπειρογνωμόνων ΕΣΑΑ
      ΘΕΩΝΗ ΣΠΥΡΟΠΟΥΛΟΥ
      Επιστημονική Συνεργάτης ΙΝΕ/ΓΣΕΕ/ΑΔΕΔΥ
      ΕΙΡΗΝΗ ΣΤΑΓΚΕΛ
      Επιστημονική Συνεργάτης ΙΟΒΕ
      ΑΝΤΩΝΙΟΣ ΤΟΡΤΟΠΙΔΗΣ
      Συντονιστής Έρευνας και Ανάλυσης ΣΕΒ
      Μέλος Επιτροπής Εμπειρογνωμόνων ΕΣΑΑ
      ΧΡΗΣΤΟΣ ΤΡΙΑΝΤΑΦΥΛΛΟΥ
      Επιστημονικός Συνεργάτης ΙΝΕ/ΓΣΕΕ/ΑΔΕΔΥ,ΕΣΑΑ
      Επικ. Καθηγητής ΓΕΩΡΓΙΟΣ ΦΩΤΟΠΟΥΛΟΣ
      Επιστημονικός Συνεργάτης ΕΣΑΑ
      ΓΕΩΡΓΙΟΣ ΧΑΡΑΛΑΜΠΟΠΟΥΛΟΣ
      Ειδικός Σύμβουλος ΥΠΑΝ
      Μέλος Επιτροπής Εμπειρογνωμόνων ΕΣΑΑ
      ΣΥΛΛΟΓΗ ΚΑΙ ΕΠΕΞΕΡΓΑΣΙΑ ΣΤΑΤΙΣΤΙΚΩΝ ΣΤΟΙΧΕΙΩΝ 
      ΚΑΙ ΣΤΑΤΙΣΤΙΚΗ ΥΠΟΣΤΗΡΙΞΗ 
      QUANTOS ΕΠΕ
      ΥΠΕΥΘΥΝΟΣ
      Δρ. ΑΝΤΩΝΙΟΣ ΣΠΙΝΑΚΗΣ
      Διευθύνων Σύμβουλος
      ΕΠΙΜΕΛΕΙΑ ΕΚΘΕΣΗΣ
      Επικ. Καθηγητής ΓΕΩΡΓΙΟΣ ΑΝΑΣΤΑΣΟΠΟΥΛΟΣ
      Πρόεδρος Επιτροπής Εμπειρογνωμόνων ΕΣΑΑ
      ΚΑΛΛΙΤΕΧΝΙΚΗ ΕΠΙΜΕΛΕΙΑ ΕΝΤΥΠΟΥ 
      ΕΙΡΗΝΗ ΚΑΛΟΓΕΡΑ
      ΕΠΙΜΕΛΕΙΑ ΓΡΑΦΗΜΑΤΩΝ –DTP
      ΓΡΑΦΗ ΚΑΙ ΧΡΩΜΑ»)
      ΧΑΡΑΛΑΜΠΟΣ ΚΑΣΤΑΝΙΔΗΣ: Ασφαλώς. Μην έχετε καμία αμφιβολία.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εγώ δεν έχω καμία αμφιβολία. Εσείς αμφιβάλατε γι’ αυτό το οποίο γίνεται. 
      	Έρχομαι τώρα στην ουσία του νομοθετήματος το οποίο συζητούμε σήμερα στην Εθνική Αντιπροσωπεία.
      	Πρώτα-πρώτα, όλοι γνωρίζουμε και είναι κοινά παραδεκτό ότι τα προηγούμενα χρόνια δεν εκμεταλλευτήκαμε τις ευκαιρίες που είχαν δημιουργηθεί και από τη γεωγραφική θέση της χώρας και από τη συμμετοχή μας στα όργανα της Ευρωπαϊκής ‘Ενωσης και βεβαίως από τη διεθνή οικονομική συγκυρία. Γι’ αυτό υστερήσαμε σοβαρά στην ανταγωνιστικότητα και βεβαίως αυτό ανέτρεψε το λόγο εισαγωγών και εξαγωγών, που είναι ένας από τους δείκτες που παρακολουθούμε την οικονομική υγεία των επιχειρήσεων και των προϊόντων μας. 
      	Θα σας πω λοιπόν πρώτα-πρώτα τους διεθνείς οργανισμούς και πως μας κατέτασσαν.
      Ξεκινώ από το Διεθνές Ινστιτούτο Ανάπτυξης και Διαχείρισης για την κατάταξη της Ελλάδας στους πίνακες ανταγωνιστικότητας:
      Πρώτον, με στοιχεία του Παγκόσμιου Οικονομικού Forum  για το 2003 στον πίνακα της γενικής κατάταξης εκατόν δύο χωρών η Ελλάδα κατέχει την τριακοστή πέμπτη θέση όσον αφορά το δείκτη ανταγωνιστικότητας και ανάπτυξης, την τριακοστή ενάτη θέση όσον αφορά το δείκτη επιχειρηματικής ανταγωνιστικότητας, την τριακοστή τρίτη θέση όσον αφορά τον δείκτη που αναφέρεται στο μακροοικονομικό περιβάλλον και την τεσσαρακοστή θέση όσον αφορά την ποιότητα του επιχειρηματικού περιβάλλοντος. 
      Από το ίδιο Ινστιτούτο που σας ανέφερα πριν μεταξύ εξήντα οικονομιών, εξήντα χωρών, η χώρα μας κατέχει την 44η θέση σε όρους συνολικής ανταγωνιστικότητας καταγράφοντας πτώση δέκα θέσεων από το 2002 και μετά.
      Αυτό, για να δούμε ποια είναι η πραγματικότητα, γιατί ξεκινήσαμε με αυτό, γιατί θέλουμε να αναδείξουμε το επιχειρείν και την ανταγωνιστικότητα ως κυρίαρχο ζητούμενο για την ελληνική κοινωνία και πως όλοι μαζί, εμείς με τις κυβερνητικές ευθύνες κι εσείς με τις  δημιουργικές ιδέες τις οποίες έχετε, πρέπει να το βάλουμε στο κέντρο του οικονομικού και πολιτικού ενδιαφέροντος και να δούμε από εκεί και πέρα τη γραμμή πλεύσης, πως θα κερδίσουμε το χαμένο χρόνο και ταυτόχρονα πως θα μπορέσουμε να πορευτούμε πιο γρήγορα εκμεταλλευόμενοι ακόμα και τώρα -γιατί υπάρχουν ευκαιρίες και ειδικά το μεταολυμπιακό κεκτημένο- παρά το γεγονός ότι όλες οι οικονομίες και ιδιαίτερα η δική μας βρίσκεται στο μέσο μιας θεομηνίας με τη διεθνή κρίση του πετρελαίου, που επηρεάζει την δική μας οικονομία σοβαρότερα από όλες τις άλλες. 
      Η Ελλάδα έχει εξάρτηση από τα πετρελαιοειδή περισσότερο από το 3,2% του ΑΕΠ, που φθάνει μερικές φορές και 3,5% και 3,8% του ΑΕΠ. Ο μέσος όρος στις δεκατέσσερις χώρες της Ευρωπαϊκής Ένωσης μέχρι την 1η Μαΐου, που υπάρχουν στοιχεία έγκυρα, δείχνει ότι διαθέτουν για τα πετρελαιοειδή μόνο το 1,5% του Ακαθάριστου Εγχωρίου Προϊόντος τους. Αυτός είναι ο λόγος της σοβαρής επιμονής που έχουν η Κυβέρνηση, ο Υπουργός Εθνικής Οικονομίας και ο απευθυνόμενος προς το Σώμα από το Μάιο μήνα να πείσουμε την Ευρωπαϊκή ‘Ένωση ότι πρέπει να επιτρέψει σε όσες χώρες το επιθυμούν να μειώσουν τον ειδικό φόρο κατανάλωσης. Δεν πέτυχε η προσπάθεια το Μάιο. Τώρα είναι καλύτερες οι συνθήκες. 
      Έφερα το θέμα πριν δέκα ημέρες στο Συμβούλιο Ανταγωνιστικότητας της Ευρωπαϊκής Ένωσης. Βρήκα ανταπόκριση από την Ιταλία. Αλλά και οι άλλοι ομόλογοί μου Υπουργοί είναι εξαιρετικά προβληματισμένοι απ’ αυτήν την κατάσταση, διότι βλέπουν την Κεντρική Ευρωπαϊκή Τράπεζα να ανησυχεί σοβαρά.  
      Οι συμμετέχοντες στην ομάδα του G7, των μεγάλων αναπτυγμένων οικονομιών, να ανησυχούν και εκείνοι από την κατάσταση που επικρατεί στην αγορά του πετρελαίου. Σημειώστε ότι από την αρχή του χρόνου έχουμε αύξηση της τιμής του πετρελαίου κατά 52% διεθνώς. Από τα 28-29 δολάρια το βαρέλι, μιλάμε για 51 δολάρια το βαρέλι χθες το βράδυ και στην Ελλάδα η αύξηση των πετρελαιοειδών περιορίστηκε στο 15%, όχι γιατί είχαμε κάποια μαγική ράβδο, αλλά οι κανόνες του ανταγωνισμού με την εποπτεία των ελεγκτικών και των συντονιστικών ρόλων του κράτους λειτούργησε κατά τρόπο ικανοποιητικό και κράτησε αυτή την αύξηση στο 1/3 της διεθνούς αύξησης των τιμών του πετρελαίου. Αυτό είναι κακό; 
      ΔΗΜΗΤΡΙΟΣ ΠΙΠΕΡΓΙΑΣ: Προ φόρων ή μετά φόρων, κύριε Υπουργέ;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πιπεργιά, το κάνατε και την προηγούμενη φορά που το κουβεντιάζατε αυτό το ερώτημα. Όταν θα πάρετε το λόγο, να μιλήσετε αν είναι προ φόρων ή μετά φόρων για να δείτε ποια είναι τα συμπεράσματα. 
      Βλέπω να μειδιά ο συντονιστής σας περί του θέματος.
      ΠΡΟΕΔΡΕΥΩΝ (Ιωάννης Τραγάκης): Μάλλον συμφωνεί με αυτά που λέτε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Οι προσπάθειες που γίνονται από την Κυβέρνηση δεν είναι αυτοσκοπός. Αφορούν τον πολίτη, την καθημερινότητά του, αφορούν την επιχείρηση και τις δυνατότητες να μπορεί να λειτουργεί ανταγωνιστικά σε ένα θέμα, που η ελληνική Κυβέρνηση δεν μπορεί να το επηρεάσει. Είναι ή δεν είναι πραγματικότητα αυτός ο βαθμός εξάρτησης της χώρας μας από τα πετρελαιοειδή; Είναι ή δεν είναι πραγματικότητα ότι υπάρχει διεθνής κρίση στο πετρέλαιο και ότι οι τιμές έχουν φθάσει στο υψηλότερο επίπεδο τα τελευταία είκοσι πέντε χρόνια; 
      Πώς σκεπτόμαστε εμείς να αντιμετωπίσουμε συνολικά το πρόβλημα ανταγωνιστικότητας; Εμείς δεν μιλάμε ούτε για μοντέλα ανάπτυξης ούτε για οτιδήποτε άλλο. Άκουσα πολλούς συναδέλφους να αναφέρονται σε αυτού του είδους τα ζητήματα. Υπάρχει μια πολιτική την οποία ενέκρινε ο ελληνικός λαός, το οικονομικό πρόγραμμα της Κυβέρνησης εναρμονισμένο με τις υποχρεώσεις που έχουμε από τη συμμετοχή μας στην Ευρωπαϊκή Ένωση και βεβαίως με την ελευθερία την οποία έχει κάθε κυβέρνηση να δίνει το χρώμα, το χαρακτήρα και την κατεύθυνση αυτής της οικονομικής πολιτικής. Εμείς λειτουργούμε με δύο άξονες. Ο ένας άξονας είναι στροφή στην περιφέρεια και ο άλλος άξονας είναι εξωστρέφεια στην ελληνική οικονομία.
      Τώρα στα επιμέρους ζητήματα γνωρίζετε τις πρωτοβουλίες που έχουμε αναλάβει για να αλλάξουμε καταπολεμώντας τη γραφειοκρατία, το θεσμικό πλαίσιο αδειοδότησης των επιχειρήσεων. Και εκτιμώ, γιατί ολοκληρώθηκε η διαβούλευση και η ενημέρωση επί της πρότασης που κάναμε από τους παραγωγικούς και τους κοινωνικούς εταίρους και μέχρι τα μέσα Νοεμβρίου να έλθουμε στην Εθνική Αντιπροσωπεία φέρνοντας ένα τέτοιο νομοθέτημα, που κάνει απλά τα πράγματα και σε επίπεδο Νομαρχιακής Αυτοδιοίκησης, που είναι ο πρώτος βαθμός επικοινωνίας της επιχείρησης και βεβαίως σε κεντρικό επίπεδο και στο Υπουργείο Ανάπτυξης και στο Υπουργείο Οικονομίας. Βεβαίως υπάρχει και ένας τρίτος παράγων στον οποίο γίνονται επενδύσεις στο Υπουργείο Αγροτικής Ανάπτυξης και έχουμε και το Ελληνικό Κέντρο Επενδύσεων. Πρώτον, λοιπόν, ένα θεσμικό πλαίσιο αδειοδότησης των επιχειρήσεων.
      Δεύτερον, γνωρίζετε τις δεσμεύσεις της Κυβέρνησης ότι μέσα στο φθινόπωρο θα έλθουν δύο νέα νομοθετήματα, ο νέος φορολογικός νόμος και ο νέος αναπτυξιακός νόμος, που εμείς εκτιμούμε ότι θα δημιουργήσουν νέες προϋποθέσεις ώθησης της πορείας προς τα εμπρός δημιουργώντας με τη νέα φορολογική πολιτική που θα έχει μειωμένους φορολογικούς συντελεστές, αλλά και με ένα γνήσια ρωμαλέο αναπτυξιακό νόμο, νέα προοπτική ανάπτυξης της χώρας και βεβαίως μοιράσματος των καρπών της σε όλη τη χώρα και κύρια στην ελληνική περιφέρεια.
      Τρίτη κατεύθυνση: Η διευκόλυνση και η υποστήριξη της επιχειρηματικότητας του Έλληνα και ιδιαίτερα των μικρομεσαίων επιχειρήσεων. Κάναμε πολύ μεγάλη προσπάθεια για να ξεκινήσει να λειτουργεί ο θεσμός της εγγυοδοσίας. Από σας τον κληρονομήσαμε. Σωστός θεσμός. Όμως, υπήρχαν ζητήματα εμπλοκών που χρειάστηκε μεγάλη προσπάθεια, συνεννοήσεις και συνεργασία με επιμελητήρια και κυρίως με το τραπεζικό σύστημα, για να μπορέσει να ξεκινήσει η χρηματοδότηση μεσαίων επιχειρήσεων με το σύστημα της εγγυοδοσίας. Τα πρώτα δείγματα είναι εξαιρετικά ενθαρρυντικά.
      Άκουσα από ορισμένους να λένε: Γιατί κηρύξατε το 2005 έτος ανταγωνιστικότητας; Για όλους τους λόγους που σας ανέφερα πριν και για έναν πρόσθετο λόγο, ότι είμαστε στο μέσον της πορείας της στρατηγικής της Λισαβόνας: 2000-2010. Πρώτον, για να κάνουμε έναν απολογισμό της πορείας προσαρμογής μέχρι σήμερα και από κει και πέρα η επόμενη πενταετία να αξιοποιηθεί καλύτερα από την πρώτη. Και αυτό είναι προς θάνατον, κύριοι συνάδελφοι της Αξιωματικής Αντιπολίτευσης; 
      Την ίδια ιδέα πρότεινα και σε ευρωπαϊκό επίπεδο, γιατί πρόβλημα ανταγωνιστικότητας έχει ολόκληρη η Ευρωπαϊκή Ένωση όχι μόνο απέναντι των Ηνωμένων Πολιτειών της Αμερικής και της Ιαπωνίας, αλλά και απέναντι των νέων χωρών, της Κίνας και της Ινδίας. Γνωρίζετε ποια κατάσταση επικρατεί στα κλωστοϋφαντουργικά και σε όλα τα άλλα τα ζητήματα και μετά την είσοδο της Κίνας στον Παγκόσμιο Οργανισμό Εμπορίου. Και αυτό, όμως, για σας είναι στραβό. Είναι αυτό που λένε στο χωριό μου «όλα τα στραβά ψωμιά τα κάνει η νύφη». 
      Όμως, δεν είναι έτσι, κύριοι συνάδελφοι. Η πραγματικότητα είναι πως εδώ πρέπει να δούμε όλοι μαζί αυτήν την πορεία του τόπου προς τα εμπρός. Την ευθύνη της διακυβέρνησης της χώρας την έχει η Νέα Δημοκρατία. Καλή είναι η κριτική. Να την κάνετε, γιατί μας βοηθάτε. Η κριτική και ο ουσιαστικός κοινοβουλευτικός έλεγχος είναι απαραίτητος, γιατί ρυθμίζει με καλύτερο τρόπο την πυξίδα της η Κυβέρνηση. Όχι, όμως, από το ένα άκρο στο άλλο! Και μάλιστα να υποδεικνύετε πράγματα προς τη σημερινή Κυβέρνηση τα οποία έξι μήνες πριν δεν τα κάνατε εσείς οι ίδιοι! Και μηχανή να υπήρχε που να έλυνε τα προβλήματα, πάλι είναι πολύ λίγο το χρονικό διάστημα, για να λύσει τα τόσα πολλά μεγάλα και καίρια διαρθρωτικά προβλήματα που έχει η οικονομία ύστερα από την εικοσαετή διακυβέρνηση από το κόμμα σας. 
      Ενισχύουμε μ’ αυτό το νομοθέτημα το Εθνικό Συμβούλιο Ανταγωνιστικότητας και Ανάπτυξης. Διευρύνουμε τα όρια και επιταχύνουμε τους όρους υλοποίησης του ειδικού προγράμματος για την ανταγωνιστικότητα, εντάσσοντας για πρώτη φορά και το εμπόριο και συγχρόνως οι υπηρεσίες της πολιτείας είναι παρούσες για να εφαρμόζονται οι νόμοι. Όπου υπάρχουν παρεκτροπές η τιμωρία και η αυστηρότητα να είναι αμείλικτη. 
      Αναβαθμίσαμε με στήριξη πολλαπλής μορφής την Επιτροπή Ανταγωνισμού. Ήδη είναι έτοιμο το νομοθέτημα το οποίο, επίσης, θα θέσουμε σε δημόσιο διάλογο, για να καταστεί η Επιτροπή Ανταγωνισμού πραγματικά ανεξάρτητη αρχή. 
      Σας μίλησα για την εξωστρέφεια των επιχειρήσεων. Κρίσιμο θέμα. Μπορούμε προς αυτήν την κατεύθυνση, αξιοποιώντας τη στρατηγική θέση της χώρας και προς την πλευρά της Νοτιοανατολικής Ευρώπης και προς την πλευρά της Εγγύς και Μέσης Ανατολής να παίξουμε σημαντικό ρόλο προς αυτήν την κατεύθυνση και να βοηθήσουμε τις εξαγωγές των προϊόντων. 
      Πώς θα ενισχύσουμε τις δομές σ’ αυτήν την κατάσταση; Βρήκαμε δύο εργαλεία. Και τα δύο χρήσιμα αλλά και πάλι με ατελή τρόπο στη λειτουργία τους. Αναφέρομαι στα Κέντρα Υποδοχής Επενδυτών και στα Κέντρα Τεχνολογικής Ανάπτυξης (ΚΕΤΑ). Και εδώ κάνουμε παρεμβάσεις περαιτέρω στήριξής τους και σε συνεργασία με τη Νομαρχιακή Αυτοδιοίκηση συναντήθηκα με την πρόεδρο της ΕΝΑΕ και τα μέλη του συμβουλίου της, καταρτίσαμε ειδική ομάδα εργασίας η οποία μέσα στον Οκτώβρη θα μας δώσει τον περαιτέρω βηματισμό για την πραγματική ενσωμάτωση των Κέντρων Υποδοχής Ερευνητών σε επίπεδο Νομαρχιακής Αυτοδιοίκησης.
      Βεβαίως, θα μπορούσα να σας αναφέρω –και το είπα άλλωστε και χτες το βράδυ- ότι θα ουσιαστικοποιήσουμε τη λειτουργία του Εθνικού Συμβουλίου για την ποιότητα, που φτιάχτηκε στο τέλος του χρόνου, αλλά η δομή του είναι στην ίδια κατεύθυνση, με μόνη τη διαφορά ότι εκείνο θεσμοθετήθηκε με τη δημοσίευση της σχετικής υπουργικής απόφασης. Και βεβαίως θα μπορούσα να αναφέρω για την Ακαδημία Επιχειρηματικότητας, για τους διαγωνισμούς, για το Ινστιτούτο.
      Τώρα, σε ό,τι αφορά τις βιομηχανικές περιοχές και τα βιοτεχνικά πάρκα, αυτή η δραστηριότητα ουσιαστικά μετά την πώληση της ΕΤΒΑ στην Τράπεζα Πειραιώς είχε εγκαταλειφθεί. Αναζωογονούμε τα προγράμματα και εγκατάστασης και μετεγκατάστασης επιχειρήσεων σε οργανωμένες βιομηχανικές περιοχές και οργανωμένα βιοτεχνικά πάρκα. Και βεβαίως, θα ενισχύσουμε ακόμα πιο πολύ την έρευνα και την τεχνολογία και ιδιαίτερα τις επενδύσεις εκείνες που στοχεύουν στη χρήση της υψηλής τεχνολογίας.
      Αυτά, κυρίες και κύριοι συνάδελφοι, είναι τα μέτρα και οι πολιτικές με τις οποίες θέλουμε εμείς να ενισχύσουμε την ανταγωνιστικότητα.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Ένα λεπτό, κύριε Πρόεδρε, και τελειώνω.
      ΠΡΟΕΔΡΕΥΩΝ (Ιωάννης Τραγάκης): Ναι, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ετέθη από πολλούς συναδέλφους το ερώτημα αν Εθνικό Συμβούλιο Ανταγωνιστικότητας και Ανάπτυξης υπάρχει και σε άλλες χώρες. Εγώ θα σας αναφέρω ποιες χώρες έχουν αντίστοιχα όργανα και θα ξεκινήσω με την Ιρλανδία, που έχει Εθνικό Συμβούλιο Ανταγωνιστικότητας. Είναι η χώρα που είχατε στο «πυρ το εξώτερο». Ήταν σαν να βλέπετε τις αμαρτίες σας, όταν ακούγατε για το παράδειγμα της Ιρλανδίας. Έκανε όμως ένα θαύμα.
      ΠΑΝΑΓΙΩΤΗΣ ΣΓΟΥΡΙΔΗΣ: Μονοδιάστατη ανάπτυξη είχε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Έκανε ένα θαύμα. Εμείς, επειδή δεν έχουμε ιδεολογικές και πολιτικές αγκυλώσεις, μας ενδιαφέρει η ουσία, η προσφορά στον ελληνικό λαό, η προσφορά στην ανάπτυξη, η δημιουργία νέων θέσεων εργασίας και κυρίως το προϊόν του πλούτου που παράγεται να κατανέμεται κατά τρόπο κοινωνικά δίκαιο και ιδιαίτερα σε εκείνους που το έχουν περισσότερη ανάγκη.
      Είναι ακόμη το Λουξεμβούργο, είναι η Πορτογαλία, είναι η Δανία, που έχουν αντίστοιχα όργανα, η Ισπανία. Και από τις καινούργιες χώρες είναι η Ουγγαρία. Βεβαίως, υπάρχουν και άλλες χώρες που έχουν άλλες δομές στήριξης και ανάδειξης της ανταγωνιστικότητας. Νομίζω όμως ότι με όλα αυτά έδωσα στην Εθνική Αντιπροσωπεία την πραγματική διάσταση της χρησιμότητας αυτού του νομοθετήματος.
      Τώρα, σε ό,τι αφορά τη διάταξη που αναφέρεται στα δίδακτρα των σχολείων, θα επαναλάβω, κυρίες και κύριοι συνάδελφοι, αυτό το οποίο είπα και χτες. Έγνοια της Κυβέρνησης είναι η δημόσια εκπαίδευση. Έγνοια της Κυβέρνησης είναι να σηκώσουμε ψηλά τη δημόσια παρεχόμενη εκπαίδευση. Και αυτός είναι άλλωστε και ο λόγος για τον οποίο ο Πρωθυπουργός χτες πήρε πρωτοβουλία για να γίνει η πρώτη προ ημερησίας διάταξης συζήτηση στη Βουλή, το μεγάλο, το κορυφαίο, το πρώτο, η παιδεία και πώς μπορούμε να δούμε όλες οι πολιτικές δυνάμεις του τόπου το περιεχόμενό της, την κατεύθυνσή της, χωρίς να κάνει ο κάθε Υπουργός –όπως είναι αυτό που έρχεται από το χτες- τα δικά του πειράματα και τη δική του μεταρρύθμιση και μέσα στην ίδια Κυβέρνηση.
      Και τέλος, για το σύστημα των διδάκτρων: ναι, παρουσία του κράτους σε ό,τι αφορά το περιεχόμενο της εκπαίδευσης στα ιδιωτικά σχολεία, τα οποία όμως δεν παύουν να είναι επιχειρήσεις.
      Υπήρχε ένα σύστημα με το οποίο διά των διατάξεων δινόταν μια αύξηση στα βασικά δίδακτρα και όλα τα άλλα ήταν απελευθερωμένα, με απόδειξη να έχουμε αυξήσεις 15% και 20%. Τι περνούσε στην κοινωνία; Μόνο 3,4%. Δηλαδή πολιτική στρουθοκαμήλου. 
      Εμείς τραβήξαμε αυτό το προσωπείο και ήρθαμε και είπαμε τίμια στην Εθνική Αντιπροσωπεία: «Θέλουμε ένα σύστημα τίμιο και απλό». Αυτό το αναπτύξαμε εκτεταμένα και στη Διαρκή Επιτροπή. Ήρθαν οι φορείς που εμπλέκονται με την ιδιωτική εκπαίδευση και τοποθετήθηκαν. Και οι διακεκριμένοι συνάδελφοί μου, που πήραν το λόγο, έδωσαν πειστικά επιχειρήματα και στην Εθνική Αντιπροσωπεία, αλλά και στον ελληνικό λαό που παρακολουθεί αυτή τη συζήτηση, λέγοντας ότι εδώ πρόκειται για μια ριζοσπαστική, μια γενναία τομή και παρέμβαση για να βάλει ένα τέρμα στις ψευδαισθήσεις και στο να κρύβουμε όλα τα προβλήματα κάτω από το χαλί. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Καστανίδης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία και κύριοι συνάδελφοι, παρακολούθησα με προσοχή τη συζήτηση που διεξήχθη μέχρι τώρα και ασφαλώς με πολλή προσοχή τον μόλις κατελθόντα του Βήματος κύριο Υπουργό Ανάπτυξης. 
      Με το νομοσχέδιό της η Κυβέρνηση εισηγείται τη σύσταση Εθνικού Συμβουλίου Ανταγωνιστικότητας και Ανάπτυξης. Ιδέα σωστή πρέπει να σας πω, άλλωστε δεν είναι δική της. Εφαρμόστηκε πρώτα με υπουργική απόφαση από την κυβέρνηση του ΠΑΣΟΚ. Αλλά ενώ η ιδέα είναι σωστή, η κυβέρνηση την οργανώνει παντελώς λανθασμένα, με πιθανό αποτέλεσμα να καταλήξει σε κάτι που ούτε η ίδια επιθυμεί, δηλαδή σε ένα γραφειοκρατικό σύμφυρμα που δεν πρόκειται να αποδώσει αυτά που υπολογίζει ότι πρέπει να αποδώσει το υπό σύσταση Εθνικό Συμβούλιο Ανταγωνιστικότητας και Ανάπτυξης.
      Θα μου επιτρέψετε να γίνω πολύ συγκεκριμένος. Το Εθνικό Συμβούλιο Ανταγωνιστικότητας και Ανάπτυξης, όπως το σκέφτεται ο Υπουργός Ανάπτυξης, αποτελείται από τριάντα επτά μέλη. Στους τριάντα τέσσερις που αρχικά περιλαμβάνονταν στο νομοσχέδιο, προστέθηκαν κατά τη διάρκεια της συζήτησης άλλοι τρεις εκπρόσωποι φορέων. 
      Ποιο είναι το έργο το οποίο ανατίθεται σ’ αυτούς τους τριάντα επτά ανθρώπους; Να γνωμοδοτούν στην Κυβέρνηση και να τη συμβουλεύουν για τα θέματα της ανάπτυξης και της ανταγωνιστικότητας. Να γνωμοδοτούν και να συμβουλεύουν.
       Πώς θα επιτελέσει το καθήκον του αυτό το άθροισμα των τριάντα επτά ανθρώπων; Με το να δημιουργηθεί επιτροπή εμπειρογνωμόνων, που απαρτίζεται οπωσδήποτε ή κατά ανώτατο όριο –για να είμαι ακριβής- από δεκαέξι επιστήμονες. Αυτοί οι δεκαέξι επιστήμονες γνωμοδοτούν και εισηγούνται σε τριάντα επτά –που μπορούν να γίνουν και περισσότεροι- για να γνωμοδοτήσουν αυτοί με τη σειρά τους στην Κυβέρνηση. 
      Με συγχωρείτε, δηλαδή, συστήνουμε μια ομάδα εμπειρογνωμόνων. Αυτή επιστημονικώς στηρίζει και γνωμοδοτεί στους τριάντα επτά και οι τριάντα επτά με τη σειρά τους γνωμοδοτούν στην Κυβέρνηση. Μα, δεν κατάλαβα. Αν θέλετε απλώς γνωμοδοτήσεις, γιατί δεν κάνετε ένα συμβούλιο εμπειρογνωμόνων με τους δεκαέξι να σας γνωμοδοτεί απευθείας και να τελειώσετε; Εάν χρειάζεστε όργανο κοινωνικής διαβούλευσης, αυτό το αντιλαμβάνομαι. Αλλά το όργανο της κοινωνικής διαβούλευσης έχει άλλη αποστολή και αλλιώς ορίζονται οι αρμοδιότητές του. Εσείς δεν ζητάτε όργανο κοινωνικής διαβούλευσης. 
      Άρα, λοιπόν γνωμοδότηση επί γνωμοδοτήσεως. Για να έχετε τώρα και τα αριθμητικά δεδομένα υπόψη σας, συγκρινόμενα μεταξύ τους, σας αναφέρω τα εξής: Όταν το 2002 ο τότε Υπουργός Ανάπτυξης υπέγραψε την πρώτη υπουργική απόφαση για τη σύσταση του Συμβουλίου Ανταγωνιστικότητας, τα μέλη δεν υπερέβαιναν τα είκοσι τέσσερα. Η δε επιστημονική επιτροπή ήταν τριμελής. 
      Το Συμβούλιο Ανταγωνιστικότητας, όπως ακριβώς το είχε εμπνευστεί το ΠΑΣΟΚ, δεν είχε γνωμοδοτικό ρόλο. Προβλεπόταν συγκεκριμένα ότι επεξεργάζεται την πολιτική, εξειδικεύει τη στρατηγική της εθνικής ανάπτυξης -λαμβάνει δηλαδή μέτρα- και παρακολουθεί όλα τα μέτρα που σχετίζονται με την εφαρμογή και την προώθηση της αρχής ανταγωνιστικότητας. Δεν γνωμοδοτούσε. 
      Το δε τριμελές επιστημονικό όργανο ήταν όργανο συντονισμού και τεχνικής υποστήριξης. Γι’ αυτό άλλωστε και επικεφαλής ήταν σύμβουλος του Υπουργού Ανάπτυξης.
      Διαπιστώνουμε, λοιπόν, ότι υπάρχουν δύο εντελώς διαφορετικά συστήματα. Κοινή η ιδέα, αλλά διαφορετικός ο τρόπος με τον οποίο υποστηρίζεται η ιδέα. Άλλο το οργανωτικό πλαίσιο. Έχει σαφήνεια όπως έγινε επί ΠΑΣΟΚ. Θέλαμε τότε -και έτσι ιδρύθηκε- ένα Συμβούλιο Ανταγωνιστικότητας, το οποίο εξειδικεύει τις πολιτικές για την ανταγωνιστικότητα, χαράσσει την εφαρμοζόμενη στρατηγική πολιτική και ελέγχει τα μέτρα τα οποία βοηθούν την ανταγωνιστικότητα. Και έχει και μία μικρή επιστημονική επιτροπή, που παίζει ρόλο συντονισμού και τεχνικής υποστήριξης. 
      Σήμερα η Κυβέρνηση εισηγείται την ίδια ιδέα, αλλά μου δίνει την εντύπωση ότι επειδή δεν θέλει να χωρέσει στο καλούπι της ιδέας του ΠΑΣΟΚ, διότι πρέπει να δείξει ότι κάτι διαφορετικό επιδιώκει κάνει πράγματα τα οποία μεταξύ τους είναι παντελώς ασύμβατα και σκέφτεται αστόχαστα. Το υπό σύσταση Συμβούλιο Ανταγωνιστικότητας και Ανάπτυξης γνωμοδοτεί, συμβουλεύει την Κυβέρνηση και για να συμβουλεύσει την Κυβέρνηση έχει δεκαέξι ανθρώπους συμβούλους που συμβουλεύουν τους συμβούλους, προκειμένου να γνωμοδοτήσουν.
      Δεν κατάλαβα γιατί χθες ο κύριος Υπουργός της Ανάπτυξης αντέδρασε όταν ο προηγούμενος Υπουργός Εθνικής Οικονομίας και Οικονομικών είπε ότι πληρώνουμε όργανα τα οποία δεν θα κάνουν τη δουλειά τους. Εν πάση περιπτώσει, δεν θα κάνουν τη δουλειά τους έτσι όπως θα την ήθελε η Κυβέρνηση. Και αντέδρασε ο κύριος Υπουργός λέγοντας ότι τα μέλη του Εθνικού Συμβουλίου Ανταγωνιστικότητας και Ανάπτυξης οικειοθελώς προσέρχονται και συμμετέχουν, δεν πληρώνονται. Και απαραδέκτως προσέθεσε ότι: «εμείς βεβαίως πληρώνουμε τα μέλη της επιτροπής εμπειρογνωμόνων για να μη γίνονται απευθείας αναθέσεις, όπως έγιναν στο παρελθόν». Τώρα, ποιος αφήνει εντυπώσεις και ποιος μιλά επί της ουσίας, κύριε Υπουργέ, θα σας πω αμέσως. Διότι απαραδέκτως το πράξατε αυτό χθες,  ώστε να προκαλέσετε και την αντίδραση του κ. Χριστοδουλάκη. 
      	Θέλω, λοιπόν, να γνωρίζουν οι κύριοι συνάδελφοι ότι πρώτον, όπως λέει η έκθεση του Λογιστηρίου, για τη λειτουργία των γνωμοδοτικών προς την Κυβέρνηση οργάνων, δηλαδή του αρχικώς γνωμοδοτικού και του δευτερευόντως γνωμοδοτικού προς το γνωμοδοτικό πρώτον, πληρώνονται τα εξής χρήματα: Ετήσια δαπάνη 423.560 ευρώ, που αναλύεται: σε 210.000 ευρώ για τη σύσταση δώδεκα θέσεων προσωπικού διαφόρων κατηγοριών στη ΔΙ.Π.Α. Χίλια πεντακόσια εξήντα ευρώ για τη καταβολή επιδόματος θέσης στον προϊστάμενο της ΔΙΠΑ. Εβδομήντα δύο χιλιάδες ευρώ καταβολή αποζημίωσης στα μέλη της ΕΠΕΜ, δηλαδή, της επιτροπής των εμπειρογνωμόνων. Εφάπαξ δαπάνη ποσού 52.000 ευρώ για την προμήθεια του απαραίτητου υλικοτεχνικού εξοπλισμού. Και ετήσια δαπάνη απροσδιόριστη για όσα ιδρύματα πρόκειται να ιδρυθούν, όπως η Ακαδημία Επιχειρηματικότητας και το Ευρωπαϊκό Αναπτυξιακό Ινστιτούτο. 
      Αντιθέτως, κύριε Υπουργέ της Ανάπτυξης, όπως προκύπτει και από τα έγγραφα τα οποία σας προκαλέσαμε να τα δώσετε όλα και δεν τα δώσατε  προβλέπεται δε από την υπουργική απόφαση του 2002 ότι η τριμελής επιτροπή, στην οποία προσετέθησαν άλλα πέντε μέλη μετά, μπορεί να αξιοποιεί τις υπηρεσίες των ερευνητικών ινστιτούτων…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Λέγοντας «μετά» δεν εννοείτε τώρα, μετά τις 7 Μαρτίου,…
      ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Γιατί μιλάτε για αριθμό 3, για να δημιουργήσετε εντυπώσεις.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα, δεν δημιουργώ. Εγώ σας το λέω.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Πείτε λοιπόν: οκτώ μέλη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα, εγώ σας το λέω, κύριε Υπουργέ. Μόνος μου σας είπα: «στην οποία προσετέθησαν…». Αλλά ποιο είναι το έργο; Τεχνικής υποστήριξης και συντονισμού. Δεν γνωμοδοτεί, για να γνωμοδοτήσουν οι δικοί σας.
      Προβλέπεται ρητά, λοιπόν, στην απόφαση του 2002 ότι η επιτροπή μπορεί να αξιοποιεί τις υπηρεσίες των ερευνητικών ινστιτούτων. Ποιων; Του ΚΕΠΕ, του ΙΟΒΕ, του Ινστιτούτου Εργασίας, της ΓΣΕΕ δηλαδή, για τη μελέτη και έρευνα συγκεκριμένων ζητημάτων, όπως έχει τη δυνατότητα -πάντοτε με την έγκριση του Υπουργού- σχηματισμού ειδικευμένων ομάδων έργου.
      Το προβλέπει και αυτό έπραξε το Υπουργείο Ανάπτυξης και η Γενική Γραμματεία Βιομηχανίας τότε. Τώρα πρέπει να ενημερώσω ποιοι είναι αυτοί στους οποίους ανετέθησαν οι μελέτες. Είναι τα μέλη της επιτροπής εμπειρογνωμόνων. Για να μη δημιουργούμε εντυπώσεις και για να διαπιστώσουμε  ποιος δημιουργεί εντυπώσεις. 
      Πριν σχολιάσω, άλλα θέματα θα ήθελα να ρωτήσω κάτι κύριε Υπουργέ, Προβλέπετε στο άρθρο 9 έλεγχο νομιμότητας των συμβάσεων του Γ΄ Κοινοτικού Πλαισίου Στήριξης από το Ελεγκτικό Συνέδριο, αν οι συμβάσεις αυτές δεν πέρασαν, όπως προβλέπει το π.δ 774, από προληπτικό έλεγχο νομιμότητας του Ελεγκτικού Συνεδρίου. Και σας επαινώ γι’ αυτό που κάνετε. 
      Έχω όμως ένα ερώτημα. Προβλέπεται με το άρθρο 9 ότι αν η σύμβαση και ο σχετικός φάκελος δεν υποβληθούν εντός της δεκαήμερης προθεσμίας που τάσσεται ή αν ο έλεγχος του Ελεγκτικού Συνεδρίου αποβεί αρνητικός, επέρχονται οι συνέπειες που προβλέπουν οι διατάξεις του π.δ. 774, ουσιαστικά, δηλαδή, είναι άκυρη η σύμβαση. Το ερώτημα είναι το εξής. Αν η εκτέλεση της υπογραφείσης συμβάσεως προχώρησε σε βάθος και συνεπώς έχετε ανεπίστρεπτα αποτελέσματα, θα ήθελα να μου πείτε τι σημαίνει ότι θα ακυρωθεί η σύμβαση. 
      Είναι ειλικρινές το ερώτημά μου, διότι δεν φαίνεται από το άρθρο 9 τι ακριβώς θα προκύψει στην περίπτωση που ακυρώνεται η σύμβαση, σύμφωνα με τις πρόνοιες του π.δ. 774. Θα ζητήσετε επιστροφή των καταβεβλημένων στον αρχικώς συμβασιούχο; Θα ζητήσετε κατάργηση του παραχθέντος έργου μέχρι εκείνη τη στιγμή; Δεν έχω αντιληφθεί. 
      Γι’ αυτό θα σας παρακαλέσω πάρα πολύ, για την αποτελεσματικότητα της ρύθμισης που επιχειρείτε, να αποσαφηνίσετε τι θα γίνει εάν ακυρωθεί -σύμφωνα με τις πρόνοιες του π.δ. 774- η σύμβαση, η οποία δεν πέρασε από προληπτικό έλεγχο νομιμότητας του Ελεγκτικού Συνεδρίου.
      Κυρίες και κύριοι συνάδελφοι, θα μου επιτρέψετε να σχολιάσω πάρα πολύ σύντομα ορισμένες απόψεις του κυρίου Υπουργού.
      Το πρώτο είναι ότι θα προσέξατε πως ο κύριος Υπουργός, θέλοντας να καταδείξει ότι η Κυβέρνηση της Νέας Δημοκρατίας κάνει σημαντικό έργο, επανέρχεται σε μια μόνιμη ρητορεία. «Επιχειρούμε να ενισχύσουμε αποδοτικούς και χρήσιμους θεσμούς». Έτσι και για τα ΚΕΤΑ και για τα Κέντρα Υποδοχής Επενδυτών είπε ότι είναι χρήσιμοι θεσμοί. Βεβαίως είναι θεσμοί που δημιουργήθηκαν περίπου από το 2003 από το ΠΑΣΟΚ. Είπε λοιπόν: «Εμείς τους ενισχύουμε». 
      Μα, βεβαίως πρέπει να τους ενισχύσετε! Φυσικά, η εφεύρεση, η ανακάλυψη, η σοφία ανήκε σε άλλους να τα διαμορφώσουν. Αλίμονο αν αυτούς που κρίνετε ότι είναι ωφέλιμοι και χρήσιμοι θεσμοί δεν επιλέγατε να τους στηρίξετε, διότι μάλιστα είναι νέοι θεσμοί αυτοί, κύριε Υπουργέ.
      Σχολίασε επίσης ο κύριος Υπουργός της Ανάπτυξης και με πολύ μεγάλη έμφαση δήλωσε ότι είναι «θαυμαστό» αυτό που επέλεξε ο Πρωθυπουργός, να ζητήσει δηλαδή τη συζήτηση προ ημερησίας διατάξεως για την παιδεία, «ώστε» –έτσι ακριβώς είπε ο κύριος Υπουργός- «να μην υπάρχουν εφαρμογές προσωπικού χαρακτήρα από Υπουργό σε Υπουργό ακόμα και στα πλαίσια της ίδιας της Κυβέρνησης». Υποθέτω ότι μάλλον κάτι έχει υπόψη του. Διότι ασφαλώς πρέπει να επείγεται ο Πρωθυπουργός να συζητήσει, αν και το ωφελιμότερο γι’ αυτόν και την Κυβέρνησή του θα ήταν να συντονίσει καλύτερα τους Υπουργούς του ή την Υπουργό Παιδείας με το γενικό της γραμματέα. 
      Διότι όπως ξέρετε, κυρίες και κύριοι συνάδελφοι, τις τελευταίες ημέρες γίναμε μάρτυρες των εξής δύο περιστατικών. Μπροστά στα Μέσα Μαζικής Ενημέρωσης η Υπουργός Παιδείας ανακοινώνει για το εξεταστικό σύστημα στο γυμνάσιο και στο λύκειο ρυθμίσεις για τις οποίες μάλιστα λέει ότι δεν θα έχουν μεταβατικό χαρακτήρα, ενώ ο γενικός της γραμματέας την ίδια ώρα, χωρίς να προβλέπει ότι η Υπουργός θα έχει άλλη άποψη, ανακοινώνει ότι θα έχουν μεταβατικό χαρακτήρα.
      Επίσης γίναμε μάρτυρες και ενός άλλου αξιοθαύμαστου περιστατικού. Η Υπουργός Παιδείας με ρυθμό πολυβόλου είπε ότι θα αλλάξει το νόμο περί μετεγγραφών. Ανακοίνωσε στην αρχή ποιοι είναι οι λόγοι μετεγγραφών. Πριν καταθέσει το νομοσχέδιο, τροποποίησε τους αρχικούς λόγους μετεγγραφών και υποθέτω ότι για τρίτη φορά κατά τη συζήτηση μέσα στη Βουλή θα τροποποιήσει τους σε δεύτερη φάση τροποποιηθέντες λόγους μετεγγραφών.
      Βεβαίως είναι επείγον για τον κύριο Πρωθυπουργό να προκαλέσει μία συζήτηση, μήπως τυχόν και διασώσει τίποτα από τη στοιχειώδη αξιοπιστία που πρέπει να έχει η κυβέρνηση, ιδιαίτερα δε στον τομέα της παιδείας.
       (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, σας υποσχέθηκα ότι θα σας ακούσω με προσοχή στα θέματα της απογραφής και θα σας δώσω αναλυτική απάντηση. Ήταν ένδειξη σοφίας εκ μέρους σας που δεν επανήλθατε στα θέματα της απογραφής. 
      Θα σας πω μόνο ένα πράγμα και σας συνιστώ να δείξετε την ίδια σοφία. Αυτό που έχετε κάνει με την απογραφή σε βάρος της αξιοπιστίας της χώρας και σε βάρος της αντοχής και των επιτευγμάτων της ελληνικής οικονομίας θα το πληρώσετε πολιτικά πανάκριβα. Το χειρότερο όλων όμως είναι ότι το πληρώνει ήδη η ελληνική οικονομία. 
      Σας είχα επισημάνει ότι το ΕΚΟΦΙΝ στην έκθεσή του σας προειδοποιεί αυστηρότατα ότι δεν μπορεί στον εκλογικό κύκλο να γίνονται αλλαγές που έχουν συμφωνηθεί με τις κυβερνήσεις. Αλλά η ζημιά όμως η οποία ήδη έχει γίνει, είναι πολύ μεγάλη. 
      Για τη συμπεριφορά σας ανέγραψε στις 27 Σεπτεμβρίου συγκεκριμένη δημοσιογράφος στους Financial Times. Ότι «η συμπεριφορά της Κυβέρνησης είναι η συμπεριφορά ενός νέου διευθυντή επιχείρησης που τα ρίχνει στους προηγούμενους για να φανεί καλύτερος». Αλλά εάν αυτό ...
      ΠΡΟΕΔΡΕΥΩΝ (Ιωάννης Τραγάκης): Μήπως πρέπει να το καταθέσετε αυτό στα Πρακτικά; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως. 
      ΠΡΟΕΔΡΕΥΩΝ (Ιωάννης Τραγάκης): Καταθέστε το, λοιπόν. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, δεν θα καταθέσω μόνο αυτό. Θα καταθέσω κι άλλα, κύριε Πρόεδρε. Θα μου επιτρέψετε εάν χρειαστεί….
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ποιος το υπογράφει; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας είπα είναι οι Financial Times. Σας δίνω και ημερομηνία, κύριε συνάδελφε. Είμαι σίγουρος ότι τα αγγλικά σας είναι πάρα πολύ καλά.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ποιος είναι ο δημοσιογράφος;
      ΧΑΡΑΛΑΜΠΟΣ ΚΑΣΤΑΝΙΔΗΣ: Επαναλαμβάνω ότι είναι οι Financial Times στις 27 Σεπτεμβρίου. Σας παρακαλώ, αναζητήστε το. Όπως σας είναι πάρα πολύ εύκολο να αναζητήσετε την έκθεση του ΕΚΟΦΙΝ… 
      ΠΡΟΕΔΡΕΥΩΝ (Ιωάννης Τραγάκης): Αφού το έχετε μπροστά σας, λέει ποιος δημοσιογράφος είναι. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα μου επιτρέψετε, κύριε Πρόεδρε, να έχω εγώ το πλεονέκτημα πότε θα καταθέσω και τι. Και δεν το λέω τυχαία. 
      ΠΡΟΕΔΡΕΥΩΝ (Ιωάννης Τραγάκης): Πάντως, το λέω για τη διευκόλυνση της συζήτησης …
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας δίνω άλλωστε στοιχεία, τα οποία μπορείτε να τα ψάξετε. 
      ΠΡΟΕΔΡΕΥΩΝ (Ιωάννης Τραγάκης): …επειδή έχει τελειώσει ο χρόνος σας, κύριε Καστανίδη. Το καταλαβαίνετε. Για την οικονομία της συζήτησης ζήτησα να κατατεθούν.
      ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε, αλλά ο κύριος Υπουργός μίλησε πολύ παραπάνω από τα είκοσι πέντε λεπτά. Δεν θα συνεχίσω …
      ΠΡΟΕΔΡΕΥΩΝ (Ιωάννης Τραγάκης): Βεβαίως, μίλησε τρία λεπτά παραπάνω. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Πολλοί συνάδελφοι υπερέβησαν δύο και τρία λεπτά το χρόνο τους. Τώρα, αν εγώ πρέπει να διακόψω, πολύ ευχαρίστως να διακόψω. 
      Θα κλείσω με μία φράση, για να μη διαμαρτυρηθεί το Προεδρείο.
      Κύριε Υπουργέ, να είσαστε βέβαιος ότι δεν επιχαίρει η Αντιπολίτευση όταν λανθασμένα συλλαμβάνει κάτι η Κυβέρνηση ή όταν εφαρμόζει μέτρα τα οποία δεν βοηθούν τους διακηρυγμένους από αυτήν στόχους. Αντιθέτως, είμαστε και διατεθειμένοι να βοηθήσουμε τις καλές και θετικές πρωτοβουλίες, αλλά και να δώσουμε ιδέες που θα σας ήταν χρήσιμες. Αυτό όμως, προϋποθέτει έναν ειλικρινή διάλογο μεταξύ μας. Και τον ειλικρινή διάλογο δεν μπορείτε να τον επιτύχετε, ούτε να τον εξασφαλίσετε με όσα στην περιρρέουσα ατμόσφαιρα διαχέονται την τελευταία περίοδο και που αποτελούν αφορμή πολιτικών συγκρούσεων.
      Σε κάθε περίπτωση, κύριε Πρόεδρε, εμείς τη λογική δεν τη βάζουμε στην αντοχή του βασανιστηρίου. Να προσέχουν αυτοί που το επιχειρούν.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κύριος Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ήταν γλαφυρός ο ρήτωρ, ο Κοινοβουλευτικός Εκπρόσωπος του ΠΑΣΟΚ. Έκανε αρκετές περιπλανήσεις σε πάρα πολλά θέματα της επικαιρότητας –και καλώς- με μόνη τη διαφορά ότι αν ήθελα να σταθώ στο περιεχόμενο του νομοσχεδίου, θα έλεγα ότι το περιέπλεξε τόσο πολύ το θέμα κι αν θα του έβαζα έναν τίτλο θα έλεγα: «Η περίπλοκος περιπλοκή περιεπλάκει διά περιπλόκων περιπλεγμένων περιπλοκών»!
      ΧΑΡΑΛΑΜΠΟΣ ΚΑΣΤΑΝΙΔΗΣ: Φοβάμαι ότι θα πάθετε γλωσσοδέτη, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αγαπητέ, κύριε συνάδελφε, ευχαριστώ για την παρατήρηση. Εγώ δε μίλησα σε πρώτο πρόσωπο και με προσωπικό χαρακτήρα. 
      Είπατε –εκτός αν το είπατε εν τη ρύμη του λόγου σας- ότι αστόχαστα ήρθε αυτό το νομοσχέδιο εδώ και το απευθύνετε στον Υπουργό που το εισηγείται. Είναι λίγο αυτό που σας είπα, αλλά θα παραμείνω εκεί γιατί ξέρω να πειθαρχώ τον εαυτό μου.
      Θα έρθω στην ουσία του θέματος. Η Επιτροπή Εμπειρογνωμόνων έχει ένα βασικό έργο και πριν και τώρα, την κατάρτιση της ετήσιας έκθεσης για την Ανταγωνιστικότητα, είτε δια ιδίων δυνάμεων είτε δια της συνεισφοράς φορέων που μπορούν να συμβάλουν προς αυτήν την κατεύθυνση.
      Θα περίμενα μετά από δύο ημέρες συζήτησης και τριάντα πέντε ομιλητές –πέμπτη ή έκτη φορά που μιλάτε εσείς, όπως μίλησα και εγώ πάρα πολλές φορές- πέρα από το να κάνετε κριτική σε όλα αυτά που έχει το νομοθέτημα, να πείτε για μία παράγραφο «αυτό θα είναι καλύτερο, αν το κάνετε έτσι».
      Συνεπώς, ελέγχετε, κάνετε κριτική, αλλά πρόταση η Αίθουσα δεν άκουσε. Με επιπλήξατε μάλιστα, γιατί από τη συζήτηση που έγινε και εδώ και στη Διαρκή Επιτροπή δέχθηκα προτάσεις συναδέλφων –από την πλευρά του Συνασπισμού του κ. Κουβέλη, αν δεν κάνω λάθος του κ. Τζέκη και βεβαίως του εισηγητή σας- να διευρυνθεί ο αριθμός των φορέων που συμμετέχουν στο Εθνικό Συμβούλιο Ανταγωνιστικότητας.
      Είναι κακό αυτό; Και μετράτε με τη μεζούρα αν θα είναι τριάντα τέσσερις ή τριάντα επτά ή τριάντα οκτώ, αν υπάρξει και κάποια άλλη χρήσιμη ιδέα;
      Αγαπητέ συνάδελφε, αυτό το Συμβούλιο –και με την ευρωπαϊκή πείρα, στην οποία αναφέρθηκα πριν- συνέρχεται τρεις ή τέσσερις φορές το χρόνο, για να κουβεντιάζει τα μεγάλα θέματα της ανταγωνιστικότητας, του τρόπου τον οποίο οι κοινωνικοί και οι παραγωγικοί εταίροι προτείνουν στην Κυβέρνηση, θέσεις και απόψεις με τις οποίες μπορεί να βελτιωθεί και δεν είναι όργανο καθημερινής δουλειάς.
      Φρόντισα όμως ο ίδιος να κάνω δύο σημαντικά πράγματα, κύριε Υπουργέ, γιατί με προκαλέσατε. Κάθε φορά που πηγαίνω στο Εθνικό Συμβούλιο Ανταγωνιστικότητας στις Βρυξέλλες, καλώ το Εθνικό Συμβούλιο Ανταγωνιστικότητας και το ενημερώνω μία εβδομάδα πριν για τα θέματα που πρόκειται να συζητήσω και να πάρω αποφάσεις για λογαριασμό της χώρας και τους ζητώ τη γνώμη τους. Όταν επιστρέφω, το συγκαλώ και πάλι και έρχονται με μεγάλο κέφι και ενδιαφέρον για τα αποτελέσματα της συνάντησης του Συμβουλίου των Υπουργών και τις αποφάσεις που ελήφθησαν. Είναι και υπηρεσιακοί παράγοντες του Υπουργείου εκεί για να γνωρίζουν από πρώτο χέρι ποιες είναι οι εξελίξεις, το γίγνεσθαι στο Συμβούλιο Ανταγωνιστικότητας της Ευρωπαϊκής Ένωσης.
      Αυτή τη φορά έκανα και κάτι άλλο. Πριν αναχωρήσω για τις Βρυξέλλες, κάλεσα τους πρέσβεις των είκοσι τεσσάρων κρατών-μελών που βρίσκονται στην Αθήνα, αφού ήδη είχα συγκαλέσει το Εθνικό Συμβούλιο Ανταγωνιστικότητας και τους ενημέρωσα με ποιες θέσεις κατεβαίνουμε για κοινά ζητήματα ως χώρα. Είναι κακό αυτό;
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Ας έρθω τώρα στο θέμα των συμβάσεων. Εδώ δεν καταλογίζω ευθύνη στην προηγούμενη κυβέρνηση. Υπήρχε μια εμπλοκή μετά την ψήφιση του νέου Συντάγματος σε ό,τι αφορά το αν πρέπει να περνούν ή όχι συμβάσεις που αναλαμβάνουν δημόσιοι οργανισμοί από το Ελεγκτικό Συνέδριο.
      Και επειδή και ο προηγούμενος Υπουργός είχε αμφιβολία, αν θα έπρεπε να στείλει συμβάσεις μεγαλύτερες των πεντακοσίων εκατομμυρίων δραχμών ή όχι στο Ελεγκτικό Συνέδριο, απηύθυνε ερώτημα, -ύστερα από πρόταση της υπηρεσίας- στην Ολομέλεια του Νομικού Συμβουλίου του Κράτους και με προεδρεύοντα διακεκριμένο Πρόεδρο του Συμβουλίου, τον κ. Ευστράτιο Βολάνη, έβγαλε μία γνωμοδότηση από το Μάιο και έλεγε στον Υπουργό ότι πρέπει οπωσδήποτε, μετά την ψήφιση του νέου Συντάγματος, οι συμβάσεις αυτές να περάσουν από τον έλεγχο του Ελεγκτικού Συνεδρίου. Αυτό κάνω. Αν μεν έχουν καλώς τα πράγματα, οι συμβάσεις θα προχωρήσουν –αφορά τη ΔΕΠΑ και τη ΔΕΗ- αν δεν έχουν καλώς, θα ακυρωθούν για ένα λόγο, ο οποίος είναι ουσιαστικός. Διότι δεν θα εγκριθεί η χρηματοδότηση, κύριε Κοινοβουλευτικέ Εκπρόσωπε του ΠΑΣΟΚ, από την Ευρωπαϊκή Ένωση, από το ειδικό πρόγραμμα Ανταγωνιστικότητας και για κανέναν άλλο λόγο. 
      Παρακαλώ πολύ να κατατεθεί στα Πρακτικά η εξαιρετικά σπουδαία γνωμοδότηση του Νομικού Συμβουλίου του Κράτους. 
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά την προαναφερθείσα γνωμοδότηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΧΑΡΑΛΑΜΠΟΣ ΚΑΣΤΑΝΙΔΗΣ: Σύμφωνοι. Καλά κάνατε, κύριε Υπουργέ. 
      ΠΑΝΑΓΙΩΤΗΣ ΣΓΟΥΡΙΔΗΣ: Ρώτησε, αν έχουν εκτελεστεί. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αν εκτελέστηκαν, εκτελέστηκαν. Εκείνοι που τις εκτέλεσαν αναλαμβάνουν και την ευθύνη των δαπανών που είχαν. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, θα ήθελα να σας πω δυο πράγματα, αν μου επιτρέπετε. 
      ΠΡΟΕΔΡΕΥΩΝ (Ιωάννης Τραγάκης): Αν το επιτρέπει ο κύριος Υπουργός. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Βεβαίως. Ξέρετε, κύριε Πρόεδρε, ότι είμαι υπέρ του ζωντανού διαλόγου. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, σας ζήτησα μια διευκρίνιση και σας είπα ότι είναι ειλικρινές το ερώτημά μου. Ρώτησα να μας πείτε, τι σημαίνει στην πράξη η ακύρωση. Αυτό θα ήθελα να σας παρακαλέσω. Αν έχει προχωρήσει κάτι, με ποιο τρόπο θα το ακυρώσετε; Ποιες δηλαδή είναι οι συνέπειες της ακύρωσης μιας σύμβασης; Εσείς πολύ καλά κάνετε και τις στέλνετε στο Ελεγκτικό Συνέδριο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τα έργα τα οποία ανέλαβε η ΔΕΗ κυρίως, γιατί σε εκείνη αφορά, όσα τα εκτέλεσε, θα τα πληρώσει εξ ιδίων, χωρίς τη συμμετοχή από το πρόγραμμα ΕΠΑΝ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ωραία. Είναι σαφές. Αυτό ζήτησα να διευκρινιστεί. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Για τα υπόλοιπα που δεν έχουν εκτελεστεί θα χρειαστεί να γίνουν καινούριες συμβάσεις για να περάσουν από το Ελεγκτικό Συνέδριο. Μακάρι, εύχομαι να είναι όλα εντάξει και να μην υπάρξει κανένα πρόβλημα, γιατί πρόκειται για συμβάσεις ύψους περίπου εξήντα εκατομμυρίων ευρώ. Νομίζω ότι κανένας από μας δεν θέλει να χαθεί ούτε ένα ευρώ από τα κοινοτικά χρήματα. 
      Ευχαριστώ πολύ, κύριε Πρόεδρε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μπορώ να έχω το λόγο για μισό λεπτό; Θα είμαι πάρα πολύ σύντομος. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε συνάδελφε, έχετε το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ευχαριστώ πολύ για την καλοσύνη σας. 
      Κύριε Υπουργέ, το τελευταίο θέμα το διευκρινίσαμε. Θέλω να ξέρετε κάτι. Ανήκω σε εκείνους τους πολιτικούς που ποτέ δεν θίγω προσωπικά. Το λέω, γιατί αισθανθήκατε ότι μπορεί κάτι να σας έθιξε. Γνωρίζετε –και νομίζω ότι το γνωρίζουν και άλλοι συνάδελφοι- ότι δεν θα επέλεγα ποτέ να πω κάτι προσωπικό για τον πολιτικό μου συνομιλητή, κρίνω όμως τις πολιτικές του. Και εννοώ οποιουδήποτε, όχι μόνο τις δικές σας. 
      Ζήτησα το λόγο για να σχολιάσω μόνο ένα σημείο της παρέμβασής σας, γιατί δεν θα ήθελα αυτού του είδους το ερώτημα να πλανάται. Είπατε: «Μας κρίνετε. Τι προτείνετε εσείς;». Προφανώς κατά τη διάρκεια της τοποθέτησής μου δεν έγινε κατανοητό, τι πρότεινα. 
      Σας δίνω, κύριε Υπουργέ, δυο εναλλακτικές λύσεις. Θα προτιμούσα να έχετε ένα συμβούλιο εμπειρογνωμόνων, που βεβαίως να γνωμοδοτεί και εισηγείται στην Κυβέρνηση και αυτό που ορίζετε ως Συμβούλιο Ανάπτυξης και Ανταγωνιστικότητας να το μετατρέψετε σε όργανο κοινωνικής διαβούλευσης, για να επιτυγχάνονται κοινωνικές συναινέσεις. Αυτό είναι μία λύση. 
      Δεύτερη λύση. Να επανέλθετε στο προηγούμενο καθεστώς. Και το υπενόησα σαφώς. Ο έλεγχος των μέτρων που αφορούν την ανταγωνιστικότητα είναι κάτι απολύτως αναγκαίο. Το να εξειδικεύεται μια πολιτική από το Εθνικό Συμβούλιο Ανταγωνιστικότητας, είναι απολύτως αναγκαίο. Έτσι το αντιλαμβάνομαι το όργανο. Αλλά δεν αντιλαμβάνομαι δύο φορές  γνωμοδότηση. Αυτό σας είπα. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν παίρνω το λόγο για να κλείσει η πλευρά της Κυβέρνησης ή της Πλειοψηφίας -δεν θα ήθελα να δημιουργηθεί παρανόηση- αλλά για να κάνω δύο παρατηρήσεις. 
      Πολιτικές δεν μπορεί να χαράζει ένα όργανο, ούτε με τη σημερινή, ούτε με την προηγούμενη κυβέρνηση, ούτε με την επόμενη. Τις πολιτικές τις χαράζουν αυτοί που έχουν την εντολή από τον ελληνικό λαό και ελέγχονται από τον ελληνικό λαό. Αυτό είναι το ένα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Είπα να εξειδικεύει. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεύτερον, σας ευχαριστώ για τη συνδρομή προς αυτήν την κατεύθυνση, αλλά νομίζω ότι είναι πάρα πολύ καθαρό ότι το σύστημα το οποίο προτείνετε είναι καλύτερο και θα το δούμε και στην πράξη. 
      Μακάρι, τα πράγματα να προχωρήσουν έστω και λίγο μπροστά και θα δείτε ότι θα προχωρήσουν. Εγώ ακούω τη δική σας ιδέα και θα μου ήταν περισσότερο χρήσιμο, αν την είχα ακούσει και στη Διαρκή Κοινοβουλευτική Επιτροπή. Έτσι, θα είχα μεγαλύτερη ετοιμότητα για την προετοιμασία, αλλά περιορίζεστε μόνο σε αυτό. Από όλα τα υπόλοιπα, δεν είναι τίποτε σωστό μέσα σε αυτό το νομοσχέδιο; Το γεγονός ότι τώρα, με νομοθετικό μανδύα, ως νόμος του κράτους θα λειτουργεί αυτό το όργανο, ως σύμβουλος της πολιτείας με τις γνωμοδοτήσεις δεν μετρά; 
      Θα αναφερθώ τώρα στους ανθρώπους, που συνεργάζονται ειδικά στην επιτροπή εμπειρογνωμόνων και κατά τη σύνθεση που έχει γίνει στη διαδρομή. Εγώ δεν περιορίστηκα να βάλω μόνο επιστήμονες, αλλά υπάρχουν και πετυχημένοι επιχειρηματίες και δύο δικαστές. Ορισμένοι με ρώτησαν: Μα, τι ζητούν στην επιτροπή εμπειρογνωμόνων για την Ανταγωνιστικότητα δύο δικαστές; Εγώ απάντησα ότι οι εμπλοκές που έχει το επιχειρείν και η μεγάλη καθυστέρηση στην έκδοση των αποφάσεων που φτάνει τα οκτώ, εννέα ή και δέκα χρόνια, οδηγεί σε αρνησιδικία. Γι’ αυτόν το λόγο θα ήθελα να έχω τη γνώμη για βασικά θέματα που σχετίζονται με τις αδειοδοτήσεις από δύο συγκεκριμένους δικαστές. 
      Κύριοι συνάδελφοι, θα δείτε ότι λειτουργώ –και συμπαθάτε με για το πρώτο πρόσωπο- απροκατάληπτα, με έγνοια να κάνω κάτι καλύτερο. Αυτή είναι η προσπάθειά μου. Είδατε ότι επαίνεσα σε όλα τα θέματα την προηγούμενη κυβέρνηση. Είχα την τόλμη μέσα σ’ αυτήν την Αίθουσα, κύριε Κοινοβουλευτικέ Εκπρόσωπε του ΠΑ.ΣΟ.Κ., να σας πω ότι ήρθαμε για να προσθέσουμε και όχι να αφαιρέσουμε. Αυτό θα έπρεπε να το εκτιμήσετε. 
      Τουναντίον, κάνατε όλη αυτήν την περιπλάνηση, ξεκινώντας από τις δηλώσεις της Υπουργού Παιδείας και μία αναφορά –σημειώνω ότι έχετε κοντά σας όχι μόνο το διακεκριμένο πρώην Πρόεδρο της Βουλής, αλλά και πετυχημένο Υπουργό Παιδείας- ότι δηλαδή το μεγάλο πρόβλημα που έχουμε ως χώρα και εκεί πρέπει να επενδύσουμε είναι το ανθρώπινο κεφάλαιο. Την ίδια άποψή προέταξε και ο Πρωθυπουργός. Αντί να σας χαροποιήσει αυτό το πράγμα, γιατί θα έχετε και εσείς τη δυνατότητα να μιλήσετε, ξεφεύγετε πάλι και γυρνάτε στη μικροπολιτική τακτική για να μου μιλήσετε για τις μετεγγραφές ή για την ασυνεννοησία του γενικού γραμματέα. Έλεος, κύριε Κοινοβουλευτικέ Εκπρόσωπε!
      ΧΑΡΑΛΑΜΠΟΣ ΚΑΣΤΑΝΙΔΗΣ: Το έχετε, κύριε Υπουργέ.
      ΠΡΟΕΔΡΕΥΩΝ (Ιωάννης Τραγάκης): Κυρία Βούλτεψη, έχετε ζητήσει το λόγο για να δευτερολογήσετε. Εγώ θα ήθελα να κάνω μία πρόταση. Επειδή βλέπω ότι το Σώμα είναι κουρασμένο, θα πρότεινα να κάνουμε την εξής συμφωνία: Μπορούμε να ψηφίσουμε το νομοσχέδιο τώρα επί της αρχής, να διακόψουμε και αύριο να συνεχίσουμε τη συζήτηση. 
      ΑΓΓΕΛΟΣ ΤΖΕΚΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Εντάξει, αφού δεν δέχεσθε, θα συνεχίσουμε τη συζήτηση.
      Το λόγο έχει η κ. Βούλτεψη για πέντε λεπτά.
      ΣΟΦΙΑ ΒΟΥΛΤΕΨΗ: Κύριε Πρόεδρε, θα είμαι σύντομη, κυρίως επειδή είναι περασμένη η ώρα, η Αίθουσα έχει αδειάσει και νομίζω ότι δεν μπορούμε να παρακολουθούμε πολλά αυτήν τη στιγμή.
      Κύριοι συνάδελφοι, παίρνω αφορμή –αύριο θα μου δοθεί η ευκαιρία να μιλήσω πιο συγκεκριμένα στην κατ’ άρθρον συζήτηση- από όσα ακούστηκαν τελευταία μέσα στην Αίθουσα. Σας ρώτησα, κύριε Καστανίδη, για την εφημερίδα και μου απαντήσατε ότι είναι οι «FINANCIAL TIMES». Από την επαγγελματική μου εμπειρία, μου ήρθε στο νου ένα ανέκδοτο, αλλά λυπήθηκα γιατί δεν μπορώ να το επαναλάβω μέσα στην Αίθουσα, σχετικά με το ρόλο και τον τρόπο που χρησιμοποιούνται αυτές οι εφημερίδες κατά καιρούς, είτε για να ανεβάσουν είτε για να κατεβάσουν ένα θέμα. 
      Επομένως, πραγματικά αντιπαρέρχομαι το δημοσίευμα της συγκεκριμένης εφημερίδας και σας θυμίζω μόνον τι έχουν γράψει οι εφημερίδες του εξωτερικού σε διάφορες περιπτώσεις, από βομβαρδισμούς μέχρι εσωτερικά ή διεθνή θέματα σχετικά με τη στάση της Ελλάδας όλον αυτόν τον καιρό, ώστε νομίζω πως δεν πρέπει να επικαλούμαστε δημοσιεύματα αυτών των εφημερίδων.
      Επίσης, επικαλεστήκατε μια συνέντευξη που έδωσε ο Διευθυντής της «EUROSTAT». Δεν είναι θεοί όλοι όσοι κατέχουν ένα αξίωμα, αλλά φυσικά πρόσωπα. Θα σας θυμίσω με ποιον τρόπο έφυγε το σύνολο της προηγούμενης «EUROSTAT» και της Ευρωπαϊκής επιτροπής κάτω από τη βοή σκανδάλων. 
      Επομένως αυτό που εμάς μας ενδιαφέρει, είναι τι στοιχεία δίνουμε και αν λέμε την αλήθεια. Το έχουμε ξαναπεί αυτό. Κάθε φορά έρχεται το θέμα της απογραφής και είναι άχαρος ο ρόλος μας.
      Εσείς μας λέτε «τι κάνετε επτά μήνες», εμείς σας λέμε «επτά μήνες είναι λίγοι, ήταν οι Ολυμπιακοί Αγώνες, τι κάνατε εσείς είκοσι χρόνια». Αυτό είναι κουραστικό και επανερχόμαστε συνέχεια στο θέμα της απογραφής. 
      Η απογραφή, για να τελειώσει αυτό το θέμα, ήταν προεκλογική μας δέσμευση και θεωρούμε ότι πρέπει να λέμε την αλήθεια και πιστεύουμε ότι απλώς και τις προηγούμενες φορές δεν είχαν γίνει δεκτά όσα είχατε πει, είχαν επιστραφεί με αστερίσκους από την Ευρωπαϊκή Ένωση. Απλώς εσείς δεν το λέγατε στο λαό διότι υπήρχε παραπληροφόρηση. Κάνατε διορθώσεις κρυφά, διορθώνατε τα νούμερα με βάση τις υποδείξεις της «EUROSTAT» και της Ευρωπαϊκής Ένωσης και δεν το μάθαινε ποτέ κανείς. Σας το ξαναλέω, το έχω πει εκατό φορές, ενδεχομένως θα χρειαστεί να το πω και αύριο: Δεν είναι κουτόφραγκοι, δεν τα παίρνουν τα στοιχεία ούτε τα χρησιμοποιούν ως έχουν. Βάζουν αστερίσκους. 
      Είπατε κάτι για το συγκεκριμένο Συμβούλιο. Μιλήσατε για κόστος, κύριε Καστανίδη. Νομίζω ότι αυτά είναι «ψίχουλα». Αν κρίνουμε από τη δική σας παράταξη που στα τελευταία δέκα χρόνια διαχειρίστηκε εκατό τρισεκατομμύρια δραχμές, αν κρίνουμε ότι όλα αυτά τα χρόνια διαχειριζόσασταν σαράντα δισεκατομμύρια ευρώ από τα έσοδα από τους φορολογούμενους και επτά δισεκατομμύρια ευρώ από τις κοινοτικές εισροές, δεν αξίζει να συζητούμε για τη λειτουργία ενός γνωμοδοτικού οργάνου. Κακό θα μας κάνει να λέει τη γνώμη του; Δεν το καταλαβαίνω. Είναι «ψίχουλα». Νόμιζα ότι είσθε κάπως υπεράνω. Είχα καταλάβει από την πολιτεία της παράταξής σας τα τελευταία χρόνια ότι είσθε λίγο υπεράνω χρημάτων. Αν κρίνω πόσο κόστισε η Αττική Οδός και πόσος ήταν ο προϋπολογισμός της…
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα, τι σχολιάζετε, κυρία Βούλτεψη;  
      ΣΟΦΙΑ ΒΟΥΛΤΕΨΗ: Εσείς σχολιάσατε το τι έκανε η Υπουργός Παιδείας σε ένα άσχετο νομοσχέδιο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ο Υπουργός σας μίλησε για την παιδεία.
      ΣΟΦΙΑ ΒΟΥΛΤΕΨΗ: Ακούστε, θέλετε να μιλήσουμε για την παιδεία; Σκόπευα να το κάνω αύριο. Εσείς όλα αυτά τα χρόνια δεν ανεβάσατε το ποσοστό επί του ΑΕΠ για την τεχνολογία, κύριε Καστανίδη. Η δική σας κυβέρνηση και οι ερευνητές έκαναν καυγά με τον κ. Χριστοδουλάκη και τον κατηγορούσαν ότι δεν αναγνωρίζει τη στρατηγική σημασία της έρευνας. 
      Κοιτάξτε, εδώ ήλθαμε να συζητήσουμε για ένα νομοσχέδιο που αφορά στη σύσταση ενός οργάνου το οποίο υπήρχε και αύριο θα σας πω –γιατί δε θέλω να σας κουράσω- πώς λειτουργούσε και το οποίο τώρα θα λειτουργεί με θεσμοθετημένο τρόπο. Νομίζω ότι από το να λέμε όλα αυτά έχει μεγαλύτερη αξία το να μιλήσουμε για την πραγματικότητα, ότι μόνο στην κλωστοϋφαντουργία τα τελευταία δέκα χρόνια χάθηκαν 44.000 θέσεις εργασίας. Δε σας ενδιαφέρει αυτό; Οι θέσεις που χάθηκαν στη μεταποίηση, κύριοι συνάδελφοι, το 2003 ήταν δεκατέσσερις χιλιάδες, δηλαδή χάνονταν χίλιες τετρακόσιες θέσεις την ημέρα. Δε θέλω να συνεχίσω. Πραγματικά σας το λέω, αύριο θα σας πω τι δεν έκανε αυτό το Συμβούλιο όλα αυτά τα χρόνια.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Αφού μιλήσαμε όλοι, για αύριο, σας λέω ότι είναι μία η ενότητα των άρθρων, επομένως η συζήτηση θα πάει με κανονική ροή. 
      Κύριοι συνάδελφοι, θέλετε αύριο να συνεχίσουμε τις δευτερολογίες και να μιλήσετε επί των άρθρων;
      ΑΓΓΕΛΟΣ ΤΖΕΚΗΣ: Κύριε Πρόεδρε, να δευτερολογήσουμε όμως όχι  να μας υπολογίσετε το χρόνο μας μαζί με….
      ΠΡΟΕΔΡΕΥΩΝ (Ιωάννης Τραγάκης): Ας δούμε τι θα πει και ο κ. Υπουργός.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ πολύ τους συναδέλφους, αν είναι δυνατόν, αύριο στις 14.15’ να έχουμε τελειώσει γιατί πρέπει να ταξιδέψω για τη Θεσσαλονίκη για μια υποχρέωση, διαφορετικά, αν κρατήσει περισσότερο, να έλθει ένας από τους Υφυπουργούς.
      ΠΡΟΕΔΡΕΥΩΝ (Ιωάννης Τραγάκης): Αν είναι έτσι, θα συνεχίσουμε τώρα.
      Ορίστε, κύριε Πιπεργιά, έχετε το λόγο για πέντε λεπτά για να δευτερολογήσετε.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, το ίδιο το νομοσχέδιο δίνει τη δυνατότητα να κουβεντιάσουμε συνολικά επί της κυβερνητικής πολιτικής. Μας δίνει αυτήν τη δυνατότητα διότι στο Συμβούλιο Ανταγωνιστικότητας και Ανάπτυξης συμμετέχουν γενικοί γραμματείς όλων σχεδόν των Υπουργείων, συμμετέχει ο γενικός γραμματέας του Υπουργείου…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα μου επιτρέψετε να πω κάτι, κύριε συνάδελφε;
      ΔΗΜΗΤΡΙΟΣ ΠΙΠΕΡΓΙΑΣ: Ορίστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Γι’ αυτόν το λόγο πήραμε τα Υπουργεία τα οποία εμπλέκονται άμεσα από την πρώτη έκθεση ανταγωνιστικότητας και που παίζει σοβαρό ρόλο η λειτουργία τους και οι αποφάσεις τους, βάλαμε τους γενικούς γραμματείς οι οποίοι θα αποτελούν και μία μόνιμη Εκτελεστική Επιτροπή, για να δούμε πώς μπορούμε να κάνουμε ακόμα πιο εύκολη τη λειτουργία των επιχειρήσεων και να ενισχύσουμε στο βαθμό που ανήκει το κομμάτι αυτό –το λίγο, το πολύ- στο χώρο της πολιτείας, για να το κάνουν με τον καλύτερο τρόπο.
      Αυτός είναι ο λόγος για τον οποίο αυξήθηκε και τόσο ο αριθμός των μελών του Εθνικού Συμβουλίου. 
      ΔΗΜΗΤΡΙΟΣ ΠΙΠΕΡΓΙΑΣ: Κύριε Υπουργέ, εγώ δεν είμαι αντίθετος σ’ αυτήν τη διεύρυνση. Καλό είναι να αναβαθμίζεται ο ρόλος του Υπουργού Ανάπτυξης μέσα στην Κυβέρνηση, όταν μάλιστα έχει να δώσει κρίσιμες μάχες. Δεν πρέπει, όμως, να ολοφύρεστε γιατί η συζήτηση εκ των πραγμάτων επεκτείνεται. Δεν πρέπει όμως να ολοφύρεστε και να διαμαρτύρεστε γιατί κουβεντιάζουμε για παράδειγμα για τα ζητήματα της παιδείας και να ζητάτε μάλιστα έλεος από τον κοινοβουλευτικό μας εκπρόσωπο.
      Πρέπει να ξέρουμε ότι εφ’ όσον συμμετέχουν οι γενικοί γραμματείς για να συντονίζονται τα Υπουργεία στο κρίσιμο ζήτημα της Ανταγωνιστικότητας, υπάρχουν πράξεις και παραλείψεις και άλλες πολιτικές ενέργειες της Κυβέρνησης σε άλλους τομείς –όχι του Υπουργείου Ανάπτυξης- οι οποίες δημιουργούν παρενέργειες. Δεν μπορεί κανένας να αφήσει ασχολίαστες π.χ. τις επιπτώσεις που έχουν οι επιλογές της Υπουργού Παιδείας πάνω στα ζητήματα της Ανταγωνιστικότητας. Το Εθνικό Συμβούλιο Ανταγωνιστικότητας που θέλετε να του δώσετε και νομοθετικό μανδύα και πολύ σωστά κάνετε, μιλάει για την ανάγκη ρυθμίσεων που να προάγουν την Ανταγωνιστικότητα στον τομέα της παιδείας.
      Έχουμε, λοιπόν, δυνατότητα να κρίνουμε και σαφώς κρίναμε και πρέπει να κρίνουμε τις πράξεις της Υπουργού Παιδείας. Εμείς θεωρούμε για παράδειγμα ότι δεν προάγεται η ανταγωνιστικότητα στον τομέα της Παιδείας όταν με στενά κομματικά κριτήρια να επιβάλεται μια διοικητική πυραμίδα στον τομέα της εκπαίδευσης. Έπρεπε να υπάρχει μια διαφορετική λογική, μια διαφορετική πολιτική, έπρεπε να υπάρχει μια εθνική συνεννόηση και όχι μια μικρόκαρδη μικροπολιτική πολιτική. Αυτό πρέπει να το σχολιάσω, όπως πρέπει να σχολιάσουμε πρωτίστως την επιβάρυνση που δέχεται η ελληνική οικονομία στον τομέα της Ανταγωνιστικότητας από την αναμενόμενη αύξηση των επιτοκίων για την αύξηση της εξυπηρέτησης του δημόσιου χρέους. 
      Με αυτή τη νέα λογιστική αποτύπωση, με την καταστροφική λογιστική όπως επισημάναμε, δημιουργείται επιβάρυνση στην εξυπηρέτηση του δημόσιου χρέους; Η επιβάρυνση αυτή συνεπάγεται φορολογικά βαρίδια σε βάρος της Ανταγωνιστικότητας της ελληνικής οικονομίας και των επιχειρήσεων. Το ξεπερνάμε αυτό εύκολα; Και εν πάση περιπτώσει, λέτε «έλεος, μην κουβεντιάζουμε για άλλα», «εγώ ό,τι θετικό βρήκα το κρατάω και μάλιστα το βελτιώνω». Υπάρχουν όμως άλλες επιλογές που έχει κάνει η Κυβέρνηση στους διάφορους τομείς, που κινούνται σε αντίθετη κατεύθυνση.
      Κύριε Υπουργέ, όπως σας είπαμε, δεν είμαστε έξω από την πραγματικότητα. Εγώ, μιλώντας επί της αρχής, υποστήριξα ότι πρέπει να πάμε σε μια ποιοτική αναβάθμιση σε όλους τους τομείς και των υπηρεσιών, αλλά και των προϊόντων, ότι πρέπει να κατακτήσουμε μια ποιότητα, ότι θα πρέπει να πάμε μέσα από την Ανταγωνιστικότητα και δια της οδού της ποιότητας σε υψηλότερους ρυθμούς οικονομικής ανάπτυξης, ότι προς αυτήν την κατεύθυνση πρέπει να συμβάλει τα μέγιστα ο αναπτυξιακός νόμος που εσείς αναστείλατε την εφαρμογή του. Δεν έχουμε αντίρρηση επί των ρυθμίσεων του Ν/Σ και το νομοθετικό μανδύα που θέλετε να βάλετε στο Εθνικό Συμβούλιο Ανταγωνιστικότητας και Ανάπτυξης.
      Επίσης επισημάναμε ότι η νομοθέτηση της απελευθέρωσης των διδάκτρων και της Αυτόματης Τιμαριθμικής Αναπροσαρμογής, τους είναι κακό μήνυμα στις αγορές.
      Τόνισα και στην πρωτολογία μου ΄ότι υπάρχει ΄ένα κύμα ακρίβειας στην αγορά και ιδιαίτερα στα σούπερ μάρκετς. Βλέπουμε μέρα με τη μέρα τα προϊόντα στα ράφια να αλλάζουν τιμές.
      (Στο σημείο αυτό την Προεδρική Εδρα  καταλαμβάνει η Πρόεδρος της Βουλής κ.  ΑΝΝΑ ΜΠΕΝΑΚΗ-ΨΑΡΟΥΔΑ)
      Με στοιχεία τα οποία δόθηκαν στη δημοσιότητα από το ΙΝΚΑ και προφανώς τα έχετε –εάν δεν τα έχετε να σας τα καταθέσω- και αφορούν την πρόσφατη τιμοληψία σε σαράντα προϊόντα που απαρτίζουν το καλάθι της νοικοκυράς, σε ένα χρόνο είχαμε αναπροσαρμογή των τιμών κατά 8,5%. Εάν σε αυτά προστεθούν και οι ανατιμήσεις των καυσίμων που είναι αρκετά σημαντικές και το βλέπουμε στις τιμές του πετρελαίου θέρμανσης, αναμένουμε αύξηση πολύ πάνω από 15% γιατί εδώ  δεν υπάρχει φορολογική επιβάρυνση και τα ποσοστά της αναπροσαρμογής των τιμών είναι πολύ υψηλότερα του 30 με 35; Το κόστος της ζωής να αυξάνεται απειλητικά. Το ΙΝΚΑ υποστηρίζει ότι μια τετραμελή οικογένεια προκειμένου να έχει μια αξιοπρεπή διαβίωση σε σχέση με πέρυσι χρειάζεται να έχει περισσότερα εισοδήματα σε ποσοστό 15,22%. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Τι ημερομηνία έχουν τα στοιχεία;
      ΔΗΜΗΤΡΙΟΣ ΠΙΠΕΡΓΙΑΣ: Χθεσινή ημερομηνία. Εγώ θα τα καταθέσω στα Πρακτικά της Βουλής για να τα λάβετε υπόψιν σας.
      Πέρα από τις υπηρεσίες σας υπάρχουν και ανεξάρτητες μη κυβερνητικές οργανώσεις οι οποίες συμβάλλουν προς την κατεύθυνση της αντιμετώπισης της ακρίβειας. Όταν λοιπόν έχουμε τέτοια κατάσταση και η ακρίβεια ροκανίζει τα εισοδήματα μισθωτών ή συνταξιούχων είναι λάθος μήνυμα στην αγορά η απελευθέρωση και η αύξηση των διδάκτρων κατά ποσοστά πολύ υψηλότερα του πληθωρισμού. 
      (Στο σημείο αυτό ο Βουλευτής κ. Δημήτριος Πιπεργιάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Κυρία Πρόεδρε, αν μου επιτρέπετε για μια παρέμβαση ενός λεπτού.
      ΠΡΟΕΔΡΟΣ ( Άννα Μπενάκη - Ψαρούδα):  Μόνο για ένα λεπτό κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Παρακολούθησα με εξαιρετική προσοχή και την ομιλία του κ. Πιπεργιά. Αλλά για όσα είπατε για την παιδεία και τον κομματισμό μόνο ένα πράγμα θα πω, κύριε Πιπεργιά. Για το κόμμα σας και τις πολιτικές που ακολουθήσατε υπάρχουν και καθρέφτες για να μπορείτε σήμερα να κάνετε κριτική.
      ΠΡΟΕΔΡΟΣ ( Άννα Μπενάκη - Ψαρούδα):  Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Άκουσα με προσοχή τον κύριο Υπουργό, μάλιστα και το παράδειγμα το οποίο ανέφερε σχετικά με το λιοντάρι και τους δύο φίλους που ο ένας είπε θα κάτσεις εσύ, εγώ θα τρέξω, θα φάει εσένα, άρα εγώ θα τη γλιτώσω! Είναι δηλαδή ο θάνατός σου η ζωή μου, κάτι το οποίο είπα και στην εισήγησή μου. Και βέβαια αυτό το παράδειγμα το βλέπετε εσείς από την πλευρά σας, την σκοπιά σας ιδεολογικά και πολιτικά, διότι στα πλαίσια του ανταγωνισμού έτσι θα σκεφτεί κάποιος. Εγώ όμως το βλέπω από την άλλη πλευρά, δύο φίλοι που πρέπει να συνεργαστούν για να αντιμετωπίσουν τον κοινό κίνδυνο που είναι το λιοντάρι. Δηλαδή πρέπει να αναπτυχθεί η συνεργασία εκείνη που να μπορέσει να αντιμετωπίσει αυτόν τον κίνδυνο. Άρα, λοιπόν, και ο ανταγωνισμός μπορεί να γίνει με πολύ διαφορετικό τρόπο και με διαφορετικό βέβαια πλαίσιο παραγωγής. Και το λέγω αυτό και προς την πλευρά της Αξιωματικής Αντιπολίτευσης, διότι κάνει λάθος όταν λέει ότι δεν έχετε στρατηγικό προσανατολισμό. Είναι σαφέστατος ο προσανατολισμός της Κυβέρνησης. 
      Αναφέρθηκα και στην εισήγησή μου μέσα σε ποιες κατευθύνσεις κινείται και είναι κατευθύνσεις και της Ευρωπαϊκής Ένωσης. Μάλιστα θα αναφέρω και ένα πρόσθετο στοιχείο. Σε σχέση και με την ευρωπαϊκή επιτροπή πάρθηκε μια απόφαση να προωθηθούν οι ευρωπαϊκές μέρες πολιτιστικής κληρονομιάς και βέβαια φιλοδοξούν μέσα από την προώθηση αυτών των ημερών την κοινή ευρωπαϊκή πολιτιστική, κοινωνική, πολιτική και οικονομική ταυτότητα. Ακριβώς, λοιπόν, το παρόν νομοσχέδιο κινείται μέσα σε αυτήν την κατεύθυνση, διότι όλη η εισηγητική του έκθεση ακριβώς αυτό λέγει και εννοεί και βέβαια λέγει πώς μπορεί να επιτευχθεί. Να επιτευχθεί μέσα από τους διαγωνισμούς που θα κάνουν στους μαθητές του δημοτικού, του γυμνασίου, του λυκείου για την Ανταγωνιστικότητα και μέσα από τους φοιτητές για την εθνική Ανταγωνιστικότητα. 
      Άρα, λοιπόν, το ζήτημα για μας είναι ότι υπάρχει ο προσανατολισμός με μια μόνη διαφορά βέβαια, ότι μέσα στα πλαίσια αυτού του προσανατολισμού θα πρέπει να δούμε ποιος οφελείται και ποιος χάνει, γιατί τελικά και οι δείκτες της ανάπτυξης είναι συγκεκριμένοι. Δεν μπορούμε να περιμένουμε κανένα διεθνή οργανισμό να μας δώσει τους δείκτες. Και είναι άστοχο από την πλευρά της Νέας Δημοκρατίας και πολλών Βουλευτών που αναφέρονται στη Ζιμπάμπουε ή και σε άλλες χώρες.
      Εγώ μπορώ να σας πω ότι πριν από λίγα χρόνια πάλι ακούγαμε για παραδείγματα τις «ασιατικές τίγρεις», ότι δηλαδή είχαν πολύ μεγάλη ανάπτυξη, τη νότια Αμερική, Αργεντινή, Βραζιλία κλπ. Ναι, είχαν ανάπτυξη για μια περίοδο. Το ζήτημα είναι όμως ότι η κρίση που βάθυνε εκεί μέσα χτύπησε τους ίδιους τους λαούς και τις οικονομίες των χωρών αυτών. Και έρχεται το Διεθνές Νομισματικό Ταμείο, δίνει η Παγκόσμια Τράπεζα τα δάνεια και τώρα  είναι κάτω από τον πλήρη έλεγχο των πολυεθνικών εταιρειών και κάνουν οι επτά ισχυρότερες ανεπτυγμένες χώρες το συνέδριό τους και λένε αν θα παραγράψουν ή όχι κάποια χρέη αυτών των χωρών. Και βέβαια η καταλήστευση του πλούτου είναι ένα συγκεκριμένο γεγονός.
      Άρα, όταν μιλάμε για ανταγωνιστικότητα, πρέπει να πούμε με συγκεκριμένο λόγο τι εννοούμε. Εγώ τουλάχιστον από αυτά τα οποία είπε η Κυβέρνηση έχω βγάλει συμπεράσματα. Προς τιμήν της Κυβέρνησης, είναι ξεκάθαρη τι επιδιώκει. Αλλά οι Βουλευτές της Νέας Δημοκρατίας προσπάθησαν να ωραιοποιήσουν πολλά πράγματα. Ο μόνος ο οποίος είπε την ωμή αλήθεια ήταν ο κ. Κυριάκος Μητσοτάκης ακολουθώντας τα χνάρια του πατέρα του. Είπε συγκεκριμένα ότι πρέπει να δούμε στα πλαίσια της Ανταγωνιστικότητας τον παράγοντα εργασία. Και όταν λέει τον παράγοντα εργασία, εννοεί βέβαια και τη μείωση του εργατικού κόστους, τις αλλαγές των εργασιακών σχέσεων, τις αλλαγές στο κοινωνικοασφαλιστικό σύστημα και εννοεί και τα ζητήματα της παιδείας και της υγείας που πρέπει να ιδιωτικοποιηθούν, γιατί αυτά απασχολούν όλα τον εργαζόμενο λαό. Άρα το ζήτημα είναι συγκεκριμένο. 
      Και εδώ το ΠΑΣΟΚ δεν μπορεί να ορθώσει διαφορετικό πολιτικό τόνο από αυτό που κάνει, ότι δεν έχετε προσανατολισμό. Μα όταν πεις ότι δεν έχει προσανατολισμό, είναι σαν να την αθωώνεις την Κυβέρνηση από την πολιτική που ξεδιπλώνει. Και βέβαια είμαστε σε πλήρη αντίθεση, αλλά όμως έχει συγκεκριμένη κατεύθυνση.
      Γι’ αυτό λέω ότι το παρόν νομοσχέδιο, κυρία Πρόεδρε, είναι συγκεκριμένο. Προωθεί την κυρίαρχη πολιτική άποψη. Και εκεί ακριβώς λέει ότι όλοι θα πρέπει να συντονιστούν εκεί. Καμία διεκδίκηση που θα αμφισβητεί αυτήν την υπάρχουσα κυρίαρχη πολιτική άποψη. Να μην αναδεικνύει έναν άλλον τρόπο παραγωγής το κίνημα αυτό το οποίο απαιτεί να έχει πρόσβαση στον πλούτο που παράγει ο ίδιος ο εργαζόμενος λαός.
      Και θέλω να τονίσω για την επιτροπή εμπειρογνωμόνων τα εξής: Έχω εδώ ορισμένα στοιχεία που μας έδωσε ο κύριος Υπουργός και από μια πρώτη μελέτη βλέπω ότι δόθηκαν -τουλάχιστον όσον αφορά στην πρώτη υπουργική απόφαση- μελέτες σε συγκεκριμένα άτομα. Στα υπόλοιπα μπορεί να είναι και ερευνητικά κέντρα. Δεν ξέρω. Θα το δούμε. Όμως και αυτή η επιτροπή εμπειρογνωμόνων θα αμειφθεί, γιατί θα παράγει ένα τέτοιο έργο που θα διευκολύνει την Κυβέρνηση να περάσει την πολιτική που θέλει. Εξάλλου το Εθνικό Συμβούλιο για την Ανταγωνιστικότητα και την Επιχειρηματικότητα αυτό θέλει και επιδιώκει, να υπάρξει δηλαδή μια κοινωνική συναίνεση. Και εκεί ακριβώς είναι και η θέση της ΠΑΣΕΓΕΣ και των άλλων λαϊκών στρωμάτων. Και εμείς λέμε προς την Κυβέρνηση ότι μπορεί η ηγεσία της ΓΣΕΕ να συμφωνήσει, η ηγεσία της ΠΑΣΕΓΕΣ, δηλαδή των αγροτών, να συμφωνήσει, η ηγεσία της μικρομεσαίας επιχείρησης, των μικροεπαγγελματιών, των βιοτεχνών να συμφωνήσουν, αλλά δεν νομίζουμε ότι θα συμφωνήσει η πλειοψηφία όλων αυτών των λαϊκών στρωμάτων, διότι βλέπουν καθημερινά στο πετσί τους την πολιτική που ακολούθησε και η προηγούμενη κυβέρνηση και η σημερινή. Εξάλλου, ξέρουν για την ανταγωνιστικότητα την οποία προωθείτε διαμέσου της επιχειρηματικότητας ότι παράγει και την ανεργία, τη φτώχεια, την ανισότητα και όχι μόνο αυτά, αλλά και τους πολέμους, τους ανταγωνισμούς που ζήσαμε στην περιφέρειά μας και σε άλλες χώρες.
      Αυτά είχα να πω, κυρία Πρόεδρε. Πιστεύω ότι στη συζήτηση κατ’ άρθρον θα μας δοθεί η ευκαιρία να μιλήσουμε και για τα υπόλοιπα θέματα.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, κύριοι συνάδελφοι, εμείς τον ανταγωνισμό δεν τον βλέπουμε στις ανθρωποφαγικές διαστάσεις, που έχει πάρει σήμερα με τη νεοφιλελεύθερη παγκοσμιοποίηση διεθνώς και πάει να γίνει και στη χώρα μας με τις εφαρμοζόμενες πολιτικές που ακολουθήθηκαν και από τις προηγούμενες κυβερνήσεις του ΠΑΣΟΚ και πάνε να ακολουθηθούν και σήμερα με την πολιτική της Νέας Δημοκρατίας.
      Για να μπορεί να σταθεί η ελληνική οικονομία –και όλοι το θέλουμε αυτό- πρέπει να παράγει περισσότερα και καλύτερα προϊόντα, περισσότερες και πολύ υψηλότερου ποιοτικά επιπέδου υπηρεσίες. Πώς θα το πετύχουμε αυτό; 
      Πρώτα-πρώτα, πρέπει να ξεκαθαρίσουμε προς τα πού κατευθυνόμαστε. Θα συνεχίσουμε να διοχετεύουμε τους πόρους, όπως κάναμε όλα αυτά τα τελευταία χρόνια, στο μεγάλο τους ποσοστό προς τις κατασκευές, προς την οικοδομή κι έχουμε φθάσει σήμερα να έχουμε τριπλάσια δομημένη επιφάνεια κατά κεφαλήν από ό,τι οι ανεπτυγμένες χώρες της Ευρώπης, κάτι που δεν μας χρειάζεται και που συνεχίζεται; Κι έρχεται η Κυβέρνηση πάλι σήμερα και λέει ότι θα στραφεί προς την αναθέρμανση της οικοδομής. 
      Θα δούμε τι γίνεται στην υγεία και στην παιδεία -πρώτα και κύρια ξεκινώντας από την παιδεία- όπου τόσες και τόσες χιλιάδες νέοι με πτυχία, αν θέλετε με πλάκα τα γαλόνια από τα μεταπτυχιακά, masters, ντοκτορά κλπ., ψάχνουν απελπισμένα για να βρούνε μια δουλειά; Θα δούμε αυτούς τους Έλληνες επιστήμονες, που διαπρέπουν στο εξωτερικό και που δεν μπορούν να σταθούν στον τόπο τους πώς μπορούμε να τους αξιοποιήσουμε; Θα δούμε πρώτα και κύρια να μαθαίνουν σωστά γράμματα όλα τα παιδιά του ελληνικού λαού; Και σ’ αυτά περιλαμβάνονται και ειδικές κατηγορίες πολιτών που είναι περιθωριοποιημένοι. 
      Ξέρετε, κυρία Πρόεδρε, ότι αυτήν τη στιγμή χιλιάδες τσιγγανόπουλα δεν πάνε σχολείο, ότι δεν έχουν τη δυνατότητα να πάνε σχολείο; Δεν υπάρχει ο τρόπος, δεν υπάρχουν σχολεία για να τα δεχθούν. Και πόσα άλλα παιδιά υπάρχουν που δεν τελειώνουν το σχολείο. Αυτό είναι ένα άλλο στοιχείο, η εκπαίδευση δηλαδή που παίρνουν και που ασφαλώς πρέπει πάρα πολύ να βελτιωθεί.
      Όσον αφορά την ποιότητα των νοσοκομείων μας θα έπρεπε να είναι πολύ υψηλότερη. Αυτή τη στιγμή έχουμε υπερδιπλάσιους γιατρούς συγκριτικά με τις πιο ανεπτυγμένες χώρες και υποτετραπλάσιο νοσηλευτικό προσωπικό. Αυτό είναι αδύνατον να μπορέσει να παραγάγει υπηρεσίες υγείας υψηλού επιπέδου ό,τι και να κάνουμε, όσα και να ξοδέψουμε, αν δεν κάνουμε μια ανακατανομή. 
      Θα έπρεπε και κάτι άλλο να πω χαρακτηριστικά: Αυτήν τη στιγμή στην Ελλάδα υπάρχουν δέκα μαγνητικοί τομογράφοι. Δουλεύουν έξι ώρες την ημέρα, 8.00΄ με 14.00΄, και αυτό αν δεν έχουν συντήρηση, αν δεν υπάρχει κάποια βλάβη, αν όλο το προσωπικό είναι στη θέση του. Αυτό σημαίνει εξήντα ώρες εργασίας μέσα σε ένα 24ωρο. Και βέβαια δεν δουλεύουν Σαββατοκύριακα και γιορτές. Ένα μόνο ιδιωτικό εργαστήριο έχει τέσσερις μαγνητικούς τομογράφους που δουλεύουν όλο το 24ωρο, δηλαδή ένα εργαστήριο ιδιωτικό έχει ενενήντα έξι ώρες κάθε μέρα μαγνητικού έργου. Μπορεί ο καθένας να κάνει αμέσως-αμέσως τις αναγωγές. 
      Κάτι άλλο: Σπαταλήσαμε, όπως είπα, πάρα πολλά για την οικοδομή και ελάχιστα για τις υποδομές και σχεδόν ψίχουλα μηδαμινά για την έρευνα. Το περιβάλλον το αγνοήσαμε κι έχουμε κάνει τεράστιες καταστροφές. Έχουμε μια άναρχη ανάπτυξη με αυθαίρετη δόμηση. Και βέβαια όταν υπάρχει αυθαίρετη δόμηση, τότε όταν θέλουμε να πάμε να κάνουμε τις υποδομές, αυτό πρέπει να το πληρώσουμε πολλαπλάσια. 
      Θα ήθελα επίσης να επισημάνω: Στο Θριάσιο αυτή τη στιγμή συνωστίζονται πάνω από τρεις χιλιάδες επιχειρήσεις. Ήταν χίλιες οκτακόσιες πριν από δέκα χρόνια. Όμως σ’ αυτά τα βιομηχανικά και βιοτεχνικά πάρκα, που υποτίθεται ότι λειτουργούν, δεν υπάρχει κανενός είδους υποδομή. Η Ελλάδα αυτή τη στιγμή είναι κατηγορούμενη και θα πρέπει να αρχίσει, όπως με τον Κουρουπητό, να πληρώνει ρήτρα και λύτρα γιατί δεν έχει κάνει τις υποδομές για την αποχέτευση. Και βέβαια αν πάτε, όσοι δεν έχετε πάει –φαντάζομαι ότι οι περισσότεροι θα έχετε περάσει από εκεί- θα δείτε την απαράδεκτη συμφόρηση που γίνεται από νταλίκες, από βυτιοφόρα, από απορριμματοφόρα, από ό,τι μπορεί να φανταστεί κανείς, τα οποία συνωστίζονται, δεν μπορούν να κυκλοφορήσουν, χάνουν ατέλειωτες ώρες, ξοδεύονται τεράστια ποσά σε καύσιμα, ρυπαίνεται το περιβάλλον και προπαντός δε γίνεται δουλειά. 
      Πώς θα υπάρξει ανταγωνιστικότητα, κύριε Υπουργέ, κάτω από αυτές τις συνθήκες; Νομίζω ότι αυτό πρέπει να βελτιωθεί άμεσα. Υπάρχει αυτή η συφοριασμένη λεωφόρος ΝΑΤΟ, από όπου διακινούνται όλα αυτά τα αυτοκίνητα. Υπάρχει η άλλη, η παλαιά Εθνική Οδός Ελευσίνας-Θήβας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κυρία Πρόεδρε.
      Είναι ο μόνος δρόμος που συνδέει άμεσα τις δυο μεγάλες εθνικές οδούς Αθήνας-Θεσσαλονίκης και Αθήνας-Πάτρας.
      Από εκεί περνάνε, από έναν πολύ στενό δρόμο σε κακίστη κατάσταση, χιλιάδες και χιλιάδες αυτοκίνητα και δεν έχει γίνει τίποτα. Έγιναν τεράστιες δαπάνες για άλλα έργα και να πούμε και πώς έγιναν αυτά τα έργα. 
      ΠΡΟΕΔΡΟΣ ( Άννα Μπενάκη - Ψαρούδα): Κύριε συνάδελφε, συγνώμη, αλλά ο Υπουργός πρέπει να παρακολουθεί τον ομιλητή.
      ΑΘΑΝΑΣΙΟΣ ΛΕΒΕΝΤΗΣ: Αυτήν τη στιγμή πρέπει να αρχίσει να ξαναξηλώνεται η μαραθώνια διαδρομή, γιατί δεν προβλέφθηκε καθόλου σύστημα αποχέτευσης των όμβριων υδάτων. Ας μη μιλήσουμε για την αποχέτευση των ακάθαρτων υδάτων, που δεν υπάρχει σχεδόν σε όλο το υπόλοιπο της Αττικής.
      Κάτω από αυτές τις συνθήκες, λοιπόν, εμείς λέμε ότι εάν θέλουμε να κάνουμε ανάπτυξη, πρέπει να κάνουμε αναπροσανατολισμών προτεραιοτήτων, στόχων, υποδομών και να ξοδεύουμε για την έρευνα, για την παιδεία. Ασφαλώς θα πρέπει να ανασυγκροτήσουμε και το κράτος μας, με την έννοια ότι δεν μπορεί με αυτό το γραφειοκρατικό σύστημα, με αυτήν τη διαπλοκή που υπάρχει, με αυτήν τη διαφθορά να προχωρήσουμε.
      Ευχαριστώ.
      ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε πολύ.
      Ο κ. Παπουτσής έχει το λόγο.
      ΧΡΗΣΤΟΣ ΠΑΠΟΥΤΣΗΣ: Ευχαριστώ, κυρία Πρόεδρε.
      Δεν υπάρχει καμία απολύτως αμφιβολία ότι η χώρα μας για πολλά χρόνια αντιμετωπίζει έλλειμμα ανταγωνιστικότητας στην οικονομία, ένα έλλειμμα όμως που ήταν εντελώς διαφορετικό τη δεκαετία του ’50, εντελώς διαφορετικό στη διάρκεια της δικτατορίας, διαφορετικό στα χρόνια της μεταπολίτευσης, διαφορετικό από τη στιγμή που μπήκε η χώρα μας στην Ευρωπαϊκή Οικονομική Κοινότητα, διαφορετικό τώρα που είμαστε στην Οικονομική και Νομισματική Ένωση και βεβαίως πολύ διαφορετικό τώρα που είμαστε στην περίοδο παγκοσμιοποίησης των αγορών και των οικονομικών δεδομένων και σχέσεων.
      Αυτά για τον αγαπητό συνάδελφο και καθηγητή κ. Βεργίνη, ο οποίος λείπει από την Αίθουσα, που παρουσίασε το στοιχείο του συγκριτικού δείκτη, όπως είπε μάλιστα, ανταγωνιστικότητας, αναφερόμενος σε μια παγκόσμια μελέτη, στην οποία συμμετέχουν και οι χώρες του Τρίτου Κόσμου, δηλαδή εκείνες οι χώρες εκ των οποίων μία από τις παραμέτρους του δείκτη αυτού είναι το χαμηλό κόστος εργασίας και εκεί που η εργασία αμείβεται μεν με ελάχιστα ποσά σε απάνθρωπες συνθήκες δουλειάς.
      ΑΓΓΕΛΟΣ ΤΖΕΚΗΣ: Και η παιδική εργασία.
      ΧΡΗΣΤΟΣ ΠΑΠΟΥΤΣΗΣ: Βεβαίως και η παιδική εργασία.
      Είναι στοιχεία που η ίδια η Ευρωπαϊκή Ένωση θέτει ως στοιχεία απαραίτητα για να συνάψει διπλωματικές και οικονομικές σχέσεις με αυτές τις χώρες.
      Ας μείνουμε, όμως, στο δικό μας περίγυρο για την αναζήτηση των κριτηρίων ανταγωνιστικότητας, εκεί που βιώνεται η ελληνική οικονομία, δηλαδή η ευρωπαϊκή οικονομία και ας δούμε την προσπάθεια, γιατί και σήμερα έχουμε έλλειμμα ανταγωνιστικότητας, όμως, κανείς μα κανείς δεν μπορεί να υποστηρίξει, ούτε από τη Νέα Δημοκρατία ούτε εντός και εκτός Αιθούσης, ότι δεν έχει γίνει προσπάθεια και ότι δεν συγκλίνουμε διαρκώς και με σταθερά βήματα στο μέσο όρο της Ευρωπαϊκής Ένωσης.
      Έχω εδώ τα στοιχεία, όπως τα έχει και ο κάθε συνάδελφος και ο κύριος Υπουργός και οι πάντες της Ευρωπαϊκής Επιτροπής του 2003 με τα τρία βασικά στοιχεία του δείκτη της ανταγωνιστικότητας. Όσον αφορά στην παραγωγικότητα της εργασίας έχουμε μέσο όρο στην ευρωζώνη 2%, για την Ελλάδα 2,8%. Μέσοι πραγματικοί μισθοί στην ευρωζώνη 0,8%, για την Ελλάδα 2,2%. Αποδοτικότητα του κεφαλαίου στην ευρωζώνη 0,7%, για την Ελλάδα 3,7%.
      Τι δείχνει αυτό; Ότι γίνεται μια προσπάθεια για να ενισχύσουμε την ανταγωνιστικότητα και αυτή η προσπάθεια δεν ήταν της κυβέρνησης του ΠΑΣΟΚ. Καθοδηγήθηκε από την κυβέρνηση του ΠΑΣΟΚ, γιατί αυτή είχε την πολιτική ευθύνη, αλλά ήταν προσπάθεια όλων των παραγωγικών δυνάμεων της χώρας, όλης της κοινωνίας, μα πάνω από όλα των εργαζόμενων, που έκαναν πολύ μεγάλες θυσίες για να μπει η χώρα στην Οικονομική και Νομισματική Ένωση.
      Σε αυτήν την προσπάθεια, δυστυχώς, ήταν απούσα η Νέα Δημοκρατία. Γι’ αυτό και σήμερα ακούμε μέσα στην Αίθουσα αυτή, σε ένα νομοσχέδιο που θα μπορούσε να το χαρακτηρίσει κανείς και θετικό, εάν, όπως εξήγησε στον κύριο Υπουργό ο εισηγητής μας κ. Πιπεργιάς, δεν συμπεριλάμβανε και την περίφημη τροπολογία για την αύξηση των διδάκτρων.
      Ωστόσο, θέλω να πω ότι η Νέα Δημοκρατία ήταν απούσα σε αυτήν τη μεγάλη περίοδο της μεγάλης προσπάθειας για την ανάπτυξη και την ενίσχυση της ανταγωνιστικότητας. Ήταν εκείνη που λοιδορούσε, αμφισβητούσε, υπέσκαπτε την αναπτυξιακή πορεία της χώρας όλα αυτά τα χρόνια. 
      Άκουσα και την κυρία Βουλτέψη να λέει: «Ήταν στο πρόγραμμά μας η απογραφή». Ποιος σας είπε ότι δεν το ξέρουμε; Φυσικά και το ξέρουμε. Στο πρόγραμμά σας ήταν η απογραφή, αλλά για αυτήν την απογραφή θα απολογείστε για πολλά χρόνια στον ελληνικό λαό και για τη δίνη στην οποία έχετε φέρει την ελληνική οικονομία. Καλά θα κάνουμε να δούμε τι έρχεται, γιατί τη συνέχεια του έργου αυτού δεν την έχουμε δει ακόμα.
      Θα έχουμε τη συζήτηση βέβαια στον Προϋπολογισμό και εκεί θα ακούσουμε πολλά.
      Μέχρι τότε, όμως, κύριε Υπουργέ -μιας και, όπως ξέρετε, εκτιμώ ιδιαίτερα και το ήθος σας και την εντιμότητά σας και γνωρίζω επίσης τη στενή σχέση και συνεργασία που έχετε με τον Πρωθυπουργό, όπως άλλωστε και ο Υπουργός Οικονομίας- καλό θα κάνετε να ενημερώσετε το Σώμα ποιο είναι το αναπτυξιακό πρόγραμμα της Νέας Δημοκρατίας. Πώς και ποια έργα θα χρηματοδοτήσετε; Και από πού θα τα χρηματοδοτήσετε; Ποια είναι τα έργα με τα οποία θα σημαδέψετε στην πορεία της χώρας τα επόμενα χρόνια για να κρατήσετε στο επίπεδο των οικονομικών επιδόσεων που παραλάβατε την οικονομία; Θέλουμε να το ακούσουμε κάποτε, όπως θέλουμε να ακούσουμε επιτέλους και εμείς εδώ στο ελληνικό κοινοβούλιο τα στοιχεία της περιφήμου απογραφής τα οποία δώσατε στις Βρυξέλλες. 
      Οι υπηρεσίες -επειδή ακούμε συνέχεια το επιχείρημα το οποίο προφανώς είναι εύληπτο από πολλούς και φαίνεται ότι ακούγεται καλά- δεν είναι κουτόφραγκοι. Κανείς δεν είπε κάτι τέτοιο. Κάνετε λάθος.. Αντίθετα είπαμε, το λέμε και συνεχίζουμε να λέμε ότι οι υπηρεσίες της Ευρωπαϊκής Επιτροπής κάνουν τη δουλειά τους με άριστο τρόπο, με εξαιρετικούς υπαλλήλους. Έχουν μια υποχρέωση όμως την οποία τη σέβονται, έχουν υποχρέωση να σέβονται τις κυβερνήσεις των κρατών-μελών για τη μεθοδολογία που επιλέγουν. 
      Και εδώ είναι η μομφή για τη Νέα Δημοκρατία, γιατί άλλαξε τη μεθοδολογία ένα μήνα μετά τις εκλογές. Γι’ αυτό και η ανακοίνωση του ECOFIN, γι’ αυτό και η χθεσινή δήλωση του Γενικού Διευθυντού της EUROSTAT στο Ευρωπαϊκό Κοινοβούλιο στην ακρόαση ενώπιον της Οικονομικής Επιτροπής του Κοινοβουλίου, γι’ αυτόν το λόγο ακριβώς έγινε. Γιατί αυτά δεν είναι σοβαρά πράγματα για τις οικονομίες των κρατών μελών και γιατί ήταν ανεύθυνη η πράξη του Υπουργού Οικονομικών της Κυβέρνησης της Νέας Δημοκρατίας.
      Αυτή η πράξη δεν έθιξε την Ελλάδα μόνο αλλά την έβαλε σε μια δίνη πολλών και μεγάλων αντιθέσεων. Αλλά έθιξε και τις ίδιες τις υπηρεσίες της Ευρωπαϊκής Επιτροπής. Έθεσε σε αμφισβήτηση την ίδια την Οικονομική και Νομισματική Ένωση, γιατί έδωσε επιχειρήματα σε εκείνους που πολεμούν τη χρηματοδότηση των μικρών κρατών, σε εκείνους που δεν θέλουν την επέκταση της Οικονομικής και Νομισματικής Ένωσης με ισχυρούς όρους αλλά θέλουν με χαλαρούς όρους για να μπορούν να μπουν και τα νέα κράτη. 
      Για όλους αυτούς τους λόγους θα αντιμετωπίσετε πολλά σοβαρά επιχειρήματα και πολλές σοβαρές επιθέσεις από την Ευρωπαϊκή Επιτροπή και τους «φίλους» μας -το τονίζω αυτό για να μην εκπλαγούμε- στην Ευρωπαϊκή Ένωση τα επόμενα χρόνια. Γιατί η Ελλάδα ήταν μια χώρα η οποία έκανε μεγάλη προσπάθεια για να μπει στην Οικονομική και Νομισματική Ένωση και μπήκε με το σπαθί της, όπως επιτέλους είπε ο κ. Αλογοσκούφης εξερχόμενος της Αιθούσης στην οποία μόλις προηγουμένως, πριν μισή ώρα, έλεγε εντελώς διαφορετικά πράγματα. Η Ελλάδα μπήκε με το σπαθί της αλλά μπήκε σε μια διαδικασία πολιτικής επιλογής για την εκκίνηση της Οικονομικής και Νομισματικής Ένωσης με πολλά άλλα κράτη, τα οποία έκαναν και εκείνα την ίδια προσπάθεια για να μπουν με τους ίδιους κανόνες και τις ίδιες μεθοδολογίες λογιστικών καταγραφών σε όλους τους προϋπολογισμούς. 
      Αυτή είναι η αλήθεια, κύριε Υπουργέ, και αυτήν την αλήθεια θα πρέπει κάποτε να την αναγνωρίσουμε. Μέχρι τότε όμως δυο πράγματα ζητούμε από εσάς. Πρώτον, η Kυβέρνηση να δώσει στην Εθνική Αντιπροσωπεία τα αποτελέσματα της περιφήμου απογραφής για να τα μάθει και ο ελληνικός λαός και δεύτερον, ζητούμε από εσάς το αναπτυξιακό πρόγραμμα, για το Συμβούλιο Ανταγωνιστικότητας, την προέλευσή του, πότε ξεκίνησε. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Παπουτσή. 
      Δεν υπάρχει άλλος εγγεγραμμένος ομιλητής. Το λόγο έχει ο κύριος Υπουργός για να κλείσει τη συζήτηση. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα ήθελα να μιλήσω, κυρία Πρόεδρε, γιατί εδώ έχω την αίσθηση ότι η υπόθεση της απογραφής φαίνεται ότι ενοχλεί εξαιρετικά σοβαρά το κόμμα της Αξιωματικής Αντιπολίτευσης. Νομίζει ότι θα κρυφτεί πίσω από τις επιθέσεις για αυτό καθ’ αυτό το γεγονός. 
      ΧΡΗΣΤΟΣ ΠΑΠΟΥΤΣΗΣ: Υπονομεύει την Ανταγωνιστικότητα.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Παπουτσή, αυτό που πρέπει να σας απασχολεί είναι η πραγματικότητα την οποία αφήσατε, είναι τα αυτοκρατορικά ελλείμματα και το αυτοκρατορικό δημόσιο χρέος. Αυτό πρέπει να σας απασχολεί. Γι’ αυτό κριθήκατε από τον ελληνικό λαό και εξακολουθείτε να κρίνεστε.
      ΧΡΗΣΤΟΣ ΠΑΠΟΥΤΣΗΣ: Όλοι κρινόμαστε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ούτε το φύλλο συκής που θέλετε να βάλετε τώρα με τις επιθέσεις περί απογραφής. 
      Είναι σοβαρό αυτό το οποίο λέτε, κύριε Παπουτσή, ότι δεν ενημέρωσε ο Υπουργός Οικονομίας την Εθνική Αντιπροσωπεία; Δεν συγκλήθηκε την προηγούμενη εβδομάδα η Επιτροπή Οικονομικών Υποθέσεων και ενημερώθηκε ακριβώς για το περιεχόμενο της απογραφής; Και μια και δυο και τρεις φορές. Σήμερα, απ’ ό,τι με ενημερώνουν οι συνάδελφοί μου, σε άλλο νομοσχέδιο και σε άλλη αίθουσα εδώ ο Υπουργός Οικονομίας και Οικονομικών έλεγε πάλι εκεί το ίδιο. Το έχετε πάρει ως μοτίβο, αλλά η πραγματικότητα είναι αυτοκρατορικά ελλείμματα, αυτοκρατορικό δημόσιο χρέος και γι’ αυτό ευθύνονται οι πολιτικές των κυβερνήσεών σας και όχι η απογραφή.
      ΧΡΗΣΤΟΣ ΠΑΠΟΥΤΣΗΣ: Μα, αρνείται ο κύριος Υπουργός να μας δώσει τα στοιχεία της απογραφής.
      ΔΗΜΗΤΡΙΟΣ ΣΙΟΥΦΑΣ: Η απογραφή ενίσχυσε την αξιοπιστία της χώρας και δίνει τη δυνατότητα στη σημερινή Κυβέρνηση, ακουμπώντας όχι σε πήλινα πόδια, αλλά στα πραγματικά δημοσιονομικά μεγέθη να κτίσει αυτήν την πολιτική, περιορίζοντας τη σπατάλη, περιορίζοντας εκεί που πράγματι μπορεί να γίνει παρέμβαση, χωρίς να  θιχτεί το εισόδημα των εργαζομένων και των συνταξιούχων. Αυτή είναι η ήπια προσαρμογή. Εσείς θα μιλάτε για απογραφή κι εμείς θα σας απαντούμε για την ήπια προσαρμογή και τις ευθύνες που έχετε και για τα ελλείμματα και για το δημόσιο χρέος. 
      ΠΡΟΕΔΡΟΣ ( Άννα Μπενάκη - Ψαρούδα): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Ανάπτυξης.
      Ερωτάται το Σώμα: Γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΠΙΠΕΡΓΙΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΟΣ ( Άννα Μπενάκη - Ψαρούδα): Συνεπώς το σχέδιο νόμου του Υπουργείου Ανάπτυξης «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης» έγινε δεκτό επί της αρχής κατά πλειοψηφία.
      Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.28΄, λύεται η συνεδρίαση για αύριο Πέμπτη 7 Οκτωβρίου 2004 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης», σύμφωνα με την ημερήσια διάταξη, που έχει διανεμηθεί.
      Η ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 6/10/04                     ΣΕΛ.160

