      Πέμπτη 7 Οκτωβρίου 2004
      ΣΥΝΕΔΡΙΑΣΗ ΜΑ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ 
      Α. ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μαθητές από το 14ο Δημοτικό Σχολείο Ηρακλείόυ και το Δ΄ Δημοτικό Σχολείο Πεύκης, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 8 Οκτωβρίου 2004.
      4. Συζήτηση επικαίρων ερωτήσεων.
      α) Προς τον Υπουργό Εξωτερικών, σχετικά με τη διασφάλιση των δικαιωμάτων των Ελλήνων της Ίμβρου και της Τενέδου εν όψει της ευταξιακής πορείας της Τουρκίας κ.λπ., σελ.
      β) Προς τον Υπουργό Απασχόλησης και Κοινωνικής Προστασίας σχετικά με την καταβολή των δεδουλευμένων στους εργαζόμενους της τεχνικής εταιρείας «Ν. ΚΑΜΑΤΑΚΗΣ» στη Θεσσαλονίκη κ.λπ., σελ.
      γ) Προς τον Υπουργό Περιβάλλοντος, Χωροταξίας και Δημοσίων Έργων σχετικά με τη δημιουργία Ενιαίου Φορέα Διαχείρισης για τη λειτουργία, ασφάλεια και συντήρηση των βασικών οδικών αξόνων, σελ.
      δ) Προς τον Υπουργό Οικονομίας και Οικονομικών σχετικά με τη διαδικασία, την αντικειμενικότητα και τη μεθοδολογία της «δημοσιονομικής απογραφής» κ.λπ., σελ.
      ε) Προς τον Υπουργό Δημόσιας Διοίκησης και Αποκέντρωσης σχετικά με τη λήψη αναγκαίων μέτρων αντιμετώπισης των προβλημάτων των προσφύγων στο Κέντρο Υποδοχής της Σάμου, σελ.
      στ) Προς τον Υπουργό Εθνικής Άμυνας σχετικά με την εγκατάσταση Νατοϊκής βάσης αεροπλάνων ανεφοδιασμού εν πτήσει στο αεροδρόμιο της Ελευσίνας, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1) Συζήτηση επί των άρθρων του σχεδίου νόμου του Υπουργείου Ανάπτυξης: «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης», σελ.
      2) ΚΑΤΑΘΕΣΗ ΕΚΘΕΣΗΣ ΔΙΑΡΚΟΥΣ ΕΠΙΤΡΟΠΗΣ
      Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις», σελ.
      ΟΜΙΛΗΤΕΣ
      Επί των επικαίρων ερωτήσεων.
      ΑΛΟΓΟΣΚΟΥΦΗΣ Γ., σελ.
      ΓΙΑΚΟΥΜΑΤΟΣ Γ., σελ.
      ΚΑΛΟΓΙΑΝΝΗΣ Σ., σελ.
      ΛΑΜΠΡΟΠΟΥΛΟΣ Ι., σελ.
      ΛΕΒΕΝΤΗΣ Α., σελ.
      ΜΑΓΚΡΙΩΤΗΣ Ι., σελ.
      ΝΑΚΟΣ Α., σελ.
      ΞΗΡΟΤΥΡΗ –ΑΙΚΑΤΕΡΙΝΑΡΗ Α., σελ.
      ΣΚΟΠΕΛΙΤΗΣ Σ., σελ.
      ΣΤΥΛΙΑΝΙΔΗΣ Ε., σελ.
      ΤΖΕΚΗΣ Α., σελ.
      ΧΡΙΣΤΟΔΟΥΛΑΚΗΣ Ν., σελ.
      Επί του σχεδίου νόμου του Υπουργείου Ανάπτυξης
      ΒΕΝΙΖΕΛΟΣ Ε., σελ.
      ΒΕΡΓΙΝΗΣ Ξ., σελ.
      ΒΕΡΕΛΗΣ Χ., σελ.
      ΒΟΥΛΤΕΨΗ Σ., σελ.
      ΓΕΙΤΟΝΑΣ Κ., σελ.
      ΕΥΘΥΜΙΟΥ Π., σελ.
      ΚΑΡΑΜΑΡΙΟΣ Α., σελ.
      ΚΑΣΤΑΝΙΔΗΣ Χ., σελ.
      ΚΕΓΚΕΡΟΓΛΟΥ Β., σελ.
      ΚΟΣΜΙΔΗΣ Σ., σελ.
      ΚΟΥΛΟΥΡΗΣ Κ., σελ.
      ΛΕΒΕΝΤΗΣ Α., σελ.
      ΛΕΓΚΑΣ Ν., σελ.
      ΜΑΝΟΣ ΣΤ., σελ.
      ΜΠΑΝΤΟΥΒΑΣ Κ., σελ.
      ΠΑΠΑΘΑΝΑΣΙΟΥ Ι., σελ.
      ΠΑΠΟΥΤΣΗΣ Χ., σελ.
      ΠΙΠΕΡΓΙΑΣ Δ., σελ.
      ΠΟΛΥΔΩΡΑΣ Β., σελ.
      ΠΡΩΤΟΠΑΠΠΑΣ Χ., σελ.
      ΣΙΟΥΦΑΣ Δ., σελ.
      ΣΤΡΑΤΑΚΗΣ Ε., σελ.
      ΤΖΕΚΗΣ Α., σελ.
      ΧΡΥΣΗΣ Β., σελ.

ΠΡΑΚΤΙΚΑ  ΒΟΥΛΗΣ
ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΣΥΝΕΔΡΙΑΣΗ ΜΑ΄
Πέμπτη 7 Οκτωβρίου 2004
      Αθήνα, σήμερα στις 7 Οκτωβρίου 2004, ημέρα Πέμπτη και ώρα 10.48΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
	ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Αθανάσιο Λεβέντη, Βουλευτή Υπολοίπου Αττικής, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ:
      1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά καταγγελίες της ΔΑΚΕ του Πανεπιστημιακού Νοσοκομείου Πατρών.
      2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη μείωση της τουριστικής κίνησης στην Πάτρα.
      3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά περιστατικό απόπειρας αυτοκτονίας.
      4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη διάθεση των εσόδων του Εκπαιδευτικού Θεραπευτικού Κέντρου «Μέριμνα».
      5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά σε διαμάχη νοσοκομειακών οδηγών και ΕΚΑΒ στην Πάτρα.
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην αναγκαιότητα εκτέλεσης αντιπλημμυρικών έργων στους χείμαρρους  της Πάτρας.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδας που αφορούν στις προσλήψεις προσωπικού στο Δήμο Πατρών.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη μετατροπή σε εργοτάξιο της νότιας εισόδου της πόλης των Πατρών.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδας σχετικά με την αντιμετώπιση των λαθρεμπόρων στο Αίγιο.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην παράκληση των παιδιών με ειδικές ανάγκες να επιστρέψουν στο Ειδικό Επαγγελματικό Εκπαιδευτήριο.
      11) Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην εξαφάνιση των φυλλαδίων του Υπουργείου Ανάπτυξης με τις ενδεικτικές τιμές στα είδη ευρείας κατανάλωσης.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά αφαίρεση φωτεινού σηματοδότη από διασταύρωση της Εθνικής με την παλαιά Εθνική Οδό στην Πάτρα.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  που αφορά στον έλεγχο στα φορτηγά οχήματα που διέρχονται από το Ρίο – Αντίρριο.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορούν στον κίνδυνο κατάρρευσης της δεξαμενής νερού στον Κάτων Αλισσό.
      15) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία η Ένωση Αγραφιώτικων Χωριών Νομού Καρδίτσας διαμαρτύρεται για τον αποκλεισμό του Νομού Καρδίτσας από το πρόγραμμα «Ανάπτυξη Κεντρικής και Βόρειας Πίνδου».
      16) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου Ελλάδας ζητεί την ολοκλήρωση του Βόρειου Οδικού Άξονα Κρήτης.
      17) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ομοσπονδία Αγροτικών Συλλόγων Νομού Ηρακλείου ζητεί την αποζημίωση από τον ΕΛΓΑ των παραγωγών επιτραπέζιας σουλτανίνας του Νομού Ηρακλείου.
      18) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην επικινδυνότητα του δρόμου Ηρακλείου – Μεσαράς.
      19) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην έλλειψη ασθενοφόρου στη Βιάννο.
      20) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στις καλλιέργειες φράουλας στο Δ.Δ. Μητρόπολης.
      21) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία οι Διευθυντές του Γυμνασίου και Λυκείου Ερμιόνης, ο Δήμαρχος και οι Σύλλογοι Γονέων και Κηδεμόνων των πιο πάνω σχολείων ζητούν την κάλυψη των κενών θέσεων με διδακτικό προσωπικό και την κατασκευή αιθουσών διδασκαλίας.
      22) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία ο Δήμος Ελειού – Πρόννων Κεφαλληνίας ζητεί να ιδρυθεί και να λειτουργήσει Πυροσβεστικό Κλιμάκιο στην περιοχή του.
      23) Οι Βουλευτές κύριοι ΕΛΠΙΔΑ ΠΑΝΤΕΛΑΚΗ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία η Πανελλήνια Ένωση  Συμβασιούχων ΟΠΑΔ ζητεί να μονιμοποιηθούν οι συμβασιούχοι εργαζόμενοι στον Οργανισμό Περίθαλψης Ασφαλισμένων Δημοσίου.
      24) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Βόλου Μαγνησίας ζητεί να ενταχθεί στο ταμείο συνοχής το έργο επέκτασης του βιολογικού καθαρισμού της ευρύτερης περιοχής.
      25) Οι Βουλευτές κύριοι ΑΙΚΑΤΕΡΙΝΗ  ΠΕΡΛΕΠΕ – ΣΗΦΟΥΝΑΚΗ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Δήμαρχος Αρτεμισίου ζητεί τη διπλή ζεύξη του Μαλιακού μέσω της Βόρειας Εύβοιας.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά σε υπόθεση κερδοσκοπίας υπαλλήλων των διοδίων στην Εθνική Πατρών – Κορίνθου.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην εμπλοκή του έργου του χειμάρρου του Διακονιάρη στην Πάτρα.
      28) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Τμήμα Ανατολικής Στερεάς του Τεχνικού Επιμελητηρίου Ελλάδας ζητεί την άμεση λήψη μέτρων για τη βελτίωση της οδικής ασφάλειας στο πέταλο του Μαλιακού.
      29) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ομοσπονδία Επαγγελματικών – Βιοτεχνικών και Εμπορικών  Σωματείων Νομού Φθιώτιδας ζητεί την αύξηση των ποσών για οδοντοπροσθετικές εργασίες των συμβεβλημένων εργαστηρίων με το ΙΚΑ.
      30) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Δ/νση Δημοσίων Έργων Στερεάς Ελλάδας ζητεί τη βελτίωση της Ε.Ο. Λαμίας – Καρπενησίου.
      31) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Στυλίδας Φθιώτιδας ζητεί χρηματοδότηση για την αποπεράτωση του νέου σχολικού κτιρίου του 1ου Δημοτικού Σχολείου και Νηπιαγωγείου Στυλίδας Φθιώτιδας.
      32) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Επιμελητήριο Φθιώτιδας ζητεί την άμεση λήψη τεχνικών μέσων που θα αποσκοπούν στον περιορισμό των τροχαίων ατυχημάτων σε όλο το μήκος του Μαλιακού πετάλου.
      33) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύνδεσμος Ιδιοκτητών φορτηγών αυτοκινήτων διεθνών μεταφορών Γιαννιτσών και περιχώρων ζητεί την εντατικοποίηση του ελέγχου των φορτηγών αυτοκινήτων διεθνών μεταφορών κ.λπ.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1744/24-6-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 59993/ΙΗ/14-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1744/24-6-04 την οποία κατέθεσε ο Βουλευτής κ. Αλέξανδρος Αλαβάνος και αφορά στη χρήση Φυσικού Αερίου στα σχολεία, και στα θέματα της αρμοδιότητάς μας, σας γνωρίζουμε τα ακόλουθα:
     Α. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα και κατασκευές χωρίς περαιτέρω παρέμβαση μέσα στο Νομό.
     Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠ.ΕΣ.Δ.Δ.Α.
     Β. Οι σχετικές μελέτες του Ο.Σ.Κ., οι οποίες εφαρμόζονται επί αρκετά χρόνια, προέβλεπαν την εγκατάσταση καυστήρων διπλής ενέργειας (πετρέλαιο diesel και φυσικό αέριο). Συνεπώς η μετάβαση από το πετρέλαιο στο φυσικό αέριο είναι απλή.
     Πρόσφατα άρχισαν να υλοποιούνται οι συνδέσεις διδακτηρίων με το δίκτυο φυσικού αερίου κατόπιν σχετικής αποφάσεως (Μάιος 2004) στις περιοχές εκείνες όπου υφίσταται δίκτυο της Εταιρείας Παροχής Αερίου.
     Για το θέμα των εναλλακτικών μορφών ενέργειας ο Ο.Σ.Κ. Α.Ε. ξεκινάει άμεσα και θα.. δώσει ιδιαίτερη έμφαση στη συνεργασία με το Κέντρο Ανανεώσιμων Πηγών Ενέργειας στο πλαίσιο των κατευθύνσεων του Γ΄ Κ.Π.Σ.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
      2. Στην με αριθμό 1753/24-6-2004 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 26681/189/14-7-04 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σχετικά με την ανωτέρω ερώτηση, σας πληροφορούμε τα εξής:
     1. Κεντρικοί άξονες του οικονομικού προγράμματος της Κυβέρνησης είναι η επίτευξη υψηλού ρυθμού ισόρροπης ανάπτυξης, η μείωση της ανεργίας και η αύξηση της απασχόλησης. Ο νέος αναπτυξιακός νόμος μαζί με την φορολογική μεταρρύθμιση, τις διαρθρωτικές αλλαγές και την αποτελεσματικότερη αξιοποίηση των κονδυλίων της Ευρωπαϊκής Ένωσης θα συμβάλλουν στην ενίσχυση της ανάπτυξης. Παράλληλα, θα προωθηθεί η συναινετική βελτίωση της λειτουργίας της αγοράς εργασίας με την υλοποίηση νέων στοχευομένων προγραμμάτων εκπαίδευσης και κατάρτισης.
     2. Η αντιμετώπιση του πληθωρισμού χρειάζεται ένα διαφορετικό μείγμα μακροοικονομικής πολιτικής από αυτό που ακολουθήθηκε από την προηγούμενη Κυβέρνηση. Επιπλέον, απαιτεί ιδιαίτερη έμφαση στην προώθηση των αναγκαίων διαρθρωτικών μεταρρυθμίσεων. Αυτοί είναι οι βασικοί άξονες της κυβερνητικής πολιτικής μας. Το Υπουργείο Οικονομίας και Οικονομικών έχει αποστείλει εγκύκλιο (19/4/2004) προς όλα τα Υπουργεία και τους εποπτευόμενους φορείς, σύμφωνα με την οποία πριν από κάθε αναπροσαρμογή και καθορισμό των πάσης φύσεως τιμολογίων, τελών, δικαιωμάτων, εισφορών, εισοδηματικών παροχών κλπ., υποχρεούνται να υποβάλουν το σχετικό αίτημα προς τα αρμόδια Υπουργεία και το Υπουργείο Οικονομίας και Οικονομικών. Επισημαίνεται ότι καμιά αύξηση δεν θα ισχύει αν προηγουμένως δεν υπάρχει σύμφωνη γνώμη του Υπουργείου Οικονομίας και Οικονομικών. Πρέπει να σημειωθεί ότι, παρά τη σημαντική άνοδο των τιμών των καυσίμων κατά το τελευταίο διάστημα ο ρυθμός αύξησης του Εθνικού Γ.Δ.Τ.Κ το τετράμηνο Μαρτίου-Ιουνίου 2004 περιορίσθηκε στο 2,8%, από 3,8% την αντίστοιχη περίοδο του 2003 και η διαφορά του ρυθμού αύξησης του εναρμονισμένου Δ.Τ.Κ από τον αντίστοιχο της Ευρωζώνης, μειώθηκε το Ιούνιο του 2004 στις 0,6 εκατ. μονάδες από 1,6 τον αντίστοιχο μήνα του 2003. Οι τελευταίες εξελίξεις της αγοράς των καυσίμων είναι ευνοϊκές, αφού η τιμή του πετρελαίου τον Ιούνιο του 2004 έναντι εκείνης του Μαΐου του 2004 μειώθηκε, σε ευρώ, κατά 9,3%, γεγονός το οποίο θα συμβάλει θετικά στην αποκλιμάκωση των πληθωριστικών πιέσεων.
     Ο Υπουργός
     Γ. ΑΛΟΓΟΣΚΟΥΦΗΣ»
     3. Στις με αριθμό 1677/23-6-04, 1793/28-6-04 και 1794/28-6-04 ερωτήσεις του Βουλευτή κ. Γεωργίου Παπαγεωργίου δόθηκε με το υπ’ αριθμ. 37093/14-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση των ανωτέρω ερωτήσεων, σας πληροφορούμε ότι η Περιφέρεια Στερεάς Ελλάδας στα πλαίσια του Μέτρου 1.13 «Ενίσχυση, βελτίωση υποδομών Αλιείας» του ΠΕΠ 2000-2006, θα αποστείλει σύντομα πρόσκληση προς τους Δικαιούχους ΟΤΑ για την υποβολή προτάσεων, στην κατηγορία πράξεων «Κατασκευή, επέκταση ή εκσυγχρονισμός καταφυγίων αλιευτικών σκαφών».
     Οι προτάσεις που θα υποβληθούν από τους ενδιαφερόμενους ΟΤΑ, προκειμένου να ενταχθούν και να χρηματοδοτηθούν από το ΠΕΠ Στερεάς Ελλάδας, θα αξιολογηθούν σχετικά με τα κριτήρια ένταξης, αλλά και συγκριτικά μεταξύ τoυς.
     Ο Υφυπουργός
     ΑΘΑΝ. ΝΑΚΟΣ»
     4. Στην με αριθμό 1763/23-6-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 37036/13-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στο ανωτέρω σχετικό έγγραφό σας, με το οποίο μας διαβιβάσατε ερώτηση την οποία κατέθεσε ο Βουλευτής κ. Γεώργιος Παπαγεωργίου και αφορά την ίδρυση Κέντρου Περιβαλλοντικής Εκπαίδευσης στην εδαφική περιφέρεια του Δήμου Διρφύων, σας γνωρίζουμε ότι αρμόδιο να απαντήσει είναι το Υπουργείο Εθνικής Παιδείας και Θρησκευμάτων, στο οποίο κοινοποιούμε το παρόν με συνημμένο αντίγραφο της σχετικής ερώτησης.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     5. Στην με αριθμό 1604/21-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 37154/14-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμ. 1604/21.6.2004 ερώτησης του Βουλευτή κ. Μιχάλη Καρχιμάκη, αναφορικά με την έκδοση του προεδρικού διατάγματος κατάργησης του Λιμενικού Ταμείου Λασιθίου, σας γνωρίζουμε ότι το Υπουργείο Εσωτερικών, Δημόσιας Διοίκησης και Αποκέντρωσης στο πλαίσιο της δραστηριότητάς του για τη εύρυθμη λειτουργία των συσταθέντων δημοτικών λιμενικών ταμείων προβαίνει στις απαραίτητες ενέργειες για την επεξεργασία των εναπομεινάντων προεδρικών διαταγμάτων, συμμορφούμενο προς τις υποδείξεις του Συμβουλίου της Επικρατείας για κάθε περίπτωση.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     6. Στην με αριθμό 1938/2-7-04 ερώτηση της Βουλευτού  κ. Σούλας Μερεντίτη δόθηκε με το υπ’ αριθμ. 63391/16-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1938/2-7-2004, την οποία κατέθεσε η Βουλευτής κ. Σούλα Μερεντίτη και αφορά σε αίτημα ίδρυσης και λειτουργίας Τμήματος ΤΕΙ στο Ν. Τρικάλων, σας γνωρίζουμε τα ακόλουθα:
     Για την ίδρυση νέου Τμήματος, Σχολής ή Παραρτήματος Τ.ΕΙ. απαιτείται καταρχήν, σύμφωνα με τον ιδρυτικό νόμο των ΤΕΙ (1404/83), η υποβολή πλήρους και τεκμηριωμένης πρότασης από τα ίδια τα Ιδρύματα.
     Η πρόταση πρέπει να περιλαμβάνει στοιχεία όπως:
     - Την ύπαρξη. σημερινών αλλά και μελλοντικών αναγκών της οικονομίας-κοινωνίας σε στελέχη-πτυχιούχους του προτεινόμενου Τμήματος.
     - Την εξασφάλιση ζήτησης στην αγορά εργασίας.
     - Την εκτίμηση του κόστους λειτουργίας καθώς και τη σχέση του κόστους αυτού με το προσδοκώμενο αποτέλεσμα.
     - Τη δυνατότητα εύρυθμης λειτουργίας, ειδικότερα από άποψη απόκτησης χώρων λειτουργίας, εξεύρεσης του κατάλληλου εκπαιδευτικού προσωπικού κ.λ.π.
     - Τη δυνατότητα προσφοράς από την τοπική κοινωνία κτιριακών εγκαταστάσεων, διευκολύνσεων στέγασης των φοιτητών κ.λ.π.
     - Το ενδεικτικό πρόγραμμα σπουδών και το γενικό πλαίσιο δραστηριοτήτων και επαγγελματικής απασχόλησης και προοπτικής των πτυχιούχων.
     Η Ομάδα Στρατηγικού και Χωροταξικού Σχεδιασμού της Ελληνικής Ανώτατης Εκπαίδευσης, η οποία εισηγήθηκε με πορίσματά της τον Ιούνιο του 2002 και τον Αύγουστο του 2003 τις βασικές αρχές και προϋποθέσεις ανάπτυξης της Ανώτατης Εκπαίδευσης, τα ειδικά χαρακτηριστικά ανάπτυξής της κατά Περιφέρεια, καθώς και την πορεία υλοποίησης του παραπάνω Προγράμματος, δεν προέβλεπε την δημιουργία Τμήματος Τ.ΕΙ. στην περιοχή του Νομού Τρικάλων.
     Στο.ΥΠΕΠΘ έχει διαβιβασθεί απόφαση της Συνέλευσης του Τ.ΕΙ. Λάρισας, που αφορά σε πρόταση για ίδρυση Τμήματος Τ.ΕΙ. στα Τρίκαλα. Επίσης, έχουν υποβληθεί αιτήματα από τους τοπικούς φορείς. Σημειώνεται ότι όλες οι προτάσεις των Ιδρυμάτων καθώς και των τοπικών φορέων που υποβάλλονται στο ΥΠΕΠΘ θα εξετασθούν και θα συνεκτιμηθούν στα πλαίσια της επόμενης φάσης της διεύρυνσης της τριτοβάθμιας εκπαίδευσης.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     7. Στην με αριθμό 1905/1-7-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4141/7320/12-7-2003 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της με αριθμό 1905/01-07-2004 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα την ασφάλεια των πτήσεων, σας γνωρίζουμε τα ακόλουθα:
     Η ΠΑ διαθέτει τα πλέον σύγχρονα συστήματα εκπαίδευσης, που διασφαλίζουν υψηλή ποιότητα ρεαλιστικής εκπαίδευσης των Ιπταμένων μας και παράλληλα συμβάλλουν θετικά στον τομέα της ασφάλειας των πτήσεων. Πέραν τούτων όμως, η ΠΑ βρίσκεται σε διαρκή εγρήγορση για αναζήτηση νέων συστημάτων και μεθόδων εκπαίδευσης, που θα βελτιώνουν συνεχώς την αποτελεσματικότητα της επιχειρησιακής εκπαίδευσης των Ιπταμένων, σε όλο το φάσμα των δραστηριοτήτων της.
     Ακόμη, το βασικό δόγμα. της επιχειρησιακής εκπαίδευσης της ΠΑ είναι και θα παραμείνει το «εκπαιδεύσου όπως θα πολεμήσεις» και αυτό αποτελεί στόχο για την περαιτέρω αναβάθμιση αυτής, σε όλους τους τομείς. 
     Αναφορικά με την φυσική κατάσταση των Ιπταμένων, αυτή υλοποιείται υποχρεωτικά και προγραμματισμένα βάσει ημερήσιου προγράμματος στα πλήρως εξοπλισμένα γυμναστήρια των Μονάδων και δίδονται ειδικές οδηγίες στους Ιπταμένους από τους Ιατρούς που υπηρετούν σε αυτές, τόσο για την υγιεινή διατροφή, όσο και για τους κανόνες υγιεινού τρόπου ζωής. Όσον αφορά στους χώρους διαβίωσης σημειώνεται ότι, όλες οι Μονάδες διαθέτουν λέσχες και οικήματα, που παρέχουν πολύ καλές συνθήκες διαβίωσης στο προσωπικό τους και καλύπτουν τις απαιτήσεις διοικητικής μέριμνας του προσωπικού.
     Η ΠΑ καταβάλλει συνεχώς προσπάθειες για τη βελτίωση του βιοτικού και οικονομικού επιπέδου του προσωπικού της, αναγνωρίζοντας την υψηλή αποστολή που καλείται να εκτελέσει, η Κυβέρνηση δε, έχει δεσμευτεί για συγκεκριμένα μέτρα υπέρ του προσωπικού των Ε.Δ., τα οποία θα του επιτρέψουν να εκπληρώνει την αποστολή του ευχερέστερα.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     8. Στην με αριθμό 1768/25-6-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. Φ900α/4134/7309/9-7-04 έγγραφο από τον Υφυπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 1768/25-06-04 ερώτησης, που κατέθεσε ο Βουλευτής κ. Απόστολος Φωτιάδης με θέμα τη μετακίνηση και διαμονή των ΕΠ.ΟΠ. για ανάγκες των Ολυμπιακών Αγώνων, καθώς και την καταβολή οικονομικών παροχών, σας γνωρίζουμε τα ακόλουθα:
     1. Για το σύνολο του προσωπικού που έχει διατεθεί για την ασφάλεια των ΟΑ 2004, έχει σχεδιασθεί και υλοποιείται η διαμονή και σίτισή του, εφόσον το επιθυμεί σε κατάλληλα διαμορφωμένους χώρους των στρατοπέδων. Διευκρινίζεται ότι εκτός στρατοπέδου μπορούν να διαμένουν στελέχη μόνο μετά από έγγραφη δήλωση της επιθυμίας τους αυτής.
     Ειδικότερα, για τη σίτισή του προβλέπεται βελτιωμένο συσσίτιο 8,80 € ανά άτομο (αντίτιμο τροφοδοτικής μερίδας), με την παρασκευή και διάθεση του συσσιτίου στους χώρους διαμονής του, είτε με την χορήγηση στους δικαιούχους του αντιτίμου (8,80 €), σε όσους δεν δύνανται για υπηρεσιακούς λόγους να σιτιστούν. Επίσης, έχει προβλεφθεί και η χορήγηση 5 €, ανά άτομο, για παροχή μικρογεύματος, στον τόπο εκτέλεσης της αποστολής του.
     2. Περαιτέρω, έχει προβλεφθεί η χορήγηση όλων των δικαιουμένων παροχών στους μετακινούμενους, ήτοι όσοι μετακινούνται με απόσπαση από φρουρές εκτός Ολυμπιακών Πόλεων προς τις Ολυμπιακές Πόλεις, δικαιούνται σύμφωνα με την ισχύουσα νομοθεσία και θα τους χορηγηθούν τα εξής:
     (1) Έξοδα μετακίνησης (μετάβασης και επιστροφής, που συνίσταται σε  ημερήσια αποζημίωση 29,35 € και έξοδα εισιτηρίων).
     (2) Για κάθε ημέρα απόσπασης και για όλο το χρονικό διάστημα της αποσπάσεως, αποζημίωση, που είναι τα 2/3 της προβλεπόμενης Ημερήσιας Αποζημίωσης (Η.Α: 29,35 €, δηλαδή θα λαμβάνει για κάθε ημέρα απόσπασης 19,57 €). Η αποζημίωση αυτή είναι η μέγιστη προβλεπόμενη από την νομοθεσία.
     3. Η διαδικασία για χορήγηση της προβλεπόμενης ειδικής αποζημίωσης (Ολυμπιακό Επίδομα) που προβλέπεται από τον Ν.3207/2003 βρίσκεται σε εξέλιξη. Η σημερινή ηγεσία του ΥΠΕΘΑ καταβάλλει κάθε δυνατή προσπάθεια για τη ρύθμιση της καταβολής του επιδόματος αυτού δεδομένου ότι η προηγούμενη κυβέρνηση δεν προέβλεψε την εγγραφή στον προϋπολογισμό ούτε ενός ευρώ, αν και ο νόμος ψηφίσθηκε το 2003, το δε ύψος του επιδόματος για τις Ένοπλες Δυνάμεις, την Ελληνική Αστυνομία, το Πυροσβεστικό και το Λιμενικό Σώμα πιθανόν να προσεγγίσει τα 300 εκατομμύρια ευρώ.
     4. Η χορήγηση του επιδόματος παραμεθορίου περιοχής, δεν είναι δυνατόν να συνεχιστεί, με βάση το νόμο, πλην όμως υπερκαλύπτεται από τη χορήγηση των 2/3 της προβλεπόμενης ημερήσιας αποζημίωσης, για όλο το χρονικό διάστημα της απόσπασης (600 € το μήνα).
     Από τα παραπάνω γίνεται φανερό ότι κανένα στέλεχος, πέραν της τιμής που απορρέει από τη συμμετοχή του στη γιορτή της παγκόσμιας αθλητικής οικογένειας, δεν θα ζημιωθεί οικονομικά.
     Ο Υφυπουργός
     ΙΩΑΝΝΗΣ Δ. ΛΑΜΠΡΟΠΟΥΛΟΣ»
      9. Στην με αριθμό 1765/25-604 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Β13-700/19-7-04 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην με αριθμό 1765/25-6-2004 ερώτηση, που κατέθεσε στη Βουλή των Ελλήνων ο Βουλευτής κ. Φ. Κουβέλης, με θέμα «Προσδιορισμός του ύψους αναπροσαρμογής των διδάκτρων στα ιδιωτικά εκπαιδευτήρια», σας γνωστοποιούμε τα ακόλουθα:
     Πέρυσι ενώ η κυβέρνηση του ΠΑΣΟΚ ανακοίνωσε αυξήσεις στα βασικά δίδακτρα μέχρι 4.4% στην πράξη οι γονείς πλήρωσαν αυξήσεις μέχρι και 50% μέσω διάφορων πρόσθετων υπηρεσιών.
     Επιπλέον, χρόνια τώρα, ενώ οι υπηρεσίες του Υπουργείου Ανάπτυξης διαπίστωναν μη τήρηση του νόμου όσον αφορά το ύψος αύξησης των διδάκτρων, δεν επέβαλαν τα προβλεπόμενα από το νόμο υψηλά πρόστιμα στα ιδιωτικά σχολεία. Είναι σαφές, ότι το σημερινό σύστημα καθορισμού των διδάκτρων είναι παντελώς αναξιόπιστο και έχει εξαντλήσει την χρησιμότητα του. Πρέπει να αλλάξει και στις προθέσεις μας είναι να το αλλάξουμε. Θέλουμε ένα σύστημα στο οποίο οι γονείς θα γνωρίζουν τι θα πληρώνουν για όλο το διάστημα που το παιδί τους είναι στο σχολείο, χωρίς δυσάρεστες εκπλήξεις και συνεπώς θα λαμβάνουν ορθολογικότερα τις αποφάσεις τους και οι ιδιοκτήτες των σχολείων θα μπορούν να προβλέπουν τα έσοδα τους και να κάνουν τον απαραίτητο μακροπρόθεσμο σχεδιασμό τους" για την βελτίωση της ποιότητας των προσφερόμενων υπηρεσιών τους.
     Βρισκόμαστε σε διαβούλευση με όλους τους εμπλεκόμενους φορείς και σύντομα θα φέρουμε την πρότασή μας. Θα ήθελα επίσης να σας γνωστοποιήσω ότι τις προηγούμενες χρονιές η ρύθμιση για την αναπροσαρμογή που καθόριζε το ύψος των διδάκτρων υπογράφηκε α) για την σχολική περίοδο 2003-2004 τον μήνα Οκτώβριο του 2003 β) την περίοδο 2002-2003 τον μήνα Οκτώβριο του 2002 γ) την περίοδο 2001-2002 τον μήνα Νοέμβριο του 2001.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
      10. Στην με αριθμό 1900/1-7-04 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. 1056646/5086/Δ0010/13-7-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην με αριθμό 1900/1-7-2004 ερώτηση, που κατατέθηκε στη Βουλή από το Βουλευτή Γιάννη Δραγασάκη, σχετικά με την κήρυξη αναγκαστικής απαλλοτρίωσης για την ανέγερση του 7ου Γυμνασίου Πειραιά και όσον αφορά τα θέματα που άπτονται των αρμοδιοτήτων μας, σας γνωρίζουμε τα εξής:
     Ύστερα από πρόταση του αρμόδιου από το σκοπό της απαλλοτρίωσης Υπουργείου Εθνικής Παιδείας και Θρησκευμάτων, συντάχθηκε σχέδιο κοινής Υπουργικής απόφασης, σχετικά με την κήρυξη αναγκαστικής απαλλοτρίωσης έκτασης 686,96 τ.μ. για την ανέγερση διδακτηρίου του 7ου Γυμνασίου Πειραιά, το οποίο με το αριθ. 1031614/2889/0010/5-5-2004 έγγραφό μας εστάλη στο εν λόγω Υπουργείο, προκειμένου να υπογραφεί από τον συναρμόδιο Υπουργό Εθνικής Παιδείας και Θρησκευμάτων, πλην όμως μέχρι σήμερα δεν έχει επιστραφεί στην Υπηρεσία μας υπογεγραμμένο το εν λόγω σχέδιο, καθόσον, όπως μας εγνώρισε τηλεφωνικά το Υπουργείο αυτό, πρέπει να ρυθμισθούν προηγουμένως θέματα της αρμοδιότητάς του.
     Για τα υπόλοιπα θέματα που θίγονται στην ερώτηση αρμόδια να σας γνωρίσουν σχετικά είναι τα Υπουργεία, στα οποία κοινοποιείται το έγγραφό μας και απευθύνεται επίσης η ερώτηση.
     Ο Υφυπουργός
     ΠΕΤΡΟΣ ΔΟΥΚΑΣ»
      11. Στην με αριθμό 1764/25-6-04 ερώτηση των Βουλευτών κυρίων Μιχάλη Καρχιμάκη, Κων/νου Σπηλιόπουλου, Ευάγγελου Παπαχρήστου και Βασιλείου Οικονόμου δόθηκε με το υπ’ αριθμ. Φ900Α/4133/7308/5-7-04 έγγραφο από τον Υπουργό Εθνικής Ανάπτυξης η ακόλουθη απάντηση:
      «Σε απάvτηση της υπ' αριθμ. 1764/25-06-04 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Κώστας Σπηλιόπουλος, Βαγγέλης Παπαχρήστος και Βασίλειος Οικονόμου, με θέμα τις οργανωτικές αλλαγές στην εταιρεία Ελληνικά Αμυντικά Συστήματα (ΕΑΣ), σας γνωρίζουμε τα ακόλουθα:
      1. Η απελθούσα Διοίκηση της Εταιρείας Ελληνικά Αμυντικά Συστήματα και μάλιστα πριν την ενοποίηση της (ΕΒΟ - ΠΥΡΚΑΛ) είχε αναθέσει στην ιδιωτική Εταιρία Planet την κατάρτιση οργανωτικού σχήματος της νέας Εταιρίας, που θα δημιουργούταν από 1-1-2004 (ΕΑΣ) έναντι αμοιβής.
      Η Planet υπέβαλε οργανωτικό σχήμα για την λειτουργικότητα της νέας Εταιρίας, το οποίο μέχρι την ανάληψη της εξουσίας από τη νέα Διοίκηση, δεν είχε εφαρμοσθεί παρότι είχαν παρέλθει περίπου 5 μήνες, με αποτέλεσμα ενώ υπήρχε μία Εταιρία (ΕΑΣ) να λειτουργούν οργανωτικές μονάδες δύο (2) διαφορετικών Εταιριών (ΕΒΟ - ΠΥΡΚΑΛ) με διαφορετικές Διευθύνσεις τόσο στο κύριο έργο τους (Διευθύνσεις Προμηθειών, Πωλήσεων, κλπ.) όσο και στις επιτελικές υπηρεσίες (Διευθύνσεις Διοικητικού, Οικονομικού, κλπ.), που είχε σαν συνέπεια την πλήρη σύγχυση των αρμοδιοτήτων μεταξύ τους, τον αποσυντονισμό των λειτουργιών και τη διοικητική τους απαξίωση.
      2. Η νέα Διοίκηση της Εταιρίας, που ανέβαλε καθήκοντα τον Μάιο (5/2004), βρήκε την Εταιρία σε λειτουργική αδράνεια και έθεσε, αφού μελέτησε, σε εφαρμογή το οργανόγραμμα που είχε προτείνει η Εταιρία Planet, για να τη βγάλει άμεσα από το λήθαργο με σκοπό να επιτύχει το αναπτυξιακό της έργο.
      Προς τούτο λαμβάνοντας, αποκλειστικά και μόνο, υπόψη της την προσφορά και την προσήλωση στην υπηρεσία τους, των στελεχών της Εταιρείας και αδιαφορώντας για την πολιτική τους τοποθέτηση, προέβη στην οργανωτική της συγκρότηση, τοποθετώντας κατά την κρίση της, τους πλέον καταλλήλους ως επικεφαλείς των νέων οργανωτικών μονάδων, εκ των οποίων η συντριπτική πλειοψηφία ήταν οι Διευθυντές των προηγούμενων αντιστοίχων οργανωτικών μονάδων. Όλοι δε οι τοποθετηθέντες έχουν τα τυπικά και ουσιαστικά προσόντα να προΐστανται των τομέων που τοποθετήθηκαν.
      3. Το νέο οργανόγραμμα, επέφερε σμίκρυνση των οργανωτικών μονάδων, είναι απλούστερο πλέον ευέλικτο και ως εκ τούτου περισσότερο αποτελεσματικό.
      Με βάση το προηγούμενο οργανωτικό σχήμα των 2 ανεξάρτητων Εταιρειών οι θέσεις των Γενικών Διευθυντών, Διευθυντών, Αναπληρωτών Διευθυντών ανέρχονταν σε 57 και όχι σε 25 ως λανθασμένα επικαλούνται οι ερωτώντες - κ. κ. Βουλευτές. Σήμερα ανέρχονται σε 56 και αυτό λόγω της συνένωσης των οργανωτικών μονάδων και αρμοδιοτήτων των 2 Εταιριών ήταν απαραίτητη η πλαισίωση των αντίστοιχων Διευθύνσεων με στελέχη που προέρχονται και από τις δύο προαναφερθείσες εταιρίες.
      4. Όσον αφορά τον κ. Γ. Τσιτσάνη, που ήταν Πρόεδρος & Διευθύνων Σύμβουλος της Εταιρείας μέχρι και τις 23-5-2004 και ο οποίος είχε φροντίσει να υπογράψει σύμβαση ορισμένου χρόνου έναντι αμοιβής, η νέα Διοίκηση προκειμένου να τον απολύσει και να υποχρεωθεί η Εταιρία να καταβάλλει χρηματικό ποσό 190.000 € για αποζημίωση, του πρότεινε όπως παραιτηθεί από τα ανωτέρω αξιώματα και παραμείνει στη θέση του Γενικού Διευθυντού, με αποδοχές μειωμένες κατά 30%, εκμεταλλευόμενη έτσι και την εμπειρία του, επ' ωφελεία των συμφερόντων της Εταιρίας. Ο κ. Γ. Τσιτσάνης υπέγραψε και απεδέχθη την παραμονή στη θέση του Γεν. Διευθυντού καθώς και τη νέα του αμοιβή.
      5. Όσον αφορά τον κ. Λιναρδή αυτός απολύθηκε το 1994 από την ΕΒΟ Αιγίου, προφανώς για κομματικους λόγους από τη Διοίκηση του ΠΑΣΟΚ και ο οποίος προσέφυγε στα Δικαστήρια και δικαιώθηκε με τελεσίδικη απόφαση.
      Η Διοίκηση ήταν υποχρεωμένη σεβόμενη τους Νόμους και την ανεξάρτητη Δικαιοσύνη, να τον επαναφέρει και να τον εντάξει στο στελεχιακό δυναμικό της Εταιρείας, παραιτούμενος ο ίδιος οιασδήποτε οικονομικής διεκδίκησης που απορρέει από την άδικη και καταχρηστική απόλυσή του, επειδή δεν ανήκε στο ΠΑΣΟΚ.
      6. Τέλος πρέπει να επισημάνουμε τη διαφορά των τελευταίων Προέδρων -Αντιπροέδρων κλπ. της προηγούμενης Διοίκησης με τη σημερινή.
      Συγκεκριμένα ο πρoηγoύμενoς Πρόεδρος της εταιρείας κ. Κοσκοβόλης Σύρος, την 17/3/03 υπέγραψε σύμβαση με την εταιρεία που διοικούσε για παροχή υπηρεσιών έναντι μηνιαίας αμοιβής και χωρίς τη δυνατότητα ουσιαστικά της εταιρείας, να καταγγείλει τη σύμβαση χωρίς καταβολή αποζημίωσης.
      Το ίδιο συνέβη και με τον Αντιπρόεδρο του Διοικητικού Συμβουλίου, κ. Λαζαρίδη Λάζαρο που υπέγραψε σύμβαση παραμονές εκλογών, για χρονικό διάστημα μέχρι τέλος του έτους 2005 και χωρίς τη δυνατότητα -ουσιαστικά της εταιρείας να καταγγείλει τη σύμβαση χωρίς καταβολή αποζημίωσης.
      Οι πιο πάνω αναφερόμενοι δεν έχουν παραιτηθεί της αποζημίωσης με κίνδυνο η εταιρία να υποχρεωθεί να καταβάλλει ενδεχομένως το ποσόν των 400.000 περίπου €.
      Αντίθετα η νέα Διοίκηση περιέκοψε τις αποδοχές της κατά 20% έναντι των προηγουμένων και παραιτήθηκε ρητά οποιασδήποτε διεκδίκησης κατά της εταιρείας όταν ο μέτοχος δηλαδή το Ελληνικό Δημόσιο κρίνει ότι πρέπει να ανακληθούν, πράγμα που δεν είχαν κάνει οι προηγούμενοι επί ΠΑΣΟΚ Διευθύνοντες.
      Στους τοποθετηθέντες αρμοδίως υπηρεσιακούς παράγοντες, ουδεμία αύξηση δόθηκε και το θέμα θα αντιμετωπισθεί με την κατάρτιση του νέου μισθολογίου του προσωπικού της Εταιρίας.
      Τέλος σας διαβιβάζουμε συνημμένα κατάσταση που αναφέρονται τα προσόντα κλπ. των μελών του Διοικητικού Συμβουλίου καθώς και των υπηρεσιακών παραγόντων που τοποθετήθηκαν ως Γενικοί Δντές, Δντές κλπ. (Σχετ.1).
      Η τοποθέτηση των άνω αναφερομένων προσώπων έγινε κατά απόλυτα αντικειμενικό τρόπο και με τη συντονισμένη υπό το ΥΠΕΘΑ δράση τους θα δώσουν νέα δυναμική στην επιχειρηματική δραστηριότητα της εταιρίας, αλλά και θα προσφέρουν στην αναμόρφωση και εξυγίανση του χώρου της αμυντικής βιομηχανίας, όσο και αν αυτό ενοχλεί την οικονομικοπολιτική διαπλοκή.
      Καλόν είναι οι κ. κ. συνάδελφοι να συνειδητοποιήσουν ότι οι τακτικές των προηγούμενων κυβερνήσεων του ΠΑΣΟΚ ανήκουν στο παρελθόν, σήμερα δεν επιχειρείται η εξυγίανση και το νοικοκύρεμα της ΕΑΣ και των άλλων κρατικών βιομηχανιών, οι οποίες είχαν βυθιστεί στο τέλμα της διαφθοράς των κομματικών επιλογών. Γι' αυτό εξάλλου και είχαν αρχίσει οι παραπομπές των σκανδάλων στη δικαιοσύνη.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 1873/30-6-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Β- 729/15-7-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1873/30-6-2004 που κατέθεσε στη Βουλή ο Βουλευτής κ. Θανάσης Λεβέντης, κατά το λόγο αρμοδιότητας του Υπ.Μ.Ε., σας πληροφορούμε τα πιο κάτω:
      1. Αναφορικά με τη δυνατότητα κατάργησης του Φ.Π.Α. στα κράνη των μοτοσυκλετιστών, θα απαντήσει ως αρμόδιο το συνερωτώμενο Υπουργείο Οικονομίας και Οικονομικών.
      Τη σπουδαιότητα και την αναγκαιότητα ενός τέτοιου μέτρου, που θα καταστήσει το κράνος οικονομικά προσιτό σε όλους τους δικυκλιστές υποστήριξε ο Υπουργός Μ.Ε.με πρόσφατη επιστολή του προς τον Υπουργό Οικονομίας και Οικονομικών με την οποία και ζήτησε την προώθηση των σχετικών ενεργειών προς την Ε.Ε.
      2. Με την απόφαση 16703/716/01 ΦΕΚ (Β΄ 538) έχουν καθορισθεί οι προδιαγραφές των προστατευτικών κρανών, για οδηγούς και επιβάτες και έχουν ενσωματωθεί στο Εθνικό δίκαιο οι απαιτήσεις του Κανονισμού R22 της Οικονομικής Επιτροπής για την Ευρώπη του ΟΗΕ με θέμα «ομοιόμορφες διατάξεις που αφορούν στην έγκριση των προστατευτικών κρανών και των διαφανών προστατευτικών ενόρασης τους (Visors) για οδηγούς και επιβάτες μοτοποδηλάτων μοτοσικλετών και τρίτροχων οχημάτων».
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      13. Στην με αριθμό 1892/30-6-04 ερώτηση των Βουλευτών κυρίων Αντωνίου Σκυλλάκου, Ορέστη Κολοζώφ και Λιάνας Κανέλλη δόθηκε με το υπ’ αριθμ. 42/16-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 30-06-2004 ερώτησης των Βουλευτών κ.κ. Αντώνη Σκυλλάκου, Ορέστη Κολοζώφ και κας Λιάνας Κανέλλη, σας γνωρίζουμε ότι σε συνάντηση της Συντονιστικής Επιτροπής των Αθλητικών Φορέων της Ν. Ιωνίας με τη Γ.Γ.Α. , υπήρξε δέσμευση από την πλευρά της Γ.Γ.Α. στους παρακάτω τρεις άξονες για την υλοποίηση των έργων του Σταδίου:
      1. Να εκταμιευθεί το ποσό των 302.000 € από τη Γ.Γ.Α. προς το Δήμο Ν. Ιωνίας Αττικής. Για το θέμα αυτό η Γ.Γ.Α. κίνησε αμέσως τη διαδικασία, υπέβαλε το απαιτούμενο αίτημα στο ΥΠ.ΕΣ.Δ.Δ.Α. ,για την ένταξη του παραπάνω ποσού στο Ε.Π.Τ.Α., όπως ορίζει ο νόμος και αναμένει τη σχετική απόφαση της Επιτροπής Παρακολούθησης του ΕΠΤΑ για την άμεση εκταμίευση του ποσού, το οποίο ήδη τηρείται δεσμευμένο για το σκοπό αυτό στη Γ.Γ.Α. Εξ' όσων έχουμε πληροφορηθεί η τελική υπογραφή των Πρακτικών της Επιτροπής του ΕΠΤΑ είναι θέμα ημερών.
      2. Να υποβληθεί στο Yπoυργείo Οικονομίας και Οικονομικών πρόταση για την έγκριση της απαιτoύμενnς πίστωσης για την περαιτέρω χρηματοδότηση του ενταγμένου στο ΠΔΕ της Γ.Γ.Α. έργoυ. Η πρόταση αυτή υπεβλήθη αμέσως στο Υπουργείο Οικονομίας και Οικονομικών, το αίτημα αφορά στο σύνολο του προϋπολογισμού με τον οποίο το έργο έχει ενταχθεί στο ΠΔΕ και εντός των ημερών αναμένουμε την απόφαση του Υπουργείου, την οποία θα γνωστοποιήσουμε στο Δήμο, ώστε να προγραμματίσει ανάλογα το χρονοδιάγραμμά του και την υλοποίηση του έργου.
      3. Να κάνουμε παρέμβαση προς το Yπoυργείo Οικονομίας και Οικονομικών και την Περιφέρεια Αττικής προκειμένου να εξευρεθούν οι υπόλοιπες πιστώσεις για την ολοκλήρωση της Α φάσης του έργου, η οποία είναι ενταγμένη στο πρόγραμμα «ΕΛΛΑΔΑ 2004- ΔΙΚΤΥΟ ΠΡΟΠΟΝΗΤΗΡΙΩΝ». Η παρέμβαση έχει γίνει και προς αυτή την κατεύθυνση .
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      14. Στην με αριθμό 1882/30-6-04 ερώτηση του Βουλευτή κ. Αλέξανδρου Ακριβάκη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε/168/15-6-04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ. αριθμ. 1882/30.06.2004 ερώτηση του Βουλευτή Βοιωτίας κ. Ακριβάκη Αλεξάνδρου αναφορικά με την επέκταση του Αρχαιολογικού Μουσείου Θήβας έχουμε να σας γνωστοποιήσουμε τα εξής:
      Έχει γίνει ήδη η δημοπράτηση του έργου «Επέκταση Αρχαιολογικού Μουσείου Θήβας και διαμόρφωση του περιβάλλοντος χώρου» με το σύστημα επιλογής Αναδόχου με κλειστή διαδικασία, άρθρο 4 παρ. 2β του Ν. 1418/84, δηλαδή σε δύο φάσεις.
      Εντός των ημερών πρόκειται να ολοκληρωθεί η α΄ φάση του Διαγωνισμού (προεπιλογή) και εφόσον εν τω μεταξύ έχει ενταχθεί το έργο στο Γ΄ Κοινοτικό Πλαίσιο Στήριξης (ΚΠΣ), θα προχωρήσει η διαδικασία της β' φάσης της κλειστής διαδικασίας (υποβολή οικονομικών προσφορών), μετά την οποία θα γίνει έγκριση του αποτελέσματος της Δημοπρασίας και Απόφαση ανάθεσης εκτέλεσης του έργου στον Ανάδοχο που θα κατοχυρωθεί το έργο.
      Οφείλουμε επίσης να σημειώσουμε ότι όχι μόνο δεν υπάρχει απόφαση ή έκφραση πρόθεσης του Υπουργείου Πολιτισμού, η οποία να αφορά σε ενδεχόμενη ματαίωση του προαναφερθέντος έργου, αλλά, αντιθέτως, κατά τη διάρκεια της πρόσφατης επίσκεψης του Υφυπουργού στη Βοιωτία, τονίστηκε ιδιαίτερα το ενδιαφέρον που υπάρχει για την υλοποίηση αυτού.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      15. Στην με αριθμό 2011/6-7-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 64518-ΙΗ/20-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντάς στην ερώτηση με αριθμό 2011/6.7.2004, την οποία κατέθεσε ο Βουλευτής κ. Μιχάλης Καρχιμάκης και αφορά στο Ι.Ε.Κ. Σητείας, σας γνωρίζουμε τα ακόλουθα:
      Ο Ο.Ε.Ε.Κ. συγχρηματοδοτείται στο πλαίσιο του Γ΄ ΚΠΣ. από το Επιχειρησιακό  Πρόγραμμα Εκπαίδευσης και Αρχικής Επαγγελματικής Κατάρτισης (E.Π.A.E.K.) για την κάλυψη των λειτουργικών δαπανών των Δημόσιων Ινστιτούτων Επαγγελματικής Κατάρτισης, με ποσοστό χρηματοδότησης συνεχώς μειούμενο για το χρονικό διάστημα 1/2000 έως 6/2003.
      Στην περίοδο 1992-2000 έχουν ιδρυθεί και λειτουργούν Δημόσια Ι.Ε.Κ., ικανά να καλύψουν τις ανάγκες όλης της επικράτειας. Συγκεκριμένα στην Περιφέρεια της Κρήτης, ο Οργανισμός έχει ιδρύσει και λειτουργεί τα I.E.K. Ηρακλείου, 2ο Ηρακλείου, Ρεθύμνου, Αγίου Νικολάου, Σητείας, Ιεράπετρας, Χανίων και 1 Παράρτημα Ι.Ε.Κ. στις Μοίρες.
      Αναλυτικότερα στο Νομό Λασιθίου λειτουργούν τρία (3) αυτόνομα Ι.Ε.Κ (Αγίου Νικολάου, lεράπετρας και Σητείας) με δυναμικότητα που παρουσιάζεται στους παρακάτω πίνακες
      
      (Οι σχετικοί πίνακες βρίσκονται στο Τεύχος των Πρακτικών της Βουλής)
      
      Πρέπει να αναφερθεί ότι η δυναμικότητα και των τριών Ι.Ε.Κ., αλλά κυρίως του Ι.Ε.Κ. Σητείας δεν δικαιολογεί την ύπαρξη αυτόνομου Ι.Ε.Κ. στην περιοχή. Παρ' όλα αυτά, ο Οργανισμός, στο πλαίσιο στήριξης ακριτικών Περιφερειών και κυρίως της νησιωτικής Ελλάδας, συνεχίζει τη λειτουργία του.
      Συγκεκριμένα, για το φθινοπωρινό εξάμηνο κατάρτισης 2004-2005, όσον αφορά στο Ι.Ε.Κ. Σητείας, ο Οργανισμός προγραμματίζει να προκηρύξει όλες τις ειδικότητες που έχουν προταθεί από την Τριμερή Συμβουλευτική Επιτροπή (Τ.Σ.Ε) της Περιφέρειας της Κρήτης, με μόνη προϋπόθεση την εξασφάλιση του απαιτούμενου εξοπλισμού για την αποτελεσματική εκμάθηση των εργαστηριακών μαθημάτων. Στόχος του παραπάνω αποτελεί η συμπλήρωση και λειτουργία μεγαλύτερου αριθμού τμημάτων, έτσι ώστε να μπορέσει το Ι.Ε.Κ. να συνεχίσει τη λειτουργία του ως αυτόνομο Ι.Ε.Κ.
      Να σημειωθεί ότι απαραίτητη προϋπόθεση στην επιτυχία της προσπάθειας αυτής, αποτελεί η εξασφάλιση της συναίνεσης, συνεργασίας και στήριξης του Ι.Ε.Κ. από τους τοπικούς φορείς, των οποίων το αίτημα για τη συνέχιση της λειτουργίας του καλείται να υλοποιήσει ο Ο.Ε.Ε.Κ.
      Στην περίπτωση που το Ι.Ε.Κ. Σητείας (με δεδομένο ότι στο Νομό υπάρχουν τρία (3) συνολικά αυτόνομα Ι.Ε.Κ.) δεν αυξήσει τη δυναμικότητά του σε αριθμό τμημάτων και καταρτιζομένων, ο Οργανισμός μπορεί να οδηγηθεί στη μετατροπή του Ι.Ε.Κ. σε Παράρτημα, σε μία προσπάθεια εξορθολογισμού του κόστους της κατάρτισης, που ήδη έχει ξεκινήσει σε άλλες Περιφέρειες.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      16. Στην με αριθμό 1725/24-6-04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 184/19-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον Βουλευτή κ. Ευάγγελο Βενιζέλο τα εξής:
      Στα πλαίσια της ανάπτυξης και εκσυγχρονισμού του ΚΡΑΤΙΚΟΥ ΑΕΡΟΛΙΜΕΝΑ ΘΕΣΣΑΛΟΝΙΚΗΣ «ΜΑΚΕΔΟΝΙΑ» προβλέπονται τα ακόλουθα έργα:
      1. Έξι (6) εκτελούμενα έργα που θα ολοκληρωθούν μέχρι 31.12.2004 συνολικού προϋπολογισμού μελέτης 67,2 εκατ. ευρώ και αφορούν:
      - Εκτέλεση εργασιών χερσαίου τμήματος παραλλήλου τροχοδρόμου (διαδρόμου 10-28) και επέκταση δαπέδου αεροσκαφών.
      - Επέκταση Αεροσταθμού στον Κρατικό Αερολιμένα Θεσσαλονίκης «ΜΑΚΕΔΟΝΙΑ» βορειοδυτικά μέχρι τον Πύργο Ελέγχου
      - Κατασκευή δαπέδου στάθμευσης αεροσκαφών έμπροσθεν Αερολέσχης του Κρατικού Αερολιμένα Θεσσαλονίκης «ΜΑΚΕΔΟΝΙΑ» 
      - Κατασκευή λεπτοταπήτων Slurry Seal 
      - Εγκατάσταση ολοκληρωμένου ηλεκτρονικού συστήματος ασφάλειας φυσικής πρόσβασης στον Αεροσταθμό του Κρατικού Αερολιμένα Θεσσαλονίκης «ΜΑΚΕΔΟΝΙΑ» (ACCESS CONTROL ΚΑΙ CCTV)
      	- Εγκατάσταση ολοκληρωμένου συστήματος ελέγχου αποσκευών 100% στην ταινία αναχωρήσεων εξωτερικού στον Αεροσταθμό του Κρατικού Αερολιμένα Θεσσαλονίκης «ΜΑΚΕΔΟΝΙΑ».
      2. Τρία (3) εκτελούμενα έργα που θα ολοκληρωθούν σε ένα χρόνο περίπου συνολικού προϋπολογισμού μελέτης 48,1 εκατ. ευρώ και αφορούν:
      - Συντήρηση, διαρρύθμιση και επέκταση του Εμπορευματικού σταθμού εντός του Κρατικού Αερολιμένα Θεσσαλονίκης «ΜΑΚΕΔΟΝΙΑ»
      - Νέα κυκλοφοριακή ρύθμιση και επαναδιάταξη - επέκταση των χώρων στάθμευσης.
      - Κατασκευή δαπέδου στάθμευσης αεροσκαφών στην επέκταση του δαπέδου του Εμπορευματικού Σταθμού
      3. Όσον αφορά το μεγάλο έργο «Επέκταση του διαδρόμου προσαπογειώσεων αεροσκαφών 10-28 (μετά παραλλήλου τροχοδρόμου) κατά 1000 μέτρα στη θάλασσα» προϋπολογισμού 220,1 εκατ. ευρώ σας πληροφορούμε τα ακόλουθα:
      Α. Η διαδικασία του διαγωνισμού ξεκίνησε το 2001 και σήμερα στο δεύτερο εξάμηνο του 2004 δεν έχει ολοκληρωθεί ούτε η Α΄ φάση του διαγωνισμού (Προεπιλογή).
      Β. Με τις 988, 989 και 990/2003 αποφάσεις του Συμβουλίου της Επικρατείας με τις οποίες έγιναν δεκτές αιτήσεις ασφαλιστικών μέτρων εργοληπτικών επιχειρήσεων που συμμετείχαν στο διαγωνισμό και απεκλείσθηκαν από την περαιτέρω διαδικασία, απαιτείται οι αποφάσεις της επιτροπής προεπιλογής του διαγωνισμού να στηρίζονται σε κριτήρια που δυστυχώς δεν συνάδουν με τα κριτήρια που ορίζει η διακήρυξη του διαγωνισμού και ως εκ τούτου η συνέχιση του διαγωνισμού θα ήτάν άσκοπη αφού δεν μπορεί σε οποιαδήποτε βάθος χρόνου να οδηγήσει σε αποτέλεσμα.
      Γ. Το έργο της επέκτασης του αεροδιαδρόμου δεν ακυρώνεται. Αντιθέτως το έργο αυτό απελευθερώνεται από μία ατέρμονα διαδικασία κρίσεων επιλογών και προσφυγών στην δικαιοσύνη. Οπωσδήποτε την πολιτική ευθύνη για την απαράδεκτη αυτή κατάσταση που οδήγησε στον κίνδυνο απώλειας χρηματοδοτήσεων από την Ευρωπαϊκή Ένωση δεν έχει η παρούσα Κυβέρνηση.
      Δ. Η επέκταση του αεροδιαδρόμου θα επαναδημοπρατηθεί σύντομα, εντός Σεπτεμβρίου με το νέο θεσμικό πλαίσιο και πιστεύουμε ότι το αργότερο μέχρι το Φεβρουάριο του 2005 θα αναδειχθεί ο ανάδοχος. Αν συνεχιζόταν η παλιά διαδικασία του διαγωνισμού δεν θα υπήρχε αποτέλεσμα.
      Το έργο αυτό είναι ενταγμένο στο Γ΄ ΚΠΣ και θα ολοκληρωθεί εντός 3,5 ετών από την εγκατάσταση του αναδόχου.
      Ε. Όσον αφορά το κτίριο του αεροσταθμού (terminal) το Δεκέμβριο του 2005 θα αποπερατωθεί η επέκταση του κατά 17.000 μ2 και ο εκσυγχρονισμός του υπάρχοντος κτιρίου. Έτσι οι συνολικές εγκαταστάσεις 32.000 μ2, μαζί με την νέα κυκλοφοριακή ρύθμιση, parking κλπ. που προβλέπονται να ολοκληρωθούν τον Απρίλιο του 2005 ολοκληρώνεται στη Συμπρωτεύουσα ένας σύγχρονος αεροσταθμός που θα καλύψει τις ανάγκες της για τα επόμενα 7 χρόνια τουλάχιστον.
      Ο νέος αεροσταθμός θα αντιμετωπισθεί σύμφωνα με τον προγραμματισμό στο Δ' ΚΠΣ. Έργα που εντάσσονται στο πρόγραμμα αυτό θα μπορούν να εκτελούνται από το 2007.
      Ο Υπουργός
      Γ. ΣΟΥΦΛΙΑΣ»
      17. Στην με αριθμό 691/12.5.04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ 149/26.5.04 έγγραφο από τον Υφυουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Κουτμερίδης, σας πληροφορούμε τα εξής:
      Η μη υιοθέτηση από τη χώρα μας της θέσης της ολικής αποσύνδεσης, σε συνεργασία με καπνοπαραγωγικά Κράτη — Μέλη της Ευρωπαϊκής Ένωσης (Ε.Ε.), αποσκοπεί στη συνέχιση της καπνοκαλλιέργειας, την αποφυγή της εγκατάλειψης της υπαίθρου και του μαρασμού πόλεων, κωμοπόλεων και χωριών, που σχετίζονται αποκλειστικά με την καλλιέργεια εμπορία και διακίνηση του καπνού, καθώς και την αποφυγή όλων των δυσάρεστων οικονομικών και κοινωνικών επιπτώσεων στην απασχόληση εργατικού δυναμικού στον τομέα της μεταποίησης.
      Με τη συμβιβαστική πρόταση επίσης εξασφαλίσθηκε η κατά ένα έτος παράταση του ισχύοντος καθεστώτος (εσοδεία 2005) και η εφαρμογή από την εσοδεία 2006 τετραετούς μεταβατικού σταδίου (μέχρι και την εσοδεία 2009), που διασφαλίζει το εισόδημα για τους καπνοπαραγωγούς. Για το μεταβατικό αυτό στάδιο, παρέχεται η ευελιξία στο Κράτος — Μέλος να υιοθετήσει τα κατάλληλα ποσοστά συνδεδεμένης και αποσυνδεδεμένης ενίσχυσης, σύμφωνα με αντικειμενικά κριτήρια ανάλογα με τις περιοχές και τις ποικιλίες ποιότητας, αρχής γενομένης από ποσοστό αποσυνδεδεμένης ενίσχυσης τουλάχιστον 40%.
      Πέραν της εξασφάλισης του τετραετούς μεταβατικού σταδίου, διασφαλίσθηκε ο χρονικός ορίζοντας των Κοινοτικών επιδοτήσεων μέχρι το 2013 και απαλείφθηκε η υποχρέωση της Επιτροπής να συνοδεύει την έκθεση που θα υποβάλλει μέχρι 31-12-2009 με νομοθετικές προτάσεις.
      Πριν το 2010 θα προβούμε στην ανασυγκρότηση του υπάρχοντος προγραμματισμού για την Αγροτική Ανάπτυξη στις περιοχές καπνοπαραγωγής, ώστε τα ποσά που θα παρακρατούνται για την αναδιάρθρωση να απορροφούνται αμέσως ή εμμέσως προς όφελος των καπνοπαραγωγών και των περιοχών καπνοκαλλιέργειας.
      Ο Υφυπουργός
      Α. ΚΟΝΤΟΣ»
      18. Στην με αριθμό 588/7.5.04 ερώτηση της Βουλευτού κ. Ασημίνας Ξηροτύρη -Αικατερινάρη δόθηκε με το υπ’ αριθμ. 129/26.5.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα. Α. Ξηροτύρη - Αικατερινάρη, για τα Θέματα της αρμοδιότητάς μας, σας πληροφορούμε τα εξής:
      1. Με την αρ. 7/6Κ/2001 προκήρυξη του ΑΣΕΠ προσλήφθηκαν συνολικά 51 κτηνίατροι και υπηρετούν σήμερα σε υπηρεσιακές μονάδες του Υπουργείου μας τοποθετημένοι στην Κεντρική Υπηρεσία, στα Ινστιτούτα των Κέντρων Κτηνιατρικών Ιδρυμάτων, τους Συνοριακούς Σταθμούς Κτηνιατρικού Ελέγχου και τα Κτηνιατρικά Εργαστήρια.
      Από τις εγκεκριμένες Θέσεις έτους 2003 οι 28 αφορούν κτηνιάτρους, οι 11 χημικούς και χημικούς μηχανικούς, οι 7 τεχνολόγους δημόσιας υγείας, οι 4 τεχνολόγους τροφίμων. Το σχέδιο της προκήρυξης επεξεργάζεται από το ΑΣΕΠ και Θα εκδοθεί άμεσα, προκειμένου να προσληφθεί και το πιο πάνω προσωπικό για ενίσχυση των ελεγκτικών υπηρεσιακών μονάδων, με στελέχωση εξειδικευμένου προσωπικού.
      Για το έτος 2004 έχει ζητηθεί από την αρμόδια τριμελή Επιτροπή του άρθρου 2 παρ. 1 της αριθμ. 55/1998 ΠΥΣ η έγκριση πρόσληψης εποχιακού προσωπικού ενενήντα έξι (96) ατόμων, διαφόρων ειδικοτήτων, με σχέση εργασίας ιδιωτικού δικαίου ορισμένου χρόνου (μέχρι 8 μήνες), για τον τομέα Κτηνιατρικής και ειδικότερα για την εφαρμογή των προγραμμάτων Κτηνιατρικής σε Κτηνιατρικά Κέντρα, Ινστιτούτα και Εργαστήρια.
      2. Η Δ/νση Κτηνιατρικής Δημόσιας Υγείας, του Υπουργείου μας που είναι υπεύθυνη για τους υγειονομικούς ελέγχους των Τροφίμων ζωικής προέλευσης, σε εφαρμογή της Εθνικής και Κοινοτικής Νομοθεσίας, δηλαδή των Π.Δ/των 497/89 και 259/98 (οδηγίες 86/363/ΕΟΚ, 96/22/ΕΟΚ και 96/23/ΕΟΚ της Ευρωπαϊκής ΄Ενωσης), πραγματοποιεί ελέγχους σε τρόφιμα ζωικής προέλευσης για την ύπαρξη υπολειμμάτων (απαγορευμένων ουσιών και ουσιών με ανώτατα επιτρεπτά όρια) όπως π.χ. μεταξύ των άλλων, ορμονών, αντιβιοτικών, φαρμάκων και περιβαλλοντικών ρύπων (βαρέα μέταλλα) σε διάφορα είδη ζώων και σε όλη τη διάρκεια του έτους, σε συνεργασία με ένα δίκτυο καλά οργανωμένων εργαστηρίων του Υπουργείου μας, που είναι διάσπαρτα σε όλη τη χώρα και αφορούν καταρχήν την εγχώρια παραγωγή αλλά και τρόφιμα προερχόμενα από Κράτη — Μέλη και τρίτες χώρες.
      Σύμφωνα λοιπόν με το παραπάνω εθνικό πρόγραμμα ελέγχου καταλοίπων, πραγματοποιούνται αναλύσεις στην πρωτογενή παραγωγή της χώρας μας και για βαρέα μέταλλα σε δείγματα γάλακτος, μελιού, κρέατος, ήπατος και νεφρών διαφόρων ειδών ζώων, όπως επίσης και σε ψάρια, όπως άλλωστε ορίζουν τα Παραρτήματα Ι έως IV του Π. Δ/τος 259/98 (οδηγία 96/23/ΕΚ).
      Από τα παραπάνω Παραρτήματα καθορίζεται και ο ελάχιστος αριθμός δειγμάτων που θα πρέπει να εξετάζει κάθε χώρα της Ε.Ε. ετησίως (σύμφωνα με το Εθνικό Πρόγραμμα Ελέγχου Καταλοίπων).
      3. Σε έρευνα που έγινε από το Εθνικό ‘Ίδρυμα Αγροτικής Έρευνας Αθηνών με θέμα «Επιβάρυνση του ανθρώπου από κάδμιο και μόλυβδο μετά από κατανάλωση τροφίμων ζωικής προέλευσης» και παρουσιάστηκε στο 3ο Πανελλήνιο Συμπόσιο Υγιεινής και Τεχνολογίας Τροφίμων, ανακοινώθηκε ότι, η συνολική ημερήσια πρόσληψη μολύβδου του ανθρώπου από την κατανάλωση του κρέατος και των παραπροϊόντων αυτού που προέρχονται από τα διάφορα είδη των ζώων, ανέρχεται σε 72,75 μg (ppb) (σύμφωνα με τον Παγκόσμιο Οργανισμό Υγείας η ανώτερη ημερήσια πρόσληψη μολύβδου είναι τα 428,57 ppb), ενώ η αντίστοιχη του καδμίου ανέρχεται σε 14,17 μg (ppb) (σύμφωνα με τον Π.Ο.Υ. η ανώτερη ημερήσια πρόσληψη καδμίου είναι τα 57,1-7 1,4 ppb).
      Η συσσώρευση στον ανθρώπινο οργανισμό των βαρέων μετάλλων, είναι ανάλογη του χρόνου έκθεσης σε αυτά και κατά συνέπεια ανάλογη της ηλικίας.
      Σημειώνεται ωστόσο ότι, τα παραπροϊόντα (ήπαρ, νεφροί) των ζώων μεγάλης ηλικίας (βοοειδή, αιγοπρόβατα), συνήθως κατάσχονται κατά τον κρεοσκοπικό έλεγχο λόγω παρασιτώσεων.
      4. Για τον περιορισμό των επιπέδων βαρέων μετάλλων στα τρόφιμα προβλέπεται:
      ο συνεχής έλεγχος των τροφίμων σε βαρέα μέταλλα αλλά και των ζωοτροφών και του νερού, 
      η λήψη μέτρων για τη μείωση ή καταστολή της ρύπανσης του περιβάλλοντος, με τη μείωση της εκπομπής μολύβδου στην πηγή της ρύπανσης και των βελτιώσεων όσον αφορά την εξασφάλιση ποιότητας της χημικής ανάλυσης,
      η εφαρμογή ορθής γεωργικής πρακτικής (λογική χρήση λιπασμάτων),
      η αποφυγή δημιουργίας κτηνοτροφικών εκμεταλλεύσεων σε περιοχές με υψηλά ποσοστά ρύπανσης και
      η μη κατανάλωση ζωοκομικών προϊόντων από ζώα μεγάλης ηλικίας, τα οποία προέρχονται από βιομηχανικές ή μεταλλοφόρες περιοχές.
      5. Η Δ/νση Μεταποίηση ς Τυποποίησης και Ποιοτικού Ελέγχου του Υπουργείου μας, με τα οκτώ Περιφερειακά Κέντρα διενεργεί ελέγχους ποιότητας στα νωπά οπωροκηπευτικά και μεταποιημένα προϊόντα φυτικής προέλευσης, βάσει Κοινοτικών Κανονισμών και της ισχύουσας Εθνικής Νομοθεσίας.
      Όσον αφορά την ασφάλεια και υγιεινή των προαναφερθέντων προϊόντων στα στάδια συλλογής, τυποποίησης - μεταποίησης, εισαγωγής, εξαγωγής και διακίνησης, έχει ξεκινήσει η ανωτέρω υπηρεσία ένα πρόγραμμα ελέγχου τόσο για βαρέα μέταλλα όσο και για άλλες τοξικές ουσίες (μυκοτοξίνες, νιτρικά, κ.α.) όπως αυτές αναφέρονται στον ΚΑΝ (ΕΚ) 466/2001 καθώς και για ανίχνευση ραδιενεργών καταλοίπων σύμφωνα με τον ΚΑΝ(ΕΚ) 737/90. Τα έως τώρα αποτελέσματα δείχνουν ότι υπάρχει ικανοποιητικό επίπεδο ασφάλειας.
      Επίσης η ίδια υπηρεσία συμμετέχει στο σύστημα Έγκαιρης Προειδοποίησης για τα Τρόφιμα και τις Ζωοτροφές (RAPID ALERT SYSTEM FOR FOOD AND FEED). Μέσω του συστήματος αυτού γίνεται άμεση ενημέρωση όλων των υπηρεσιών ελέγχου της Ευρωπαϊκής Ένωσης για τυχόν προβλήματα που αφορούν την ασφάλεια και υγιεινή των τροφίμων.
      Από τα έως τώρα αναφερόμενα στο RASFF προϊόντα που κρίθηκαν ακατάλληλα για ανθρώπινη κατανάλωση, τα περισσότερα αφορούν μυκοτοξίνες, κυρίως σε εισαγόμενα προϊόντα, για τις οποίες διεξάγονται εντατικοί έλεγχοι.
      Σημειώνουμε ότι, σε όσα φορτία διαπιστωθούν μυκοτοξίνες πάνω από τα επιτρεπόμενα από τους Κοινοτικούς Κανονισμούς όρια, εφαρμόζονται οι κοινοτικές διατάξεις απαγόρευση εισαγωγής - εξαγωγής, παρακολούθηση και δέσμευση του φορτίου.
      Ο Υπουργός
      Σ. ΤΣΙΤΟΥΡΙΔΗΣ»
      19. Στην με αριθμό 586/7.5.04 ερώτηση του Βουλευτή κ .Μάνου Φραγκιαδουλάκη δόθηκε με το υπ’ αριθμ. 127/26.5.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Φραγκιαδουλάκης, για τα θέματα της αρμοδιότητάς μας, σας πληροφορούμε τα εξής:
      Μετά την εφαρμογή των διατάξεων του Ν. 25 03/97 για τη διοίκηση, οργάνωση και στελέχωση της Περιφέρειας, οι Περιφερειακές υπηρεσίες του Υπουργείου μας υπήχθησαν στην αρμοδιότητα των Περιφερειών της χώρας.
      Για τη στελέχωση των υπηρεσιών αυτών αρμόδιοι είναι οι Γενικοί Γραμματείς των Περιφερειών και το εποπτεύον Υπουργείο Εσωτερικών, Δημόσιας Διοίκησης και Αποκέντρωσης, που είναι αρμόδιο και για τη σύσταση της Αγροφυλακής, στο οποίο κοινοποιούμε το παρόν έγγραφό μας με αντίγραφο της ερώτησης.
      Ο Υπουργός
      Σ. ΤΣΙΤΟΥΡΙΔΗΣ»
      20. Στην με αριθμό 539/6.5.04 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. Κ1512/17/Α0018/26.5.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην αριθμ.539/6-5-04 ερώτηση, που κατατέθηκε από τον Βουλευτή κ. Δημήτριο Κουσελά σχετικά με αίτημα των αλιέων του Νομού Μεσσηνίας για ατελή εφοδιασμό των σκαφών τους με αφορολόγητα καύσιμα, σας γνωρίζουμε τα ακόλουθα:
      1. Σύμφωνα με τις διατάξεις του άρθρου 78 του ν.296012001 (ΦΕΚ 265 Α’), κατ’ εφαρμογή κοινοτικών διατάξεων, δίδεται η δυνατότητα εφοδιασμού με καύσιμα των αλιευτικών σκαφών κατά την άσκηση της επαγγελματικής τους δραστηριότητας, με απαλλαγή από τον Ειδικό Φόρο Κατανάλωσης (Ε.Φ.Κ) που αναλογεί. Η απαλλαγή αυτή παρέχεται στους δικαιούχους, πρωτίστως, με την παραλαβή αφορολόγητων καυσίμων.
      2. Δεδομένου ότι στο παρελθόν εμφανίστηκαν προβλήματα κατά τη διάθεση αφορολόγητου πετρελαίου, λόγω μη ύπαρξης σε όλες τις περιοχές της χώρας εγκαταστάσεων εταιριών εμπορίας καυσίμων, που διαθέτουν αφορολόγητο καύσιμο, η υπηρεσία μας, με τις διατάξεις της Τ.1940/41/2-5-2003 Α.Υ.Ο (ΦΕΚ 516 Β΄), άρθρο 19 παρ. 1α, δίνει τη δυνατότητα εφοδιασμού των σκαφών με καύσιμα από ελεύθερα αποθέματα με επιστροφή του Ε.Φ.Κ, εφόσον στις περιοχές εφοδιασμού δεν υπάρχουν αφορολόγητα καύσιμα ή λόγοι αντικειμενικής αδυναμίας υπαγορεύουν διαφορετική αντιμετώπιση, σι οποίοι εξετάζονται κατά περίπτωση από την αρμόδια τελωνειακή αρχή κατόπιν αιτήσεως του ενδιαφερομένου.
      3. Τα προβλήματα διάθεσης αφορολόγητου καυσίμου στα αλιευτικά σκάφη του Νομού Μεσσηνίας οφείλονται στο γεγονός, ότι δεν υπάρχουν στην περιοχή αυτή, όπως και σε πολλές άλλες περιοχές της χώρας, εγκαταστάσεις εταιριών που διαθέτουν αφορολόγητα καύσιμα, θέμα το οποίο συναρτάται αποκλειστικά με τους παράγοντες εκείνους που διαμορφώνουν την πολιτική χωροθέτησης των εγκαταστάσεων των εταιρειών πώλησης αφορολόγητου καυσίμου.
      4. Επιπλέον, δεν προβλέπεται από τις διατάξεις της παρ.1 του άρθρου 21 του ν.3193120-1 1-2003 (ΦΕΚ 266/Α΄) η χορήγηση πετρελαίου θέρμανσης για την κίνηση των αλιευτικών σκαφών, καθώς, σύμφωνα με τις εν λόγω διατάξεις, χορηγήθηκε πετρέλαιο θέρμανσης στους αγρότες για την αποκλειστική χρήση στη γεωργία, στις καλλιέργειες οπωροκηπευτικών, στις ιχθυοκαλλιέργειες και στη δασοκομία.
      Ο Υφυπουργός
      Α. ΡΕΓΚΟΥΖΑΣ»
      21. Στην με αριθμό 647/11.5.04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 11/27.5.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 11/05/2004 ερώτησης του Βουλευτή κ. Μιχάλη Παντούλα , σας γνωρίζουμε ότι η καθυστέρηση στην πρόσληψη μόνιμου προσωπικού οφείλεται στο γεγονός ότι το Πανηπειρωτικό Αθλητικό Κέντρο δεν έχει ακόμη εγκεκριμένο Οργανισμό , έλλειψη που οφείλεται σαφώς στην αδιαφορία της προηγούμενης κυβέρνησης. Το απαραίτητο Προεδρικό Διάταγμα βρίσκεται ήδη υπό επεξεργασία και πρόκειται να υπογραφεί το συντομότερο δυνατό , έτσι ώστε να καταστεί δυνατή η πρόσληψη μόνιμου προσωπικού και η κανονική λειτουργία του Σταδίου.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 8 Οκτωβρίου 2004. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 290/5.10.2004 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ευάγγελου Αργύρη προς τον Υπουργό Αγροτικής Ανάπτυξης και Τροφίμων, σχετικά με την εφαρμογή του προγράμματος της δωρεάν διανομής ρυζιού κλπ
      2. Η με αριθμό 293/5.10.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. ΄Αγγελου Τζέκη προς τον Υπουργό Δημόσιας Τάξης, σχετικά με την ικανοποίηση οικονομικών αιτημάτων των εργαζομένων στα Σώματα Ασφαλείας κλπ.
      3. Η με αριθμό 292/5.10.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Περιβάλλοντος, Χωροταξίας και Δημοσίων Έργων και Τουρισμού, σχετικά με την επικίνδυνη ρύπανση τουριστικής ακτής του Δήμου Κατερίνης από τη ρίψη ανεπεξέργαστων λυμάτων κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (‘Άρθρο 130 παράγραφος 2 και 3 του Κανονισμού της Βουλής).
      1. Η με αριθμό 299/5.10.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Χωρέμη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων στήριξης της κορινθιακής σουλτανίνας κλπ.
      2. Η με αριθμό 294/5.10.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Οικονομίας και Οικονομικών, σχετικά με τις προθέσεις της Αγροτικής Τράπεζας για την τύχη της γαλακτοβιομηχανίας «ΔΩΔΩΝΗ» κλπ.
      3. Η με αριθμό 291/5.10.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Απασχόλησης και Κοινωνικής Προστασίας, Εσωτερικών, Δημόσιας Διοίκησης και Αποκέντρωσης, σχετικά με την εφαρμογή των Κανονισμών της Ευρωπαϊκής ‘Ένωσης για τον έλεγχο στον τομέα των  οδικών μεταφορών.
      ΠΡΟΕΔΡΕΥΩΝ (Ιωάννη Τραγάκης):  Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 284/4.10.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τον Υπουργό Εξωτερικών, σχετικώς με τη διασφάλιση των δικαιωμάτων των Ελλήνων της Ίμβρου και της Τενέδου εν όψει της ενταξιακής πορείας της Τουρκίας κλπ.
      Η επίκαιρη ερώτηση του κ. Μαγκριώτη σε περίληψη έχει ως εξής:
      «Πριν λίγες ημέρες η Ιμβριακή ‘Ένωση Μακεδονίας-Θράκης απηύθυνε έκκληση προς κάθε αρμόδιο, αλλά κυρίως προς την Κυβέρνηση, για την αναγκαιότητα να διασφαλιστούν στην έκθεση της Ευρωπαϊκής Επιτροπής για την Τουρκία, εν’ όψει της συζήτησης το Δεκέμβριο της αίτησής της για τον ορισμό ημερομηνίας έναρξης των ενταξιακών διαπραγματεύσεων, τα ανθρώπινα δικαιώματα και η εφαρμογή του Διεθνούς Δικαίου, των διεθνών συνθηκών και του ευρωπαϊκού κεκτημένου για τους Ίμβριους και Τενέδιους.
      Γι’ αυτό ερωτάται ο κύριος Υπουργός:
      Τι έχει πράξει η Κυβέρνηση και τι πρόκειται να πράξει σ’ αυτήν την κατεύθυνση.
      Όπως επίσης και για την επαναλειτουργία της Θεολογικής Σχολής της Χάλκης, την αναβάθμιση του Οικουμενικού Πατριαρχείου, όπως επανειλημμένα ο Οικουμενικός Πατριάρχης κ. Βαρθολομαίος έχει ζητήσει από τις τουρκικές αρχές, καθώς επίσης και για τις βακουφικές περιουσίες των ομογενών στην Κωνσταντινούπολη.»
      Ο Υφυπουργός Εξωτερικών κ. Στυλιανίδης έχει το λόγο.
     ΕΥΡΥΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Κύριε Πρόεδρε, είναι γνωστό ότι η ελληνική Κυβέρνηση στηρίζει απόλυτα τον ευρωπαϊκό προσανατολισμό της Τουρκίας, θεωρώντας ότι και στρατηγικά, δηλαδή από την άποψη των εθνικών συμφερόντων, είναι συμφέρουσα αυτή η στάση.
     Από την άλλη είναι επίσης γνωστό ότι η  Ευρωπαϊκή Ένωση στην προσπάθεια διεύρυνσης δεν κάνει εκπτώσεις στα κριτήρια της Κοπεγχάγης και με αυστηρότητα αξιολογεί και βαθμολογεί την προσπάθεια των κρατών που ενδιαφέρονται να συμμετέχουν στην ευρωπαϊκή οικογένεια.
     Εκτιμώ ότι επί της ουσίας την απάντηση στην επίκαιρη ερώτηση του συναδέλφου της Aντιπολιτεύσεως τη δίνει η ίδια η δημοσιοποιημένη έκθεση, όπως βγήκε χθες στη δημοσιότητα, η οποία συμπεριλαμβάνει τις απαιτούμενες εκείνες επισημάνσεις για θέματα που αφορούν ανθρώπινα, μειονοτικά, εκπαιδευτικά δικαιώματα και θρησκευτικές ελευθερίες. 
     Πραγματικά η έκθεση στις σελίδες 45 έως 50 κάνει εκτενείς αναφορές σε ζητήματα που αφορούν στην αναβάθμιση του Οικουμενικού Πατριαρχείου, την επαναλειτουργία της σχολής της Χάλκης και άλλα ζητήματα τα οποία αναφέρονται, όπως σας είπα, σε εκπαιδευτικά και θρησκευτικά δικαιώματα. Όλα αυτά τα ζητήματα είναι ζητήματα ευρωτουρκικά, ελληνικής όμως ευαισθησίας, τα οποία παρακολουθούμε με πολύ μεγάλη  προσοχή. 
     Εμείς, ως Κυβέρνηση, εκτιμούμε ότι η τουρκική ηγεσία κάνει σοβαρές προσπάθειες προσαρμογής στη νέα ευρωπαϊκή πραγματικότητα και ειλικρινά πιστεύουμε ότι μια Τουρκία που διέπεται από την ευρωπαϊκή λογική, είναι μια Τουρκία με την οποία μπορούμε να συνεννοηθούμε καλύτερα -ακόμη και στις διμερείς μας διαφορές- από μια Τουρκία που θα έχει τη νοοτροπία της περιφερειακής δύναμης. Ακόμη και οι διμερείς μας σχέσεις μπορούν να βελτιωθούν, όσο πλησιάζει στους όρους και τις προϋποθέσεις που θέτει η έκθεση, η πρακτική αλλά και οι θεσμικές μεταρρυθμίσεις που επιχειρούνται από την τουρκική πλευρά. 
     Εκτιμώ ότι τα δικαιώματα της ελληνικής μειονότητας εκεί και ειδικότερα τα θέματα που αναφέρει ο αγαπητός συνάδελφος, καλύπτονται πλήρως από το τελικό κείμενο της έκθεσης. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
     Κύριε Μαγκριώτη, έχετε το λόγο για δυο λεπτά.
     ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, θα συμφωνήσω με τον κύριο Υφυπουργό ότι η αναφορά της έκθεσης στα θέματα της ομογένειας είναι θετική. Θα τονίσω, όμως, πως υπάρχει ανάγκη το Δεκέμβριο στη Σύνοδο Κορυφής η Ελλάδα να διασφαλίσει ένα απολύτως συγκεκριμένο χρονοδιάγραμμα για την εφαρμογή αυτών των διαπιστώσεων της Κομισιόν. Γιατί η Τουρκία έχει δείξει και τα τελευταία χρόνια πως και όταν ψηφίζει κάποιους νόμους, όπως για τη βακουφική περιουσία ή για την επιστροφή των περιουσιών στην Ίμβρο και στην Τένεδο στους ομογενείς, δεν τους εφαρμόζει. Είναι γνωστές οι διαμαρτυρίες του Οικουμενικού Πατριάρχη και της ομογένειας για τη βακουφική περιουσία, όπως και των ομογενών στην Ίμβρο και στην Τένεδο για την επιστροφή των περιουσιών τους. Μετέρχεται χιλίων τερτιπιών για να μην υλοποιήσει τους νόμους-πλαίσιο που υπογράφει. Γι’ αυτό, λοιπόν, χρειάζεται δεσμευτικό πλαίσιο και χρονοδιάγραμμα το Δεκέμβρη.
     Δουλέψαμε για τα θέματα αυτά και χαίρομαι που υπάρχει αυτή η θετική συνέχεια σήμερα από τη νέα Κυβέρνηση. Μάλιστα ήμουν ο πρώτος που στις αρχές του 2002 έσπασα το ιδιότυπο εμπάργκο ως Υφυπουργός Εξωτερικών για τη Χάλκη και επισκέφθηκα τη Θεολογική Σχολή της Χάλκης, όπου για τριάντα χρόνια ποτέ δεν είχε πάει Έλληνας αξιωματούχος και μετά από ένα χρόνο πήγε ο κ. Καραμανλής ως Αρχηγός της Αξιωματικής Αντιπολίτευσης τότε. 
     Θέλω, όμως, να καταλάβω από τον κύριο Υπουργό τι σημαίνει ότι στηρίζει απόλυτα την ευρωπαϊκή στρατηγική της Τουρκίας, γιατί εμείς ανοίξαμε αυτόν το θετικό δρόμο στο Ελσίνκι το 1999. Είναι θετικό η Τουρκία να κινείται προς την Ευρωπαϊκή Ένωση. Είναι θετική η κατ’ αρχήν εισήγηση της Κομισιόν. Όμως οι όροι που έβαζε η Νέα Δημοκρατία ως Αξιωματική Αντιπολίτευση εδώ. όπως η λύση του Κυπριακού και η διευθέτηση της υφαλοκρηπίδας ή η προσφυγή στη Χάγη, δεν υπάρχουν στις διαπιστώσεις της Κομισιόν. Αντίθετα παίρνει συγχωροχάρτι, επαίνους και απενοχοποιείται για τον Αττίλα η Τουρκία, ωσάν ο κ. Ερντογάν στη Λουκέρνη να είχε θετική στάση για τη διαμόρφωση του κακού σχεδίου Ανάν.
     Ποιος φταίει τότε για το κακό σχέδιο Κόφι Ανάν; Μήπως φταίει η Ελλάδα; Μήπως φταίει η Κύπρος; Σ’ αυτά τα θέματα έχει μεγάλη ευθύνη η Κυβέρνηση και πρέπει τουλάχιστον το Δεκέμβρη να διασφαλίσει στην τελική απόφαση του Συμβουλίου Κορυφής, που είναι και το πιο αποφασιστικό έγγραφο χρονοδιάγραμμα, ένα δεύτερο Ελσίνκι για τα δύο καυτά αυτά θέματα, τα εθνικά μας θέματα όπως και τους όρους που έθετε και η Νέα Δημοκρατία ως Αντιπολίτευση και υπηρετήσαμε και στο Ελσίνκι το 1999 και το 2002 στην Κοπεγχάγη.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δύο λεπτά.
     ΕΥΡΙΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Κατ’ αρχήν, θα πω ότι η φύση της έκθεσης, όπως ανακοινώθηκε, από μόνη της αφήνει να εννοηθούν οι αυστηρές προϋποθέσεις, διότι δίνει τη δυνατότητα να επανακρίνεται η Τουρκία για την πρόοδο που κάνει στην πράξη και όχι στα λόγια. Επομένως και αυτό που λέτε, εκτιμώ ότι συμπεριλαμβάνεται στη λογική της έκθεσης που δημοσιοποιήθηκε.
     Δεύτερον, γίνεται σαφής αναφορά στην Κυπριακή Δημοκρατία.
     Τρίτον, γίνεται σαφής αναφορά στη διεθνή ή διμερή συμπεριφορά της Τουρκίας σε σχέση με το Διεθνές Δίκαιο.
     Θεωρώ ότι από την πλευρά της ελληνικής Κυβέρνησης έγινε ό,τι καλύτερο μπορούσε να γίνει και πιστεύω ότι αυτό αναγνωρίζεται από την ελληνική μειονότητα στην Τουρκία. Καταθέτω δε για την ιστορία στα Πρακτικά επιστολή, την οποία έστειλε εκπρόσωπος του Συλλόγου Ιμβρίων, ουσιαστικά διαψεύδοντας δημοσίευμα εφημερίδος, που προανακοίνωνε την επίκαιρη ερώτησή σας.
     (Στο σημείο αυτό ο Υφυπουργός Εξωτερικών κ. Ευριπίδης Στυλιανίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Εδώ θα ήθελα να πω ότι δεοντολογικά δεν είναι σωστό να λειτουργούμε κατ’ αυτόν τον τρόπο, πρώτα να ανακοινώνεται, δηλαδή, μια ερώτηση εθνικής σημασίας στον Τύπο, στη συνέχεια να διαψεύδεται από τους ενδιαφερόμενους και μετά εμείς να καλούμεθα να τοποθετηθούμε επ’ αυτής. Εγώ θεωρώ ότι η έκθεση μας καλύπτει πλήρως και τα ζητήματα αυτά –επαναλαμβάνω- είναι ευρωτουρκικά ζητήματα ελληνικής ευαισθησίας, γι’ αυτό και τα παρακολουθούμε από πολύ κοντά.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     Δεύτερη είναι η με αριθμό 285/4-10-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Απασχόλησης και Κοινωνικής Προστασίας και Εσωτερικών, Δημόσιας Διοίκησης και Αποκέντρωσης, σχετικώς με την καταβολή των δεδουλευμένων στους εργαζόμενους της τεχνικής εταιρείας «Ν. ΚΑΜΑΤΑΚΗΣ» στη Θεσσαλονίκη κλπ.
     Η επίκαιρη ερώτηση του κυρίου συναδέλφου έχει ως εξής:
     «Απλήρωτοι εδώ και πολλούς μήνες παραμένουν οι πεντακόσιοι (500) εργαζόμενοι της τεχνικής εταιρείας «Ν. ΚΑΜΑΤΑΚΗΣ ΑΤΕΕ» με έδρα τη Θεσσαλονίκη. Η εταιρεία έχει ουσιαστικά αναστείλει τη λειτουργία της και οι εργαζόμενοι εκτός από το άμεσο πρόβλημα της επιβίωσης αντιμετωπίζουν και το φάσμα της απόλυσης και της ανεργίας.
     Σε όλο αυτό το χρονικό διάστημα η εταιρεία, χρησιμοποιώντας δικαστικές μεθοδεύσεις, κατορθώνει να εξασφαλίζει την προσωρινή δικαστική απαγόρευση μέτρων δίωξης εναντίον της, με αποτέλεσμα οι εργαζόμενοι να στερούνται όλων των μέσων για διασφάλιση και είσπραξη των απαιτήσεών τους από ποσά που οφείλονται από οργανισμούς, δήμους κλπ. για εκτελεσμένα έργα.
     Αίτημα των εργαζομένων είναι τα ποσά αυτά να αποδοθούν άμεσα στους ίδιους τους εργαζόμενους.
     Επιπλέον το σχετικό βοήθημα του ΟΑΕΔ λόγω επίσχεσης εργασίας δεν θα τους δοθεί άμεσα, παρά την υπόσχεση του προέδρου του οργανισμού, επιβαρύνοντας έτσι ακόμη περισσότερο την κακή οικονομική κατάσταση που ήδη βρίσκονται.
     Ερωτώνται οι κύριοι Υπουργοί:
     Αν θα πάρει η Κυβέρνηση όλα τα αναγκαία μέτρα για να πληρωθούν άμεσα οι εργαζόμενοι τα δεδουλευμένα τους και να εξασφαλισθεί το δικαίωμα εργασίας.
     Τι πρόκειται να κάνει για την άμεση αφ’ ενός καταβολή στους εργαζόμενους του σχετικού επιδόματος του ΟΑΕΔ και αφ’ ετέρου για να φροντίσει ώστε να μη συμψηφίζεται και παρακρατείται στη συνέχεια από το επίδομα ανεργίας που τους δίνεται, όταν εγγράφονται στους καταλόγους ανέργων του ΟΑΕΔ;»
     Ορίστε, κύριε Υφυπουργέ, έχετε το λόγο για τρία λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ο θεσμός των επικαίρων ερωτήσεων είναι ένας θεσμός πάρα πολύ χρήσιμος και εν πάση περιπτώσει είναι για να ασκούμε πολιτική. Όταν, όμως, κάνεις πολιτική γυμναστική με αυτόν το θεσμό, είναι επικίνδυνο, κύριε Τζέκη.
      Και το λέω αυτό και αιτιολογώ γιατί: Διότι ξέρατε πολύ καλά, κύριε Τζέκη, όπως και το Κομμουνιστικό Κόμμα Ελλάδας, ότι στις 5 Οκτωβρίου πραγματοποιήθηκε –και είχε προγραμματιστεί από καιρό- η σύσκεψη της τριμερούς συμφιλιωτικής επιτροπής. Και γνωρίζατε ότι θα έρθουν στο Υπουργείο οι εργαζόμενοι και οι εργοδότες, για να δούμε τι θα γίνει με το θέμα «ΚΑΜΑΤΑΚΗ». Όμως στις 4 του μηνός, παραμονή της σύσκεψης της συμφιλιωτικής επιτροπής, εσείς κάνετε επίκαιρη ερώτηση.
      Τι έννοια έχει, όταν από το Γενάρη είναι απλήρωτοι και είναι μια ιστορία δύο ετών αυτή του «ΚΑΜΑΤΑΚΗ», την παραμονή που το Υπουργείο Απασχόλησης καλεί τους εργαζόμενους για να βρει λύση, εσείς να κάνετε επίκαιρη ερώτηση; Έχει ουσία ή είναι πολιτική γυμναστική στυλ Κομμουνιστικού Κόμματος Ελλάδας; Το ένα είναι αυτό.
      ΑΓΓΕΛΟΣ ΤΖΕΚΗΣ: Απαντήστε επί της ουσίας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και πάμε στην ουσία. Η ουσία...
      ΑΓΓΕΛΟΣ ΤΖΕΚΗΣ: Μαθήματα στο Κομμουνιστικό Κόμμα δεν δεχόμαστε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ακούστε: Είστε Βουλευτής του Κομμουνιστικού Κόμματος και θα ήθελα να μην κάνετε επίκαιρη ερώτηση στις 4 του μηνός, όταν στις 5 έχουμε σύσκεψη.
      ΑΓΓΕΛΟΣ ΤΖΕΚΗΣ: Μαθήματα πρακτικής και δράση στο Κομμουνιστικό Κόμμα δεν δεχόμαστε από πλευράς Νέας Δημοκρατίας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό αποδεικνύει…
      ΠΡΟΕΔΡΕΥΩΝ (Ιωάννης Τραγάκης): Κύριε Τζέκη, σας παρακαλώ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): … ότι δεν είναι πολιτική πρακτική, δεν είναι πολιτική άσκηση καθηκόντων…
      ΑΓΓΕΛΟΣ ΤΖΕΚΗΣ: Κύριε Πρόεδρε, δεν δεχόμαστε…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): … είναι πολιτική γυμναστική να ταλαιπωρείτε το Κοινοβούλιο.
      ΠΡΟΕΔΡΕΥΩΝ (Ιωάννης Τραγάκης): Κύριε Τζέκη, θα έχετε την ευκαιρία να μιλήσετε…
      ΑΓΓΕΛΟΣ ΤΖΕΚΗΣ: Σε δύο λεπτά δεν θα μπορέσω να απαντήσω, όμως, σ’ αυτά.
      ΠΡΟΕΔΡΕΥΩΝ (Ιωάννης Τραγάκης): Θα έχετε την ευκαιρία να μιλήσετε και να πείτε αυτά που θέλετε. Μην τον διακόπτετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτή ήταν η πρώτη παρατήρησή μου.
      Δεύτερον, το θέμα για τους πεντακόσιους εργαζόμενους. Οι ίδιοι οι εργαζόμενοι που ήρθαν στο Υπουργείο –και θα καταθέσω στη Βουλή το πρακτικό της συμφιλίωσης- δηλώνουν διακόσιοι εβδομήντα. Και σας ενημερώνω ότι τόσα χρόνια, είκοσι χρόνια, ουδέποτε αμφισβητήσατε ότι θα έπρεπε να υπάρχει πρακτικό για το τι έκαναν οι συμφιλιωτικές επιτροπές. Για πρώτη φορά σας ενημερώνω ότι το Υπουργείο και η ηγεσία του Υπουργείου Απασχόλησης κάνει πρακτικό –το καταθέτω και στη Βουλή, για να το μάθετε και να το γνωρίσετε καλά- του τι λέμε και ποια μέτρα παίρνουμε σ’ αυτές τις περιπτώσεις.
      Το καταθέτω για τα Πρακτικά της Βουλής.
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά το προαναφερθέν έγγραφο, το οποίο έχει ως εξής:
      «ΠΡΩΤΟΚΟΛΛΟ ΣΥΜΦΙΛΙΩΣΗΣ
      Σήμερα 5/10/2004, πραγματοποιήθηκε σύσκεψη συμφιλίωσης στο Υπουργείο Απασχόλησης και Κοινωνικής Προστασίας, βάσει του άρθρου 13 του Ν.1876/90, υπό την προεδρία του κ Υφυπουργού, παρουσία της κ. Ζερβού Ε., Δ/τριας της Δ/νσης Αμοιβής, και του κ. Ευσταθίου Δ., Προϊσταμένου του αρμοδίου Τμήματος, μεταξύ της εταιρείας ΚΑΜΑΤΑΚΗΣ Α.Τ.Ε.Ε, και του Εργατοϋπαλληλικού Κέντρου Θεσσαλονίκης με αντικείμενο συζήτησης: «Καταβολή δεδουλευμένων και διασφάλιση θέσεων εργασίας».
      Από πλευράς εργαζομένων παρέστησαν οι κ.κ.: Γιαννόπουλος Ν. και Ζαριανόπουλος Σ., Πρόεδρος και Γ. Γραμματέας του Ε.Κ. Θεσσαλονίκης αντίστοιχα. 
      Κωνσταντινίδης Γ., Μπαξεβάνος Κ., Μότσικας Ν., Σιδηρόπουλος Δ., Πανόπουλος Ι., Μέλη της Διοικούσας Επιτροπής του υπό ίδρυση Σωματείου εργαζομένων στην εταιρεία. 
      Από την πλευρά της εταιρίας παρέστη ο κ. Χαλιακόπουλος Η., δικηγόρος.
      Ύστερα από διαλογική συζήτηση και αφού οι εργαζόμενοι εξέθεσαν τα προβλήματά τους, ο κ. Υφυπουργός δεσμεύτηκε αφενός μεν για επίσπευση πληρωμής του επιδόματος που δικαιούνται από τον ΟΑΕΔ λόγω επίσχεσης εργασίας, και μάλιστα να μην συμψηφιστεί με το επίδομα ανεργίας όταν αυτό καταβληθεί, θεωρούμενο ως εποχικό επίδομα. Αφ εταίρου με παρέμβαση του κ. Υφυπουργού παραπέμφθηκαν οι εργαζόμενοι στον Υποδιοικητή του ΙΚΑ κ. Γερασίμου, για εξεύρεση λύσης ως προς τα μη εκχωρούμενα προς τράπεζες έργα, για τα οποία δικαιούνται εργολαβικό αντάλλαγμα.
      Ο συμφιλιωτής
      ΕΥΣΤΑΘΙΟΥ ΔΗΜΗΤΡΙΟΣ
      Ο εκπρόσωπος                                                 Οι εκπρόσωποι
      Της εταιρείας                                                    Των εργαζομένων»)
      Και πράγματι, κύριε Τζέκη, το αρμόδιο Τμήμα Κοινωνικής Επιθεώρησης επί των ημερών αυτής της νέας διακυβέρνησης άμεσα έκανε έλεγχο και το Τμήμα Κοινωνικής Επιθεώρησης Σίνδου βεβαίωσε ότι υπάρχουν 2 εκατομμύρια ευρώ οφειλές στους εργαζόμενους. Έβαλε πρόστιμο με τρεις μηνύσεις για 30.000 ευρώ.
      Το κράτος πρόνοιας και κοινωνικής προστασίας –σας το έχω ξαναπεί- θα κουράζεται μονότονα να υποστηρίζει τα δικαιώματα των εργαζομένων. Είναι υπόθεση όλων των κομμάτων και πάνω απ’ όλα είναι υπόθεση της Κυβέρνησης, όχι ενός κόμματος. Και το λέω αυτό, γιατί; Διότι ο ΟΑΕΔ άμεσα και με εντολή και δική μου και του Διοικητή του ΟΑΕΔ δίνει το επίδομα στους ανέργους αυτούς του «ΚΑΜΑΤΑΚΗ».
      Και τρίτον, κύριε Τζέκη, παρ’ όλο που δεν είναι δουλειά δική μας, ζήτησα και πήρα τα χρέη που έχει το δημόσιο, οι δήμοι, προς τον κ. Καματάκη και τα χρήματα αυτά θα πάνε όλα στους εργαζόμενους. Υποδείξαμε και τον τρόπο.
      Πείτε μας, λοιπόν, πέρα από πολιτική γυμναστική, τι άλλο πολιτικά μπορούσαμε να κάνουμε; Τι άλλο; Αυτά λοιπόν και στη δευτερολογία μου θα πάρετε και την άλλη απάντηση. Διότι αυτά γίνονται για πρώτη φορά.
      Η δε «ΜΠΑΛΑΦΑΣ» πήρε 470.000 ευρώ από το Υπουργείο Δημοσίων Έργων και πήγαν άμεσα τα 100.000 ευρώ στο ΙΚΑ, τα 150.000 στους εργαζόμενους στη Φθιώτιδα και για τα 150.000 υπήρχε δικός μου προσωπικός έλεγχος. Αυτό είναι το ενδιαφέρον το έμπρακτο, το πραγματικό…
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): … το σωστό για τους εργαζόμενους και να ποιοι υποστηρίζουν το δίκαιο των εργαζομένων και να ποιοι είναι εκείνοι οι οποίοι κάνουν αύξηση στους εργαζόμενους!
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Υπουργέ.
      Κύριε Τζέκη, έχετε το λόγο για δύο λεπτά.
      ΑΓΓΕΛΟΣ ΤΖΕΚΗΣ: Κύριε Πρόεδρε, θα μου δώσετε και λίγο επιπλέον χρόνο, γιατί έκανε και μια ευθεία επίθεση προς το Κομμουνιστικό Κόμμα Ελλάδας, όσον αφορά τη διαδικασία την κοινοβουλευτική.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, όμως, σας παρακαλώ γιατί έχουμε πολλές ερωτήσεις. 
      ΑΓΓΕΛΟΣ ΤΖΕΚΗΣ: Επί της ουσίας, λοιπόν, να πω στον κύριο Υπουργό ότι δεν δεχόμαστε μαθήματα κοινοβουλευτικού ελέγχου από τη Νέα Δημοκρατία . Είναι συγκεκριμένο το δικαίωμα του κόμματός μας, βάσει του Κανονισμού της Βουλής και του Συντάγματος, να ενεργεί εντός Βουλής. Και να πληροφορήσω το Σώμα και τους συναδέλφους ότι μία απλή ερώτηση μετατράπηκε σε επίκαιρη ερώτηση. Αυτό δεν το λέει ο κύριος Υπουργός. 
      Επί της ουσίας, όμως, δεν χρειάζονται φωνές, χρειάζονται πράξεις. Να καταθέσετε τα πρακτικά της τριμερούς που κάνατε, γιατί οι εργαζόμενοι που με επισκέφτηκαν, μου είπαν ότι δεν τους εξασφαλίσατε δραχμή από τις οφειλές του δημοσίου και των Οργανισμών Τοπικής Αυτοδιοίκησης, γιατί είπατε ότι δεν μπορείτε να παρέμβετε. Αυτά είναι συγκεκριμένα πράγματα από τους εργαζόμενους. 
      Άρα, το ζήτημα για εμάς είναι ότι η Νέα Δημοκρατία δεν μπορεί πλέον να παίζει το ρόλο του Πόντιου Πιλάτου. Είναι ξεκαθαρισμένες οι ευθύνες που έχει. Μπορεί να ρίχνει τις ευθύνες στην προηγούμενη κυβέρνηση, που άνοιξε τις πόρτες για να βγουν έξω απολυμένοι εργάτες. Η Νέα Δημοκρατία, όμως, κλείνει αυτή την πόρτα και τους πετά κυριολεκτικά στο δρόμο, χωρίς να τους εξασφαλίζει ούτε τα δεδουλευμένα ούτε και τις αποζημιώσεις. 
      Ο κ. Παναγιωτόπουλος, κύριε Πρόεδρε, επισκέφτηκε τον εργασιακό χώρο του «ΚΑΜΑΤΑΚΗ» και είχε δώσει υπόσχεση από το Σεπτέμβριο ότι μέσα σε λίγο χρονικό διάστημα θα πάρουν τα χρήματά τους. Μέχρι τώρα βέβαια χρήματα δεν είδαν. Τι είδαν; Είδαν ότι μέσα από δικαστικές μεθοδεύσεις του εργοδότη, που έχει και άλλες, αν θέλετε, επιχειρησιακές εταιρείες, είτε πληροφορικής είτε σκυροδέματος και ξενοδοχείων, αυτός πλουτίζει, αλλά οι πεντακόσιοι 
–επαναλαμβάνω- εργάτες δεν έχουν πάρει τα δεδουλευμένα. Και έμειναν διακόσιοι εβδομήντα, κύριε Πρόεδρε, γιατί έχουν φύγει από εκείνο το χώρο που τον διαφυλάσσουν, για να κάνουν ένα μεροκάματο και να ζήσουν τις οικογένειες τους. Οι πεντακόσιοι, όμως, δεν πήραν δραχμή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επιτέλους, αναφορικά με αυτά που οφείλει το δημόσιο, πρέπει εσείς να κάνετε παρέμβαση στα Υπουργεία Εσωτερικών κλπ., για να μπλοκάρετε τα χρήματα και να τα δώσετε στους εργαζόμενους. 
      Έχω να σας κάνω μία ακόμη ερώτηση. Σ’ αυτό το επίδομα που παίρνουν λόγω της επίσχεσης εργασίας, είστε διατεθειμένοι να μη γίνει παρακράτηση, όταν θα πάρουν την αποζημίωση; Πώς θα δείξετε ότι ενδιαφέρεστε κοινωνικά για τους εργάτες που απολύονται μαζικά σε όλη τη χώρα και ότι δεν μπορείτε να παίζετε πλέον τον ρόλο του Πόντιου Πιλάτου; 
      Και κλείνω με αυτό, κύριε Πρόεδρε: Μπορεί να λέει ο Αρχηγός σας ότι τα βάζει με πέντε μεγαλοσυμφέροντα, αλλά πίσω από την πολιτική σας και πίσω από τη Νέα Δημοκρατία κρύβονται άλλα μεγάλα συμφέροντα, που έχουν αντιπαραθέσεις με τα συμφέροντα της προηγούμενης κυβέρνησης. 
      (Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      ΑΓΓΕΛΟΣ ΤΖΕΚΗΣ: Αυτά, βέβαια, τα συμφέροντα δεν ενδιαφέρουν τον εργαζόμενο λαό, δεν ενδιαφέρουν αυτούς που απολύονται μαζικά. Και το Κομμουνιστικό Κόμμα Ελλάδος, κύριε Υπουργέ, θα είναι στο δρόμο, εκεί...
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      ΑΓΓΕΛΟΣ ΤΖΕΚΗΣ: ...που πραγματικά έχει ανάγκη ο εργάτης να δει τη συμπαράστασή του. Μεγάλα λόγια δεν χρειάζονται, αλλά έργα και πράξεις. 
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, έχετε το λόγο για δύο λεπτά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης κα Κοινωνικής Προστασίας): Κύριε Πρόεδρε, είναι έξω από εμένα η λογική να κάνω συστάσεις και ιδιαιτέρως στο Κομμουνιστικό Κόμμα Ελλάδος. Απλώς στη συγκεκριμένη επίκαιρη ερώτηση εξήγησα ότι έγινε στις 4 του μηνός. Μπορούσε να μη γίνει σήμερα εδώ... 
      ΑΓΓΕΛΟΣ ΤΖΕΚΗΣ: Σας είπα ότι είχε κατατεθεί απλή ερώτηση και τη μετατρέψατε σε επίκαιρη.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μπορούσατε να την ακυρώσετε. 
      ΑΓΓΕΛΟΣ ΤΖΕΚΗΣ: Σας διαψεύδω. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το ένα είναι αυτό. Το δεύτερο είναι το εξής: Στον ΟΑΕΔ στις 31-8-2004, κύριε Τζέκη, άρχισε να δηλώνεται/αιρεται η επίσχεση εργασίας και να ζητάτε τα επιδόματα. Ήδη σήμερα που μιλάμε, η Διευθύντρια του ΟΑΕΔ Θεσσαλονίκης δίνει τα επιδόματα με αυστηρή εντολή να επιδοτηθούν άμεσα αυτοί οι «φουκαράδες», που είναι απλήρωτοι εργαζόμενοι. 
      ΑΓΓΕΛΟΣ ΤΖΕΚΗΣ: Όταν λέτε άμεσα, τι εννοείτε; Πότε; Προσδιορίστε το. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πληρώνονται τώρα. 
      ΑΓΓΕΛΟΣ ΤΖΕΚΗΣ: Δεν πληρώνονται. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησηςκαι  Κοινωνικής Προστασίας): Κάνετε λάθος. Σας προκαλώ να έρθετε μετά από το Υπουργείο να επικοινωνήσουμε μαζί με τον ΟΑΕΔ. 
      Τρίτον, λέει ότι δεν πήραν δραχμή. Βεβαίως, το κράτος δεν μπορεί στον ιδιωτικό τομέα να πληρώνει, όταν μία επιχείρηση κλείνει. Εμείς τι κάναμε; Μέσω του κ. Γερασίμου –και είναι προς τιμή του Υποδιοικητή του ΙΚΑ- μπλοκάραμε όλους τους λογαριασμούς της εταιρείας και είπαμε πως όποτε πάει να πάρει ενημερότητα για να πληρωθεί, αυτό θα γίνεται μόνο με παρακράτηση των χρημάτων αυτών για τους εργαζόμενους. 
      ΑΓΓΕΛΟΣ ΤΖΕΚΗΣ: Μπλοκάρετε τα χρήματα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό μπορούμε να κάνουμε. Νομίζετε ότι έχουμε ταμεία να πληρώνουμε; Για να μη φτάσουμε στην άλλη λογική, κύριε Τζέκη, εμείς επιδοτούμε την απασχόληση και όχι την ανεργία. Να μη φτάσουμε στη λογική με τους «Καματάκηδες», που είναι δημιουργήματα περασμένων εποχών και προηγουμένων ετών, φούσκες επιχειρήσεις με άκρατη χρηματοδότηση, που σκάνε τώρα στην πλάτη των εργαζομένων και σ’ αυτήν την Κυβέρνηση. Και ουκ έστιν αριθμός, κύριε Τζέκη. Το ξέρουμε καλά κάθε μέρα στο Υπουργείο. 
        Και ερωτώ λοιπόν: τι θα κάνουμε; Μια επιδοματική πολιτική που θέλει στην Ναυπηγοεπισκευαστική Ζώνη Περάματος να πληρώνουμε την τελευταία χρονιά 14 δισεκατομμύρια; Θα είχαμε κάνει  δέκα ναυπηγεία  αλά Άμστερνταμ. Να ποια είναι η λογική. Η λογική είναι λοιπόν ότι επεμβαίνουμε εκεί που μπορούμε. Δεν δίνουμε βέβαια –έχουμε εδώ και το Βουλευτή Ξάνθης- δυόμισι χιλιάδες επίδομα, κύριοι συνάδελφοι. Δυόμισι χιλιάδες για αμμοβολιστές στην Ξάνθη, λες κι έχει ναυπηγείο η Ξάνθη, κύριε Τζέκη! Αυτή η πολιτική που είναι εις βάρος του Έλληνα φορολογούμενου πολίτη, που είναι εις βάρος αυτών που πληρώνουν, πρέπει να σταματήσει. Η απόφαση της πολιτικής ηγεσίας του Υπουργείου Απασχόλησης είναι να επιδοτούμε θέσεις απασχόλησης κι όχι να δημιουργούμε πολιτικά ομήρους, για να εκταμιεύσουμε ψήφους.
      Ευχαριστώ.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. Και μια και αναφερθήκατε και στη «ΝΑΥΣΙ», να προσέξετε λίγο και τη «ΝΑΥΣΙ» ακόμη περισσότερο.
	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η «ΝΑΥΣΙ», κύριε Πρόεδρε, πάει στο άρθρο 66. Δεν έχει καμία σχέση. Είναι άλλο πράγμα.
	ΠΡΟΕΔΡΕΥΩΝ (Ιωάννης Τραγάκης): Παρεμπιπτόντως το λέω.
	Κυρίες και κύριοι συνάδελφοι, θα ήθελα να ανακοινώσω προς το Σώμα ότι αφού ξεναγήθηκαν στους χώρους του κτηρίου της Βουλής, μάς παρακολουθούν από τα θεωρεία οι μαθητές του 14ου Δημοτικού Σχολείου Ηρακλείου. 
Τους καλωσορίζουμε.
(Χειροκροτήματα από όλες τις πτέρυγες της Βουλής)
      Τρίτη είναι η με αριθμό 288/4-10-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, σχετικώς με τη δημιουργία Ενιαίου Φορέα Διαχείρισης για τη λειτουργία, ασφάλεια και συντήρηση των βασικών οδικών αξόνων, κλπ.
      Η επίκαιρη ερώτηση της κυρίας συναδέλφου έχει ως εξής:
      «Μετά το τραγικό δυστύχημα στο Ασπρονέρι, που προστέθηκε στο μακρύ κατάλογο των πολύνεκρων ατυχημάτων στο φονικό πέταλο του Μαλιακού, απέραντη θλίψη και οργή μας διακατέχει για τις πολλαπλές ευθύνες αρμοδίων και κυβερνώντων. Μεταξύ των αιτίων βασικό παραμένει το θέμα της διαχείρισης των κρίσιμων οδικών αξόνων, έτσι ώστε να συντηρούνται κατάλληλα, να ελέγχεται η λειτουργία και η κυκλοφορία των οχημάτων με συνθήκες ασφαλείας. Κρίσιμο θέμα που διαφεύγει πλήρως και της σημερινής Κυβέρνησης, αφού υιοθετεί την εκχώρηση των υπηρεσιών αυτών στους ιδιώτες μέσω των συμβάσεων παραχώρησης, για την κατάντια των οποίων πολλά επεσήμανε ως Αντιπολίτευση. Ο εκσυγχρονισμός έγινε τελικά στην ιδιωτικοποίηση και όχι, όπως έπρεπε, στις δημόσιες υπηρεσίες συντήρησης και ελέγχου λειτουργίας των  οδικών αξόνων, που εγκαταλείφθηκαν μετέωρες και απαξιώθηκαν. 
      Επανειλημμένα έχω επισημάνει ότι: Ακόμη και σήμερα ισχύουν οι παλιές διατάξεις του π.δ. του 1969 και του ν 3155/55. Πριν πενήντα χρόνια έγινε η τελευταία ιεράρχηση του οδικού δικτύου της χώρας. Δεν έχει ενεργοποιηθεί το άρθρο 18 του ΚΟΚ για τα κέντρα οδικών πληροφοριών. Δεν δημιουργήθηκαν τα κέντρα διοίκησης αυτοκινητοδρόμων, που στο εξωτερικό αποτελούν την καρδιά της λειτουργίας τους. Δεν υπάρχει ο ενιαίος φορέας διαχείρισης για όλα αυτά, με αποτέλεσμα τις επικαλύψεις, τη σύγχυση των αρμοδιοτήτων και την αναποτελεσματικότητα των συναρμοδίων Υπουργείων ΠΕΧΩΔΕ, Μεταφορών και Δημόσιας Τάξης.
	Μετά από αυτά, ερωτώνται οι κύριοι Υπουργοί:
      1. Ποιο τελικά σχήμα έχει επιλεγεί για τη διαχείριση, συντήρηση και γενικά την ετοιμότητα των βασικών οδικών αξόνων και από ποιο θεσμικό πλαίσιο, υπηρεσίες, προσωπικό και πιστώσεις θα υποστηριχθεί;
      2. Θα προχωρήσουν άμεσα στην ιεράρχηση των οδικών αξόνων και τον καθορισμό του υπεύθυνου φορέα διαχείρισής τους, στη σύσταση του κέντρου οδικών πληροφοριών, στη δημιουργία των κέντρων διοίκησης των αυτοκινητοδρόμων και του ενιαίου φορέα διαχείρισης;»
      Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων, κ. Σταύρος Καλογιάννης, για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κατ’ αρχήν θα ήθελα να εκφράσω τα συλλυπητήριά μας στις οικογένειες των παιδιών που χάθηκαν στο τραγικό δυστύχημα στο Ασπρονέρι. Όπως γνωρίζετε, ο Υπουργός κ. Σουφλιάς ανακοίνωσε ότι μέσα στο επόμενο τρίμηνο θα εγκατασταθούν κάμερες σε ολόκληρο το δίκτυο αυτό, προκειμένου να ελέγχονται οι παραβάτες, όπως επίσης δεσμεύθηκε ο κύριος Υπουργός ότι το έργο θα παραδοθεί μέσα στο 2007. 
      Σε ό,τι αφορά τη διαχείριση και συντήρηση του οδικού δικτύου της χώρας, όπως γνωρίζετε, έχουν συγκροτηθεί και λειτουργούν υπηρεσίες ανάλογα με την κατηγορία και το χαρακτηρισμό του συγκεκριμένου οδικού δικτύου.
      Έτσι στην αρμοδιότητα του ΥΠΕΧΩΔΕ υπάγονται ουσιαστικά μόνο οι αυτοκινητόδρομοι, ενώ στο Υπουργείο Εσωτερικών, Δημόσιας Διοίκησης και Αποκέντρωσης υπάγεται το εθνικό, το επαρχιακό και το δημοτικό οδικό δίκτυο. 
      Ειδικότερα δε για το επαρχιακό και δημοτικό οδικό δίκτυο, αρμόδιες είναι οι Διευθύνσεις Τεχνικών Υπηρεσιών των Νομαρχιακών Αυτοδιοικήσεων της χώρας και βεβαίως το καθ’ ύλην αρμόδιο Υπουργείο είναι το Υπουργείο Εσωτερικών, Δημόσιας Διοίκησης και Αποκέντρωσης. Δηλαδή το όλο σύστημα είναι ιεραρχημένο και αποκεντρωμένο και δεν πρέπει να υπάρχει επικάλυψη των αρμοδιοτήτων. 
      Στο ΥΠΕΧΩΔΕ υπάρχουν συγκροτημένες δύο υπηρεσίες για τη συντήρηση των μεγάλων οδικών αξόνων. Συγκεκριμένα πρώτον, για το δίκτυο των αυτοκινητοδρόμων Τρίπολης-Κορίνθου και ΠΑΘΕ την αρμοδιότητα έχει η ειδική Υπηρεσία Συντήρησης των Αυτοκινητοδρόμων. Δεύτερον, για το υπόλοιπο βασικό οδικό δίκτυο εντός Αττικής -που έχει καθοριστεί με σχετικές αποφάσεις- αρμόδια είναι η Διεύθυνση Κατασκευής Έργων και Συντήρησης Οδών. Για το εθνικό οδικό δίκτυο εκτός Αττικής αρμόδιες είναι οι υπηρεσίες των Περιφερειών, οι οποίες βεβαίως υπάγονται στο Υπουργείο Εσωτερικών, Δημόσιας Διοίκησης και Αποκέντρωσης και όχι στο ΥΠΕΧΩΔΕ.
      Για τους αυτοκινητοδρόμους αρμοδιότητας του ΥΠΕΧΩΔΕ υπάρχουν δύο κεντρικοί σταθμοί εξοπλισμένοι με τα απαιτούμενα μηχανήματα, τα απαραίτητα συνεργεία και το προσωπικό για την αντιμετώπιση όλων των ενδεχόμενων προβλημάτων, που παρουσιάζονται στους αυτοκινητόδρομους, είτε αυτά είναι κάποια έκτακτα γεγονότα είτε αφορούν τη συντήρηση κλπ. 
      Ανάλογες εγκαταστάσεις σε μικρότερη κλίμακα διατίθενται και από τις κατά τόπους υπηρεσίες, διευθύνσεις τεχνικών υπηρεσιών, ΔΕΣΕ και ΤΙΘΚ. Η χρηματοδότηση των δικτύων γίνεται αναλόγως της ιεράρχησης και της κατηγοριοποίησής τους. 
      Σε ό,τι αφορά τώρα τον ηλεκτρονικό εξοπλισμό των αυτοκινητοδρόμων, αυτός αποτελείται από τον εξοπλισμό πεδίου, δηλαδή κάμερες, πινακίδες μεταβλητών μηνυμάτων, συστήματα μέτρησης των κυκλοφοριακών δεδομένων, τα οποία μαζί με τον εξοπλισμό των κέντρων διοίκησης των αυτοκινητοδρόμων είναι η απολύτως αναγκαία υποδομή και με την κατάλληλη χρήση και αξιοποίησή τους μπορούν να βελτιώσουν σημαντικά τις κυκλοφοριακές συνθήκες.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Κυρία Ξηροτύρη, έχετε το λόγο για δύο λεπτά.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν ξέρω από την ανάλυση που έκανε ο κύριος Υφυπουργός, αν είναι ευχαριστημένος από αυτήν την κατάσταση. Εγώ θεωρώ ότι επαληθεύομαι πλήρως πως παρ’ όλο που οι μεταφορές έπαιξαν και παίζουν σημαντικό ρόλο στη μεταπολεμική Ελλάδα, δεν υπάρχει κανένας, μα κανένας σχεδιασμός μέχρι τώρα για τα θέματα της διαχείρισης, της ασφάλειας και ένα ολοκληρωμένο σχέδιο, ούτως ώστε να μπορούμε να αντιμετωπίσουμε με μια ολοκληρωμένη πολιτική το μεγάλο αυτό θέμα των μεταφορών, της ασφάλειας και της ορθής διαχείρισής τους.
      Βεβαίως αυτό το οποίο διαπιστώνεται και από τη δική σας τοποθέτηση, κύριε Υπουργέ, είναι ότι δεν υπάρχει σχεδιασμός και υπάρχει ένας κατακερματισμός αρμοδιοτήτων. Είναι δυνατόν όλα αυτά τα Υπουργεία χωρίς κανένα συντονισμό να έχουν την ευθύνη των οδικών αξόνων της χώρας, που εκεί έχετε μεταφέρει όλες τις μεταφορές -είτε τις βαριές μεταφορές είτε τις υπόλοιπες μεταφορές- και είναι επιβαρημένο ιδιαίτερα το οδικό δίκτυο; Και βεβαίως έχουμε τις τραγικές συνέπειες.
      Τι κάνει το ΥΠΕΧΩΔΕ; Τι έχει κάνει μέχρι τώρα για τους αυτοκινητόδρομους, για τους μεγάλους δρόμους; Ήδη άρχισαν στην Κακιά Σκάλα να λειτουργούν οι σήραγγες. Τι έχετε κάνει σ’ αυτήν την κατεύθυνση; Πώς θα απολογηθείτε εάν συμβεί ένα άλλο μεγάλο δυστύχημα; 
      Αυτήν τη στιγμή τι έχει κάνει το ΥΠΕΧΩΔΕ; Έχει τη διαχείριση της Αττικής Οδού και τουΡίου-Αντιρρίου με τις συμβάσεις παραχώρησης -γνωστή ιστορία- με ειδικές υπηρεσίες δημοσίων έργων στον υπόλοιπο ΠΑΘΕ και στις υπόλοιπες μεταφορές και το ΤΕΟ να έχει την εκμετάλλευση αυτών, ένα ΤΕΟ που μετά το νόμο του 2001 είναι εντελώς αυτήν τη στιγμή αποδιοργανωμένο. Οι υπάρχουσες υπηρεσίες είναι απαξιωμένες και το ίδιο δεν ξέρει τι ρόλο θα παίξει. Έχει την εκμετάλλευση. Πώς την έχει τώρα και με ποιες υποχρεώσεις απέναντι στον Έλληνα πολίτη, είναι ένα ερώτημα. Κατακερματισμός λοιπόν και διάχυση των αρμοδιοτήτων. 
      Και στις άλλες χώρες υπάρχει ιδιωτικοποίηση, υπάρχει κατακερματισμός. Αλλά κύριε Υπουργέ, προς Θεού, υπάρχει το κράτος το οποίο ασκεί το βασικό ρόλο και το σχεδιασμό, εγκρίνει τους κανόνες, τις προδιαγραφές, έχει το συντονιστικό φορέα υπό την κρατική ευθύνη, για να κάνει αυτήν τη διαχείριση των οδικών μεταφορών. Διότι ξέρει το κράτος –σε όλα τα άλλα κράτη-μέλη της Ευρωπαϊκής Ένωσης- ότι αυτό είναι υπόλογο απέναντι στον κάθε πολίτη γι’ αυτά τα οποία συμβαίνουν. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Από δω και πέρα θα είσθε και εσείς ιδιαίτερα υπόλογος, γιατί έχει πια στερέψει και ο κοινοβουλευτικός έλεγχος, ακόμη και ο έλεγχος της δικαιοσύνης απέναντι στην εγκληματική αδιαφορία που δείχνει η πολιτεία για να διαχειριστεί τους οδικούς άξονες, γιατί δεν είναι μέτρα αυτά τα οποία εξάγγειλε και ο κύριος Πρωθυπουργός. Τι λένε τα μέτρα; «Θα αποφασίσουμε αυστηρότερη αστυνόμευση του οδικού δικτύου». Αυτό είναι υποχρέωση. Έτσι θα λυθεί το ολοκληρωμένο σύστημα διαχείρισης των οδικών αξόνων; Μου λέτε ότι θα βάλουμε κάμερες. Μα, είναι δυνατόν; Δηλαδή, όλα με τον κατασταλτικό έλεγχο; Ο προληπτικός έλεγχος είναι το παν: Οι κανόνες, οι υπηρεσίες και οι ιδιώτες μέσω σαφών συμβάσεων παραχώρησης …
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κυρία συνάδελφε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: …αφού έτσι έχετε αποφασίσει εσείς, αλλά εμείς δεν συμφωνούμε. Να βάλετε, όμως, τους κανόνες με τους οποίους θα παίζουν, διότι παίζουν με την ασφάλεια και την ορθή διαχείριση των οδικών αξόνων.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κυρία συνάδελφε. Το θέμα είναι πολύ ευαίσθητο, γι’ αυτό έδειξα κιόλας κάποια ανοχή.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εμείς λέμε να προχωρήσετε στο σχεδιασμό, να ρυθμίσετε τους κανόνες, να κάνετε το κανονιστικό πλαίσιο, να εξασφαλίσετε τους πόρους και να κάνετε το συντονιστικό φορέα, ο οποίος θα ρυθμίσει όλα αυτά, θα κατανέμει τους πόρους και κάθε φορά θα κάνει τις ανάλογες ρυθμίσεις, ούτως ώστε οι σύγχρονοι αυτοκινητόδρομοι να έχουν και σύγχρονη διαχείριση. Σε λίγο δεν θα ξέρετε τι θα κάνετε με τη διαχείριση των σηράγγων κ.ο.κ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ο Υφυπουργός ΠΕΧΩΔΕ κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Θα παρακαλούσα να μου επιτρέψετε, κύριε Πρόεδρε, να πω στην κυρία συνάδελφο ότι για εγκληματική αδιαφορία δεν μπορείτε να μας κατηγορήσετε. Είναι πολύ βαριά η έκφραση και παρακαλώ πολύ …
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: …(Δεν ακούστηκε)
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Δεν μπορείτε να μας κατηγορήσετε για εγκληματική αδιαφορία. Για ευαισθησία ναι…
      ΠΡΟΕΔΡΕΥΩΝ (Ιωάννης Τραγάκης): Ομολογεί ότι ήταν υπερβολή.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν ομολογώ καθόλου, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Το ομολογήσατε. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): … όλων των πολιτών, ασφαλώς. 
      Σε ό,τι αφορά τα κέντρα διοίκησης των αυτοκινητοδρόμων, κύριε Πρόεδρε, κυρίες και κύριοι συνάδελφοι, θα πρέπει να πω ότι ήδη το ΥΠΕΧΩΔΕ μελετά την έναρξη εφαρμογής του συγκεκριμένου συστήματος σε όλους τους αυτοκινητόδρομους. Η υλοποίηση, όμως, του συγκεκριμένου συστήματος είναι άμεση συνάρτηση του πώς θα προχωρήσουν τα έργα με συμβάσεις παραχώρησης. Ο Υπουργός κ. Σουφλιάς έχει ανακοινώσει ότι εντός του 2005 θα ξεκαθαρίσει ο τρόπος με τον οποίο τα έργα με συμβάσεις παραχώρησης θα δοθούν στους παραχωρησιούχους. 
      Πρέπει να πούμε επίσης ότι κέντρο διαχείρισης της κυκλοφορίας εγκαταστάθηκε και λειτούργησε με επιτυχία στο λεκανοπέδιο και μελετάται η επέκταση του συστήματος σε ευρύτερη περιοχή. Παρόμοιο σύστημα, όπως αναφέρατε, ισχύει και εφαρμόζεται τόσο στην Αττική Οδό όσο και στη ζεύξη Ρίου-Αντιρρίου. Η λειτουργία και η συντήρηση των συγκεκριμένων δικτύων ασφαλώς βαρύνει τους παραχωρησιούχους. Το ΥΠΕΧΩΔΕ ελέγχει εάν και κατά πόσο τηρούνται οι συγκεκριμένοι όροι. 
      Πέραν αυτών, πρέπει να ενημερώσουμε το Σώμα ότι μεμονωμένα κέντρα διοίκησης λειτουργούν σήμερα σε συγκεκριμένα σημεία του οδικού δικτύου της χώρας. Αναφέρομαι συγκεκριμένα στη σήραγγα του Αρτεμισίου στον αυτοκινητόδρομο Κορίνθου-Τρίπολης, στην παράκαμψη της Πάτρας, ενώ για την Κακιά Σκάλα, την οποία αναφέρατε, σας γνωρίζω ότι στους επόμενους μήνες θα εγκατασταθεί και εκεί παρόμοιο σύστημα. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Εισερχόμαστε στις επίκαιρες ερωτήσεις δεύτερου κύκλου. 
      Πρώτη είναι η με αριθμό 289/4.10.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Χριστοδουλάκη προς τον Υπουργό Οικονομίας και Οικονομικών, σχετικώς με τη διαδικασία, την αντικειμενικότητα και τη μεθοδολογία της «δημοσιονομικής απογραφής» κλπ.
      Συγκεκριμένα η επίκαιρη ερώτηση του κυρίου συναδέλφου έχει ως εξής:
      «Μέχρι στιγμής δεν υπάρχει καμία απολύτως κοινοβουλευτική ενημέρωση για τη διαδικασία και τη μεθοδολογία της λεγόμενης «δημοσιονομικής απογραφής», η οποία οδήγησε σε πολύ μεγάλες αναθεωρήσεις το λογιστικό έλλειμμα των ετών 2000-2003.
      Η Κυβέρνηση προσπάθησε εκ των υστέρων να υποβαθμίσει το θέμα σε ένα επίπεδο «τεχνικό και όχι πολιτικό», όπως χαρακτηριστικά ελέχθη, αλλά δυστυχώς οι διεθνείς αντιδράσεις δεν υποχώρησαν. Στο πλαίσιο αυτό οι εκρηκτικές μεταβολές οι οποίες επήλθαν στο λογιστικό έλλειμμα των ετών 2000-2003, πρέπει έστω και τώρα να επανεξεταστούν για το κατά πόσο ακολουθούν την ίδια συγκρίσιμη μεθοδολογία με τις άλλες χώρες. Τα κυριότερα ερωτήματα εγείρονται στον τομέα των αμυντικών δαπανών και στην καταγραφή των πλεονασμάτων των ασφαλιστικών ταμείων.
      Κατόπιν τούτων ερωτάται ο κύριος Υπουργός:
      1. Εάν η έρευνα καταγραφής πλεονασμάτων των ταμείων περιλαμβάνει όλους τους οργανισμούς που εμπίπτουν στα κριτήρια εφαρμογής και με ποια διαδικασία υπολογίστηκαν τα πλεονάσματα των περιόδων 2001 και 2002. 
      2. Δεδομένου ότι σε πρόσφατη επιστολή του προς την Κοινοβουλευτική Ομάδα της Νέας Δημοκρατίας αναφέρει ρητά ότι «το υψηλότερο δημοσιονομικό έλλειμμα που διαπιστώθηκε από την απογραφή δεν οφείλεται σε αλλαγή της μεθόδου καταγραφής των αμυντικών δαπανών», ερωτάται εάν η Εθνική Στατιστική Υπηρεσία της Ελλάδος παρείχε τις διευκρινίσεις και τα στοιχεία τελικής παραλαβής εξοπλιστικών συστημάτων, τα οποία ζητήθηκαν από την Ευρωπαϊκή Ένωση έως τον Ιούνιο του 2004 για να εφαρμοστεί η εθνικολογιστική μέθοδος, σύμφωνα με τα ισχύοντα στη χώρα μας και σε όλα τα κράτη-μέλη».
      Κύριε Υπουργέ, έχετε το λόγο για τρία λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, ο κ. Χριστοδουλάκης έρχεται και επανέρχεται στο ζήτημα της δημοσιονομικής απογραφής, όπως «ο εγκληματίας που γυρίζει στον τόπο του εγκλήματος».
      Αφού επί χρόνια οι κυβερνήσεις του ΠΑΣΟΚ παρουσίαζαν πλασματικούς προϋπολογισμούς, τώρα, ως Αντιπολίτευση, επιχειρούν να διαστρεβλώσουν για μία ακόμη φορά την αλήθεια υπό το βάρος των συντριπτικών αποκαλύψεων για το κυβερνητικό παρελθόν τους.
      ΧΡΗΣΤΟΣ ΠΑΠΟΥΤΣΗΣ: Τι είναι αυτά που λέτε, κύριε Υπουργέ;
      Κύριε Πρόεδρε, παρακαλώ πολύ να διακόψετε τον κύριο Υπουργό.
      ΕΥΑΓΓΕΛΟΣ ΒΕΝΙΖΕΛΟΣ:  Είναι εκφράσεις αυτές;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Για μία ακόμα φορά επιχειρούν να διαστρεβλώσουν την αλήθεια.
      Ματαιοπονείτε. Η αλήθεια δεν κρύβεται. Ο ελληνικός λαός γνωρίζει αυτό που υποψιαζόταν χρόνια τώρα, ότι δηλαδή επί των κυβερνήσεών σας ευημερούσαν κάποιοι αριθμοί και έπασχε η πραγματική οικονομία των Ελλήνων.
      Η απογραφή απεκατέστησε την αλήθεια. Η Κυβέρνηση από την πρώτη στιγμή ξεκίνησε την προσπάθεια αποκατάστασης της πραγματικότητας και της αξιοπιστίας των δημοσιονομικών στοιχείων, ώστε ο ελληνικός λαός να έχει μία πλήρη και ακριβή εικόνα της κατάστασης των οικονομικών του κράτους. Αυτό είναι απαραίτητο, όχι μόνο ως θέμα αρχής, αλλά και διότι ο σχεδιασμός της πολιτικής δεν μπορεί να βασίζεται σε πλασματικά και παραπλανητικά στοιχεία. 
      Η απογραφή έγινε με πλήρη διαφάνεια από την Εθνική Στατιστική Υπηρεσία, το Γενικό Λογιστήριο του Κράτους, σε πλήρη συνεργασία με την Τράπεζα της Ελλάδος και την Ευρωπαϊκή Στατιστική Υπηρεσία. Τα πλήρη στοιχεία της απογραφής έχουν κατατεθεί επανειλημμένως στη Βουλή. Θα τα καταθέσω για μία ακόμη φορά, διότι στην ερώτηση αναφέρεται ότι δεν έχει ενημερωθεί το Κοινοβούλιο για τα στοιχεία της απογραφής. 
      Καταθέτω, λοιπόν, τους αναλυτικούς πίνακες.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τους προαναφερθέντες πίνακες, οι οποίοι έχουν ως εξής:
      
      
      (Οι σχετικοί πίνακες βρίσκονται στο Τεύχος των Πρακτικών της Βουλής)
      
      
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Έγινε ακόμα και προσπάθεια να διαστρεβλωθούν προχθεσινές δηλώσεις του Γενικού Διευθυντού της Ευρωπαϊκής Στατιστικής Υπηρεσίας στο Ευρωκοινοβούλιο στις 5 Οκτωβρίου. Τι είπε ο Γενικός Διευθυντής της Ευρωπαϊκής Στατιστικής Υπηρεσίας; Έχω τις πλήρεις δηλώσεις του, τις οποίες θα καταθέσω σε μετάφραση στη Βουλή. 
      Θα αναφέρω μόνο δύο στοιχεία. Το πρώτο είναι αυτό που είπε: «Οι πληροφορίες που δόθηκαν κατά τη διάρκεια της αποστολής της EUROSTAT στην Αθήνα στις αρχές Σεπτεμβρίου, επέτρεψαν να αποσαφηνιστούν  -σε συνεργασία με τις ελληνικές αρχές- τα προβλήματα που παρέμεναν σε εκκρεμότητα.
      Κατά συνέπεια, τα στοιχεία που διαβιβάστηκαν από την Ελλάδα, κατά τη διάρκεια της κοινοποίησης του Σεπτεμβρίου 2004, δημοσιεύτηκαν από την EUROSTAΤ στις 23.9.2004  και επέτρεψαν να αρθούν οι επιφυλάξεις που είχαμε εκφράσει προηγουμένως για κάποια στοιχεία του προϋπολογισμού για τα έτη 2000-2003». 
      Αυτή είναι η πραγματικότητα που προσπαθείτε να διαστρεβλώσετε. 
      ΧΡΗΣΤΟΣ ΠΑΠΟΥΤΣΗΣ:  Διαβάστε λίγο πιο πριν στην ομιλία του τι λέει. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Σε σχέση μ’ αυτά που λέτε για τις αμυντικές δαπάνες, είπε ότι «εν αντιθέσει με αυτά που μπορούν να λεχθούν από εδώ και από εκεί –αυτή είναι η έκφρασή του- αυτή η αναθεώρηση δεν εξηγείται από μία αλλαγή στη μεθοδολογία, υπολογισμό δηλαδή στην ημερομηνία παράδοσης ή στην ημερομηνία πληρωμής, αλλά από τη μη εγγραφή του συνόλου των εν λόγω δαπανών». 
      Αυτή είναι η πραγματικότητα, η οποία είναι καταδικαστική για τις πρακτικές που ακολουθούσατε και όσο και να προσπαθείτε, ο ελληνικός λαός ξέρει αυτό που υποψιαζόταν πολλά χρόνια. 
      Του κρύβατε την πραγματικότητα, του παρουσιάζατε μία εικονική οικονομία. 
(Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ο κ. Χριστοδουλάκης έχει το λόγο για δύο λεπτά.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, θέλω κατ’ αρχήν να ευχαριστήσω τον κύριο Υπουργό για τις ύβρεις τις οποίες εκτόξευσε, δείχνοντας έτσι τη νευρικότητα, την έλλειψη επιχειρημάτων και τη δυσχερή θέση στην οποία έχει περιέλθει, βλέποντας πλέον την έκταση των συνεπειών που είχε η περίφημη λεγόμενη δημοσιονομική απογραφή, στο να θέσει σε μια αμφισβήτηση την αξιοπιστία της ελληνικής οικονομίας.
     Η συζήτηση για τη δημοσιονομική απογραφή θέλει ηρεμία. Δεν θέλει ύβρεις, οι οποίες χρησιμοποιούνται ως ένα προπέτασμα επιχειρημάτων. Μόλις χθες είδαμε στη Βουλή ότι άλλα έλεγε ο κύριος Υπουργός στην Κοινοβουλευτική Ομάδα της Νέας Δημοκρατίας, -με ημερομηνία 28 Σεπτεμβρίου- όπου τους διαβεβαίωνε ότι δεν έχει αλλάξει καμία μέθοδος και άλλα έλεγε ο Αναπληρωτής του στο ΕΚΟΦΙΝ, όπου διαβεβαίωνε τους Ευρωπαίους συναδέλφους του ότι άλλαξε η μεθοδολογία καταγραφής, διότι δεν μπόρεσαν να απογράψουν τους αμυντικούς εξοπλισμούς. Αυτή είναι η πρώτη παρατήρηση.
     Το δεύτερο το οποίο θέλω να πω στον κύριο Υπουργό, είναι ότι εάν θεωρεί τη διανομή ορισμένων συνοπτικών πινάκων ως ενημέρωση του Κοινοβουλίου, τότε νομίζω ότι υποβαθμίζει το ρόλο του Κοινοβουλίου. Εμείς ζητάμε να μάθουμε με ποια επιτέλους μεθοδολογία, αντικειμενικότητα και διαδικασία έγινε αυτή η περίφημη απογραφή. Είναι η πρώτη φορά –νομίζω- στα δημοσιονομικά χρονικά της χώρας, που μια τόσο εκτεταμένη και με τόσες βαρύτατες συνέπειες αναθεώρηση δημοσιονομικών στοιχείων γίνεται εν πλήρη αγνοία του Κοινοβουλίου. 
     Αναφέρω δύο χαρακτηριστικά παραδείγματα: Είναι δυνατόν μια απογραφή που έγινε στα ασφαλιστικά ταμεία, στη διάρκεια της οποίας φάνηκε ότι παρελείφθησαν μεγάλοι οργανισμοί, όπως για παράδειγμα το Ταμείο Παρακαταθηκών και Δανείων που έχει πάρα πολλά πλεονάσματα και αποθεματικά, να θεωρείται αντικειμενική, πολύ δε περισσότερο όταν πηγαίνει προς τα πίσω, χωρίς καμία αντικειμενική διαδικασία και να εμφανίζει μια παράδοξη βύθιση των πλεονασματικών του έτους του 2001, που δεν εξηγείται καθόλου; Δεν μπορούμε να γνωρίζουμε τα στοιχεία;
     Πιστεύω, κύριε Πρόεδρε, ότι ο Υπουργός Εθνικής Οικονομίας πρέπει επειγόντως να αναλάβει πρωτοβουλίες, έτσι ώστε να αποκαταστήσει με συναινετικό τρόπο την αξιοπιστία των δημοσιονομικών στοιχείων και να μην επιχειρεί, εν αδυναμία ευρισκόμενος, να σχεδιάσει και να υλοποιήσει μία οικονομική πολιτική, να ξαναγράφει τα δεδομένα του παρελθόντος, απλώς και μόνο για να ωραιοποιήσει τα πενιχρά αποτελέσματα, τα οποία θα έχει η διαχείριση της Νέας Δημοκρατίας στην οικονομία. 
     Σας ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Και εγώ σας ευχαριστώ, κύριε συνάδελφε.
     Κύριε Υπουργέ, έχετε το λόγο για δύο λεπτά.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριοι συνάδελφοι, αφού προσπάθησαν να διαστρεβλώσουν τις δηλώσεις του Γενικού Διευθυντή της Ευρωπαϊκής Στατιστικής Υπηρεσίας, τώρα επιχειρούν να διαστρεβλώσουν και τις δικές μου δηλώσεις. Διότι εγώ ανέφερα στην επιστολή μου –και το αναφέρετε άλλωστε και στο κείμενο της ερώτησής σας- ότι το υψηλότερο δημοσιονομικό έλλειμμα που διαπιστώθηκε από την απογραφή, δεν οφείλεται σε αλλαγή της μεθόδου καταγραφής των αμυντικών δαπανών. Δεν είπα ότι δεν έγινε αλλαγή της μεθόδου καταγραφής. Είπα ότι δεν οφείλεται σε αλλαγή. Διότι όποια μέθοδο και αν χρησιμοποιήσουμε για την καταγραφή των αμυντικών  δαπανών, το πρόβλημα είναι το ίδιο, διότι στην ουσία αποκρύβονταν αμυντικές δαπάνες, είτε με τη μία μέθοδο είτε με την άλλη, όποια και να χρησιμοποιούσατε. Το ανέφερε άλλωστε και ρητά ο Γενικός Διευθυντής της EUROSTAT στο απόσπασμα που σας ανέφερα, ότι δεν οφειλόταν στην αλλαγή της μεθόδου, αλλά στο γεγονός ότι αποκρύβονταν δαπάνες.
     ΧΡΗΣΤΟΣ ΠΑΠΟΥΤΣΗΣ: «Όπως δήλωσε ο Έλληνας Υπουργός», λέει, κύριε Υπουργέ. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα σας αναφέρω χαρακτηριστικά τα στοιχεία για το 2003. Είχαν δηλωθεί από την προηγούμενη κυβέρνηση παραλαβές οπλικών συστημάτων αξίας 774 εκατομμυρίων ευρώ. Μάλιστα, δεν είχαν γραφτεί στις δαπάνες του προϋπολογισμού. Είχαν γραφτεί στα χρεολύσια. Δεν επηρέαζαν το έλλειμμα. Με βάση μια εκτίμηση που είχαμε κάνει εμείς για το 2003, προκειμένου να συγκριθούν οι δύο μέθοδοι, βρέθηκε ότι η συνολική αξία των παραλαβών του 2003 ξεπερνούσε τα 2,5 δισεκατομμύρια ευρώ, 2.500 εκατομμύρια ευρώ έναντι των πληρωμών, που ήταν λίγο χαμηλότερες. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Τελικές παραλαβές; 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Αποδεικνύεται, λοιπόν, ότι η προηγούμενη κυβέρνηση, ακόμη και με τη μέθοδο που υποτίθεται ότι ακολουθούσε για τις αμυντικές δαπάνες, έκρυβε δαπάνες που ξεπερνούσαν τα 1.700 εκατομμύρια ευρώ, κάτι που αντιστοιχεί στο 1,1% του Ακαθαρίστου Εγχώριου Προϊόντος.
      Ήταν συντριπτικά τα στοιχεία που κρύβατε και ας σταματήσουν οι άστοχες και προκλητικές δηλώσεις από τα στελέχη της Αξιωματικής Αντιπολίτευσης που όσο περισσότερο μιλούν τόσο περισσότερο εκτίθενται. Η Κυβέρνηση αποκαθιστά την αξιοπιστία της χώρας και βάζει τέλος στην εικονική οικονομία, την οποία χωρίς ίχνος αυτοκριτικής, εξακολουθείτε να υπερασπίζεστε. Ο ελληνικός λαός ξέρει τώρα όλη την αλήθεια για το βίο και την πολιτεία σας.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Κύριοι συνάδελφοι, δεύτερη είναι η με αριθμό 286/4-10-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τους Υπουργούς Δημόσιας Τάξης και Εσωτερικών, Δημόσιας Διοίκησης και Αποκέντρωσης, σχετικώς με τη λήψη των αναγκαίων μέτρων αντιμετώπισης των προβλημάτων των προσφύγων στο Κέντρο Υποδοχής της Σάμου.
      Η επίκαιρη ερώτηση του κυρίου συναδέλφου έχει ως εξής:
      «Απάνθρωπες, μεσαιωνικές και ιδιαίτερα εξευτελιστικές είναι οι συνθήκες διαβίωσης των διακοσίων τριάντα περίπου προσφύγων που παραμένουν στο ειδικό κέντρο «φιλοξενίας» λαθρομεταναστών της Σάμου.
      Παρά τις διαμαρτυρίες και τις κινητοποιήσεις διαφόρων φορέων του νησιού (Εργατικό Κέντρο, Πανσαμιακή Επιτροπή για την Ειρήνη, Προοδευτική Κίνηση Γυναικών κ.ά.), η κατάσταση παραμένει απαράδεκτη. Οι διακόσιοι τριάντα πρόσφυγες, μαζί και παιδιά, ζουν κλεισμένα σ’ ένα ακατάλληλο μικρό κτίριο που διαθέτει μία μόνο τουαλέτα, κοινή για άνδρες και γυναίκες, χωρίς κρεβάτια ή στρώματα για όλους, με ανύπαρκτα μέσα για την υγιεινή και την καθαριότητα, χωρίς ζεστό νερό και σαπούνι, σ’ ένα κτίριο με κλειστά παράθυρα χωρίς δυνατότητα επικοινωνίας και πρόσβασης με τον έξω κόσμο. 
      Ενδεικτικό της απομόνωσης και της κατάστασης που επικρατεί εκεί, είναι ότι δεν έχει επιτραπεί η είσοδος σε κανένα μαζικό φορέα του νησιού που θέλησε να επισκεφθεί και να εκφράσει τη συμπαράστασή του σ’ αυτούς τους ανθρώπους. Μάλιστα, σύμφωνα με πληροφορίες, στις 20-9-2004 απαγορεύτηκε η είσοδος ακόμα και σε αντιπροσωπεία του Ελληνικού Ερυθρού Σταυρού, που πήγε στο νησί για να επισκεφθεί το χώρο, μεταφέροντας και είδη πρώτης ανάγκης για τους πρόσφυγες.
      Αίτημα των φορέων είναι η άμεση λήψη μέτρων όπως: Μεταστέγαση σε άνετο χώρο με αξιοπρεπή διαβίωση, τήρηση όλων των κανόνων υγιεινής και τακτική παρακολούθηση των προσφύγων από γιατρούς κλπ., δικαίωμα πρόσβασης σε δικηγόρους, δημοσιογράφους και εκπροσώπους φορέων στο χώρο κράτησης των προσφύγων και ενημέρωση αμέσως μετά από τη σύλληψη για τα δικαιώματά τους και τις προϋποθέσεις που απαιτούνται για όσους ζητούν πολιτικό άσυλο, επαρκή και μόνιμη χρηματοδότηση από τα αρμόδια Υπουργεία και την περιφέρεια για τις ανάγκες λειτουργίας του Κέντρου Υποδοχής, χρηματοδότηση της χώρας και των άλλων χωρών της Μεσογείου από την Ευρωπαϊκή Ένωση για τη διαχείριση του προβλήματος καθώς και άλλα μέτρα.
      Μετά από τα παραπάνω, ερωτώνται οι κύριοι Υπουργοί τι συγκεκριμένα μέτρα θα πάρει η Κυβέρνηση για την άμεση αντιμετώπιση των προβλημάτων των προσφύγων στο Κέντρο Υποδοχής της Σάμου.»
      Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης, ο κ. Αθανάσιος Νάκος.
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, είναι σίγουρο ότι η κατάσταση που επικρατεί στο κέντρο υποδοχής, δεν τιμά κανέναν και κυρίως τη χώρα μας. Υπάρχουν εκθέσεις του Συνηγόρου του Πολίτη από τις αρχές του 2003, οι οποίες αναφέρονται σ’ αυτό το θέμα και κυρίως στο καπνοκοπτήριο στο Βαθύ της Σάμου.
      Κύριοι συνάδελφοι, η κατάσταση που παραλάβαμε, παρ’ ότι το άρθρο 48 του ν. 2910, ο οποίος έχει θεσμοθετηθεί εδώ και πολλά χρόνια, επιβάλλει τη δημιουργία τέτοιων κέντρων υποδοχής από τις γενικές γραμματείες των περιφερειών, καμία σχεδόν προσπάθεια δεν έγινε προς αυτήν την κατεύθυνση. Αμέσως μόλις παραλάβαμε το Υπουργείο, θελήσαμε να βελτιώσουμε αυτήν την κατάσταση με τα μέσα που διαθέτουμε. 
      Έτσι, λοιπόν, ξεκινήσαμε από τον Έβρο, όπου το αντίστοιχο κέντρο υποδοχής στη Βένα της Ροδόπης έχει βελτιωθεί. Έχουν γίνει εγκαταστάσεις και κατασκευάζεται καινούργιο κέντρο υποδοχής στην περιοχή σε αντικατάσταση των τριών υπαρχόντων.
      Βεβαίως είναι αλήθεια το γεγονός ότι δεν μπορούμε να γνωρίζουμε από ποιο σημείο κάθε φορά θα έρθουν λαθρομετανάστες. Τον τελευταίο καιρό μάλιστα έχει παρατηρηθεί ένα νέο κύμα λαθρομεταναστών στη Μεσσηνία και στη Λακωνία, ενώ μέχρι τώρα δεν είχαμε. Είναι προφανές ότι αυτοί οι άνθρωποι προέρχονται από τη Βόρεια Αφρική.
      Επίσης, το ίδιο πράγμα συνέβη και στη Σάμο, όπου ήρθε ένα νέο κύμα λαθρομεταναστών και αναγκαστικά έπρεπε να μπουν σ’ αυτόν το χώρο, γιατί δεν υπήρχε άλλος. 
      Το Υπουργείο Εσωτερικών χρηματοδοτεί έμμεσα από το σχέδιο «Ποσειδώνας» τις νομαρχιακές αυτοδιοικήσεις για τη σίτιση και διαμονή των λαθρομεταναστών για ένα μήνα, όπως λέει ο νόμος.
     Αυτό γίνεται όπως-όπως με ξενοδοχεία, με καταλύματα, με αθλητικούς χώρους και προωθούμε σε αυτά τα κέντρα υποδοχής του Έβρου αυτούς οι οποίοι έρχονται από άλλες περιοχές.
     Επειδή όμως φαίνεται ότι το πρόβλημα της Σάμου θα είναι μονιμότερο, γι’ αυτόν το λόγο έχει παρθεί απόφαση να δημιουργηθεί στο στρατόπεδο Παλαιοκάστρου –και σε αυτό υπάρχει η σύμφωνη γνώμη του Υπουργείου Εθνικής Άμυνας- ένα σύγχρονο τέτοιο κέντρο ούτως ώστε με αυτόν τον τρόπο να καλύπτουμε την ανάγκη αυτής της ανατολικής περιοχής της χώρας και τους λαθρομετανάστες που έχουν προέλευση από τα παράλια προφανώς της Τουρκίας.
     Οι προσπάθειες γίνονται, κύριοι συνάδελφοι. Σας περιέγραψα την κατάσταση που κληρονομήσαμε και σας λέω τι κάναμε. Σε καμία περίπτωση δεν μπορούμε να πούμε ότι είμαστε ικανοποιημένοι, αλλά όπως και σεις καταλαβαίνετε από τη μια μέρα στην άλλη το να δημιουργηθούν αυτά τα κέντρα υποδοχής και μάλιστα μη γνωρίζοντας εκ των προτέρων πού θα εμφανιστεί το πρόβλημα είναι κάτι το οποίο απαιτεί κάποιο χρόνο. 
     Το θέμα της Σάμου τακτοποιείται οριστικά με το στρατόπεδο το οποίο παραχωρείται από το Υπουργείο Εθνικής Άμυνας και γίνεται ένα σύγχρονο κέντρο υποδοχής λαθρομεταναστών.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Ο κ. Σκοπελίτης έχει το λόγο για δύο λεπτά.
     ΣΤΑΥΡΟΣ ΣΚΟΠΕΛΙΤΗΣ: Κύριε Υφυπουργέ, σίγουρα το πρόβλημα των λαθρομεταναστών είναι ένα τεράστιο πρόβλημα. Θα ήθελα να αναφέρω ένα συμβάν. Πριν τρεις-τέσσερις μέρες ανοιχτά της Χίου ένα πλοιάριο προσπαθούσε να προσεγγίσει τις ακτές της. Ένα ελληνικό πλοίο του Λιμενικού Σώματος προσπαθούσε να το εμποδίσει. Ένα τούρκικο πολεμικό πλοίο προσπαθούσε να πετύχει το αντίθετο, δηλαδή να επιστρέψει ξανά στις τουρκικές ακτές. Μέσα στο πλοιάριο υπήρχαν αρκετά γυναικόπαιδα. Ευτυχώς απεφεύχθησαν τα χειρότερα –ήταν και άσχημος ο καιρός- δίνοντας την άδεια να προσεγγίσει τις ακτές της Χίου αυτό το πλοιάριο. 
     Σίγουρα, κύριε Υφυπουργέ, κανένας δεν είναι υπέρ του να είναι τα σύνορά μας ξέφραγο αμπέλι, έχουμε όμως τονίσει πάρα πολλές φορές ότι με τέτοια παρόμοια μέτρα δεν αντιμετωπίζεται το πρόβλημα και σίγουρα –όπως είπατε και σεις- θα πάρει ακόμα μεγαλύτερες διαστάσεις. Και θα πάρει διαστάσεις γιατί συνεχίζεται, εντείνεται η ιμπεριαλιστική, η βάρβαρη αυτή επίθεση ενάντια στους λαούς της περιοχής με στόχο τον έλεγχο των πλουτοπαραγωγικών τους πηγών κυρίως. 
     Αντί λοιπόν να αντιμετωπιστεί αυτό το θέμα σε αυτήν τη βάση, γίνεται η συγκεκριμένη πρόταση από το Γερμανό Υπουργό να δημιουργηθούν στρατόπεδα-γκέτο στη βόρεια Αφρική. Αυτό ήθελα να επισημάνω.
     Επίσης θέλω να πω σχετικά πως είναι θετικό το ότι ο κύριος Υπουργός αναγνώρισε ότι υπάρχει τεράστιο πρόβλημα. Βέβαια δεν αρκεί αυτό. Εκείνο που μετράει, κύριε Υπουργέ, είναι να προχωρήσουν άμεσα τα μέτρα που να ικανοποιούν πραγματικά τις απαιτήσεις μιας ανθρώπινης διαβίωσης αυτών των ανθρώπων. Είναι απαράδεκτη η κατάσταση και όχι μόνο στο συγκεκριμένο κέντρο. Γενικά σε όλα τα κέντρα των νησιών πολλαπλασιάζονται οι πρόσφυγες και οι ευθύνες είναι τεράστιες. Και είναι απαράδεκτη αυτή η κατάσταση να ζητούν εκπρόσωποι του Ερυθρού Σταυρού, ακόμη και νομάρχες να κάνουν επίσκεψη σε αυτούς τους ανθρώπους και να δημιουργείται πρόβλημα. 
     Γι’ αυτό, λοιπόν, λέμε ότι πρέπει να προχωρήσουν τα μέτρα αυτά άμεσα, γιατί προσβάλλουν, όπως σωστά είπατε και σεις την ίδια τη χώρα μας.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Σκοπελίτη.
     Ο κύριος Υφυπουργός έχει το λόγο για δύο λεπτά.
     ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Εκείνο που θέλω να επαναλάβω, κύριε συνάδελφε, είναι ότι πράγματι δεν υπήρξε πολιτική αντιμετώπισης του κύματος των λαθρομεταναστών, όλα αυτά τα χρόνια. Δεν είναι ένα φαινόμενο που παρουσιάστηκε για πρώτη φορά φέτος το καλοκαίρι. Σας επαναλαμβάνω ότι οι υπάρχουσες εγκαταστάσεις ήταν πολύ λίγες, υποβαθμισμένες και στην περιοχή του Έβρου. 
     Αυτό το οποίο κάνουμε είναι να εκσυγχρονίσουμε τις εγκαταστάσεις των βορείων συνόρων, δημιουργούμε στη Σάμο, σε αυτό το στρατόπεδο αυτήν την εγκατάσταση, δημιουργούμε προσωρινά καταλύματα, ούτως ώστε να μετακομίζονται στα μονιμότερα καταλύματα, διότι όπως ξέρετε δεν είναι μόνιμη η παραμονή. Ο νόμος λέει ότι η υποχρέωση του Υπουργείου Εσωτερικών είναι να τους βρει χώρους όπου θα μείνουν, θα σιτιστούν και θα περιθαλπούν για ένα μήνα. 
Υποτίθεται ότι μετά υπάρχει μία διαδικασία με την οποία απελαύνονται ή μεταφέρονται ξανά στις χώρες τους ή, εν πάση περιπτώσει, βρίσκεται μία μονιμότερη λύση.
	Άρα οι δημιουργούμενες μ’ αυτόν τον τρόπο περισσότερες από δύο χιλιάδες θέσεις θα επαρκούν για λαθρομετανάστες για τον ένα μήνα που λέει ο νόμος, προκειμένου αυτοί να έχουν τη μεταχείριση που χρειάζεται.
	Σας ευχαριστώ.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υφυπουργό.
	Θα συζητηθεί η τρίτη με αριθμό 287/4-10-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Εθνικής Άμυνας, σχετικώς με την εγκατάσταση νατοϊκής βάσης αεροπλάνων ανεφοδιασμού εν πτήσει στο αεροδρόμιο Ελευσίνας.
	Η επίκαιρη ερώτηση του κ. συναδέλφου έχει ως εξής: 
       «Έντονη ανησυχία έχουν προκαλέσει στην κοινή γνώμη, ιδιαίτερα της περιοχής Ελευσίνας-Θριασίου, οι πληροφορίες ότι σχεδιάζεται η εγκατάσταση στο αεροδρόμιο Ελευσίνας μοίρας αεροσκαφών του ΝΑΤΟ τύπου KC-135, για ανεφοδιασμό στρατιωτικών αεροπλάνων εν πτήσει. Οι κίνδυνοι είναι προφανείς και όχι μόνο από πτώση κάποιου αεροπλάνου, όπως έχει συμβεί σε άλλες χώρες, με καταστροφικές συνέπειες σε μεγάλη έκταση.
	Σε περίπτωση οποιασδήποτε πολεμικής εμπλοκής στην ευρύτερη περιοχή της Μέσης Ανατολής τέτοιες δραστηριότητες ενδεχομένως να προκαλέσουν αντίποινα, μη αποκλειομένων και τρομοκρατικών πράξεων. Θυμίζουμε ότι στην περιοχή Θριασίου λειτουργούν στρατιωτικό αεροδρόμιο, δύο διυλιστήρια και δεκάδες βιομηχανίες στρατηγικής σημασίας για την οικονομία της χώρας. Είναι αποθηκευμένα πάνω από δέκα εκατομμύρια τόνοι υγρά και αέρια καύσιμα, κυκλοφορούν χιλιάδες πλοία και αυτοκίνητα κατάφορτα με καύσιμα, ενώ δεκαεπτά δραστηριότητες υπάγονται στην οδηγία Σεβέζο. Στο παρελθόν έχουν συμβεί επανειλημμένα ατυχήματα και εκρήξεις με δεκάδες νεκρούς.
	Κατόπιν των ανωτέρων, ερωτάσθε, κύριε Υπουργέ:
	Έχει υποβληθεί από το ΝΑΤΟ ή τις Ηνωμένες Πολιτείες αίτημα εγκατάστασης βάσης αεροσκαφών στο αεροδρόμιο Ελευσίνας τύπου KC-135 ή άλλου για ανεφοδιασμό με καύσιμα εν πτήσει, ή είναι πρωτοβουλία της ελληνικής Κυβέρνησης;
	Ποια εθνικά συμφέροντα ή τι άλλου είδους σκοπιμότητες θα εξυπηρετήσει μια παρόμοια δραστηριότητα; Θα χρησιμοποιηθεί σε περίπτωση επιδείνωσης ή νέας εμπλοκής στη Μέση Ανατολή για επιθετικές παρεμβάσεις από τις αμερικανικές ή νατοϊκές δυνάμεις; Πώς θα προστατευθεί η χώρα και ειδικότερα η εύφλεκτη περιοχή του Θριασίου από απαντητικά αντίποινα ή τρομοκρατικές εκδικητικές πράξεις;»
	Ο Υφυπουργός Εθνικής Άμυνας κ. Λαμπρόπουλος έχει το λόγο για τρία λεπτά.
	ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ευχαριστώ, κύριε Πρόεδρε.
	Κυρίες και κύριοι συνάδελφοι, πράγματι στο αεροδρόμιο της Ελευσίνας έχει αποφασιστεί να εκτελεστούν κάποια έργα βελτίωσης των διαδρόμων, των στεγαστικών χώρων και κάποια άλλα ειδικότερα. Αυτά τα έργα έχουν αποφασιστεί να γίνουν από το 1998. Συγκεκριμένα, από τότε ξεκίνησαν οι μελέτες και ο διαγωνισμός για τα υπόστεγα κατακυρώθηκε στις 17-12-2003. Αυτά, λοιπόν, τα έργα θα έχουν κόστος 50 εκατομμύρια ευρώ και όλα αυτά τα χρήματα καταβάλλονται από τη συμμαχία, από το ΝΑΤΟ. Όλα αυτά τα έργα, τα οποία έχουν προαποφασιστεί και θα γίνουν στην Ελευσίνα γίνονται από τη συμμαχία. 
	Αυτό που θέλω να ξεκαθαρίσω είναι ότι σε καμία περίπτωση δεν θα υπάρχει μόνιμη στάθμευση των αεροσκαφών KC-135 στην Ελευσίνα. Θα χρησιμοποιηθούν ενδεχομένως σε μία περίοδο κρίσεως και πάλι –το τονίζω αυτό- κατόπιν εγκρίσεως του ελληνικού κράτους, της ελληνικής πολιτείας. 
	Όπως όλοι ξέρουμε, το αεροδρόμιο της Ελευσίνας είναι ένα σημαντικό αεροδρόμιο, όχι μόνο για τις ανάγκες των Ενόπλων Δυνάμεών μας. Δεν εξυπηρετεί μόνο τις Ένοπλες Δυνάμεις μας, αλλά τα όποια έργα υποδομών γίνονται και για το αεροδρόμιο μας είναι πολλαπλώς χρήσιμα. Γιατί; Γιατί το αεροδρόμιο της Ελευσίνας χρησιμοποιείται για την αεροπυρόσβεση, για τις αεροδιακομιδές, για την έρευνα-διάσωση και για τη μεταφορά προσωπικού.
      Και βεβαίως θα χρησιμοποιηθεί και από τέσσερα ανάλογα αεροσκάφη που έχει προαποφασίσει το ΚΥΣΕΑ για να αγορασθούν.
      Κατά συνέπεια τα έργα αυτά είναι χρήσιμα και για την Πολεμική μας Αεροπορία. Δεν διαφέρουν αυτά τα αεροσκάφη σε τίποτα από τα κοινά C-130 ή οτιδήποτε άλλο, ούτε θόρυβο έχουν μεγαλύτερο και ούτε βεβαίως μπορούμε να ισχυρισθούμε ότι σε κάποια περίοδο κρίσεως αυτά θα προκαλέσουν αντίποινα ή τρομοκρατική ενέργεια. Δεν πρέπει να συζητάμε αυτά τα πράγματα. Άλλωστε οι Ένοπλες Δυνάμεις μας είναι επαρκώς εξοπλισμένες και οργανωμένες και μπορούν να αποτρέψουν οιανδήποτε υπόθεση που μπορείτε να λέτε σήμερα εσείς.
      Θα ήθελα, επίσης, να προσθέσω και κάτι άλλο. Εμείς ανήκουμε εδώ και δεκαετίες στη Συμμαχία και έχουμε κάποιες υποχρεώσεις σε αυτήν. Σεβόμαστε λοιπόν και τιμάμε τις υποχρεώσεις μας και τις συμφωνίες μας βάζοντας πάντα ως κύριο γνώμονα το εθνικό συμφέρον.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, ο κύριος Υφυπουργός λέει εδώ ότι όντως θα έρθουν αυτά τα αεροσκάφη, ότι γίνονται έργα στο αεροδρόμιο της Ελευσίνας, και όντως έτσι είναι, ότι αυτά θα είναι όχι για μόνιμη στάθμευση και ότι τα έργα είναι χρήσιμα για αεροπυρόσβεση κλπ.
      Καταλαβαίνετε ότι υπάρχει μεγάλη απόσταση, κύριε Υπουργέ. Αυτά τα αεροπλάνα για ποιο λόγο θα έρθουν; Θα ανεφοδιάζουν πολεμικά αεροσκάφη εν πτήσει. Από πού θα έρχονται και πού θα πηγαίνουν αυτά τα πολεμικά αεροσκάφη;
      Ο κάθε ένας καταλαβαίνει ότι θα χρησιμοποιηθούν στην εύφλεκτη περιοχή της Μέσης Ανατολής και βέβαια αυτό μπορεί να έχει συνέπειες. Και μην παραβλέπετε καθόλου το ότι μπορεί να υπάρξουν τρομοκρατικές πράξεις για αντίποινα. Στο Ιράκ υπάρχει όλη η Αμερική εκεί και όμως έχουν κάθε μέρα τρομοκρατικές πράξεις. 
      Εκτός αυτού λέτε ότι δεν προκαλούν περισσότερο θόρυβο. Αυτά έχουν τέσσερις πανίσχυρες τουρμπίνες turbo-jet, οι οποίες είναι πολύ περισσότερες από τη μία τουρμπίνα που έχουν τα άλλα πολεμικά αεροσκάφη ή τα ελικοφόρα C-130. Θα έχουν μέχρι 100 decibel θόρυβο. Στα 110 decibel δεν αντέχει ο άνθρωπος, γιατί κουφαίνεται. Βέβαια, επειδή είναι μικρό το αεροδρόμιο της Ελευσίνας και μικρός ο αεροδιάδρομος, θα πρέπει να χρησιμοποιούν και τα φρένα τους όταν προσγειώνονται και εκτός αυτού αν συμβεί -ο μη γένοιτο- και πέσει ένα τέτοιο αεροσκάφος, όπως έπεσε στη Γερμανία το 1999, θα υπάρξει μεγάλο πρόβλημα. Τότε στη Γερμανία κάηκε ολόκληρο δάσος και από τότε μέχρι τώρα απαγορεύεται αυστηρά να προσεγγίσει ο οποιοσδήποτε πολίτης αυτήν την περιοχή, πράγμα που συμβαίνει ότι δεν ήταν απλώς η καύση, αλλά υπήρχαν και άλλα προϊόντα μέσα στα καύσιμα, αλλά και μέσα σ’ αυτά τα αεροπλάνα, τα οποία δημιούργησαν σοβαρότατες επιπτώσεις.
      Επίσης, κύριε Υπουργέ, δεν φθάνουν οι εκατόν επτά πληγές του Φαραώ που έχει το Θριάσιο; Δεκαεπτά από τις επιχειρήσεις εκεί υπάγονται στην οδηγία Σεβέζο, που είναι περισσότερες απ’ ό,τι σε όλην τη χώρα. Έχουμε εκεί δύο διυλιστήρια, υπάρχουν βιομηχανίες όπως επίσης και χιλιάδες αυτοκίνητα πετρελαιοφόρα που πηγαινοέρχονται με όλους τους συνακόλουθους κινδύνους. Γιατί θα πρέπει όλα αυτά να συγκεντρώνονται στην Ελευσίνα; 
      Εμείς λέμε ότι αυτά τα αεροπλάνα δεν θα πρέπει να εγκατασταθούν πουθενά γιατί θα είναι επικίνδυνα, αλλά ειδικότερα θέλω να επισημάνω, γιατί θα πρέπει να μεταχειριζόμαστε αυτήν την περιοχή σα να είναι το αποπαίδι; Εκεί υπάρχει ό,τι ρυπαρό και επικίνδυνο και ό,τι δεν θέλει όλη η άλλη χώρα. Δεν φταίει κανένας να δέχεται η περιοχή αυτή όλες τις συνέπειες. 
      Πρέπει δε να σας πω ότι η Ελευσίνα είναι χώρος θεών που εγκαθιστούσαν τους χώρους λατρείας οι αρχαίοι Έλληνες και είναι η ωραιότερη περιοχή. Κοιτάξτε πώς έχουμε καταντήσει την Ελευσίνα τώρα. Δεν υπάρχει λόγος ακόμα χειρότερα να την ταλαιπωρήσουμε.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε συνάδελφε, όπως είπα και προηγουμένως αυτά τα έργα έχουν ξεκινήσει από το 1998 και ήδη σήμερα εκτελούνται. Κάποια βρίσκονται και προς το τέλος τους.
      Κατά συνέπεια να συζητάμε  να τα ακυρώσουμε ή να τα χαλάσουμε και δεν ξέρω οτιδήποτε άλλο σε σχέση με όλες αυτές τις εγκαταστάσεις, νομίζω ότι δεν στέκει. 
      Το δεύτερο και το κύριο, δεν πρέπει να δημιουργούμε φόβο χωρίς λόγο στην κοινωνία της περιοχής. Λέμε ότι αυτά τα αεροσκάφη δεν θα έλθουν, δεν θα σταθμεύουν εκεί. Εάν χρειαστεί σε κάποια περίοδο κρίσεως –μπορεί να μην έλθουν ποτέ- μπορεί να γίνει, αλλά το τονίζω, αυτό θα γίνει κατόπιν εγκρίσεως της ελληνικής Κυβερνήσεως. Επαναλαμβάνω ότι μπορεί να μην έλθουν ποτέ. Σας επαναλαμβάνω δε το εξής: ότι 50 εκατομμύρια ευρώ που θα εισρεύσουν θα δώσουν την ευχέρεια να δουλέψει ένας αριθμός Ελλήνων και επιπλέον θα συμβάλουν στο να είναι οι υποδομές και ο χώρος του αεροδρομίου πολύ καλύτερος για να τον χρησιμοποιούμε εμείς καθημερινά.
      Για όλους αυτούς τους λόγους –να το δούμε και απ’ αυτήν την άποψη- νομίζω ότι είναι ευεργετικό και θετικό. Μη φοβίζουμε τον κόσμο χωρίς λόγο, μη σπεύδουμε και δημιουργούμε ανησυχίες στον κόσμο χωρίς κανένα λόγο. Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης):  Ολοκληρώθηκε η συζήτηση των επικαίρων ερωτήσεων
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης».
      Κατά τη χθεσινή συνεδρίαση, το νομοσχέδιο ψηφίστηκε επί της αρχής. Κατά τη σημερινή συνεδρίαση θα συζητηθούν τα άρθρα σε μια ενότητα. Είναι 12 άρθρα. Υπάρχουν και δύο εμπρόθεσμες τροπολογίες συναδέλφων Βουλευτών. 
      Προτού δώσω το λόγο στην εισηγήτρια της Πλειοψηφίας κ. Βούλτεψη, το λόγο έχει ο Υπουργός Ανάπτυξης κ. Σιούφας, προκειμένου να κάνει ορισμένες προσθήκες-συμπληρώσεις.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, νομίζω ότι έχουν μοιραστεί στους συναδέλφους Βουλευτές αυτές οι προσθήκες-συμπληρώσεις που έχουν προκύψει από τη συζήτηση και στη Διαρκή Επιτροπή και κατά τη συζήτηση επί της αρχής κατά τις δύο προηγούμενες συνεδριάσεις στην Ολομέλεια. Αυτό το κείμενο για να μην το επαναλάβω, θα το καταθέσω στα Πρακτικά.
      Αυτό που θέλω να αναδείξω, κύριε Πρόεδρε, είναι τούτο: ότι προστίθενται οι φορείς που αναφέρονται και στο κείμενο, δηλαδή το Τεχνικό Επιμελητήριο Ελλάδας, το Οικονομικό Επιμελητήριο Ελλάδας, το Γεωτεχνικό Επιμελητήριο της Ελλάδας, το Ελληνικό Κέντρο Επενδύσεων, οι Σύνδεσμοι Βιομηχανιών Πελοποννήσου και Δυτικής Ελλάδας, ο Σύνδεσμος Θεσσαλικών Βιομηχανιών, ο Σύνδεσμος Βιομηχανιών Θεσσαλίας και Κεντρικής Ελλάδας και ο Σύνδεσμος Βιομηχανιών Κρήτης.
      Μένουν απ’ έξω, γιατί ορισμένοι συνάδελφοι έθεσαν και το θέμα των νησιών του Αιγαίου. Εκεί δεν υπάρχει ενιαίος σύνδεσμος, αλλά με την πρόβλεψη που έχει η ρύθμιση για τη συγκρότηση του Εθνικού Συμβουλίου Ανταγωνιστικότητας και Ανάπτυξης, όταν θα δημιουργηθεί σύνδεσμος που θα καλύπτει και τα νησιά του βόρειου και του νότιου Αιγαίου και των Κυκλάδων, τότε θα υπάρξει εκπροσώπηση και από την πλευρά των νησιών του Αιγαίου.
      Ευχαριστώ, κύριε Πρόεδρε.
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά το προαναφερθέν κείμενο με τις προσθήκες-συμπληρώσεις, το οποίο έχει ως εξής:
      ΠΡΟΣΘΗΚΕΣ - ΣΥΜΠΛΗΡΩΣΕΙΣ 
      στο Σχέδιο Νόμου 
      «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης»
      
      α) Άρθρο 1 § 2, στοιχείο δ' 
      Στο τέλος της περίπτωσης δ', προστίθεται η φράση:
      «Στο σχεδιασμό αυτόν λαμβάνεται ιδιαίτερη μέριμνα για τις νησιωτικές και ορεινές περιοχές της Χώρας».
      β) Άρθρο 2,§ 1, περίπτωση α΄, πριν το τελευταίο εδάφιο 
      Προστίθενται τα παρακάτω μέλη:
      -Τον Πρόεδρο του Τεχνικού Επιμελητηρίου Ελλάδος,
      -Τον Πρόεδρο του Οικονομικού Επιμελητηρίου Eλλάδoς,
      -Τον Πρόεδρο του Γεωτεχνικού Επιμελητηρίου Ελλάδος, 
      -Τον Πρόεδρο του Ελληνικού Κέντρου Επενδύσεων,
      Τον Πρόεδρο του Συνδέσμου Βιομηχανιών Πελοποννήσου & Δυτικής Ελλάδος,
      -Τον Πρόεδρο του Συνδέσμου Θεσσαλικών Βιομηχανιών, 
      -Τον Πρόεδρο του Συνδέσμου Βιομηχανιών Θεσσαλίας & Κεντρικής Ελλάδος, και
      -Τον Πρόεδρο του Συνδέσμου Βιομηχανιών Κρήτης.
      β) Άρθρο 2, § 1, περίπτωση α', τελευταίο εδάφιο 
      Διαγράφεται η φράση: «Εκτός από τα παραπάνω μέλη».
      και το σχετικό εδάφιο αρχίζει: «ο Υπουργός...).
      γ) Άρθρο 3, Πόροι
      Στον τίτλο του άρθρου και στην αρχή αυτού, προστίθεται η λέξη: «Λειτουργία».
      δ) Άρθρο 9, η προβλεπόμενη στο τέλος του πρώτου εδαφίου προθεσμία των δέκα εργασίμων ημερών αυξάνεται σε 30 εργάσιμες ημέρες.»)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η εισηγήτρια της Πλειοψηφίας κ. Βούλτεψη για οκτώ λεπτά.
      ΣΟΦΙΑ ΒΟΥΛΤΕΨΗ: Κύριε Πρόεδρε, κυρίες και κύριοι συνάδελφοι, αυτές τις μέρες και παρά το γεγονός ότι συζητούμε ένα πολύ σοβαρό θέμα που έχει να κάνει με την καθημερινότητα των Ελλήνων, δηλαδή την ανταγωνιστικότητα της ελληνικής οικονομίας, την παράσταση έκλεψε και πάλι το θέμα της απογραφής. 
      Επιστρέφετε και αυτό το διαπιστώνω σε κάθε ευκαιρία, κύριοι συνάδελφοι της Αξιωματικής Αντιπολίτευσης, στο θέμα της απογραφής και θέλετε να φορτώσετε στην απογραφή όλα τα δεινά αυτού του τόπου. Δηλαδή ουσιαστικά δίνετε την εντύπωση ότι δεν σας ενδιαφέρει η πραγματικότητα, αλλά θέλετε να πείτε στον ελληνικό λαό ότι για όλα είναι υπεύθυνη η απογραφή, λες και η ίδια η απογραφή δημιουργεί τα προβλήματα. Εμείς σας λέμε, ας ήταν καλή η κατάσταση της οικονομίας και ας ήταν κακή η απογραφή μας.
      Γνωρίζετε βέβαια πολύ καλά ότι προπαγανδιστικά όταν ένα ψέμα επαναλαμβάνεται πολλές φορές, μοιάζει στο τέλος με αλήθεια.
      Άκουσα χθες τον κ. Παπουτσή, αν θυμάμαι καλά και άλλους συναδέλφους από το ΠΑΣΟΚ, να υποστηρίζουν ότι γι’ αυτήν την απογραφή η Κυβέρνηση θα απολογείται για πολλά χρόνια.
     Αλλά ούτε και αυτό συμβαίνει στην πραγματικότητα. Ξέρουμε όλοι ότι οι τελευταίες δημοσκοπήσεις έδειξαν ότι η συντριπτική πλειοψηφία του λαού συμφωνεί με την απογραφή και την αλήθεια. Και επιμένετε να τα λέτε όλα αυτά, ενώ γνωρίζετε ότι η EUROSTAT έχει παρέμβει στο παρελθόν πέντε φορές και έχει κάνει αυτές τις διορθώσεις. Δεν το λέτε αυτό στο λαό. Κάνατε τις διορθώσεις σιωπηρά. Όσες φορές και να επαναλαμβάνετε το ζήτημα της απογραφής, εμείς θα σας λέμε και θα σας ξαναλέμε ότι στο παρελθόν γίνονταν διορθώσεις, αλλά απλώς δεν τις ανακοινώνατε και τις κάνατε σιωπηλά και αδιαμαρτύρητα. 
     Επιτέλους, κύριε συνάδελφε, πρέπει να μας πείτε γιατί μας κατηγορείτε. Επειδή είπαμε την αλήθεια ή επειδή είπαμε ψέματα; Και επειδή δεν μας απαντάτε σ’ αυτό μήπως μπορείτε τουλάχιστον να απαντήσετε στον κ. Πεπελάση, που σε άρθρο του στα «ΝΕΑ» σας κατηγορεί για ψευδή εικόνα και έγραψε: «Έπρεπε ή δεν έπρεπε να γίνει η απογραφή; Μα, αυτό είναι το πρόβλημα ή η αταξία στη δημοσιονομική κατάσταση της χώρας;». Μήπως μπορείτε να απαντήσετε στον κ. Γκαργκάνα, το Διοικητή της Τράπεζας της Ελλάδας, ο οποίος από τις 20 Μαΐου παραδέχθηκε ότι έγινε προσπάθεια να μειωθούν τα δημοσιονομικά ελλείμματα του 2003 με μη προσήκοντα τρόπο και αντίθετο στην κείμενη νομοθεσία; Διαψεύδετε το Γενικό Γραμματέα  της Εθνικής Στατιστικής Υπηρεσίας κ. Κοντοπυράκη, που στις αρχές Σεπτεμβρίου είπε ότι η δραματική επιδείνωση δεν οφείλεται στην απογραφή, αλλά στην απόκρυψη στοιχείων από τον προϋπολογισμό ή στην υπερεκτίμηση της λεγόμενης «άσπρης» τρύπας; 
     Κυρίες και κύριοι συνάδελφοι, θα επανέλθω στο θέμα της ανταγωνιστικότητας γιατί αυτό είναι το θέμα μας. Και ξέρετε πολύ καλά ότι τα προβλήματα που ακούστηκαν σε αυτήν την Αίθουσα αυτές τις μέρες είναι προβλήματα υπαρκτά που αφορούν στη δική σας απελθούσα κυβέρνηση και ότι, όταν κοιταζόμαστε στον καθρέφτη, βλέπουμε τον εαυτό μας. Μιλώντας για το Εθνικό Συμβούλιο Ανταγωνιστικότητας και Ανάπτυξης υπό τη μορφή που η Κυβέρνηση το θεσμοθετεί τώρα άκουσα τον κ. Χριστοδουλάκη να λέει ότι είναι βιτρίνα ανύπαρκτης πολιτικής και πως το Συμβούλιο ιδρύθηκε με πρωτοβουλία του ΠΑΣΟΚ τον Ιούλιο του 2001. Περίπου δηλαδή μας κατηγόρησε και για οικειοποίηση του συμβουλίου. Αυτό θα το δούμε, γιατί ο κ. Χριστοδουλάκης κατηγόρησε τη Νέα Δημοκρατία ότι ουδέποτε προσήλθε στις συνεδριάσεις του Συμβουλίου και ότι αυτό θα συμβαίνει και στο μέλλον, όπως είπε και ο κ. Κολιοπάνος, που απαρίθμησε μια σειρά από εθνικά συμβούλια που δεν συνεδρίασαν ποτέ. 
     Εμείς, κύριοι συνάδελφοι, πιστεύουμε ότι δεν είμαστε όλοι ίδιοι και ότι το δικό μας συμβούλιο θα είναι θεσμοθετημένο, θα λειτουργεί και θα συνεδριάζει. Άλλωστε τις εκθέσεις του δικού σας συμβουλίου πετούσατε στον κάλαθο των αχρήστων και το δικό σας συμβούλιο συνεκαλείτο από τον Υπουργό όποτε η κατάσταση έφθανε στο απροχώρητο. Θα σας θυμίσω ότι την άνοιξη του 2003, όταν έπεσε η επιδημία με τα λουκέτα, θυμηθήκατε ότι υπήρχε το συμβούλιο και το συγκαλέσατε. Δώσατε τότε στη δημοσιότητα και μία έκθεσή του ότι οι μισές εταιρείες μετά το έβδομο έτος της ηλικίας τους βάζουν λουκέτο και πως τέσσερις στις δέκα κλείνουν τα πρώτα δύο χρόνια. Και όλα τα στοιχεία αυτά που απαριθμήσαμε αυτές τις μέρες τα είχε πει πράγματι εκείνο το Συμβούλιο για το οποίο δεν υπάρχει κανένας ψόγος. 
     Θα σας θυμίσω, όμως, επίσης ότι στις 7 Μαΐου του 2003 συνεδρίασε επειγόντως το συμβούλιο υπό την προεδρία του τότε Υπουργού Ανάπτυξης κ. Τσοχατζόπουλου, ο οποίος δεν βλέπω αυτές τις μέρες να μας έχει κάνει την τιμή να έρθει στην Αίθουσα για να μιλήσει για τα θέματα της ανταγωνιστικότητας αν και είχε για πολύ καιρό την ευθύνη τους. Μετά από εκείνη τη συνεδρίαση ο κ. Τσοχατζόπουλος ανακοίνωσε μια σειρά από μέτρα. Ακούστε ποια είναι αυτά τα μέτρα. Θα τα πω απνευστί και ελπίζω να μη σας κουράσω. Σχέδιο για εκπόνηση μελετών. Δημιουργία συστήματος μέτρησης. Ενίσχυση και προώθηση δικτύων επιχειρήσεων. Βελτίωση της πρόσβασης στη χρηματοδότηση. Ενίσχυση της διασύνδεσης επιχειρήσεων και ερευνητικών οργανισμών. Εκπαίδευση και κατάρτιση ανθρώπινου δυναμικού. Συνέχιση προώθησης οργανωτικού εκσυγχρονισμού των επιχειρήσεων. Συνέχιση της ενίσχυσης της εφαρμογής προτύπων ποιότητας του περιβάλλοντος, ασφάλειας και υγιεινής εργασίας. Υλοποίηση προγραμμάτων ευαισθητοποίησης του πληθυσμού σε θέματα επιχειρηματικότητας και ποιότητας υπηρεσιών, ποιότητας περιβάλλοντος. Προώθηση αιτήματος προς το Υπουργείο Δικαιοσύνης και τη Βουλή για την έναρξη της κατ’ αρχήν αποκωδικοποίησης και απλοποίησης της νομοθεσίας που αφορά στις επιχειρήσεις. Κουραστήκατε; Μη φοβάστε γιατί ουδείς κοπίασε να τα εφαρμόσει και ουδείς ασχολήθηκε με τη παρακολούθηση του αν αυτά έγιναν ποτέ πράξη. Άλλωστε πώς να εφαρμόσεις μια εξαγγελία που λέει ότι θα προωθήσει μια ολόκληρη κυβέρνηση στο Υπουργείο Δικαιοσύνης ένα αίτημα προκειμένου να κωδικοποιήσει και να αρχίσει και κάποτε να τελειώσει. Αυτά που στην πράξη παραπέμπουν σε μία τρικυμία εν κρανίω τα ανακοίνωσε τότε ο κ. Τσοχατζόπουλος στο πλαίσιο άλλης μιας επικοινωνιακής επίθεσης με άφθονα «θα». 
     Τι συνέβη από όλα αυτά τα νεφελώδη; Προφανώς τίποτα, γιατί δεν μπορούσαν και να συμβούν. Και, όμως, εμείς δεν κατηγορούμε το προηγούμενο συμβούλιο. Τις προτάσεις του τις έκανε. Ποιος τις εφάρμοζε, είναι άλλο ζήτημα. 
     Ουσιαστικά, κυρίες και κύριοι συνάδελφοι, ήταν ένα συμβούλιο το οποίο με υπουργική απόφαση συνεδρίαζε και με υπουργική απόφαση σιωπούσε. 
     Όλα αυτά τα ξέρατε -και συνέβαιναν- ενώ έκλειναν όλες οι κλωστοϋφαντουργικές επιχειρήσεις, ενώ από το 1983 και μετά δεκάδες επιχειρήσεις έφευγαν στις πρώην ανατολικές χώρες. Στη Θεσσαλονίκη μόνο σε αυτήν τη δεκαετία έχασαν τη δουλειά τους τριάντα χιλιάδες εργαζόμενοι. Το εργοστάσιο της «GOOD-YEAR» πήγε στην Τουρκία και μεγάλες επιχειρήσεις-σύμβολα για την ελληνική βιομηχανία πέρασαν σε ξένα χέρια. Να μη σας αναφέρω τώρα την «ΕΛΑΪΣ», τη «ΜΙΣΚΟ», «ΑB ΒΑΣΙΛΟΠΟΥΛΟΣ» κλπ. Τα ξέρετε όλα αυτά. Το εργοστάσιο της «NISSAN» στο Βόλο έκλεισε, το εργοστάσιο παραγωγής καλλυντικών της «L’ OREAL» έκλεισε. 
     Ο κ. Χριστοδουλάκης μας είπε, γιατί δεν φέρνατε επενδύσεις επτά μήνες. Μα, αστειεύεστε; Δεν φέρατε εσείς είκοσι χρόνια και ρωτάτε εμάς αν θα φέρουμε σε επτά μήνες επενδύσεις; Ούτως ή άλλως εσάς δεν σας εμπόδισε σε τίποτα κανείς να αντιμετωπίσετε τα προβλήματα. Και δεν σας εμπόδισε να αντιμετωπίσετε τα προβλήματα της γραφειοκρατίας που εμποδίζουν την ανταγωνιστικότητα. Ουδείς σας εμπόδισε, κύριοι συνάδελφοι, να μειώσετε τα τριάντα τέσσερα πιστοποιητικά που χρειάζονται για την ίδρυση μιας νέας επιχείρησης.
     Θυμάμαι πάρα πολύ καλά ότι ο κ. Τσοχατζόπουλος είχε πει ότι τον επισκέφτηκε ο Γερμανός πρεσβευτής και του είπε ότι μία μεγάλη γερμανική εταιρεία που σκόπευε να εγκατασταθεί στην Αθήνα, τα μάζεψε και έφυγε, διότι της γύρεψαν τριάντα ένα πιστοποιητικά. Ποιος σας εμπόδισε;
     Ο κ. Γείτονας μίλησε για έλλειψη τεχνολογίας και για θέματα γνώσης. Και ποιος σας εμπόδισε να ανεβάσετε το ποσοστό επί του ΑΕΠ που παραμένει καθηλωμένο στο 0,65%;
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Κύριε Πρόεδρε, ένα λεπτό χρειάζομαι.
     Ποιος σας εμπόδισε να απορροφήσετε τα κονδύλια της κοινωνίας της πληροφορίας που απορροφούσατε 3,3 εκατομμύρια ευρώ το μήνα και στους τρεις μήνες, Απρίλιο, Μάιο, Ιούνιο, η δική μας Κυβέρνηση απορροφά 11 εκατομμύρια ευρώ; 
     Δεν θέλω να αναφερθώ και σε κάτι άλλο, αν και θα το κάνω μάλλον.
     Ο κ. Μάνος μίλησε και για κατάντια της παιδείας και της δημόσιας διοίκησης. Με συγχωρείτε, στον καθρέφτη κοίταζε πάλι; Γιατί νομίζω ότι ο κ. Μάνος βρίσκεται πλέον στη δική σας παράταξη και για την κατάντια δεν ευθύνεται κάποιος που δεν κυβερνάει, ευθύνεται κάποιος ο οποίος κυβερνά.
     Κύριοι συνάδελφοι, θα τελειώσω με το εξής:
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κυρία συνάδελφε;
     ΣΟΦΙΑ ΒΟΥΛΤΕΨΗ: Ένα δευτερόλεπτο, κύριε Πρόεδρε, γιατί ειπώθηκαν πολλά χθες και όπως ξέρετε δεν μας δόθηκε η ευκαιρία να απαντήσουμε λόγω του προχωρημένου της ώρας.
     Αναφέρεστε ξανά και ξανά στις δηλώσεις του Γενικού Διευθυντή της EUROSTAT τώρα, για να τελειώσω με αυτό. Ο Γενικός Διευθυντής της EUROSTAT, που είπε αυτά και που ακούσαμε πριν τον Υπουργό να λέει ότι τα περικόψατε και τα παραποιήσατε, πιστεύω ότι είναι ο ίδιος ο οποίος στις 23 Σεπτεμβρίου έλεγε τα ακριβώς αντίθετα, ότι πάντοτε αμφιβάλαμε, από το 2002, για τα στοιχεία και τώρα έχουμε στα χέρια μας την πραγματικότητα. 
     Και να σας πω και κάτι, επειδή μας κατηγορείτε ότι πήγαμε στην Ευρωπαϊκή Ένωση και περίπου σας καρφώσαμε; Έχω εδώ δημοσίευμα της εφημερίδας «ΕΛΕΥΘΕΡΟΤΥΠΙΑ», που ξέρετε ότι δεν ανήκει στο χώρο μας. Έχει τίτλο: «Από το 2002 άρχισε το ξήλωμα από τη EUROSTAT». Ας πούμε, λοιπόν, κάποτε την αλήθεια και ας δούμε πώς θα αντιμετωπίσουμε τα προβλήματα της χώρας μας αυτήν τη στιγμή, από εδώ και πέρα και όχι σε σχέση με το παρελθόν. Τα προβλήματα της ανταγωνιστικότητας δεν τα δημιούργησαν αυτοί που δεν κυβερνούσαν.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
     Ο κ. Πιπεργιάς έχει το λόγο για οκτώ λεπτά.
     ΑΓΓΕΛΟΣ ΤΖΕΚΗΣ: Κύριε Πρόεδρε, γιατί οκτώ λεπτά;
     ΠΡΟΕΔΡΕΥΩΝ (Ιωάννης Τραγάκης): Γιατί γίνεται συζήτηση σαν ενότητα, όλα τα άρθρα. Και ενώ είχατε το δικαίωμα για κάθε άρθρο να μιλήσετε τέσσερα λεπτά, υπάρχει συμφωνία των κομμάτων και μιλάτε για οκτώ λεπτά.
     ΑΓΓΕΛΟΣ ΤΖΕΚΗΣ: Ποιων κομμάτων; Όχι από εμάς. Δεν υπάρχει συμφωνία από εμάς.
     ΠΡΟΕΔΡΕΥΩΝ (Ιωάννης Τραγάκης): Υπάρχει συμφωνία.
     ΑΓΓΕΛΟΣ ΤΖΕΚΗΣ: Δεν υπάρχει συμφωνία από εμάς.
     ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, δεν υπάρχει συμφωνία…
     ΠΡΟΕΔΡΕΥΩΝ (Ιωάννης Τραγάκης): Το ότι είναι οκτώ λεπτά, δεν συζητείται.
     Κύριε Πιπεργιά, μου επιτρέπετε ένα λεπτό μόνο;
     ΔΗΜΗΤΡΙΟΣ ΠΙΠΕΡΓΙΑΣ: Βεβαίως.
     ΑΓΓΕΛΟΣ ΤΖΕΚΗΣ: Τι δεν συζητείται, κύριε Πρόεδρε;
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα θεωρεία της Βουλής μαθητές και μαθήτριες του Δ’ Δημοτικού Σχολείου Πεύκης.
     Τους καλωσορίζουμε.
     (Χειροκροτήματα από όλες τις πτέρυγες της Βουλής)
     Ορίστε, κύριε Πιπεργιά, έχετε το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, προφανώς τα οκτώ λεπτά είναι ένα όριο το οποίο μπορεί, εάν υπάρχει ανάγκη, να το υπερβούμε. 
      Κύριε Πρόεδρε, κυρίες και κύριοι συνάδελφοι, παρακολούθησα την αγόρευση της κ. Βούλτεψη που βέβαια κάθε άλλο παρά αναφέρθηκε επί των άρθρων του νομοσχεδίου. Έκανε μία περιπλάνηση στα άλλα ζητήματα γενικότερης πολιτικής και προσπάθησε να τεκμηριώσει την άποψή της, ότι η απογραφή οδηγεί στην αλήθεια. Εσείς μπορείτε να επιμείνετε, κυρία Βούλτεψη, στην άποψή σας, πλην όμως είναι γεγονός ότι το αποτέλεσμα από αυτήν την αλήθεια είναι πικρό και για τον ελληνικό λαό, είναι πικρό και για την Κυβέρνησή σας. Είναι γνωστό ότι προσπαθήσατε αυτήν την απογραφή με σκοπιμότητα. Είχατε τάξει πολλά, θέλατε απλά να δημιουργήσετε άλλοθι, να κάνετε υπαναχώρηση. Έτσι, λοιπόν, ενώ ο λαός περίμενε την εφαρμογή των εξαγγελιών σας, της πολιτικής των αυξήσεων, των αυξήσεων στις συντάξεις, των αυξήσεων στους μισθούς, όπως είχατε υποσχεθεί προεκλογικά όλοι σας ήρθε τώρα η απογραφή και του λέτε σε ορίζοντα τετραετίας. Και να δούμε πάλι εάν σε ορίζοντα τετραετίας θα τα υλοποιήσετε όλες τις υποσχέσεις σας όταν με την καταστροφική λογιστική δημιουργείτε προβλήματα και στην εκτέλεση της πολιτικής που είχατε υποσχεθεί προεκλογικά. Στην πραγματικότητα άλλα λέγατε και άλλα εννοούσατε.
      Βέβαια πιστεύουμε ότι μέρα με τη μέρα αυτή η αντίφαση γίνεται αντιληπτή από το λαό, μέρα με τη μέρα θα μειώνεται και η δική σας απήχηση στον κόσμο, άρα και εκ των πραγμάτων και η δική σας ευχέρεια να πολυλογείτε χωρίς ουσία μέσα στην Αίθουσα του Κοινοβουλίου.
      Κύριε Πρόεδρε, πιστεύουμε ότι η ανταγωνιστικότητα είναι ένα πολύ  μεγάλο ζήτημα της ελληνικής οικονομίας, ένα ζήτημα το οποίο ιδιαίτερα μετά την ένταξή μας στην ΟΝΕ πρέπει να συζητηθεί. Θα πρέπει να συμβάλουμε όλοι μας προκειμένου να βελτιωθεί. Και αυτό, γιατί ένα από τα παραδοσιακά εργαλεία που ρυθμίζαμε την ανταγωνιστικότητα, το εργαλείο της νομισματικής πολιτικής, πλέον δεν ελέγχεται από εθνικό κέντρο. Ξέρουμε πολύ καλά ότι το ευρώ κοντρολάρεται από την Κεντρική Ευρωπαϊκή Τράπεζα, κατά συνέπεια έχει φύγει από τα χέρια της ελληνικής Κυβέρνησης. Στους άλλους δύο τομείς που μπορεί να ρυθμίζεται η ανταγωνιστικότητα, η δημοσιονομική πολιτική, αλλά και γενικότερα η οικονομική πολιτική, πρέπει να επιδιώξουμε συζήτηση και συμφωνία. Σε τελευταία ανάλυση η ανταγωνιστικότητα δεν είναι θέμα μικροοικονομίας. Πέρα δηλαδή από τη βελτίωση των γενικών δεικτών, είναι θέμα μικροοικονομίας, δηλαδή, το πώς βελτιώνεται το περιβάλλον σε κάθε παραγωγική μονάδα, το πώς βελτιώνεται η ποιότητα σε κάθε μία παραγωγική μονάδα. Σε τελευταία ανάλυση, το θέμα της ανταγωνιστικότητας είναι θέμα του καθενός από μας, του καθενός πολίτη. Είναι, λοιπόν, και θέμα γενικότερης κουλτούρας. 
      Πάνω λοιπόν σ’ αυτήν τη λογική, το να υπάρχει το Συμβούλιο και να επεξεργάζεται προτάσεις, απόψεις, θέσεις κλπ., δεν είναι αρνητικό. Εμείς το θεσμοθετήσαμε εξάλλου με απόφαση του Υπουργού. Και μάλιστα ο παριστάμενος συνάδελφος Παπουτσής, όταν ήταν Επίτροπος στην Κοινότητα, το είχε προτείνει και εφαρμόστηκε σε πολλές άλλες χώρες της Ευρωπαϊκής Ένωσης. Άρα, λοιπόν, αυτό το συμβούλιο καλό είναι να υπάρχει, να διαβουλεύεται. Από ό,τι είδαμε και από τις προτάσεις που καταθέσατε, τις συμπληρώσεις κλπ., το συμβούλιο γίνεται Συνέλευση. Αποκτά περισσότερα μέλη, ξεπερνά τον αριθμό των σαράντα. Εκχωρείται μάλιστα η δυνατότητα στον Υπουργό να προσθέτει και άλλα μέλη κατά τη διάρκεια της θητείας, όποτε ο ίδιος το εκτιμήσει, κατά συνέπεια μπορούμε να πάμε σε πενήντα και σε εξήντα. Άρα είναι μία συνέλευση, είναι ένα πολυπληθές όργανο. 
      Και βέβαια στις αρμοδιότητες αυτού του Συμβουλίου εναποτίθεται και η κοινωνική διαβούλευση ή ακόμη και η συναίνεση. Αναφέρεται δηλαδή στο άρθρο 1 και στο άρθρο 2 ότι μέσα στους σκοπούς του Συμβουλίου αυτού είναι η επιδίωξη της σύνθεσης των απόψεων των κοινωνικών εταίρων και των συναρμοδίων οργάνων και φορέων στις παραπάνω προτάσεις πολιτικής. Άρα, λοιπόν, σε αυτά τα πλαίσια της συνέλευσης επιδιώκεται και μία ευρύτερη συναίνεση.
      Καλό είναι να υπάρχει και η διαβούλευση στο πεδίο των κοινωνικών εταίρων. Αν και νομίζω ότι οι κοινωνικοί εταίροι είναι πολύ μπροστά από σας, κύριε Υπουργέ. Είναι γνωστό ότι η ΓΣΕΕ ήδη έχει συμφωνήσει στα πλαίσια μιας γενικότερης λογικής σταθερού οικονομικού περιβάλλοντος σε διετή συλλογική σύμβαση εργασίας, δίνοντας έτσι τη δυνατότητα να αντιμετωπιστούν τέτοια σημαντικά προβλήματα της ελληνικής οικονομίας. Καλό είναι να υπάρχει και αυτή η διαβούλευση και η συναίνεση.
      Επίσης, στη λειτουργία αυτού του οργάνου θα πρέπει να υπάρχει και η επιστημονική υποστήριξη από την Επιτροπή Εμπειρογνωμόνων. Δεν έχουμε αντίρρηση εξάλλου στη δημιουργία αυτής της επιτροπής, που και αυτή προβλεπόταν από την υπουργική απόφαση, ούτε στη δυνατότητα να υπάρχει αποζημίωση για τα μέλη της. Ακόμα, αυτή η επιτροπή να στηρίζεται και από τη Διεύθυνση Προώθησης της Ανταγωνιστικότητας, να υπάρχει δηλαδή μια υπηρεσία στο Υπουργείο που να μπορεί να υποστηρίζει μόνιμα και το συμβούλιο, αλλά και την Επιτροπή Εμπειρογνωμόνων.
      Γενικά πιστεύουμε ότι και το άρθρο, το οποίο μιλάει για το έτος ανταγωνιστικότητας, μπορεί να αποδώσει, αν βέβαια η Κυβέρνηση αποκτήσει ένα γενικότερο μπούσουλα, αν αποκτήσει ένα όραμα για την Ελλάδα του μέλλοντος, αν δείξει πώς σκέπτεται για την ανάπτυξη της χώρας μας, γιατί μέχρι στιγμής δεν έχουμε δει τέτοια δείγματα. Μέχρι στιγμής, πέρα από τις γενικόλογες καταγγελίες και τους αφορισμούς του παρελθόντος, του παρελθόντος όπου όπως εσείς υποστηρίξατε, με το σπαθί μας καταφέραμε να ενταχθούμε στην ΟΝΕ, του παρελθόντος όπου, όπως εσείς υποστηρίξατε, είχαμε την ανάπτυξη των κατασκευών και των δημοσίων έργων και των υποδομών, αυτού του παρελθόντος που δημιούργησε μία μεγάλη αύξηση του Ακαθάριστου Εθνικού Προϊόντος για σειρά ετών, δεν έχουμε δει κάτι το ορατό, κάτι το θετικό για το μέλλον.
      Άρα, λοιπόν, καλό θα είναι και το έτος ανταγωνιστικότητας. Θα συμβάλει και αυτό αρκεί να υπάρχει ένας σαφής ορίζοντας εκ μέρους της Κυβέρνησης. Να μας δείξει το όραμά της, να μας δείξει τον μπούσουλά της, να μας δείξει αν έχει πυξίδα, αν έχει όραμα.
      Αυτά όλα δεν έχουν φανεί, κύριε Υπουργέ. Το μόνο που φαίνεται είναι μία προσπάθεια να ελεγχθεί το κράτος με «δικά μας παιδιά». Είναι βέβαιο ότι αυτή η προσπάθεια κάθε άλλο παρά προωθεί την ανταγωνιστικότητα, αφού ξέρετε πολύ καλά ότι τέτοιες επιλογές δεν προωθούν την αξιοκρατία. Υποσκάπτουν το κύρος και το δυναμισμό του δημόσιου τομέα και δημιουργούν άλλα προβλήματα παραλειτουργίας ή και αντιθέσεις στις δημόσιες υπηρεσίες που αποδιαρθρώνονται.
      Για το θέμα τώρα της νομιμότητας των συμβάσεων του Γ’ Κοινοτικού Πλαισίου Στήριξης.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΔΗΜΗΤΡΙΟΣ ΠΙΠΕΡΓΙΑΣ: Είναι ακόμη δύο άρθρα, κύριε Πρόεδρε.
      ΑΓΓΕΛΟΣ ΤΖΕΚΗΣ: Κύριε Πρόεδρε, είναι διαδικασία αυτή; 
      ΠΡΟΕΔΡΕΥΩΝ (Ιωάννης Τραγάκης): Μισό λεπτό. Η διαδικασία είναι διαδικασία.
      ΑΓΓΕΛΟΣ ΤΖΕΚΗΣ: Δεν είναι διαδικασία. Δεν την αποφασίζετε.
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, κύριε Τζέκη, επειδή θέσατε θέμα, δεν ήθελα προηγουμένως να σας απαντήσω για να μη σας φέρω σε δύσκολη θέση. Αν ανατρέξετε λοιπόν στο άρθρο 103 του Κανονισμού, στην παράγραφο 3, θα δείτε πώς είναι και τι προβλέπει η διαδικασία. Και κλείνει εδώ το θέμα.
      ΑΓΓΕΛΟΣ ΤΖΕΚΗΣ: Γιατί να κλείσει εδώ, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Έχετε αντιρρήσεις επ’ αυτού;
      ΑΓΓΕΛΟΣ ΤΖΕΚΗΣ: Βεβαίως έχω.
      ΠΡΟΕΔΡΕΥΩΝ (Ιωάννης Τραγάκης): Ανατρέξτε λοιπόν στο άρθρο και πέστε μας τις αντιρρήσεις σας.
      ΑΓΓΕΛΟΣ ΤΖΕΚΗΣ: Δεν έχει γίνει καμία συμφωνία.
       ΠΡΟΕΔΡΕΥΩΝ (Ιωάννης Τραγάκης): Δεν υπάρχει συμφωνία. Ανατρέξτε στο άρθρο. Διαβάστε, σας παρακαλώ. Πηγαίνετε τον Κανονισμό στον κ. Τζέκη.
      Κύριε Πιπεργιά, θα σας αφήσω τον ίδιο χρόνο που χρησιμοποίησε επιπλέον και η συνάδελφος εισηγήτρια της Πλειοψηφίας. Και θα ήθελα να σας ενημερώσω ότι μέχρι στιγμής έχουν εγγραφεί στον κατάλογο δώδεκα ομιλητές. Έχουν να μιλήσουν οι Κοινοβουλευτικοί Εκπρόσωποι, έχουν να μιλήσουν οι ειδικοί αγορητές. Επομένως καταλαβαίνετε ότι η συζήτηση θα πάει πολύ μακριά και δεν θέλω να κλέβουμε χρόνο από τους άλλους συναδέλφους.
      Ολοκληρώστε, λοιπόν.
      ΔΗΜΗΤΡΙΟΣ ΠΙΠΕΡΓΙΑΣ: Για το άρθρο 9, τον έλεγχο της νομιμότητας των συμβάσεων του Γ΄ Κοινοτικού Πλαισίου Στήριξης, που αφορά ουσιαστικά τη ΔΕΗ και τη ΔΕΠΑ, κάναμε ορισμένες παρατηρήσεις. Απ’ ό,τι είδα οι δέκα εργάσιμες ημέρες, κύριε Υπουργέ, γίνονται τριάντα. Πιστεύω ότι είναι επαρκής χρόνος να προσκομίσουν τα σχετικά δικαιολογητικά, να υπάρξει ο έλεγχος και να κλείσει αυτή η εκκρεμότητα.
    Για την παράταση ισχύος της άδειας λειτουργίας της «ΛΑΡΚΟ», έχουμε τοποθετηθεί και στην επιτροπή. Είμαστε θετικοί, αρκεί βέβαια να περισταλεί ο χρόνος από τέσσερα χρόνια σε λιγότερο.
      Πιστεύω ότι είναι πολύς ο χρόνος της τετραετίας.  Πρέπει επιτέλους κάποτε να αποκτήσει η «ΛΑΡΚΟ» τις εγκαταστάσεις επεξεργασίας των αποβλήτων. Είναι απαράδεκτο να υπάρχει αυτή η διαρκής παράταση και μάλιστα με μεγάλα χρονικά διαστήματα, ιδιαίτερα τώρα που είναι περίοδος κερδοφορίας της «ΛΑΡΚΟ», γιατί ο κύκλος του νικελίου έχει δημιουργήσει συνθήκες να υπάρχει κερδοφορία στη «ΛΑΡΚΟ», να γίνουν και οι αναγκαίες επενδύσεις, προκειμένου να υπάρχει σωστό περιβάλλον, γιατί τα απόβλητα ως συνήθως ρίχνονται στο βόρειο Ευβοϊκό με ό,τι επιπτώσεις αυτό συνεπάγεται.
      Τέλος, κύριε Πρόεδρε, επί του άρθρου των διδάκτρων έχω τοποθετηθεί επί της αρχής. Είμαστε αντίθετοι, διότι πιστεύουμε ότι δίνει λάθος μήνυμα στις αγορές σε μια στιγμή που επιβάλλεται όχι μόνο αυτοσυγκέντρωση αλλά και δραστικές παρεμβάσεις από την πολιτεία προς την αγορά, ώστε να μειωθεί το κόστος ζωής. 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε.
      Tο λόγο έχει ο κύριος Υπουργός. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, κύριοι συνάδελφοι, ειλικρινά παρακολουθώντας τη σύνοψη -από την πλευρά του εισηγητή του ΠΑΣΟΚ- των συζητήσεων και του περιεχομένου των άρθρων, διαγιγνώσκω τρία πράγματα. 
      Πρώτον, ψηφίζετε όλα τα άρθρα, κύριε Πιπεργιά, πλην αυτού που αναφέρεται στα δίδακτρα. Είναι έτσι ή κάνω λάθος;
      ΔΗΜΗΤΡΙΟΣ ΠΙΠΕΡΓΙΑΣ: Είναι σαφής η τοποθέτησή μου. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Άρα λοιπόν η πλευρά της Αξιωματικής Αντιπολίτευσης διά του εισηγητού της ψηφίζει όλα τα άρθρα του νομοσχεδίου πλην των διδάκτρων.  Αυτή είναι η πρώτη παρατήρηση. 
      Δεύτερον, είπατε για τους κοινωνικούς εταίρους, τη ΓΣΕΕ και την ΑΔΕΔΥ. Τιμώ και τιμούμε το ρόλο των οργανώσεων και τη συμβολή τους στο να υπάρξει κοινωνική ειρήνη με τη διετή συμφωνία που πετύχαμε με την εργοδοσία. Δεν ήταν οι μόνες οργανώσεις, ήταν και οι οργανώσεις των βιομηχανιών, των επαγγελματοβιοτεχνών, των εμπόρων, αλλά πρέπει να αναγνωρίσετε ότι στην ίδια κατεύθυνση κινήθηκε και η Κυβέρνηση σε ένα χώρο αρκετά οικείο σε σας, στη ΔΕΗ, στα ΕΛΠΕ, με την ίδια αντίληψη της εργασιακής ειρήνης και της αμοιβής των εργαζομένων με τρόπο πρέποντα. 
      Τρίτη παρατήρηση: Νομίζω ότι εδώ πρέπει να λέμε τα πράγματα με το όνομά τους. Όπως χθες με την απογραφή, τις προηγούμενες μέρες με τα «δικά μας παιδιά» επανέρχεστε. Να βάλουμε μία τελεία και παύλα σε αυτό το θέμα, κύριε Πιπεργιά. Τα παιδιά είναι ολόκληρου του ελληνικού λαού, μόνο που εσείς επί είκοσι χρόνια είχατε ξεχάσει όλων των άλλων τα παιδιά. Αυτή είναι η διαφορά μας και να γίνει καθαρό αυτό. 
      (Χειροκροτήματα από την πτέρυγα της Νέας Δημοκρατίας)
      Σας το είπα και άλλη φορά. Δεν μπορείτε να γίνεστε τιμητές εκεί που έπρεπε να απολογείστε. 
      Έρχομαι τώρα στο θέμα της «ΛΑΡΚΟ». Ο συνάδελφος και φίλος Υπουργός, ο κ. Μάνος, δεν είναι σήμερα εδώ για να σας άκουγε γι’ αυτό που είπατε. Και όχι μόνο γι’ αυτό. Γιατί και προχθές κοντέψαμε να τρελαθούμε. Εγώ θεώρησα ότι στην Αίθουσα υπάρχουν στιγμές απέραντου φρενοκομείου. Ο κ. Μάνος έδινε μάχη για να μην  υπάρχει κρατική παρέμβαση στα δίδακτρα, έδινε μάχη για το θέμα της «ΛΑΡΚΟ» με την άποψη την οποία έχει -δεν την συμμερίζεται η Κυβέρνηση- και όταν κατήλθε από το Βήμα οι συνάδελφοι που παρευρίσκονταν εκείνη την ώρα στην Αίθουσα μόνο που δεν σηκωθήκατε να τον πάρετε στα χέρια. Ψηφίζετε όμως εναντίον αυτών που έλεγε ο κ. Μάνος, ψηφίζετε εναντίον αυτών που περιλαμβάνει, αλλά το χειροκρότημα χειροκρότημα!
      Γι’ αυτό αναγκάστηκα χθες να σας πω ότι δύο πράγματα πρέπει να συμβαίνουν στο «δρόμο προς τη Δαμασκό». Ή ο κ. Μάνος ανακάλυψε τις αρετές του σοσιαλισμού ερχόμενος στο κόμμα σας και τώρα προσπαθεί να επιστρέψει προς τα πίσω από την αφετηρία του, το φιλελευθερισμό, ή εσείς ανακαλύπτετε τις αρετές του φιλελευθερισμού πάλι στο δρόμο προς τη Δαμασκό, όπως ο συνάδελφος -τον οποίο τιμώ ιδιαιτέρως- ο πρώην Γενικός Γραμματέας της Κυβέρνησης κ. Κοσμίδης που έκανε μια αγόρευση, την οποία υπογράφουμε από την αρχή μέχρι το τέλος.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Ο κ. Τζέκης έχει το λόγο για οκτώ λεπτά.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Είναι γνωστό ότι τις τελευταίες ημέρες εξαντλείται μία αντιπαράθεση πάνω στην απογραφή των στοιχείων του κρατικού προϋπολογισμού. Έχουμε τονίσει βέβαια κατ’ επανάληψη ότι πρέπει να απεικονίζει ο κρατικός προϋπολογισμός τα αληθή στοιχεία. Πιστεύουμε όμως ότι είτε με τα σημερινά στοιχεία είτε και με τα προηγούμενα στοιχεία των προηγούμενων κυβερνήσεων το κύριο ενδιαφέρον πρέπει να συγκεντρωθεί στο περιεχόμενο του κρατικού προϋπολογισμού. Από τα στοιχεία που περιέχει ο κρατικός προϋπολογισμός βλέπεις και πώς θα στηριχτεί η ανάπτυξη και βέβαια προς όφελος του ελληνικού λαού, όπως λέμε εμείς. 
      Αναφέρομαι σ’ αυτό, για να αποδείξουμε για μία ακόμη φορά ότι στήνεται μία παγίδα στον ελληνικό λαό, ώστε το ενδιαφέρον του να εστιαστεί στο αν είναι αληθή ή μη αληθή τα στοιχεία και ποιας κυβέρνησης. Έτσι, μέσω του κρατικού προϋπολογισμού και του προσχεδίου που έχει καταθέσει η σημερινή Κυβέρνηση πρέπει να αναφερθούν ορισμένα στοιχεία για να αποδείξουμε κατά πόσο στηρίζεται η ανάπτυξη. Βέβαια ο καθρέφτης είναι το πρόγραμμα δημοσίων επενδύσεων. 
      Να αναφερθώ στο ζήτημα της εκπαίδευσης, που είναι η ραχοκοκαλιά στην ανάπτυξη. Με 4,5% μέσω του προγράμματος δημοσίων επενδύσεων δεν πιστεύω ότι βοηθάς στην ανάπτυξη. Και βέβαια, αν το πάρεις ως όριο στο ΑΕΠ, απ’ ό,τι λένε τα στοιχεία του σχεδίου νόμου, είναι στο 3% με 3,5%. Βλέπουμε, λοιπόν, στην εκπαίδευση ότι υπάρχει στασιμότητα. Αν πάμε και σε ορισμένα άλλα στοιχεία, που είναι απαραίτητα, γιατί ανάπτυξη σημαίνει και ποιότητα ζωής, όπως είναι ο οικισμός, το περιβάλλον, είναι μειωμένα κατά 15,4%. Αν πάμε βέβαια και σε άλλα στοιχεία που ωφελούν την ανάπτυξη και είναι οι συγκοινωνίες, οι σιδηρόδρομοι, αλλά και η ενέργεια κι εκεί βλέπουμε μειωμένα τα σχετικά κονδύλια του προγράμματος δημοσίων επενδύσεων. 
      Εκείνο όμως το στοιχείο που αποδεικνύει τη δημαγωγία και της σημερινής Κυβέρνησης είναι το εξής: Λέτε πώς θα στηρίξετε την ανάπτυξη μέσω της έρευνας και της τεχνολογίας. Αν πάρουμε, λοιπόν, το αντίστοιχο στοιχείο του προγράμματος δημοσίων επενδύσεων θα δούμε ότι τα μειωμένα κονδύλια που προέβλεπαν οι προηγούμενοι προϋπολογισμοί, εσείς τα μειώνετε ακόμη περισσότερο. Αυτή η μείωση είναι 4,4%. 
      Τι συμπέρασμα βγαίνει απ’ αυτό; Βγαίνει το συμπέρασμα ότι αυτό το σχέδιο νόμου που έχουμε μπροστά μας και ιδίως το πρώτο κεφάλαιο που μιλάει για το Εθνικό Συμβούλιο Ανταγωνιστικότητας και Ανάπτυξης, δεν είναι τίποτε άλλο παρά ένα σχέδιο που είναι προσανατολισμένο μέσω του κρατικού προϋπολογισμού με κάθε τρόπο να ενισχύσει την επιχειρηματικότητα του κεφαλαίου. Και βέβαια ενίσχυση της επιχειρηματικότητας του κεφαλαίου σημαίνει ότι θα μειωθούν κονδύλια από βασικούς τομείς που απασχολούν τον ελληνικό λαό και την ανάπτυξή του προς όφελός του. 
      Έτσι λέμε ότι στο άρθρο 1 δεν κάνετε τίποτα. Βασική επιδίωξή σας είναι η συναίνεση των κοινωνικών εταίρων. 
      Άκουσα και με καμάρι τον εισηγητή της Αξιωματικής Αντιπολίτευσης να δικαιολογεί την ηγεσία της ΓΣΕΕ ότι δείχνει καλή θέληση, ότι υπογράφει διετείς συμβάσεις κάτω από τον πληθωρισμό και την παραγωγικότητα της εργασίας, ότι παίρνει μέρος, αν θέλετε και στην ίδρυση πανεπιστημίων μη κρατικών, έτσι τα ονομάζει. Θα λειτουργήσει προσωρινά αυτή η σχολή ως ανάδειξη στελεχών τύπου βέβαια ηγεσίας της ΓΣΕΕ, για να είναι πιο εύκολη η πρόσβαση της εργοδοσίας στο συνδικαλισμό το φιλοεργοδοτικό, όπως λέμε εμείς. 
      Μπορεί λοιπόν με το άρθρο 2 να βάζετε αλλού πέντε αλλού έξι, αλλά αυτό δεν είναι το πρόβλημα, γιατί βασική επιδίωξη αυτού του οργάνου είναι μόνο οι επιδιώξεις των υπουργικών αποφάσεων των κυβερνήσεων του ΠΑΣΟΚ. Και σεις βέβαια νομοθετείτε συγκεκριμένα πράγματα.
     Έρχομαι στο άρθρο 5 που μιλά για την Επιτροπή Εμπειρογνωμόνων. Βλέπουμε εδώ ότι συμμετέχουν και πρυτάνεις και πρόεδροι ΤΕΙ με τα κριτήρια αξιολόγησης του εκάστοτε Υπουργού. Έναν πρύτανη ή ένα πρόεδρο ΤΕΙ που δεν θα ανήκει στην κυρίαρχη πολιτική άποψη δηλαδή ενίσχυση με κάθε τρόπο της επιχειρηματικότητας προς όφελος του κεφαλαίου, θα τον βάλετε μέσα στην επιτροπή; Εμείς λέμε όχι. Το ζήτημα είναι ότι βάζετε όλους αυτούς για να πραγματοποιήσετε  τα σχέδιά σας, σύνδεσης της ανώτατης εκπαίδευσης με τους κύριους στόχους σας, δηλαδή ενίσχυση επιχειρηματικότητας και ανταγωνιστικότητας προς όφελος όμως του κεφαλαίου. Όμως όλες οι κλίμακες της εκπαίδευσης πρέπει να έχουν άλλο στόχο, δηλαδή πρώτα και κύρια τη γνώση, τη διαμόρφωση μιας προσωπικότητας που θα έχει κρίση για να κρίνει τελικά ποιο θα είναι το σωστό για το λαό γενικότερα και τι θα πρέπει να απορρίπτει.
     Και σεις για να έχετε όλους αυτούς λέτε ότι θα τους ανταμείψετε κλπ., έξω από τους νόμους. Γιατί όχι, μια και οι προηγούμενες κυβερνήσεις απ’ ό,τι απεδείχθη έδιναν έρευνες στα μέλη αυτής της επιτροπής. 
     Έρχομαι στο άρθρο 7 για το έτος ανταγωνιστικότητας. Αυτό σε συνδυασμό με τις εκθέσεις που θα γράφουν οι μαθητές δίνει το στίγμα του προσανατολισμού της Κυβέρνησης. Και εδώ δεν είναι να ρωτά η Αξιωματική Αντιπολίτευση, αν έχει στρατηγικούς προσανατολισμούς. Και αυτή η Κυβέρνηση έχει στρατηγικούς προσανατολισμούς που δεν είναι τίποτα άλλο παρά οι στρατηγικές επιλογές της Ευρωπαϊκής Ένωσης. Χθες αποδείξαμε ότι αυτά που συζητάμε έχουν προκαθοριστεί από την Ευρωπαϊκή Ένωση. Δεν κάνετε τίποτα άλλο παρά κυλάτε το τραίνο πάνω στις ράγες που είχε διαμορφώσει η κυβέρνηση του ΠΑΣΟΚ.
     Μάλιστα, εδώ λέτε ότι όλα αυτά γίνονται με προεδρικά διατάγματα. Η Βουλή δεν θα λαμβάνει γνώση. 
     Έρχομαι στο άρθρο 9. Εμείς είμαστε υπέρ του ελέγχου των δαπανών των κονδυλίων του Γ’ Κοινοτικού Πλαισίου Στήριξης. Έχουμε όμως προτείνει κατ’ επανάληψη να γίνει μια ουσιαστική συζήτηση για τα κονδύλια που ήρθαν από την Ευρωπαϊκή Ένωση αλλά και για την εθνική χρηματοδότηση που πήγαινε μαζί με αυτά για έργα. Δεν θα πρέπει να δούμε πού πήγαν τα Μεσογειακά Ολοκληρωμένα Προγράμματα και τα Κοινοτικά Πλαίσια Στήριξης Α’ Β’ και Γ’; Και αυτό γιατί πολλά ακούσαμε από τους Βουλευτές της Συμπολίτευσης για την περίφημη περιφερειακή ανάπτυξη. Όμως, εάν δεν γίνει ένας απολογισμός, πώς θα βγάλουμε συμπεράσματα για το ότι δεν βοήθησαν αυτά τα τεράστια χρηματικά ποσά ούτε στην ανάπτυξη της χώρας ούτε στην περιφέρεια. Και αυτό γιατί δόθηκαν πάνω στις κατευθύνσεις που έβαλε η Ευρωπαϊκή ΄Ενωση για την κατασκευή των περίφημων δικτύων. Δεν ενισχύθηκε ο πρωτογενής τομέας, δηλαδή ο αγροτικός, ούτε ο δευτερογενής τομέας, δηλαδή η μεταποίηση, αλλά ούτε ενίσχυσε και τις εξαγωγές. Αν μπούμε σε μια τέτοια συζήτηση θα δούμε τις συνέπειες των πολιτικών που ασκήθηκαν από τις μέχρι τώρα κυβερνήσεις. Και αυτό γιατί όταν πανηγυρίζουν για την ΟΝΕ και για το ευρωνόμισμα δεν μπορούν να έρχονται μετά εδώ διάφοροι συνάδελφοι και να λένε ότι επλήγη ο τουρισμός. Μα, είναι φυσικό. Όταν το ευρώ είναι κοινό νόμισμα, είναι επόμενο ότι αυτό το προϊόν θα πάει προς τα πάνω. Και ο Ευρωπαίος εργαζόμενος με μειωμένα τα έσοδά του θα ψάξει να βρει μια πιο φθηνή τουριστική χώρα.
      (Στο σημείο αυτό την Προεδρική Έδρα  καταλαμβάνει ο  Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Και αυτή θα είναι είτε η Βουλγαρία είτε και η Τουρκία. Άρα, δηλαδή, βλέπουμε πώς συνδέεται το ένα με το άλλο. 
      Όσον αφορά την παράταση άδειας λειτουργίας για τη «ΛΑΡΚΟ», κύριε Πρόεδρε, θα ήθελα να σημειώσω ότι πριν από τέσσερα χρόνια είχε γίνει η σχετική συζήτηση στη Βουλή και μάλιστα τότε η Νέα Δημοκρατία ως Αξιωματική Αντιπολίτευση είχε πει ότι πρόκειται περί ενός «μπαλώματος». Μα, «μπάλωμα» είναι και το σημερινό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ ( Σωτήρης Χατζηγάκης): Τελειώνετε, κύριε συνάδελφε. 
      ΑΓΓΕΛΟΣ ΤΖΕΚΗΣ: Σε ένα λεπτό, κύριε Πρόεδρε.
      Στην επιτροπή είχαμε τονίσει και είχαμε ζητήσει από την Κυβέρνηση να μας φέρει περιβαλλοντικές μελέτες, συνέπειες από τα απόβλητα της «ΛΑΡΚΟ». Δεν ήρθαν. Πώς ζητάτε, λοιπόν, από εμάς να δώσουμε ακόμη μία παράταση; Πρέπει να κοιτάμε και το περιβάλλον. 
      Και εμείς λέμε ότι «ναι» πρέπει να έχουν δουλειά και οι εργαζόμενοι, όμως πρέπει να κοιτάμε και το περιβάλλον στο οποίο ζουν και οι εργαζόμενοι, αλλά και ο υπόλοιπος λαός της περιοχής, ο οποίος μάλιστα έκανε και μεγάλες κινητοποιήσεις. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μπορώ να σας διακόψω, κύριε συνάδελφε; 
      ΑΓΓΕΛΟΣ ΤΖΕΚΗΣ: Βεβαίως, εάν το επιτρέπει ο κύριος Πρόεδρος. 
      ΠΡΟΕΔΡΕΥΩΝ ( Σωτήρης Χατζηγάκης): Κύριε Υπουργέ, ας τελειώσει πρώτα ο κ. Τζέκης και μετά μπορείτε να πάρετε το λόγο. Άλλωστε, έχει απομείνει μισό λεπτό. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Για ένα δευτερόλεπτο, κύριε Πρόεδρε! Με αυτόν τον τρόπο η συζήτηση γίνεται πιο ζωντανή!
      ΠΡΟΕΔΡΕΥΩΝ (Σωτήρης Χατζηγάκης): Μισό λεπτό έχει μείνει, κύριε Υπουργέ. Ολοκληρώστε, κύριε συνάδελφε, για να σας απαντήσει συνολικά ο κύριος Υπουργός. 
      ΑΓΓΕΛΟΣ ΤΖΕΚΗΣ: Άρα λοιπόν, θέλουμε μία απάντηση όσον αφορά αυτό το θέμα, το περιβάλλον. Τι γίνεται; Δεν υπάρχουν μελέτες; Δηλαδή, στα τέσσερα χρόνια δεν μπόρεσε να έρθει μία μελέτη εδώ, να τη δει η Βουλή και να αποφασίσουμε; 
      Παρ’ όλα αυτά, σας λέω σ’ αυτό το σημείο ότι το Κομμουνιστικό Κόμμα Ελλάδας είναι σε δύσκολη θέση, γιατί θέλει και τους εργαζόμενους, αλλά και το περιβάλλον. Γι’ αυτό η δική μας η θέση θα εξαρτηθεί και από την απάντηση που θα πάρουμε από τον κύριο Υπουργό. 
      Τελειώνω, κύριε Πρόεδρε, με τα περίφημα δίδακτρα. Για μας το βασικό ζήτημα είναι ότι δεν πρέπει να υπάρχει καμία επιχειρηματική δραστηριότητα στο ζήτημα της παιδείας και όταν λέμε «παιδεία» εννοούμε και το εκπαιδευτικό σύστημα και στη γενικότερη μορφή και τον πολιτισμό. Αναφέρομαι στον πολιτισμό γιατί μέσα το Πρόγραμμα Δημοσίων Επενδύσεων, παρ’ όλα όσα έχει πει η Κυβέρνηση και ειδικά ο Υπουργός Πολιτισμού, ο Πρωθυπουργός κύριος Κωνσταντίνος Καραμανλής ότι θα δώσει μεγάλη έμφαση, τα κονδύλια μειώνονται κατά 25%. 
      Άρα, το ζήτημα των κονδυλίων πρέπει να το δούμε πολύ διαφορετικά. Τα ΤΕΙ είναι σε απεργία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστούμε, κύριε Τζέκη. 
      ΑΓΓΕΛΟΣ ΤΖΕΚΗΣ: Τελειώνω, κύριε Πρόεδρε. 
      ΠΡΟΕΔΡΕΥΩΝ ( Σωτήρης Χατζηγάκης): Τελειώνετε, κύριε Τζέκη, αλλά τελειώνετε εδώ και τρία λεπτά! 
      ΑΓΓΕΛΟΣ ΤΖΕΚΗΣ: Επαναλαμβάνω, κύριε Πρόεδρε. Τα ΤΕΙ, λοιπόν, είναι σε απεργία. Θέλουν 50 εκατομμύρια ευρώ για να λειτουργήσουν. Τα Ανώτατα Εκπαιδευτικά Ιδρύματα κλείνουν, όπως της Θράκης γιατί δεν έχει τα 10 εκατομμύρια ευρώ. Άρα θα πρέπει να αυξηθούν τα κονδύλια, ώστε να έχουμε μία αναβαθμισμένη δημόσια εκπαίδευση και να αποκλείσουμε κάθε παρέμβαση της επιχειρηματικής δραστηριότητας. 
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστούμε, κύριε Τζέκη. 
      Το λόγο έχει ο κύριος Υπουργός. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, εδώ πρέπει να ξεχωρίσουμε δύο πράγματα. Δεν μπορεί να είναι ούτε η πίτα ολάκερη ούτε ο σκύλος χορτάτος και επομένως, θα πρέπει να διαλέξουμε. 
      Τιμώ το συνάδελφο του Κομμουνιστικού Κόμματος, δεν συμφωνώ πολιτικά και ιδεολογικά μαζί του, αλλά σέβομαι την αγωνιστικότητα και την προσέγγιση των θεμάτων που κάνει από την πλευρά του Κομμουνιστικού Κόμματος.  
      Το πρόβλημα «ΛΑΡΚΟ» είναι γνωστό, όπως και το πόσο κοστίζει στον ελληνικό λαό διαχρονικά. 
      Δεύτερον, απευθύνεστε σε μία Κυβέρνηση έξι μηνών. 
      ΔΗΜΗΤΡΙΟΣ ΠΙΠΕΡΓΙΑΣ: Μην κλέβετε!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Πότε να τα προλάβει; Και μηχανή να είχε! Άκουγα και τον κ. Πιπεργιά πριν, ο οποίος είναι και Βουλευτής της περιοχής, που έλεγε «όχι» δύο χρόνια. 
      Είκοσι χρόνια, κύριε Πιπεργιά, κυβερνούσατε! Γιατί δεν κάνατε τις περιβαλλοντικές μελέτες; Τυχαία νομίζετε ότι έρχεται το Υπουργείο και λέει «όχι» δύο χρόνια, διότι ανανεώθηκε επί δέκα φορές επί δύο χρόνια και δεν έγινε! Και ελέγχετε τη σημερινή Κυβέρνηση γιατί σε έξι μήνες δεν έχει τις περιβαλλοντικές μελέτες για τη «ΛΑΡΚΟ»; 
      Να είμαστε καθαροί σ’ αυτήν την Αίθουσα! Ένα πράγμα θα πω. Σεβόμαστε τους εργαζόμενους και θέλουμε όχι μόνο να μη χάσει έστω και ένας τη δουλειά του, αλλά να δημιουργηθούν και νέες θέσεις εργασίας. 
      Αλλά μην προκαλείτε, και η πλευρά της Αξιωματικής Αντιπολίτευσης και η πλευρά του Κομμουνιστικού Κόμματος, γιατί ναι μεν εξασφαλίζουμε τις θέσεις εργασίας αλλά θα πρέπει να δούμε και το περιβάλλον. 
      Είμαι ο πρώτος που προσχωρώ προς την άποψή σας, κύριε Τζέκη, αλλά δώστε μας τα χρονικά περιθώρια για να δούμε κάτι που να το κάνουμε όλοι μαζί και με τον καλύτερο τρόπο, αλλά όχι και με το πιστόλι στον κρόταφο για να το κάνουμε τώρα! Πολύ μεγάλη βιασύνη έχει πιάσει ειδικά την Αξιωματική Αντιπολίτευση για πράγματα που έπρεπε να τα έχει λυμένα εδώ και είκοσι χρόνια! 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Θέλετε κάτι άλλο να προσθέτετε, κύριε Τζέκη;
      ΑΓΓΕΛΟΣ ΤΖΕΚΗΣ: Ναι, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Τζέκη, έχετε το λόγο για ένα λεπτό.
      ΑΓΓΕΛΟΣ ΤΖΕΚΗΣ: Εάν ήταν ζημιογόνος η επιχείρηση, δεν ευθύνονται γι’ αυτό οι εργαζόμενοι. Ήταν οι επιλογές που γίνονταν από τις εκάστοτε κυβερνήσεις για να παίζουν συγκεκριμένο ρόλο προς όφελος –αν θέλετε- και μεγάλων συμφερόντων. Ένα το κρατούμενο. 
      Δεύτερον,  υπάρχει συνέχεια στη διακυβέρνηση της χώρας. Κι ένα από τα βασικά ζητήματα που έπρεπε να δει αυτή η Κυβέρνηση είναι και αυτό το συγκεκριμένο ζήτημα. 
      Εμείς λέμε ότι η «ΛΑΡΚΟ» -και καμία «ΛΑΡΚΟ»- δεν πρέπει να ιδιωτικοποιηθεί. Γνωρίζουμε τις θέσεις σας, ότι είναι η πλήρης ιδιωτικοποίηση όλων αυτών των επιχειρήσεων. Όμως σε επτά μήνες θα μπορούσατε να μας φέρετε μια πρώτη μελέτη περιβαλλοντικών επιπτώσεων από τη λειτουργία της συγκεκριμένης επιχείρησης. Το ζήτημα δεν είναι να ανανεώσουμε για άλλα τέσσερα χρόνια, γιατί μετά από άλλα τέσσερα χρόνια, όταν θα είναι και στα χέρια του ιδιώτη, δεν θα υπολογίζει τίποτα. Άρα για μας, ναι, μεν πρέπει να υπάρχουν θέσεις εργασίας, αλλά σε καμία περίπτωση δεν πρέπει να αμφισβητούμε και τις επιπτώσεις στο περιβάλλον. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κουλούρης έχει το λόγο. 
      ΚΙΜΩΝ ΚΟΥΛΟΥΡΗΣ: Κύριε Πρόεδρε, κυρίες και κύριοι συνάδελφοι, το πρόβλημα με αυτήν την Κυβέρνηση συνεχίζει να είναι ένα πρόβλημα μεγάλο, ένα πρόβλημα του τόπου. Ελλείψει οράματος γι’ αυτήν τη χώρα μεταθέτει μόνιμα και σταθερά τις ευθύνες της στο παρελθόν. Έτσι και χθες ο κύριος Πρωθυπουργός είπε πως του φταίνε –θα το πω κινηματογραφικά- οι «νονοί» και οι συντεχνίες τους. 
      ΑΓΓΕΛΟΣ ΤΖΕΚΗΣ: Αλλιώς το είπε! Πείτε το.
      ΚΙΜΩΝ ΚΟΥΛΟΥΡΗΣ: Ξέρω πώς το είπε, αλλά από το Βήμα της Βουλής δεν θα το πω! 
      Του φταίνε λοιπόν οι πέντε «νονοί» και οι συντεχνίες τους. 
      Θα χαιρόμουν αν έλεγε τα ονόματά τους αλλά δεν το έκανε. Έτσι μπορώ να πω ότι είναι πολύ εύκολο να ακούγονται λεονταρισμοί και μάλιστα δωρεάν. 
      Κάτι παρόμοιο γίνεται και στο Υπουργείο Ανάπτυξης. Έφταιγε -όπως έλεγε η σημερινή Κυβέρνηση- η αστυνόμευση της αγοράς που έκανε ο Κίμων Κουλούρης, που δεν λειτουργούσε ο ανταγωνισμός. Και με κατηγορούσε και ο κ. Παπαθανασίου, τότε ως τομεάρχης, της Νέας Δημοκρατίας, ότι προωθούσα αγορανομικές διατάξεις κι έτσι μπορούσα να ελέγχω την αγορά και τις τιμές. 
      Ακούστε: αυτές οι αγορανομικές διατάξεις είναι το μόνο όπλο του κ. Παπαθανασίου και της Κυβέρνησης για να επιβάλει πρόστιμα. Κι έχω ρίξει το γάντι λέγοντας, καταργείστε τις αν μπορείτε. Δεν μπορούν όμως! 
      Θα αναφερθώ ιδιαίτερα στο ζήτημα των διδάκτρων. Η Κυβέρνηση για άλλη μια φορά ενισχύει συστηματικά και συνειδητά τους κερδοσκόπους στο χώρο της εκπαίδευσης. Και θέλω ευθύς εξ αρχής, κύριε Σιούφα και κύριε Παπαθανασίου, να ξεκαθαρίσω, ότι δεν πρόκειται να πω λέξη, καθώς δεν με αφορά, για το ποσοστό αύξησης των διδάκτρων στα ιδιωτικά σχολεία, βάλτε και 30% ή 40%, αλλά με αφορά -και κυρίως αφορά ολόκληρο τον ελληνικό λαό- η απελευθέρωση που κάνατε στα δίδακτρα των φροντιστηρίων των ινστιτούτων ξένων γλωσσών και των Ι.Ε.Κ., , που πάνε όλα τα παιδιά του ελληνικού λαού.
     Άρα μην επιχειρείτε να εξαπατάτε την κοινή γνώμη, μη διαστρεβλώνετε την πραγματικότητα. Βάλατε επίσημα την κερδοσκοπία μέσα σε αυτούς τους χώρους, που το σύνολο των Ελληνοπαίδων πηγαίνουν για να ολοκληρώσουν τη μόρφωσή τους.
     Αυτό δεν το λέω μόνο εγώ, γιατί άκουσα το φίλο κ. Σιούφα, τον οποίο –έχω τη γενναιότητα να τοποθετούμαι και για αντιπάλους μου- τιμώ απεριόριστα πως σέβεται τους φορείς. Ακούστε, λοιπόν, τι λέει ο πρώτος φορέας της ΟΙΕΛΕ: Ο νυν Υπουργός Ανάπτυξης –προφανώς εδώ εννοούσε τον Υφυπουργό Εμπορίου- με αυτήν του την απόφαση,  την απελευθέρωση δηλαδή των διδάκτρων σε ινστιτούτα και σε φροντιστήρια, θεωρεί ότι εισάγει τον ανταγωνισμό στην εκπαίδευση. Δυστυχώς, στην ουσία μεταφέρει τις αντιλήψεις του και τις εμπειρίες που αποκόμισε ως πρώην πρόεδρος του ΕΒΕΑ, μετατρέποντας με αυτόν τον τρόπο την ιδιωτική εκπαίδευση σε ένα άνευ προηγουμένου ανεξέλεγκτο κυνήγι κέρδους.
     (Στο σημείο αυτό ο Βουλευτής κ. Κίμων Κουλούρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Αξιοσημείωτο είναι επίσης, ότι ενώ η Κυβέρνηση σε άλλο Υπουργείο καταργεί και καταγγέλλει τους μαθηματικούς τύπους, εδώ τους εισαγάγει. Σε αυτόν, λοιπόν, το μαθηματικό τύπο  –δεν έχω καμία διάθεση, όπως είπα, να αναφερθώ για τα ιδιωτικά σχολεία- παίρνει δύο αυθαίρετα ποσοστά, τη μεγίστη αύξηση του 0,35%  το πολλαπλασιάζει με το 0,65%, όπου είναι τα ζητήματα της μισθοδοσίας και βγάζει το μαθηματικό τύπο. Σας λέω, λοιπόν, ότι είναι παγκόσμια πρωτοτυπία διά νόμου με αυτούς τους τύπους που καταργεί, όμως, το Υπουργείο Περιβάλλοντος να θέλει να εισαγάγει την κερδοσκοπία και να καλύπτεται πίσω από αυτόν τον καπνό ότι δήθεν αφήνει πια τον ανταγωνισμό να λειτουργεί σαν να μην καταλαβαίνει πως ακόμη και να το αποδεχθούμε αυτό, αν το 3,8% που είχα ψηφίσει επί των ημερών μου είναι σε αυτό το επίπεδο, το 8% που βάζει σήμερα είναι σε ανώτερο επίπεδο και πάνω σε αυτό το ανώτερο θα υπολογίζονται κάθε χρονιά από εκεί και πέρα οι καινούργιες αυξήσεις. 
     Βέβαια, εδώ θα σας πω ότι ο υπολογισμός της Κυβέρνησης του 3% του πληθωρισμού είναι βέβαια μόνο στη φαντασία τους αυτό που χρησιμοποιεί δηλαδή στο μαθηματικό τύπο. Δεν χρειάζεται λοιπόν να πει κανείς τίποτα άλλο, θα τα πούμε στον προϋπολογισμό. Γράφουν ουσιαστικά στοιχεία στον προϋπολογισμό που δεν βγαίνει μέχρι το Μάρτιο, τον Απρίλη και το λέω επίσημα από αυτό το Βήμα της Βουλής. 
     Επ’ ευκαιρίας, όμως, θα πρέπει να πω και δύο-τρία πράγματα, γιατί το διάλογο τον έχει δημόσια αρνηθεί ο κ. Παπαθανασίου.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, είχα συνεννοηθεί και με τον κύριο Αντιπρόεδρο να μου δοθούν δύο λεπτά περισσότερος χρόνος και το δέχθηκε.
     Σας καταθέτω ένα επίσημο πίνακα σημερινό της Εθνικής Στατιστικής Υπηρεσίας. Ακούστε τη φθήνια. Το πετρέλαιο θέρμανσης δεν θα το αναφέρω βεβαίως, 20% έχει ανακοινωθεί ότι θα επιβαρυνθούν τα νοικοκυριά φέτος, εδώ η Στατιστική Υπηρεσία λέει 10,7%, η στέγαση 3,7%, ο ηλεκτρισμός, υγραέριο, πετρέλαιο, στερεά καύσιμα 5,1%, ελαιόλαδο 9%, υφάσματα 20%, είδη ένδυσης 8,2%. Αυτά τα αναφέρω μόνο ενδεικτικά. 
     Το δε Ινστιτούτο Καταναλωτών που, όπως είπε ο κ. Σιούφας, σέβεται τους φορείς με τους οποίους έχει σταθερή συνεργασία –και σεβόμαστε όλοι, πιστεύω, αυτόν το θεσμό- παρουσιάζει την εξής «φθήνια». Θα σας πω τη διαφορά μεταξύ του 2003 και 2004. Ακούστε ενδεικτικά:
     «AGRINO» ρύζι: αύξηση 68,7%. «ΑΛΤΙΣ» ελαιόλαδο: αύξηση 17,85%. «ΕΛΑΝΘΗ» ελαιόλαδο: αύξηση 17,65%. «ΜΙΝΕΡΒΑ» fast soft: αύξηση 32,26%. «ΔΕΛΤΑ» γάλα : αύξηση 13,04%. «ΦΑΓΕ» γιαούρτι: αύξηση 8,2%. «ΑΤΤΙΚΗ» μέλι: αύξηση 9,74%. «PUMMARO» τοματοπελτές: αύξηση 37,04%. Χαρτί Κουζίνας:  αύξηση 17,93%. «KLINEX»: αύξηση 33,33%. Σαμπουάν: αύξηση 22%. 
     Αυτή είναι η ακρίβεια του κ. Παπαθανασίου! Καταθέτω για τα Πρακτικά τα στοιχεία του ΙΝΚΑ.
     (Στο σημείο αυτό ο Βουλευτής κ. Κίμων Κουλούρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Αυτά που είπατε είναι της Στατιστικής; 
     ΚΙΜΩΝ ΚΟΥΛΟΥΡΗΣ: Αυτό, όμως, για το οποίο με προκαλείτε και στο οποίο σας παρακαλώ να απαντήσετε είναι το εξής: Ξέρετε ότι κάθε μήνα εγώ εξέδιδα σύγκριση τιμών του παρόντος μηνός με τον προηγούμενο; Γιατί δεν έχετε δημοσιεύσει ούτε μία φορά τα στοιχεία αυτά; Τα παίρνετε στο γραφείο σας και δεν τα δημοσιοποιείτε!
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν θέλω να σας στενοχωρήσω. 
     ΚΙΜΩΝ ΚΟΥΛΟΥΡΗΣ: Δεν θέλετε να με στενοχωρήσετε; Εγώ πήρα χρήσιμα στοιχεία του πλέον αρμοδίου φορέα, του ΙΝΚΑ, τα οποία αποδεικνύουν αυτό. Αν τα αμφισβητείτε, σας παρακαλώ να τα δημοσιεύετε κάθε μήνα…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Σωτήρης Χατζηγάκης): Τελειώνετε, κύριε Κουλούρη. 
     ΚΙΜΩΝ ΚΟΥΛΟΥΡΗΣ: Τελειώνω, κύριε Πρόεδρε. 
     Θα καταθέσω και άλλα στοιχεία -πάλι του ΙΝΚΑ- για να συγκρίνετε τι χρειάζεται μια τετραμελής οικογένεια το 2003 και τι το 2004.
     ΔΕΗ-ΟΤΕ-Ύδρευση-Επικοινωνίες: Η διαφορά προς τα πάνω είναι 40%. Καύσιμα-Μεταφορές: Η διαφορά προς τα πάνω είναι 18,5%. Υγεία: Η διαφορά προς τα πάνω είναι 20% κ.ο.κ..
     (Στο σημείο αυτό ο Βουλευτής κ. Κίμων Κουλούρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Κουλούρη, παρακαλώ! Έχει γίνει αύξηση στην τιμή του ηλεκτρικού ρεύματος από πέρυσι το Σεπτέμβρη μέχρι τώρα και μιλάτε για 20% αύξηση του ηλεκτρικού; 
     ΚΙΜΩΝ ΚΟΥΛΟΥΡΗΣ: Κύριε Υπουργέ, να τα πείτε, όταν έχει ανακοινωθεί επίσημα το 20% αύξηση στη θέρμανση. Αν μέσα σε αυτό δεν υπάγεται και η ΔΕΗ που δίνει το σπινθήρα για να ανάψει το πετρέλαιο, ε, τότε ανακαλύψτε άλλον τρόπο…
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Κουλούρη. 
     ΚΙΜΩΝ ΚΟΥΛΟΥΡΗΣ: Θα σας πω περί τίνος πρόκειται και ολοκληρώνω, κύριε Πρόεδρε, σ’ ένα λεπτό. 
     Πρόκειται για την απελευθέρωση της ασυδοσίας και της αισχροκέρδειας. Όταν εγώ λοιδορούμην ως Υπουργός, γιατί –λέει- πήγαινα με τις κάμερες, ε, προτιμούσα να είμαι ένας Υπουργός που να αγχώνεται μέρα-νύχτα γι’ αυτό το εισόδημα των εργαζομένων, παρά να είμαι αόρατος και να δίνω αυξήσεις σε φάρμακα…
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Κουλούρη, ολοκληρώστε. 
     ΚΙΜΩΝ ΚΟΥΛΟΥΡΗΣ: Εγώ πίστευα, κύριε Πρόεδρε, ότι δεν είναι κακό να ακούγονται…
     ΠΡΟΕΔΡΕΥΩΝ (Σωτήρης Χατζηγάκης): Ακούστε, σας παρακαλώ…
     ΚΙΜΩΝ ΚΟΥΛΟΥΡΗΣ: …ήμουν ήπιος και έδωσα μόνο στοιχεία. Δεν προέβην σε χαρακτηρισμούς. Δεν επιτέθηκα με κανένα τρόπο…
     ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε πολύ. Εγώ δεν αναφέρομαι ούτε στο ύφος ούτε στο αναμφισβήτητο ήθος σας. Εγώ αναφέρομαι στον Κανονισμό. Ο Κανονισμός δίνει οκτώ λεπτά. Δόθηκε, κατόπιν συμφωνίας, μια ανοχή. Σας έδωσα δέκα λεπτά. Τώρα είστε στα δώδεκα λεπτά. Σεβαστείτε το. Ούτε σας είπα…
     ΚΙΜΩΝ ΚΟΥΛΟΥΡΗΣ: Ναι, αλλά διεκόπην δύο φορές. 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ. Τελειώστε σε δέκα δευτερόλεπτα. 
     ΚΙΜΩΝ ΚΟΥΛΟΥΡΗΣ: Εντάξει, κύριε Πρόεδρε. Τελείωσα.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ. 
     ΧΡΗΣΤΟΣ ΠΡΩΤΟΠΑΠΑΣ: Τρίτη φορά, κύριε Υπουργέ;
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Με τον Κανονισμό τα βάζετε, κύριε συνάδελφε; Με συγχωρείτε πολύ. Όμως, ο λόγος φέρνει και αντίλογο.
     ΧΡΗΣΤΟΣ ΠΡΩΤΟΠΑΠΑΣ: …(δεν ακούστηκε)
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Πρωτόπαπα! Αν έχετε ένσταση, κάντε την βάσει του Κανονισμού. Δεν μπορεί οποιοσδήποτε να επικαλείται τον Κανονισμό και να λέει την άποψή του! Ή ισχύει κάτι ή δεν ισχύει! 
     Ορίστε, κύριε Υπουργέ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αντιληφθήκατε, κύριοι συνάδελφοι, ότι ο αγαπητός Κίμων μίλησε μετά πάθους. Όμως, «άνθρακες ο θησαυρός»!
      Απάντηση πρώτη: Μιλάτε για τα ιδιωτικά σχολεία και μιλάτε για τα ιδιωτικά σχολεία τα οποία, όταν παραβιάζουν τη νομοθεσία, πρέπει να τα τιμωρούμε.
      ΚΙΜΩΝ ΚΟΥΛΟΥΡΗΣ: Δεν είπα για ιδιωτικά σχολεία.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Λυπάμαι πάρα πολύ…
      ΚΙΜΩΝ ΚΟΥΛΟΥΡΗΣ: Δεν είπα για τα ιδιωτικά σχολεία!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Λυπάμαι πάρα πολύ, κύριε Κουλουρή.
      ΚΙΜΩΝ ΚΟΥΛΟΥΡΗΣ: Το ξεκαθάρισα από την αρχή.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν ξέρω. Δεν ξέρω. Λυπάμαι πάρα πολύ, αλλά εγώ πρέπει να προστατεύσω την αλήθεια και η αλήθεια είναι οδυνηρή.
      Αυξήσεις 3,8% στα βασικά δίδακτρα –παίρνω μόνο την τελευταία χρονιά- όλα τα υπόλοιπα απελευθερωμένα, μέσος όρος αυξήσεων στα σχολεία πάνω από 15%, το πρόβλημα κάτω από το χαλί. Υπήρξαν κάποιοι οι οποίοι παρέβησαν αυτή την αύξηση που είχε δοθεί την προηγούμενη χρονιά και φαρδιά-πλατιά με την υπογραφή του κ. Κουλούρη, τα πρόστιμα που επεβλήθησαν στα ιδιωτικά εκπαιδευτήρια, τα πήρε πίσω.
      ΚΙΜΩΝ ΚΟΥΛΟΥΡΗΣ: Βεβαίως.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ορίστε, παρακαλώ, για τα Πρακτικά.
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό είναι το ένα. Δεύτερον: Αν, κύριε Κουλούρη, παρακολουθούσατε τη συνεδρίαση…
      Κύριε Βενιζέλο, μην απασχολείτε την προσοχή του αγαπητού Κίμωνα και περισπάται σε άλλα πιο ενδιαφέροντα ενδεχομένως πράγματα.
      ΠΡΟΕΔΡΕΥΩΝ (Σωτήρης Χατζηγάκης): Ελάτε, κύριε Υπουργέ, ολοκληρώστε. Μην έχουμε και προσωπικά τώρα. Ολοκληρώστε, σας παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: Δεν περισπάται η προσοχή του.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ναι, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Είναι εις βάρος του νομοσχεδίου σας αυτό.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Γελάτε, κύριοι συνάδελφοι, αλλά και το γέλιο είναι παράγων δημιουργίας στην Αίθουσα.
      Είπατε, κύριε Κουλούρη, για τα όσα κατήγγειλε η ΟΙΕΛΕ. Αν ήσασταν μέσα στην επιτροπή, στην επί μιάμιση ώρα τοποθέτηση του Γενικού Γραμματέα της ΟΙΕΛΕ, δεν θα λέγατε αυτά τα οποία είπατε σήμερα. Κατέθεσα και εκεί ότι η ΟΙΕΛΕ ζητούσε αυξήσεις 16% και τώρα επιτίθεται, γιατί τα σχολεία παίρνουν αυξήσεις. Επίσης, η ΟΙΕΛΕ, όχι με τη συμφωνία των σχολαρχών, αλλά με απόφαση της Κυβέρνησής σας, πήραν τη χρονιά που διατρέχουμε αυξήσεις 9,8%. Δηλαδή οι σχολάρχες είναι φιλανθρωπικά ιδρύματα ή θέλουμε να τις κλείσουμε τις επιχειρήσεις;
      Διότι κάνατε τόσες διατάξεις εξαιρετικά ευνοϊκές για τους ιδιωτικούς εκπαιδευτικούς και θέλω να σας πω –και το λέω δημόσια, με όλη την ευθύνη, μέσα σε αυτήν την Αίθουσα- για τη ρύθμιση την οποία βάλατε ότι αν απολύεται ιδιωτικός εκπαιδευτικός μετά από έξι χρόνια, γίνεται αυτομάτως δημόσιος υπάλληλος. Και ξέρετε τι είπανε πάνω; Όχι βεβαίως από του βήματος, αλλά παρουσία δέκα Βουλευτών. Είπαν ότι πηγαίνουν και παρακαλούν τους σχολάρχες να τους απολύσουν και να δώσουν και κάτι τι παραπάνω, για να εξασφαλίσουν τη μονιμότητα στο δημόσιο. Ε, αυτήν την κατάσταση εμείς, κύριε Κουλούρη, θέλουμε να την εξυγιάνουμε.
      ΚΙΜΩΝ ΚΟΥΛΟΥΡΗΣ: Κύριε Πρόεδρε…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και έρχομαι τώρα να πω για τις αυξήσεις.
      ΠΕΤΡΟΣ ΕΥΘΥΜΙΟΥ: Κύριε Υπουργέ…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τι είπατε, κύριε Υπουργέ;
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ, σας παρακαλώ. Κύριε Σιούφα, τελειώστε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Το Επαγγελματικό Επιμελητήριο Αθηνών με την Πρόεδρό του, η οποία πολιτικά δεν πρόσκειται στην Κυβέρνηση, αν διαβάσετε τα Πρακτικά της Διαρκούς Επιτροπής, και για το θέμα των φροντιστηρίων και για τόσα άλλα είπε εξαιρετικά σημαντικά πράγματα. Και το σπουδαιότερο, ότι δεν θα υπάρξουν αυξήσεις στα φροντιστήρια. Άλλωστε η σημερινή Κυβέρνηση φροντίζει η φροντιστηριακή ύλη να περιορίζεται και να περιορίζεται μάλιστα δραματικά. Η κατάργηση των εξετάσεων στη Β΄ λυκείου περιόρισε δραματικά τη φροντιστηριακή ύλη. Ο μικρότερος αριθμός εξεταστέων μαθημάτων για τις πανελλαδικές εξετάσεις έκανε το ίδιο. Γι’ αυτό νοιάζεστε όμως; Ή όλοι μαζί –και πρώτοι έπρεπε να το είχατε κάνει εσείς- πρέπει να νοιαζόμαστε για τη δημόσια εκπαίδευση, ώστε να μη χρειάζονται τα Ελληνόπουλα φροντιστήρια. Μην κάνετε, λοιπόν, μαθήματα, κύριε Κουλούρη, και γι’ αυτό το θέμα.
      Τώρα, σε ό,τι αφορά το όραμα που στερείται η σημερινή Κυβέρνηση –και σας το ανέλυσα χθες διά μακρών για το αναπτυξιακό- δεν είναι πάντως το όραμα της παρακμής που είχατε εσείς.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε…
     ΚΙΜΩΝ ΚΟΥΛΟΥΡΗΣ: Κύριε Πρόεδρε, θα ήθελα να πω δύο λόγια. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Κουλούρη, δεν έχετε το λόγο. Είναι θέμα Κανονισμού. 
     ΚΙΜΩΝ ΚΟΥΛΟΥΡΗΣ: Κύριε Πρόεδρε, αφαιρέστε χρόνο από τη δευτερολογία μου.
      ΠΡΟΕΔΡΕΥΩΝ (Σωτήρης Χατζηγάκης): Κύριε Κουλούρη, με συγχωρείτε πάρα πολύ! Ο κατάλογος των συναδέλφων δεν είναι μπακαλοτέφτερο, για να μπορούμε να αλλάζουμε και να πάμε και στις δευτερολογίες. 
     ΚΙΜΩΝ ΚΟΥΛΟΥΡΗΣ: Κύριε Πρόεδρε, το τιμώ και το σέβομαι. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, δεν θέλω να αντιδικήσω μαζί σας. Υπάρχει ο Κοινοβουλευτικός Εκπρόσωπός σας, ζήτησε το λόγο. 
     Το λόγο έχει ο κ. Καστανίδης. 
     ΚΙΜΩΝ ΚΟΥΛΟΥΡΗΣ: Κύριε Πρόεδρε, σέβομαι την προσπάθεια που κάνετε. Ο κύριος Υπουργός, όμως, μίλησε επί προσωπικού.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Καστανίδης έχει το λόγο. 
ΚΙΜΩΝ ΚΟΥΛΟΥΡΗΣ: Ο κύριος Υπουργός μίλησε επί προσωπικού. ΠΡΟΕΔΡΕΥΩΝ (Σωτήρης Χατζηγάκης): Κύριε Κουλούρη, είστε παλιός εδώ μέσα. Υπάρχει διαδικασία επί του προσωπικού. Θα πείτε το προσωπικό ζήτημα ποιο είναι και μετά…
     ΚΙΜΩΝ ΚΟΥΛΟΥΡΗΣ: Τώρα θα είχα τελειώσει. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ. 
     Ορίστε, κύριε Καστανίδη. 
     ΚΙΜΩΝ ΚΟΥΛΟΥΡΗΣ: Αντιλαμβάνομαι πολλά πράγματα. 
      ΠΡΟΕΔΡΕΥΩΝ (Σωτήρης Χατζηγάκης): Θέλετε το λόγο, κύριε Καστανίδη;
     ΧΑΡΑΛΑΜΠΟΣ ΚΑΣΤΑΝΙΔΗΣ: Αν προφανώς τίθεται θέμα προσωπικό, νομίζω ότι πρέπει να δώσετε στον κ. Κουλούρη το λόγο για να εξηγήσει…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ! Σας έδωσα το λόγο, πέστε την άποψή σας. Δεν έθεσε θέμα προσωπικού!
     ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε, κύριε Πρόεδρε. Άκουσα προηγουμένως…
     ΠΡΟΕΔΡΕΥΩΝ (Σωτήρης Χατζηγάκης): Ο κ. Κουλούρης δεν έθεσε θέμα προσωπικού. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό άκουσα προηγουμένως. 
     ΠΡΟΕΔΡΕΥΩΝ (Σωτήρης Χατζηγάκης): Δεν το ακούσατε καλώς. 
     ΚΙΜΩΝ ΚΟΥΛΟΥΡΗΣ: Το θέτω, κύριε Πρόεδρε. 
     ΠΡΟΕΔΡΕΥΩΝ (Σωτήριος Χατζηγάκης): Τώρα, κύριε Κουλούρη; Αφού έδωσα το λόγο στον κ. Καστανίδη; 
     Σας παρακαλώ, κύριε Καστανίδη!
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα παρακαλέσω –για να ηρεμήσουν λίγο τα πράγματα- εφόσον ο κ. Κουλούρης θέτει θέμα προσωπικό, εάν όχι τώρα, αμέσως μετά, να του δώσετε το λόγο για να εξηγήσει ποιο είναι το προσωπικό θέμα που κατά την άποψή του προέκυψε. 
      ΠΡΟΕΔΡΕΥΩΝ (Σωτήρης Χατζηγάκης): Εξυπακούεται, κύριε συνάδελφε. Εφόσον μιλάει για προσωπικό θέμα και είναι σύμφωνο με το άρθρο του Κανονισμού, βεβαίως θα του δώσω το λόγο.  
     ΧΑΡΑΛΑΜΠΟΣ ΚΑΣΤΑΝΙΔΗΣ: Ωραία.
     Θα μιλήσω επί της ουσίας τώρα, κύριε Πρόεδρε. Ακούω μερικές απόψεις, οι οποίες πραγματικά με εκπλήσσουν. Άκουσα τον Υπουργό Ανάπτυξης, όχι μόνο σήμερα, αλλά και χθες να ισχυρίζεται ότι ο τύπος τον οποίο διαμορφώνει η Κυβέρνηση, προκειμένου να καθορίζονται οι αυξήσεις στα δίδακτρα των ιδιωτικών εκπαιδευτηρίων, είναι τύπος που εξυγιαίνει την κατάσταση, επιλύει το πρόβλημα και αποδίδει μικρότερες ουσιαστικά αυξήσεις συγκριτικά με αυτό που συνέβαινε μέχρι σήμερα. Επανέλαβε ο κύριος Υπουργός ότι τύποις μεν για τα βασικά εδίδετο μια αύξηση της τάξης του 3,5-3,8% και όλα τα υπόλοιπα ήταν απελευθερωμένα. 
     Οφείλω να θέσω ένα απλό ερώτημα. Αν έτσι έχουν τα πράγματα, κύριε Υπουργέ, τότε για ποιο λόγο οι σχολάρχες, οι ιδιοκτήτες εκπαιδευτηρίων διαμαρτύρονταν τα τελευταία χρόνια και προς την κυβέρνηση του ΠΑΣΟΚ, αλλά και προς εσάς, ζητώντας περισσότερα από αυτά που, δήθεν σε συνθήκες απελευθερώσεως, έχει δώσει –και κάτω από το χαλί μάλιστα- το ΠΑΣΟΚ; 
     Αν οι ιδιοκτήτες εκπαιδευτηρίων, σύμφωνα με τα όσα ισχυρίζεστε, έπαιρναν πολύ περισσότερα από αυτά που φαίνονταν στην πραγματικότητα, τότε δεν θα είχαν κανένα λόγο να πιέζουν είτε τη δική μας Κυβέρνηση είτε τη δική σας για να προχωρήσουν σε περαιτέρω αυξήσεις που να τους ικανοποιούν.
     Το δεύτερο, επιμένετε σε κάτι το οποίο ενδεχομένως αγνοείτε. Είπατε ότι με ρύθμιση δική μας, εάν επισυμβεί απόλυση εκπαιδευτικού σε ιδιωτικό εκπαιδευτήριο, εγγράφεται στην επετηρίδα προς διορισμό στη δημόσια εκπαίδευση. 
     Θέλω, κύριε Υπουργέ, να σας επισημάνω ότι παλαιότερα - σε ανάλογες συζητήσεις που είχαν γίνει τόσο στην Επιτροπή Μορφωτικών Υποθέσεων όσο και στην Ολομέλεια του Σώματος- είχαμε σωρεία καταγγελιών όχι μόνο από την ΟΙΕΛΕ, αλλά και από εκπαιδευτικούς που εργάζονταν στην ιδιωτική εκπαίδευση, για απολύσεις, όχι μετά από έξι χρόνια, αλλά μετά από πολλά χρόνια εργασίας, επειδή κάτι συνέβη στις σχέσεις του επιχειρηματία και του εκπαιδευτικού.
     Αυτό το κάτι μπορεί να ήταν μια συνδικαλιστική διεκδίκηση, μπορεί να ήταν μια διαφωνία στο πρόγραμμα σπουδών, μπορεί κάτι που να ενόχλησε τον επιχειρηματία και τελικά ο εκπαιδευτικός βρισκόταν στο δρόμο. Δεν θα έπρεπε σε αυτήν την περίπτωση να αναρωτηθεί η πολιτεία πώς, με κάποιο τρόπο, θα έπρεπε να εξασφαλίζεται ένας άνθρωπος, ο οποίος ξαφνικά –και με ανατροπή όλων των όρων της ζωής του- μπορεί να βρισκόταν στο δρόμο;
      Και επιτέλους, κύριε Υπουργέ, σας καλώ να θυμηθείτε ότι οι πρώτες ρυθμίσεις που αφορούσαν την αποκατάσταση των εκπαιδευτικών σε ιδιωτικά εκπαιδευτήρια σε παρόμοιες περιπτώσεις, έγιναν επί Γεωργίου Ράλλη ως Υπουργού Παιδείας. Αν τώρα εσείς σκέφτεστε ότι θα πρέπει, με καθυστέρηση πέραν των είκοσι ετών, να κρίνετε δυσμενώς τον τότε Υπουργό της Νέας Δημοκρατίας είναι δικαίωμα σας. Αλλά η αλήθεια είναι ότι τέτοιου είδους ρυθμίσεις το πρώτον επισυνέβησαν  επί Γεωργίου Ράλλη.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ, κύριε Πρόεδρε, το λόγο.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, μισό λεπτό.
      Κύριε Κουλούρη, σας θυμίζω το άρθρο του Κανονισμού που λέει ότι: Προσωπικό ζήτημα θεωρείται η μομφή εναντίον του ομιλήσαντος Βουλευτή ή η απόδοση σε ομιλητή διαφορετικής γνώμης.
      Έχετε το λόγο για να προσδιορίσετε σε ποιο από τα δύο, από τις δύο διατάξεις, εμπίπτει το προσωπικό σας ζήτημα.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, όλοι ακούσαμε στην Αίθουσα ότι ο κύριος Υπουργός είπε κάτι τελείως διαφορετικό από αυτό που είπα εγώ στη Βουλή. Δηλαδή έβαλε στο στόμα μου λόγια όπως ότι εγώ ουσιαστικά είμαι υπέρ των ιδιωτικών σχολείων. Αυτό είναι κορυφαία παράβαση και με νομιμοποιεί να ζητήσω το λόγο επί προσωπικού, γιατί ασφαλώς πρέπει να διευκρινιστεί αυτό.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν είπα τέτοιο πράγμα.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός ήδη διευκρινίζει ότι δεν είπε τέτοιο πράγμα, οπότε…
      ΚΙΜΩΝ ΚΟΥΛΟΥΡΗΣ: Κύριε Πρόεδρε, επειδή εγώ είμαι είκοσι χρόνια σ’ αυτό το Κοινοβούλιο, να είστε σίγουρος ότι δεν θα καταχραστώ το χρόνο, ότι θα μιλήσω μόνο μισό λεπτό και θα κλείσει έτσι το θέμα. Ειλικρινά σας το λέω.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν έθεσα τέτοιο θέμα. Λάθος αντιληφθήκατε.
      ΠΡΟΕΔΡΕΥΩΝ (Σωτήρης Χατζηγάκης): Ο ίδιος ο κύριος Υπουργός διαβεβαιώνει το Σώμα, τη Βουλή, ότι δεν είπε τέτοιο πράγμα. Από τη στιγμή που το λέει…
      ΚΙΜΩΝ ΚΟΥΛΟΥΡΗΣ: Όχι, κύριε Πρόεδρε. Το ακούσαμε όλοι. Μα, δεν είπε ότι εγώ χάρισα στα ιδιωτικά σχολεία; Δεν το είπε; Ποιος δεν το άκουσε;

      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Υπάρχουν Πρακτικά.
      ΠΡΟΕΔΡΕΥΩΝ (Σωτήρης Χατζηγάκης): Από τη στιγμή που λέει ότι δεν το είπε, δεν υπάρχει προσωπικό θέμα.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, εγώ επικαλέστηκα τον Κανονισμό που λέει ότι όταν παραποιείται μια ομιλία, μια θέση ενός Βουλευτή, εγείρεται προσωπικό θέμα.
      ΠΡΟΕΔΡΕΥΩΝ (Σωτήρης Χατζηγάκης): Διαβάστε τον Κανονισμό. Ο Κανονισμός λέει ποιες περιπτώσεις…
      ΚΙΜΩΝ ΚΟΥΛΟΥΡΗΣ: Ήδη θα είχα κλείσει.
      ΠΡΟΕΔΡΕΥΩΝ (Σωτήρης Χατζηγάκης): Όχι, είναι θέμα Κανονισμού και θέμα αρχής. Δεν είναι θέμα του να μιλήσετε ένα λεπτό. Διότι αυτό θα εφαρμοστεί και άλλες φορές. Δεν μπορούμε να νομολογήσουμε λάθος. 
      Ο Κανονισμός λέει ότι σε δύο περιπτώσεις υπάρχει το θέμα εγέρσεως προσωπικού ζητήματος. Όσον αφορά στο ζήτημα το οποίο θέσατε, ο ίδιος ο Υπουργός λέει ότι δεν υπάρχει τέτοιο θέμα. Επομένως εφόσον ο ίδιος ο Υπουργός, έστω και διορθωτικά, κύριε Κουλούρη, αν θέλετε, σας λέει ότι δεν υπάρχει, τότε δεν υπάρχει προσωπικό θέμα. Κλείνει το θέμα.
      Κύριε Υπουργέ, έχετε το λόγο.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, αν υπάρχει ή δεν υπάρχει, προσωπικό θέμα, επιτέλους αφήστε στο Κοινοβούλιο να το εκτιμήσει. Εγώ θεωρώ ότι υπάρχει. Ο κύριος Υπουργός λέει ότι δεν υπάρχει. Εσείς κάνετε καλά…
      ΠΡΟΕΔΡΕΥΩΝ (Σωτήρης Χατζηγάκης): Σας θυμίζω, λοιπόν, τον Κανονισμό. Στο δεύτερο εδάφιο του Κανονισμού, που επικαλείστε για προσωπικό ζήτημα, εφόσον τελειώσει ο κατάλογος των ομιλητών, θα το βάλω σε ψηφοφορία .
      ΚΙΜΩΝ ΚΟΥΛΟΥΡΗΣ: Μα, κύριε Πρόεδρε, έχει μιλήσει ο κύριος Υπουργός πέντε φορές, έχει παρέμβει πέντε φορές και δεν μου δίνετε το δικαίωμα για ένα λεπτό; Κλασική αδυναμία…
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν μπορώ να αντιληφθώ –και είναι φανερό, διότι τα Πρακτικά είναι εδώ- όλα αυτά τα οποία είπε ο Κοινοβουλευτικός Εκπρόσωπος του ΠΑΣΟΚ. Εγώ δεν έθεσα υπό αμφισβήτηση ούτε τις ρυθμίσεις είτε της περιόδου της Νέας Δημοκρατίας είτε ακόμη και τις δικές σας σε ό,τι αφορά την κατοχύρωση των δικαιωμάτων των ιδιωτικών εκπαιδευτικών, για να μπορούν να προσφέρουν με ασφάλεια  την εργασία τους. Μακράν εμού η αμφισβήτηση ισχυουσών νόμων. Το ένα είναι αυτό. 
      Εγώ σας έθεσα τις στρεβλώσεις που δημιουργούνται από διατάξεις οι οποίες ενώ ψηφίζονται για να κατοχυρώνουν τον εργαζόμενο πώς δημιουργούνται υπόγειες διαδρομές προς άλλου είδους κατευθύνσεις. Και το είπα με όλη την ευθύνη μέσα σ’ αυτήν την Αίθουσα, χωρίς να καταγγείλω ούτε τις ρυθμίσεις των κυβερνήσεών σας και πολύ περισσότερο γι’ αυτήν την αναδρομή την οποία κάνετε προς τα πίσω, για την κυβέρνηση του Γεωργίου Ράλλη.
      Θέλω να πω και κάτι άλλο και κλείνω μ’ αυτό. Εγώ, κύριε Καστανίδη, ως καλός αναγνώστης της Γραφής έχω πάντοτε υπόψη μου αυτό το οποίο γράφει η Γραφή για τη γυναίκα του Λωτ, ότι όποιοι γυρνούν και κοιτούν πίσω, γίνονται στήλες άλατος. Και αυτό με καθοδηγεί ως πολιτικό και πεποιθήσεων και αρχών. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Πριν τον κ. Καστανίδη έχει ζητήσει το λόγο ο κ. Τζέκης. 
      Κύριε Τζέκη, έχετε το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, παίρνω το λόγο γιατί άκουσα τον κύριο Υπουργό να αναφέρεται στον εκπρόσωπο των εκπαιδευτικών στα ιδιωτικά εκπαιδευτήρια και να λέει αυτά που είπε. Έτσι είναι. 
      Όμως, είπε και άλλα. Είπε ότι οι εργασιακές σχέσεις πηγαίνουν προς το χειρότερο. Αυτό γίνεται –ξέρετε- με το δικαίωμα που έχουν τα ιδιωτικά εκπαιδευτήρια να προσθέτουν και άλλα μαθήματα και να αυξάνουν τις ώρες διδασκαλίας. Είναι ένα πολύ σημαντικό ζήτημα αυτό και μη φέρνετε ως επιχείρημα ότι αυξήθηκε ο μισθός κατά 9%, όταν αυξάνονται -και πολύ περισσότερο- οι ώρες διδασκαλίας. Το ένα είναι αυτό.
      Το δεύτερο το οποίο μας τόνισαν ιδιαίτερα είναι ότι όλα τα ιδιωτικά εκπαιδευτήρια έχουν πολιτικά όμηρους τους εκπαιδευτικούς, γιατί τους απολύουν κάθε Ιούνιο και αν τους ξαναπάρουν το Σεπτέμβριο. Είναι αυτό καθεστώς που πραγματικά  μπορεί να αποδώσει ένας δάσκαλος, ένας καθηγητής; Άρα το ζήτημα είναι πιο ουσιαστικό. 
      Εμείς λέμε ότι ακόμη και όλα αυτά τα μαθήματα, το είδος, οι ώρες καθορίζονται από τον ιδιοκτήτη. Μέχρι τώρα έπρεπε να πάρει την έγκριση του Παιδαγωγικού Ινστιτούτου. Αυτό καταργείται και είναι σημαντικό ζήτημα. Είναι επίσης σημαντικό γιατί περιέχεται μέσα στις προθέσεις της Κυβέρνησης για την απελευθέρωση του εκπαιδευτικού συστήματος. 
      Αυτό το ζήτημα, κύριε Πρόεδρε, είναι σημαντικό γιατί και ο εισηγητής της Αξιωματικής Αντιπολίτευσης, ο κ. Πιπεργιάς, είπε κάτι συγκεκριμένο ότι ο Πρόεδρος του ΠΑΣΟΚ έκανε συγκεκριμένη πρόταση. Ποια είναι αυτή; Να δοθεί το ανάλογο ποσό στον κάθε μαθητή και μαθήτρια και να καθορίσει ύστερα ο ίδιος μαζί με την οικογένειά του τι θα επιλέξει: το δημόσιο σχολείο ή την ιδιωτική εκπαίδευση. Δηλαδή, η Νέα Δημοκρατία έχει επί της ουσίας τη συμπαράσταση της ηγεσίας του ΠΑΣΟΚ στην απελευθέρωση του εκπαιδευτικού συστήματος, διότι τι άλλο μπορεί να εννοεί αν όχι ότι πρέπει να συνυπάρξουν τα δυο συστήματα. 
      Όμως δεν μπορούν να συνυπάρξουν. Ή θα είναι το σχολείο αποκλειστικά δημόσιο και δωρεάν και ισότιμο προς όλους ή η υποβάθμιση του δημοσίου θα ενισχύσει βέβαια την επιχειρηματική δραστηριότητα του ιδιωτικού τομέα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τζέκη.
      Κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, εκτιμώ ιδιαιτέρως το γεγονός ότι στην τελευταία τοποθέτησή του ο Υπουργός Ανάπτυξης έδειξε ένα πνεύμα διορθώσεως των αρχικών εντυπώσεων από την προηγούμενη τοποθέτησή του. Οφείλω όμως να κάνω δυο πολύ σύντομες παρατηρήσεις. 
      Θεωρώ ότι είναι ένδειξη σοφίας να αναφέρεται στη Γραφή και στις στήλες άλατος, αν κοιτάξει το παρελθόν. Διότι όντως κινδυνεύει να κατακαεί και να μείνει στήλη άλατος, αν ατενίσει κατάματα το παρελθόν της Νέας Δημοκρατίας. 
      Το δεύτερο είναι σε ό,τι αφορά το παρόν. Μας εγκάλεσε γιατί δεν ασχολούμαστε με το μέλλον της δημόσιας εκπαίδευσης. Θα ήθελα απλώς να του θυμίσω ότι όλες οι θεσμικές ανασυγκροτήσεις του εκπαιδευτικού συστήματος έγιναν από την κυβέρνηση του ΠΑΣΟΚ, η δε Νέα Δημοκρατία, η οποία σήμερα ενδιαφέρεται πάρα πολύ -παραδειγματικά το λέω- για τα ολοήμερα σχολεία και τη λειτουργία τους, μόλις πριν λίγους μήνες τα αποκαλούσε «πάρκινγκ παιδιών».  
      Δεν γνωρίζω ποια σύγχυση έχετε στο μυαλό σας, πάντως εμείς έχουμε την καθαρότητα να κρίνουμε αυτές τις αντιφάσεις. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καστανίδη. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, νομίζω ότι η ευπρέπεια…
      (Θόρυβος στην Αίθουσα)
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, σεβαστείτε τους Βουλευτές!
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, μισό λεπτό.
      Παρακαλώ, κύριοι συνάδελφοι!
      Ορίστε, κύριε Υπουργέ, συνεχίστε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ευχαριστώ πολύ.
      Κοιτάξτε, όταν διαστρέφονται πράγματα και ο διάλογος και η αντιπαράθεση των επιχειρημάτων παίρνει μια τέτοια μορφή, που σημαίνει ότι ο κ. Καστανίδης έχασε την ψυχραιμία του, η απάντησή μου είναι μία: 
      Και εγώ και οι συνάδελφοί μου και ο υπέροχος κόσμος που στηρίζει τη Νέα Δημοκρατία είμαστε περήφανοι γι’ αυτήν την ιστορία και για τη συμβολή μας στην πορεία αυτού του τόπου στα χρόνια της Μεταπολίτευσης, στο Σύνταγμα, στην ένταξη στην Ευρωπαϊκή Οικονομική Κοινότητα με τη συμβολή όλων των πολιτικών δυνάμεων της χώρας από το να έρχεται και να λέει χάνοντας την ψυχραιμία του ο κ. Καστανίδης ότι αν κοιτάξει την ιστορία της πίσω -απευθυνόμενος προς εσάς- θα γίνει στήλη άλατος. 
      Κύριε Καστανίδη, η πολιτική αντιπαράθεση έχει και όρια. Σήμερα υπερβήκατε και τα πλέον ακραία όρια.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Παπουτσής έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Να επισημάνετε ότι τρέμω από έλλειψη ψυχραιμίας!
      ΠΡΟΕΔΡΕΥΩΝ (Σωτήρης Χατζηγάκης): Εγώ τρέμω από το φόβο της μη τήρησης του Κανονισμού όσον αφορά το χρόνο, κύριε Καστανίδη. Απ’ αυτό πρέπει να τρέμουμε σήμερα γιατί είναι δεκαπέντε συνάδελφοι εγγεγραμμένοι να μιλήσουν. 
      Ορίστε, κύριε Παπουτσή, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, κυρίες και κύριοι συνάδελφοι, όπως εξήγησε ο εισηγητής μας κ. Πιπεργιάς, εμείς συμφωνούμε με τα άρθρα, τα οποία αφορούν την αναβάθμιση του νομικού πλαισίου της λειτουργίας του Εθνικού Συμβουλίου Ανταγωνιστικότητας. Θέλω, όμως, να βάλουμε τα πράγματα στη θέση τους, γιατί η Νέα Δημοκρατία και σ’ αυτό το σημείο επιχειρεί, σύμφωνα με την πάγια πρακτική της, να οικειοποιηθεί τα πάντα. 
      Η έννοια, η ιδέα του Συμβουλίου Ανταγωνιστικότητας ως χώρος σμίλευσης των στρατηγικών και διαμόρφωσης κοινής στρατηγικής των κοινωνικών εταίρων σε ευρωπαϊκό επίπεδο ήταν αποτέλεσμα μακράς διαβούλευσης που έγινε στην Ευρώπη. Κατέληξε σε μία πρόταση του Προέδρου Σαντέρ και του αρμοδίου τότε επιτρόπου, όπως γνωρίζει ο κ. Παπαθανασίου. Τον επόμενο χρόνο το 1998 έγινε υπόδειξη προς τις κυβερνήσεις των κρατών-μελών και αποτέλεσε βασικό στοιχείο της πολιτικής συμφωνίας των αρχηγών κρατών και κυβερνήσεων, το Δεκέμβριο του 2000, στη στρατηγική της Λισαβόνας. Τον Ιανουάριο του 2001 ξεκίνησε η εφαρμογή στην Ελλάδα από την Κυβέρνηση του ΠΑΣΟΚ με πρωτοβουλία τότε του αρμοδίου Υπουργού κ. Χριστοδουλάκη και αργότερα λειτούργησε επί τρία συναπτά έτη υπό την ευθύνη του Υπουργού κ. Τσοχατζόπουλου. Και έχει αποτελέσματα βέβαια: Είκοσι δύο εκθέσεις και πάνω απ’ όλα η πολιτική συμφωνία όλων των κοινωνικών εταίρων της χώρας μας για τη στρατηγική της ανταγωνιστικότητας που πραγματοποιήθηκε τον Γενάρη του 2004, για την οποία η Κυβέρνηση δεν είπε κουβέντα.
      Και ερωτώ: Δεσμεύεται η Κυβέρνηση από την πολιτική συμφωνία των κοινωνικών εταίρων της χώρας να την εφαρμόσει ως στρατηγική της ανταγωνιστικότητας ή θα φέρνει τμηματικά διάφορες ιδέες που έχουν εκεί συμφωνηθεί ως νέες συλλήψεις της Νέας Δημοκρατίας; 
      Δεύτερον, δεν θα ήταν σωστό από ηθικής και πολιτικής απόψεως και δεοντολογίας να φέρετε στη Βουλή και να ενημερώσετε για τα πεπραγμένα της επιτροπής για την ανταγωνιστικότητα, η οποία λειτούργησε επί τρία χρόνια και για τα πολιτικά συμπεράσματα αντί να έρχεσθε εδώ και να εμφανίζετε ως δική σας στρατηγική και πολιτική κάτι το οποίο άλλοι συμφώνησαν, άλλοι επεξεργάστηκαν και άλλοι ξεκίνησαν την υλοποίησή του; 
      Σας έλεγα, όμως, χθες και προχθές ότι τι νόημα έχει όλη αυτή η συζήτηση περί Συμβουλίου Ανταγωνιστικότητας όταν η οικονομία έχει ανάγκη από κλίμα, όταν το κλίμα είναι στραβό και οι δικές σας ανεύθυνες πολιτικές και επιλογές είναι αυτές που το καταστρέφουν. Αναφερόμουν βεβαίως στο θέμα της απογραφής –όπως έθεσα από την πρώτη ημέρα της συζήτησης- το οποίο προκάλεσε σήμερα το πρωί τον Υπουργό Εθνικής Οικονομίας να έλθει εδώ και να κάνει μία πολιτική απρέπεια. Να διαβάσει από την έκθεση του Γενικού Διευθυντού της EUROSTAT, ενώπιον του Ευρωπαϊκού Κοινοβουλίου, προχθές το βράδυ τα στοιχεία που αφορούν τις επιφυλάξεις που είχε σε διάφορα στοιχεία η EUROSTAT τα προηγούμενα χρόνια. Αλλά δεν έκανε τον κόπο να διαβάσει την επίμαχο φράση που λέει στην ομιλία του ο κ. Βαντεναμπέλ ότι στην περίπτωση της Ελλάδας διαφάνηκε ότι οι ελληνικές αρχές επέλεξαν το 2002 το σύστημα εγγραφής σύμφωνα με την ημερομηνία παράδοσης. Αυτή η επιλογή επικυρώθηκε το 2002 από τη EUROSTAT και αυτό είναι εκείνο το οποίο δεν μπορεί να απαντήσει η Κυβέρνηση. 
      Το ακούσατε αυτό, κυρίες και κύριοι συνάδελφοι, σήμερα το πρωί από τον κ. Αλογοσκούφη; Όχι, βέβαια. Ακούγατε τις επιφυλάξεις που έχουν σε διάφορα στοιχεία. 
      Κυρίες και κύριοι συνάδελφοι, δεκαέξι χρόνια στο Ευρωπαϊκό Κοινοβούλιο και στην Ευρωπαϊκή Επιτροπή ως κοινοβουλευτικός, μέλος της Επιτροπής Προϋπολογισμών και Ελέγχου των Προϋπολογισμών –δηλαδή εκεί που γίνεται ο κοινοβουλευτικός έλεγχος των δραστηριοτήτων της EUROSTAT και των στοιχείων των κρατών μελών- και αργότερα ως Επίτροπος έχω διαβάσει πάρα πολλές εκθέσεις της EUROSTAT και έχω ακούσει πάρα πολλούς γενικούς διευθυντές. Δεν θυμάμαι καμία, μα καμία χώρα και καμία έκθεση της EUROSTAT που να μην αμφιβάλλει και να μην αμφισβητεί για στοιχεία, γιατί αυτή ακριβώς είναι η δουλειά της: Να αμφισβητεί για να ελέγχει διαρκώς.
Δεν θυμάμαι επίσης όλα αυτά τα χρόνια κανέναν Υπουργό Εθνικής Οικονομίας κανενός κράτους-μέλους της Ευρωπαϊκής Ένωσης να κάνει lobbing –και μάλιστα lobbing διαρκείας- εις βάρος των συμφερόντων της χώρας του. Αυτό το κάνει ο κ. Αλογοσκούφης κατακτώντας την ευρωπαϊκή πρωτιά και σ’ αυτόν τον τομέα.
     Δεύτερον, σας είπα και προηγουμένως ότι το Συμβούλιο Ανταγωνιστικότητας έχει νόημα όταν υπάρχει καλό κλίμα στην αγορά. Και ερχόμαστε στο σημερινό κλίμα, αυτό που διαμορφώνεται σήμερα σ’ όλον τον Τύπο, σ’ όλα τα Μέσα Μαζικής Ενημέρωσης, από τον απόηχο των πολιτικών δραστηριοτήτων που διεξήχθησαν χθες στο γνωστό, φημισμένο και πολύ καλό εστιατόριο «Μπαϊρακτάρης». Θέτω ένα ερώτημα. Έχει ο Πρωθυπουργός και η Κυβέρνηση την εδραία πεποίθηση ότι η χώρα κυβερνάται από πέντε νταβατζήδες και επομένως δεν λειτουργούν ούτε η οικονομία ούτε το δημοκρατικό μας πολίτευμα; 
     Τι υπαγορεύει ο πολιτικός πολιτισμός; Τι υπαγορεύει η συνταγματική τάξη; Τι υπαγορεύει η ηθική και πολιτική δεοντολογία; Επιβάλλει να προσέλθει ο Πρωθυπουργός στη Βουλή και ενώπιον της Εθνικής Αντιπροσωπείας να απευθυνθεί στον ελληνικό λαό, να αποκαλύψει αυτήν την περίφημη σκευωρία, να αποκαλύψει αυτό το πολύ μεγάλο πολιτικό σκάνδαλο με ονόματα, με στοιχεία, να αποδώσει ευθύνες, μα πάνω απ’ όλα να προτείνει μέτρα για το πώς θα ξεπεραστεί αυτή η υπόθεση. Αυτό απαιτεί ο πολιτικός πολιτισμός, η ηθική και η πολιτική δεοντολογία και αυτό θέλει και ο λαός, γιατί ο λαός και κανείς μας σ’ αυτό το Κοινοβούλιο δεν ανέχεται κανέναν νταβατζή να κυβερνάει τη χώρα. Αυτή είναι η πραγματικότητα.
     Όμως, δεν γίνεται αυτό. Αντίθετα, τι έχουμε; Έχουμε την προβολή της πολιτικής δραστηριότητας του Πρωθυπουργού διά της παραπολιτικής μεθοδολογίας, η οποία βεβαίως σε καμία περίπτωση δεν συνάδει με τις δημοκρατικές παραδόσεις του λαού μας και το δημοκρατικό πολίτευμά μας. Είναι ηθικά και πολιτικά απαράδεκτη η πολιτική της Κυβέρνησης, η πολιτική των διαρροών, λέξεων, φράσεων και απροσδιόριστων μηνυμάτων, καθαρά λαϊκιστικών που καταλήγουν στην πονηρή υπόμνηση «ο νοών νοείτω».
     Αυτό δεν είναι υπεύθυνη διακυβέρνηση της χώρας. Μ’ αυτήν την πρακτική υποτιμάτε τόσο το θεσμό του Πρωθυπουργού της χώρας όσο βεβαίως και την προσωπικότητα του πολιτικού Κώστα Καραμανλή, τον οποίο τον εμφανίζετε ως τζάμπα μάγκα στο σουβλατζήδικο. Η πικρή αλήθεια, ο πραγματικός λόγος που οδηγεί σ’ αυτήν την πρακτική της Νέας Δημοκρατίας, είναι η απραξία σας, η ανικανότητά σας για την καθημερινή διακυβέρνηση. Είναι η απραξία και η ανικανότητα της Κυβέρνησης που γίνεται ολοένα και περισσότερο αισθητή στον ελληνικό λαό, ο πραγματικός λόγος που σας οδηγεί στην ανάγκη του αποπροσανατολισμού της κοινής γνώμης από τα πραγματικά προβλήματα, ανοίγοντας νέα μέτωπα δήθεν πολιτικής αντιπαράθεσης.
     Σε κάθε περίπτωση, όμως, αυτό το κλίμα, αυτή η πρακτική, αυτή η πολιτική σας δράση, σε καμία περίπτωση δεν ευνοεί την οικονομία, δεν ενισχύει το θετικό κλίμα το οποίο χρειαζόμαστε και σε κάθε περίπτωση καθιστά εντελώς άκυρη, άχρηστη την όποια ουσιαστική συζήτηση τόσο για την οικονομία όσο και για την ανταγωνιστικότητα που πράγματι έχει ανάγκη ο τόπος.
     Σας ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπουτσή.
     Ο κ. Γείτονας έχει το λόγο.
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
     Χωρίς να αναφέρομαι στο Προεδρείο, είμαι υποχρεωμένος να πω, κύριε Πρόεδρε, ότι ασφαλώς είναι κατοχυρωμένο από το Σύνταγμα το δικαίωμα των Υπουργών να παίρνουν το λόγο όποτε τον ζητήσουν, αλλά υπάρχει και η κοινοβουλευτική δεοντολογία. Υπάρχει η χρήση, αλλά και η κατάχρηση του δικαιώματος. Και επειδή το είχα διαισθανθεί από την αρχή της συζήτησης, είχα προειδοποιήσει. Διότι δεν είναι δυνατόν ο κύριος Υπουργός σε κάθε φράση –ούτε καν σε κάθε ομιλία- όλων των συναδέλφων εδώ να νιώθει την ανάγκη να απαντήσει. Και μάλιστα -λείπει ο κύριος Υπουργός και δεν μ’ αρέσει να μιλώ όταν είναι απών κάποιος, και αναφέρομαι στο πρόσωπο του -να είναι τόσο εκνευρισμένος. Ασφαλώς την Κυβέρνηση την εκφράζει και ο παρών κύριος Υφυπουργός, γνωρίζω τον Κανονισμό, δεν είναι σωστό το θέμα.
      Ο κύριος Υπουργός συνεχίζει να απαντάει για όλα χωρίς να απαντάει στην ουσία. Γιατί συζητάμε σήμερα ένα νομοσχέδιο για την ανταγωνιστικότητα και η κριτική που άσκησαν οι συνάδελφοι και επί της αρχής και στα άρθρα είναι σαφής. Ότι συζητάμε αυτό το μείζον θέμα σε ένα θολό αναπτυξιακό τοπίο, ένα τοπίο αβεβαιότητας για την οικονομία και για την ανάπτυξη. 
      Ζητήσαμε από τον κύριο Υπουργό επιτέλους, αυτό που αναζητούμε εφτά μήνες και εμείς και οι παραγωγικοί φορείς σ’ αυτόν τον τόπο, να δούμε το νέο αναπτυξιακό σχέδιο της Κυβέρνησης, για να μπορούμε να μιλήσουμε για ανταγωνιστικότητα. Γιατί δεν το βλέπουμε. Δεν είδαμε στους εφτά μήνες ούτε ένα καινούργιο επιχειρηματικό επενδυτικό σχέδιο. Τουναντίον στα δημόσια έργα επί παραδείγματι, έχουμε μεταολυμπιακό μαρασμό.
      Αντί να απαντήσει σ’ αυτά ο κύριος Υπουργός, όπως και στο συναφές ζήτημα της ακρίβειας διότι όλο αυτό το κακό κλίμα στην οικονομία επιβαρύνεται από την ακρίβεια που εγκαθίσταται- επί της ουσίας και να αντικρούσει στοιχεία τα οποία ανέφερε προηγουμένως και ο κ. Κουλούρης, περί πολλών και περί άλλων «μεριμνά και τυρβάζει». 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Περιμένετε και θα σας απαντήσουμε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, κύριε Υφυπουργέ, θα περιμένω. Ήσασταν λαλίστατος παλιά ως Αντιπολίτευση στις τηλεοράσεις, όταν ανέβαιναν οι τιμές στα μούσμουλα, αλλά σήμερα δεν μας είπατε τίποτα για την αύξηση του κόστους διαβίωσης των νοικοκυριών κατά 15% μέσα σε εφτά μήνες.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θέλετε να σας διακόπτω;
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, αφήστε τον να τελειώσει επιτέλους.  Αν είναι δυνατόν!
      ΚΩΝΣΤΑΝΤΙΝΟΣ ΓΕΙΤΟΝΑΣ: Περιμένετε τώρα τη σειρά σας, λοιπόν. Θα μιλήσουμε και εμείς σ’ αυτήν την Αίθουσα. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τότε, τι μας κατηγορείτε ότι δεν απαντάμε; Σας λέω, περιμένετε και θα πάρετε τις απαντήσεις σας. Μη μου λέτε να περιμένω τη σειρά μου. Θα πάρετε τις απαντήσεις σας επί της ουσίας. 
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Γείτονα, ολοκληρώστε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υφυπουργέ, κάνω συζήτηση επί της ουσίας και επί των άρθρων του νομοσχεδίου. Εγώ δεν θα μπω στα άλλα ζητήματα. Ο κ. Σιούφας απάντησε με παρεμβάσεις του στην αρχή, για την πολιτική σας. Ότι δεν  κάνουν πολιτική για τα «δικά τους» τα παιδιά, ότι δεν ασχολείται πλέον η Κυβέρνηση με την απογραφή. 
      Δεν τα λέμε εμείς, κύριε Υπουργέ. Οι πράξεις σας τα επιβεβαιώνουν. Να απαντήσετε τι έγινε στο Υπουργείο Παιδείας, στο Υπουργείο Πολιτισμού, τι λένε τα έγγραφα της ΔΑΚΕ. Δεν λέμε εμείς για τα δικά σας τα παιδιά αλλά οι πράξεις σας. Για την απογραφή, δεν θέλω να επανέλθω. Το βάλαμε χθες το ζήτημα. 
      Για ποια όμως απογραφή μιλάτε αλήθεια; Μιλάτε για εικονική οικονομία και χθες ο κ. ΄Αμπελε σας είπε ότι κάνατε εικονική απογραφή. Αυτή είναι η απογραφή σας. Αλλάξατε μεθοδολογία και σήμερα τρέχετε και δεν φτάνετε. Το αποτέλεσμα είναι πικρό για την οικονομία.
      Επανέρχομαι, λοιπόν, στο νομοσχέδιο. Περιμέναμε να απαντήσει σήμερα ο κύριος Υπουργός -και ευχαρίστως να του δίναμε και από το δικό μας χρόνο- για να δούμε πραγματικά πώς σκέφτεται η Κυβέρνηση, σε μία νέα περίοδο, σε ένα μεταολυμπιακό ευνοϊκό περιβάλλον για την ανάπτυξη, να προωθήσει τις αναπτυξιακές δραστηριότητες. Και «περί άλλων» απαντάτε.
      Κάνετε κατάχρηση δικαιώματος που έχετε από το Σύνταγμα –έχετε πράγματι δικαίωμα από το Σύνταγμα να ομιλείτε όποτε το ζητήσετε- αλλά τουλάχιστον να το αξιοποιήσετε για την ουσία. Εμείς καλοπροαίρετα από την αρχή είπαμε ότι συμφωνούμε με το Συμβούλιο Ανταγωνιστικότητας, αν και ήταν εκ περισσού αυτή η νομοθετική πρωτοβουλία, διότι ήταν θεσμοθετημένο. Σας ζητήσαμε με αφορμή το νομοσχέδιο αυτό για την ανταγωνιστικότητα, να συζητήσουμε πιο πολύ σε βάθος για την ανάπτυξη. Εδώ δεν συζητάμε για την ανάπτυξη. Δεν μας λέτε για το αναπτυξιακό σχέδιό σας. 
      Ο κύριος Υπουργός Οικονομίας–αναφέρομαι στη χθεσινή παρουσία του στην Επιτροπή Οικονομικών Υποθέσεων- δεν μας μίλησε για τις θέσεις του για την οικονομία, παρά μόνο για το τι έγινε την εποχή του ΠΑΣΟΚ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Επί είκοσι λεπτά μιλούσα για την ανάπτυξη χθες, αλλά δεν ήσασταν στην Αίθουσα και περίμενα σήμερα να έχω την αλληλεγγύη αναστήματος. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, να παίρνετε άλλη μία φορά το λόγο. Πάρτε τον όσες φορές θέλετε. Σημασία έχει να μας πείσετε για το αναπτυξιακό σας σχέδιο για να προχωρήσει μπροστά ο τόπος. Δεν μας πείσατε, λοιπόν, εδώ.
	Έρχομαι, λοιπόν, στο Συμβούλιο Ανταγωνιστικότητας. Να γίνει. ΄Ηταν θεσμοθετημένο. Η δομή του θα εξυπηρετήσει πράγματι;
      Εγώ έχω δύο απορίες: Κατ΄ αρχήν, λέτε στο άρθρο στις αρμοδιότητες ότι αρμοδιότητα αποτελεί η «επιδίωξη της σύνθεσης των απόψεων.» Αυτό είναι σκοπός και όχι αρμοδιότητα».
      Στη συνέχεια, στο άρθρο 2 λέτε ότι «με απόφαση του Υπουργού γίνεται και Επιτροπή Γενικών Γραμματέων Υπουργείων για αντιμετώπιση τρεχόντων θεμάτων αρμοδιότητας του Συμβουλίου, αλλά στο άρθρο 6 δημιουργείται «Διεύθυνση για την Ανταγωνιστικότητα». Δεν καταλαβαίνω τι θα κάνει αυτό το όργανο των Γραμματέων.
      Σήμερα έγινε και πάλι κουβέντα για τα ιδιωτικά σχολεία. Εγώ σας είχα εκφράσει στην πρωτολογία μου μία καθαρή άποψη. Εάν έχετε τη φιλελεύθερη ή όπως αλλιώς θέλετε να τη χαρακτηρίσετε, άποψη της πλήρους απελευθέρωση των διδάκτρων αυτό θα ήταν μαχητό, γιατί εγώ προσωπικά διαφωνώ, αλλά θα ήταν σεβαστό. Αν είχατε την αντίθετη άποψη ότι πρέπει να είναι διατιμημένα τα δίδακτρα, εγώ θα σας έλεγα ότι και αυτό μπορεί να είναι μαχητό, αλλά θα ήταν και αυτό σεβαστό. 
      Εσείς, όμως, βρίσκεστε σε σύγχυση. Και αυτή η σύγχυση «προσανατολισμού» είναι που φέρνει όλα αυτά τα ζητήματα και τροφοδότησε και την προηγούμενη αδιέξοδη συζήτηση. Γιατί; Ενώ λέτε ότι θέλετε να κατοχυρώσετε τους γονείς με αυξήσεις ελεγχόμενες που έχουν σχέση με τον τιμάριθμο, αυτό το κάνετε πάνω σε βάση που είναι ανεξέλεγκτη. Στο νηπιαγωγείο, στην πρώτη τάξη του δημοτικού ή του γυμνασίου ή του λυκείου που αποτελούν «πύλες» εισαγωγής νέων μαθητών, εκεί είναι ανεξέλεγκτη η βάση, τα δίδακτρα. Έτσι, παγιδεύετε την οικογένεια, ιδίως εκείνη που έχει δεύτερο, τρίτο παιδί κλπ., γιατί δεν θα μπορεί να αλλάξει εύκολα σχολείο.
      Δεν ξεχωρίζετε στην πολιτική σας τα δημόσια αγαθά από τα προϊόντα. Τουλάχιστον δεν σας απασχολεί το ότι η επιλογή από τους γονείς ενός ιδιωτικού νηπιαγωγείου ή δημοτικού είναι πολλές φορές αναγκαστική, αφού οι εργασιακές συνθήκες της οικογένειας δεν επιτρέπουν να πάει το παιδί σε δημόσιο σχολείο; Αφήστε το γυμνάσιο και το λύκειο, γιατί μπορείτε να πείτε ότι είναι επιλογή τους, ας πληρώσουν τα δίδακτρα που καθορίζει η αγορά, όπως λέει και ο κ. Μάνος. Όμως, όταν υπάρχουν ακόμα ελλείψεις -και εσείς απ’ ό,τι φαίνεται δεν προωθείτε, διστάζετε ακόμα, τα ολοήμερα σχολεία στη δημόσια εκπαίδευση, παρ’ όλο που εμείς ξεκινήσαμε αυτό το επιτυχημένο μέτρο- και δεν συνδυάζονται οι ώρες λειτουργίας του σχολείου με τις ώρες εργασίας των γονιών, τότε μπορούμε να πούμε ότι αφήνουμε έρμαια στο νόμο της αγοράς τους γονείς, που δεν έχουν άλλη επιλογή παρά να στείλουν, γιατί εξυπηρετούνται, το παιδί τους στο ιδιωτικό νηπιαγωγείο και στο δημοτικό; Τουλάχιστον θα έπρεπε να κάνετε αυτήν τη διόρθωση. Για να μας πείσετε ότι πραγματικά ενδιαφέρεστε για τα ελληνικά νοικοκυριά.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γείτονα.
      Κυρίες και κύριοι συνάδελφοι, θα ήθελα να σας παρακαλέσω για δύο πράγματα. Αρχικά απευθύνομαι προς τους κυρίους Υπουργούς, οι οποίοι βάσει του Κανονισμού μπορούν να παρεμβαίνουν οποτεδήποτε θέλουν για τρία λεπτά. Επειδή αυτήν τη στιγμή είναι εγγεγραμμένοι έντεκα ομιλητές, χωρίς να βάλουμε τους προτασσόμενους, τις δευτερολογίες, τις ομιλίες των Υπουργών και των Κοινοβουλευτικών Εκπροσώπων, καταλαβαίνετε πού θα πάει το νομοσχέδιο. Εγώ θα ήθελα να παρακαλέσω οι παρεμβάσεις να είναι λιγότερες και πιο σύντομες.
      Η δεύτερη παράκλησή μου είναι προς όλο το Σώμα. Θα ήθελα να σας παρακαλέσω, όταν παίρνετε το λόγο, να μιλάτε επί του νομοσχεδίου, γιατί βλέπω ότι εδώ ακούγεται μία γενική κριτική επί όλων των πραγμάτων και των αφορισμών και για ό,τι υπάρχει στην πολιτική σκηνή. Έχουμε ένα συγκεκριμένο νομοσχέδιο, μιλάμε επί συγκεκριμένων άρθρων και δεν θέλω να εφαρμόσω την αντίστοιχη διάταξη του Κανονισμού που φθάνει και μέχρι την αφαίρεση του λόγου. Παρακαλώ να βοηθήσουμε όλη στην καλή και σύντομη διεξαγωγή της συζητήσεως.
      Το λόγο έχει ο κ. Πρωτόπαπας. 
      Κύριε Πρωτόπαπα, με μπερδεύετε γιατί όλο αλλάζετε θέσεις, όχι βέβαια πολιτικές, αλλά εδώ μέσα στην Αίθουσα.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, ήρθα πιο κοντά για οικονομία χρόνου, ώστε να εξυπηρετήσω τη διαδικασία.
      Εγώ, κύριε Πρόεδρε, θα ξεκινήσω από το νομοσχέδιο και στη συνέχεια θα πω κάποια πράγματα που επηρεάζουν την ανταγωνιστικότητα.
      Ξεκινώ, λοιπόν, από το θέμα της απελευθέρωσης των διδάκτρων. Με ρώτησε χθες ένας πολίτης στην περιφέρειά μου «Καλά, εσάς τι σας κόφτει, γιατί απελευθερώνονται τα δίδακτρα των ιδιωτικών σχολείων; Όποιος θέλει ας μην πάει σε ιδιωτικό, αλλά σε δημόσιο σχολείο για να μην πληρώσει τίποτα. Υπάρχει δημόσιο αγαθό το οποίο προσφέρεται.»
      Σκέφθηκα από μέσα μου ότι πιθανόν αυτός ο πολίτης να έχει δίκιο. Μετά θυμήθηκα την προχθεσινή ερώτηση των Βουλευτών του ΠΑΣΟΚ του τομέα παιδείας. Εκεί οι συνάδελφοί μου αποκάλυψαν ότι υπάρχει εντολή από τους αρμόδιους του Υπουργείου Παιδείας να κοπούν όλες οι δαπάνες των ολοήμερων σχολείων για τη διδακτική περίοδο στην οποία βρισκόμαστε. 
      Το ολοήμερο σχολείο δοκιμάζεται, το ολοήμερο σχολείο υποβαθμίζεται, το ολοήμερο σχολείο πάει στο περιθώριο, όπως είχε προαναγγείλει εξάλλου ο κ. Καραμανλής αποκαλώντας το «πάρκινγκ παιδιών». 
      Όταν, λοιπόν, ένας τέτοιος θεσμός καταστρέφεται αργά και σταθερά, είναι φυσικό να υπάρχουν οικογένειες που, δυστυχώς –και δεν είναι πλούσιοι άνθρωποι- αναγκάζονται να πάνε τα παιδιά τους σε κάποιο ιδιωτικό σχολείο. 
      Τι θα κάνουμε; Θα τους εξοντώσουμε; Θα τους δημιουργήσουμε ακόμα περισσότερα προβλήματα από αυτά που αντιμετωπίζουν στο εισόδημά τους αυτήν τη στιγμή; Θα προσθέσουμε στις χαμηλές αυξήσεις τις οποίες περιλαμβάνει ο προϋπολογισμός, τις κυριολεκτικά ασφυκτικές και στους έμμεσους φόρους τους οποίους θα φέρει και στα άλλα προβλήματα τα οποία θα δημιουργήσετε, κύριε Υπουργέ, και μία ανεξέλεγκτη αύξηση γι’ αυτούς τους ανθρώπους στα ιδιωτικά σχολεία; Δεν ξέρω. 
      Αν θέλετε να το αποφύγετε, φτιάξτε τα ολοήμερα, βελτιώστε ακόμα περισσότερο τη δημόσια εκπαίδευση και όταν το κάνετε και μιλήσετε με περηφάνια γι’ αυτό, ελάτε μετά να κάνετε τέτοιες παρεμβάσεις. Σήμερα, όμως, δεν μπορεί να λειτουργούμε υποκριτικά, να λέμε απλά «απελευθερώνω στα ιδιωτικά», και την ίδια ώρα «καταστρέφω τα δημόσια». Δεν γίνονται και τα δύο μαζί. Νομίζω ότι κυρίως αυτός είναι ο λόγος που μας αναγκάζει να καταψηφίσουμε το σχετικό άρθρο.
      Όπως σωστά είπε ο συνάδελφος κ. Παπουτσής, η ανταγωνιστικότητα είναι «κλίμα» και είπα κι εγώ πριν «τι κλίμα μπορεί να περιμένει κανείς από μία χώρα όπου η ανάπτυξη πισωγυρίζει»; 
      Το κακό με τον προϋπολογισμό που καταθέσατε δεν είναι μόνο αυτά που είπα πριν. Το κακό είναι ότι δεν θα εφαρμοστεί, ότι είναι «μακέτα», κύριε Υπουργέ, ότι δεν θα έχουμε ουσιαστική ανάπτυξη για το 2005. Δεν μπορεί να λέτε στο σχετικό πίνακα ότι θα μειωθεί η κατανάλωση, ότι θα μειωθούν οι εισαγωγές, ότι θα μειωθεί όλο το εμπόριο, ότι θα μειωθεί γενικά η οικονομική δραστηριότητα, αλλά παρ΄ όλα αυτά το Ακαθάριστο Εθνικό Προϊόν θα ανέβει κατά 3,9%. Αυτός είναι «μακέτα» και το δυστύχημα και το ερώτημα που τίθεται είναι τι θα γίνει όταν τον Απρίλη ή το Μάη διαπιστωθεί ότι η «μακέτα» αυτή έχει καταρρεύσει. Τι υπάρχει πίσω απ’ αυτήν; Τι θα γίνει τότε; Ή μήπως μεθοδεύετε κάτι πριν; Αυτό δεν το ξέρω. 
      Εκείνο που πρέπει να διαπιστώσουμε τελικά είναι ότι μπορεί να θέλετε να εμφανίσετε μία ήπια προσαρμογή, όπως λέτε, στα προβλήματα που οι ίδιοι δημιουργήσατε. Εγώ προσθέτω ότι ούτε ήπια είναι, αλλά το κακό πάνω απ’ όλα είναι ότι δεν είναι προσαρμογή. Είναι υπόθεση, είναι εικόνα προσαρμογής που πίσω της κρύβει πολλά άλλα πράγματα. 
      Ένα ζήτημα που θα επηρεάσει την ανταγωνιστικότητα και τις ελληνικές επιχειρήσεις είναι το ασφαλιστικό. Αυτές τις μέρες βλέπουμε να διεξάγεται ένα θέατρο του παραλόγου. Ο κ. Καραμανλής μιλάει στις συζητήσεις στο σουβλατζήδικο, καθ’ όλα αξιόλογο σουβλατζήδικο πράγματι, κι εγώ πηγαίνω καμία φορά, αλλά δεν ξέρω τι είδους πολιτική κουβέντα μπορείς να κάνεις εκεί. Λέει, λοιπόν: «Εμείς δεν «ανοίγουμε» το ασφαλιστικό». Ο Πρωθυπουργός της χώρας έστω και στο σουβλατζήδικο δηλώνει ότι δεν «ανοίγει» το ασφαλιστικό. 
      Την ίδια ώρα ο κ. Αράπογλου, διοικητής διορισμένος από το κράτος, ο κ. Βουρλούμης, διοικητής διορισμένος από το κράτος, δημιουργεί -μέσω της τεράστιας εθελούσιας εξόδου που προκαλεί ή προτείνει ο δεύτερος- θέμα ασφαλιστικού. Η Κυβέρνηση οδηγεί σε πλήρη χρεοκοπία τα ασφαλιστικά ταμεία σε μία σειρά από χώρους εμμέσως, μέσω των διοικητών της, με τις εθελούσιες εξόδους. Άρα «ανοίγει» το ασφαλιστικό. 
      Η αποθέωση της υποκρισίας: Έρχεται ο αρμόδιος Υφυπουργός Κοινωνικών Ασφαλίσεων, ο κ. Αγγελόπουλος, ο οποίος λέει ότι το ασφαλιστικό έχει εκ των πραγμάτων «ανοίξει» και μάλιστα δεν μπορεί οι ενοποιήσεις να γίνουν με τον τρόπο που προβλέπει, κατά τη γνώμη του βεβαίως, ο ν. 3029. 
      Άρα ο Πρωθυπουργός δεν το «ανοίγει», οι διορισμένοι από τον κ. Αλογοσκούφη διοικητές δεν το «ανοίγουν» και ο κύριος Υφυπουργός λέει ότι χρειαζόμαστε έναν καινούργιο νόμο. 
      Υπάρχει η απόλυτη εικόνα του μπάχαλου, ναι ή όχι; Είναι δυνατόν η Κυβέρνηση να λειτουργεί έτσι σ΄ ένα τέτοιο σοβαρό θέμα; Είναι δυνατόν η Κυβέρνηση να λειτουργεί έτσι σ΄ ένα θέμα που αφορά το μέλλον δεκάδων χιλιάδων οικογενειών στην Ελλάδα; Πώς θα μιλήσουμε για ανταγωνιστικότητα, τι κλίμα θα δημιουργήσουμε στις επιχειρήσεις, όταν τις οδηγούμε σε τέτοιες αμφισβητήσεις και ανησυχίες για το μέλλον; 
      Σήμερα διαβάζω ότι στο ίδιο σουβλατζήδικο ειπώθηκε κάτι περί νταβατζήδων που επηρεάζουν την οικονομία…
      ΠΡΟΕΔΡΕΥΩΝ (Σωτήρης Χατζηγάκης): Είναι αυτά στο νομοσχέδιο, κύριε συνάδελφε;
      ΧΡΗΣΤΟΣ ΠΡΩΤΟΠΑΠΑΣ: Επηρεάζουν την ανταγωνιστικότητα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Το σουβλατζήδικο επηρεάζει την ανταγωνιστικότητα;
      ΧΡΗΣΤΟΣ ΠΡΩΤΟΠΑΠΑΣ: Προφανώς οι νταβατζήδες, κύριε Πρόεδρε.
      Αν, λοιπόν, αυτοί οι νταβατζήδες επηρεάζουν τόσο πολύ την οικονομία, έχουμε δύο λύσεις. Η μία είναι αν τους θέλετε, κύριε Υπουργέ, να τους βάλετε και αυτούς μαζί με άλλους εκατό που έχετε βάλει στο Εθνικό Συμβούλιο Ανταγωνιστικότητας. Αν δεν τους θέλετε –εκτιμώ ότι δεν τους θέλετε- δεν έχετε παρά να τους κατονομάσετε, να πείτε τα πράγματα με το όνομά τους και να φέρετε τις σχετικές διατάξεις στο Κοινοβούλιο για να πάρουμε όλοι μαζί τα μέτρα μας. Αν θα το κάνετε αυτό, εμείς θα είμαστε κοντά σας. Ναι, ή όχι; 
      Ή τους θέλουμε και πρέπει να τους βάλουμε στο συμβούλιο ή δεν τους θέλουμε όπως λέει ο κύριος Πρωθυπουργός –και εμείς δεν τους θέλουμε- και οφείλουμε να τους γνωρίσουμε, να τους κατονομάσουμε και να αντισταθούμε απέναντι σ’ αυτά που επιφυλάσσουν για την ανταγωνιστικότητα της οικονομίας μας. Ναι ή όχι; 
      ΜΙΧΑΗΛ ΠΑΝΤΟΥΛΑΣ: Τζάμπα μάγκας!
      ΧΡΗΣΤΟΣ ΠΡΩΤΟΠΑΠΑΣ: Φαντάζομαι ότι το «τζάμπα μάγκας» εδώ βρίσκει την πλήρη δικαίωσή του.
      Διαβάζω σήμερα στον Τύπο και μάλιστα σε μεγάλη μερίδα του Τύπου και έγκυρη ότι έρχεται μια τροπολογία με την οποία αλλάζει πάλι ο νόμος του Ιουλίου για τα πανωτόκια και αναμένεται να κερδίσουν μεγαλοεπιχειρηματίες, ξενοδόχοι και βιομήχανοι πάνω από 150.000.000 ευρώ…
      ΠΡΟΕΔΡΕΥΩΝ (Σωτήρης Χατζηγάκης): Είναι στο νομοσχέδιο αυτό;
      ΧΡΗΣΤΟΣ ΠΡΩΤΟΠΑΠΑΣ: …με αυτήν την αλλαγή του νόμου. Και δεν το λέω αυτό εγώ αλλά έγκυρες φιλοκυβερνητικές εφημερίδες. Και ερωτώ: Οι άνθρωποι αυτοί οι οποίοι θα κερδίσουν από την τροπολογία που ετοιμάζεται είναι νταβατζήδες ή όχι; Και αν είναι νταβατζήδες γιατί είσθε πλάι τους και μαζί τους; 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Φαίνεται ότι η παράκληση την οποία έκανα να είμαστε μέσα στο πνεύμα και στα άρθρα του νομοσχεδίου δεν εισακούσθηκε.
      Ο κ. Κοσμίδης έχει το λόγο.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, ισχυρίζομαι ότι είμαι ευγενής και γι’ αυτό δεν μπορώ παρά να ευχαριστήσω τον απολειπόμενο κύριο Υπουργό για τα καλά λόγια που είπε για το πρόσωπό μου. Επίσης τον ευχαριστώ που προσυπογράφει όσα είπα προχθές στην ομιλία μου επί της αρχής.
      Είπε ο κύριος Υπουργός σε κάποια ευκαιρία νωρίτερα ότι είναι καλός αναγνώστης της γραφής. Το δέχομαι. Φοβούμαι, όμως, ότι δεν είναι καλός ακροατής των λεγομένων από άλλους. Διότι αν με προσοχή και επιμέλεια παρακολουθούσε την ομιλία μου επί της αρχής δεν θα με επαινούσε τόσο πολύ, αλλά αντιθέτως θα φρόντιζε να αποσύρει το υπό συζήτηση νομοσχέδιο. Διότι αυτό προέκυπτε από αυτά που είπα προχθές στην ομιλία μου επί της αρχής, όπου υποστήριξα ότι είναι ένα αχρείαστο νομοσχέδιο, το οποίο φοβάμαι ότι θα αποδειχθεί και άχρηστο.
      Κύριοι συνάδελφοι, αποδεικνύεται ότι η Νέα Δημοκρατία δεν είχε κανένα σχέδιο, καμία πολιτική για την ενίσχυση της ανταγωνιστικότητας. Η Κυβέρνησή της χρειάσθηκε επτά μήνες για να κάνει το πρώτο βήμα. Και αυτό ήταν η σύσταση του Εθνικού Συμβουλίου Ανασυγκρότησης και οι συναφείς δομές. Το συμβούλιο αυτό ήταν συνεστημένο, έστω χωρίς επαρκή νομιμοποιητική βάση.
      Αυτά που νομοθετείτε στο πρώτο κεφάλαιο με τα οκτώ άρθρα θα μπορούσατε μέσα σε λίγες μέρες έως εβδομάδες να τα θεσμοθετήσετε κάνοντας χρήση των εξουσιοδοτήσεων του ν.1558/85 για την Κυβέρνηση και τα κυβερνητικά όργανα. Τα άρθρα αυτά είναι το 8 παράγραφος 4γ΄ και το 10 παράγραφος 3. Μπορούσατε με μια απλή πράξη του Υπουργικού Συμβουλίου ή ακόμα και με απόφαση Πρωθυπουργού να συστήσετε αυτό το όργανο. 
      Θελήσατε να το επενδύσετε με νόμο, αλλά αναρωτιέμαι χρειασθήκατε επτά μήνες για να συντάξετε ολίγα άρθρα που συνιστούν αυτό το όργανο που είναι μια απλή δουλειά ελαχίστων ημερών; Με τέτοιους ρυθμούς θα κυβερνάτε; Εδώ κάνατε επτά μήνες για να συστήσετε το Υπουργείο Τουρισμού για να μη δώσετε αρμοδιότητες στο Υπουργείο αυτό και μέχρι τότε ουδείς ησχολείτο για να ασκήσει πολιτική για τον τουρισμό. Το μεν Υπουργείο Ανάπτυξης διότι έφυγε η αρμοδιότητα από πάνω του το δε Υπουργείο Τουρισμού γιατί δεν είχε συσταθεί ουσιαστικά.
     Με αυτούς τους ρυθμούς θα κυβερνάτε λοιπόν; Και τι κάνετε με το Συμβούλιο Ανταγωνιστικότητας; Τα μισά μέλη είναι κυβερνητικά στελέχη. 
     Και για πείτε μου; Υπάρχει η Επιτροπή Οικονομικής και Κοινωνικής Πολιτικής, θεσμοθετημένο κυβερνητικό όργανο που με τις κυβερνήσεις του ΠΑΣΟΚ συνεδρίαζε τακτικότατα, δύο τρεις φορές το μήνα. Δεν θα ασχολείται με την ανταγωνιστικότητα αυτό το κυβερνητικό όργανο; Υπάρχουν και τα επιμελητήρια, ΝΠΔΔ, σύμβουλοι της εκάστοτε κυβέρνησης, προφανώς και για θέματα ανταγωνιστικότητας. 
     Τι θα κάνετε; Θα αναμένετε επί μακρόν να συλλέξετε προτάσεις από όλα αυτά τα όργανα και μέχρι τότε θα είσαστε αδρανείς και θεατές και δεν θα προωθήσετε στη Βουλή κανένα μέτρο για την ενίσχυση της ανταγωνιστικότητας, θα είστε απόντες; 
     Και ενώ με νόμο συνιστάτε το Εθνικό Συμβούλιο Ανταγωνιστικότητας, πράγμα που δεν χρειαζόταν να γίνει με νόμο, δίνετε στον εαυτό σας μια λευκή εξουσιοδότηση για να συστήσετε άλλες δύο δομές, το Ευρωπαϊκό Αναπτυξιακό Ινστιτούτο και την Ακαδημία Επιχειρηματικότητας, χωρίς να αναφέρετε ούτε τη νομική τους μορφή ούτε το σκοπό τους. Περιττό να σας πω ότι είναι ελλιπέστατη εξουσιοδότηση, δεν είναι ειδική, δεν ανταποκρίνεται στις απαιτήσεις του Συντάγματος και αυτό θα το βρείτε μπροστά σας όταν θα προωθήσετε τα σχετικά προεδρικά διατάγματα. Και βεβαίως ούτε το έτος ανταγωνιστικότητας χρειαζόταν να περιβληθεί τον τύπο νομοθετικής διάταξης.
     Όλα αυτά τα λέγω όχι καταλήγοντας στην καταψήφιση αυτών των διατάξεων. Τα λέγω απλά για να τονίσω ότι όλα αυτά που νομοθετείτε στο πρώτο κεφάλαιο είναι κενά περιεχομένου και δεν έχουν κανένα σκοπό. Είναι εκ περισσού νομοθετική πρωτοβουλία. 
     Έρχομαι στη διάταξη για τα δίδακτρα, διότι και εκεί ο Υπουργός με τίμησε παρεμβαίνοντας μετά την πρώτη ομιλία μου. Μιλώντας για τις ρυθμίσεις για τα δίδακτρα απλά προβληματίστηκα χωρίς να καταθέσω ούτε απόψεις ούτε προτάσεις. Ήμουν προσεκτικός σε αυτό το σημείο. Αναρωτήθηκα μήπως δεν πρέπει η πολιτεία για τους λίγους που μπορούν και θέλουν να στέλνουν τα παιδιά τους στα ιδιωτικά εκπαιδευτήρια –και τόνισα τα ιδιωτικά εκπαιδευτήρια και όχι όλο το σύνολο της ιδιωτικής εκπαίδευσης- να μην ασχολείται με αυτούς που έχουν αυτήν τη δυνατότητα, τη στιγμή που τα δημόσια είναι πλέον σε μονοβάρδιες και υπάρχουν πια και τα ολοήμερα σχολεία; Και είναι αυτά τα δύο οι μονοβάρδιες και τα ολοήμερα σχολεία, κατακτήσεις των κυβερνήσεων του ΠΑΣΟΚ, που πάτε τώρα εσείς να αναιρέσετε μη χρηματοδοτώντας την συγκρότηση περισσότερων σχολείων με ολοήμερη λειτουργία. 
     Αναρωτήθηκα μήπως δεν πρέπει να παρεμποδίζεται ο ανταγωνισμός και μόνο αν υπάρχουν στρεβλώσεις να παρέμβει η πολιτεία; 
     Και ο Υπουργός ανέγνωσε αυτούς τους προβληματισμούς ως αίρεση και ως ασυνεννοησία μου με τους συναδέλφους μου στο ΠΑΣΟΚ. 
     Θέλω να πω ότι στο ΠΑΣΟΚ έχουμε μάθει να εκφράζουμε τις απόψεις μας και τις σκέψεις μας. Αυτό δεν σημαίνει ούτε αιρετικότητα ούτε ασυνεννοησία. Αυτό σημαίνει απλά ότι δεν είμαστε κατευθυνόμενος λόχος. Και όταν ήμασταν Κυβέρνηση, πάλι από τα έδρανα αυτά ακούγονταν διάφορες φωνές. Αυτό είναι υγιές φαινόμενο και καλό είναι να το μεταφέρετε και στη δική σας Κοινοβουλευτική Ομάδα.
     Κλείνω, λέγοντας ότι δεν κυβερνάτε. Και αυτό αποδεικνύεται από το γεγονός ότι έχουμε έναν Πρωθυπουργό, ο οποίος διαρρέει κατά καιρούς τα συναισθήματά του γύρω από ό,τι γίνεται στον τόπο αυτό, διότι αυτός είναι αμέτοχος, έχουμε έναν Πρωθυπουργό ο οποίος κηρύσσει ουσιαστικά τον πόλεμο κατά των συμφερόντων μέσα από ένα σουβλατζήδικο! Είναι απίστευτο! Ας έρθει εδώ στη Βουλή ο Πρωθυπουργός να κηρύξει αυτόν τον «πόλεμο», να ονοματίσει ποιοι είναι αυτοί που τον δυσκολεύουν να κυβερνά, και αν πράγματι υπάρχουν τέτοιοι συντελεστές και τέτοιοι παράγοντες να τον βοηθήσουμε και μεις να κυβερνήσει απρόσκοπτα. Όχι, όμως, με τέτοιες διαδικασίες.
      Γι’ αυτό συνέλθετε λιγάκι, καλό είναι, γιατί αλλιώς αυτός ο τόπος θα πάει πολύ πίσω. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κοσμίδη.
      Ο κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, η πολιτική αμηχανία είναι πάρα πολύ κακός σύμβουλος. Η πολιτική αμηχανία οδηγεί σε νευρικότητα, σε εικονικές κινήσεις, στο άνοιγμα λανθασμένων μετώπων. Αυτός είναι ο κοινός παρονομαστής της κυβερνητικής δράσης και παρουσίας την τελευταία περίοδο, μετά το τέλος των Ολυμπιακών Αγώνων. Πολιτική αμηχανία δείχνει η συνεχής εισαγωγή στη Βουλή εικονικών νομοσχεδίων. 
      Πριν από λίγες ημέρες συζητήσαμε ένα ανύπαρκτο, ανυπόστατο νομοσχέδιο για το Υπουργείο Τουριστικής Ανάπτυξης. Τώρα συζητούμε ένα δήθεν νομοσχέδιο, το οποίο περιλαμβάνει κατ’ ουσίαν μία προσθήκη – τροπολογία για τα δίδακτρα των ιδιωτικών σχολείων και των φροντιστηρίων. Το Εθνικό Συμβούλιο Ανταγωνιστικότητας είναι ένας πομφόλυγας. Δεν σημαίνει απολύτως τίποτα. 
      Θα καταλάβαινα τον κ. Σιούφα, αν ήθελε με το νομοσχέδιο αυτό να διευθετήσει τις σχέσεις του Υπουργείου Ανάπτυξης με το Υπουργείο Οικονομίας και Οικονομικών. Δίπλα στους μηχανισμούς του Υπουργείου Οικονομίας, στο Συμβούλιο Οικονομικών Εμπειρογνωμόνων εγκαθιδρύει και ένα δικό του μηχανισμό. Το αντιλαμβάνομαι αυτό. Αλλά την ανταγωνιστικότητα και την ανάπτυξη, δυστυχώς, δεν τη χειρίζεται το Υπουργείο του οποίου προΐσταται. Τη φορολογική πολιτική, τα αναπτυξιακά κίνητρα, τη σχέση με το τραπεζικό σύστημα, τις δημόσιες επενδύσεις, τα χειρίζεται ως ζητήματα ο συνάδελφός του κ. Αλογοσκούφης. Θα μπορούσε να συνεισφέρει το Υπουργείο Ανάπτυξης, εάν εστίαζε την προσοχή του στη ραχοκοκκαλιά της ελληνικής οικονομίας, δηλαδή στη μικρομεσαία επιχείρηση, στη μικρή επιχειρηματικότητα, στον όγκο της ελληνικής οικονομίας, εκεί που παράγεται ακαθάριστο εγχώριο προϊόν κι εκεί που δημιουργούνται θέσεις απασχόλησης που είναι η μικρή και η πολύ μικρή επιχείρηση. Αυτοί υποεκπροσωπούνται σ΄ ένα πολυτελές συμβούλιο, το οποίο, όμως, είναι στραμμένο στη μεγάλη επιχείρηση και στο σύμπλεγμα κατωτερότητας της ελληνικής οικονομίας και της ελληνικής επιχειρηματικότητας σε σχέση με το κλασικό βιομηχανικό δυτικοευρωπαϊκό μοντέλο ανάπτυξης. Δεν κομίζει απολύτως τίποτα η Κυβέρνηση διά του Υπουργείου Ανάπτυξης με τη ρύθμιση αυτή. 
      Αλλά, πώς να συζητήσει το Υπουργείο Ανάπτυξης με το Υπουργείο Οικονομίας και Οικονομικών, όταν το Υπουργείο Οικονομίας έχει να χειριστεί το δικό του σκέλος πολιτικής αμηχανίας μ΄ ένα σχέδιο κρατικού προϋπολογισμού για το 2005 που είναι αμήχανο και κυρίως αντιαναπτυξιακό; 
      Το πρώτο θύμα της λεγόμενης δημοσιονομικής απογραφής είναι οι ίδιοι οι χειρισμοί της Κυβέρνησης, η απομείωση του κύρους και της διαπραγματευτικής θέσης της χώρας στην Ευρωπαϊκή Ένωση. Και βεβαίως, θύμα της απογραφής είναι ο προϋπολογισμός του 2005. Αν ήταν σοβαρή και αξιόπιστη η Κυβέρνηση κατ’ αρχάς έπρεπε τον Απρίλιο του 2004 να καταθέσει ενώπιον της Βουλής των Ελλήνων νέο προϋπολογισμό, με βάση τις δικές της δημοσιονομικές παραδοχές και να εκτελέσει με συνέπεια τον προϋπολογισμό αυτόν. Και να φέρει τώρα, όπως προβλέπει το Σύνταγμα, ένα σχέδιο προϋπολογισμού για το 2005 με αρχή, μέση και τέλος, με λογική κοινωνική, αναπτυξιακή, οικονομική.
      Τι λέει το σχέδιο του προϋπολογισμού και πώς συνταιριάζονται αυτά που λέει ο προϋπολογισμός και αυτά που λέει ο κ. Αλογοσκούφης για την απογραφή με το φιλόδοξο μαξιμαλιστικό νομοσχέδιο περί ανταγωνιστικότητας και ανάπτυξης του κ. Σιούφα; Δεν συνδυάζονται ή μάλλον, κοινός παρονομαστής είναι η αμηχανία, η εικονικότητα και η αδυναμία χάραξης και εφαρμογής οποιασδήποτε πολιτικής.
      Ένα εύρημα έχει ο προϋπολογισμός. Τη μείωση των δημοσίων επενδύσεων κατά 17%. Ποιο είναι το μεταολυμπιακό όραμα της χώρας; Τι εισπράττει η ελληνική περιφέρεια μετά την Αθήνα και τον Πειραιά; Όχι τη μεταφορά των ολυμπιακών επενδύσεων εκεί, αλλά τη μείωση των συνολικών δημοσίων επενδύσεων κατά 16,5%.
      Φταίει μήπως η απογραφή; Ποιο είναι το επιχείρημα του αυξημένου δημοσιονομικού ελλείμματος; Τι σημαίνει κατά τη λογική της Κυβέρνησης και στο πλαίσιο της αντίληψης που έχει για την ανταγωνιστικότητα και την ανάπτυξη, το γεγονός ότι το έλλειμμα του προϋπολογισμού το 2003 δεν ήταν όσο είχαμε υπολογίσει εμείς, αλλά στην αρχή 2,95% και τώρα 4,2%; Και; Ποιο είναι το επιχείρημα; Τι θέλει να πει η Κυβέρνηση μ’ αυτό; Ποιο είναι το κοινωνικό και αναπτυξιακό αποτέλεσμα; Τι σημαίνει αυτό; Ότι δεν μπορούμε να έχουμε ρυθμούς ανάπτυξης 5% που είχε υποσχεθεί ρητά και κατηγορηματικά ο κ. Καραμανλής προεκλογικά; Δεν μπορούμε να έχουμε εισοδηματική πολιτική, κοινωνική πολιτική, πολιτική δημοσίων επενδύσεων; Τι σημαίνει το επιχείρημα αυτό; Για ποιο πράγμα συζητά η Κυβέρνηση; Τι θα πει ο κ. Σιούφας στην πρώτη πανηγυρική συνεδρίαση του πολυτελούς και άχρηστου Εθνικού Συμβουλίου; Ό,τι το κάνει για τα μεγάλα θέματα του μεταολυμπιακού οράματος, του μεταβιομηχανικού μοντέλου ανάπτυξης της οικονομίας, απευθυνόμενος σ’ αυτούς, που δεν εκφράζουν τον κορμό των επιχειρήσεων, αλλά μια κατηγορία επιχειρήσεων που συνεισφέρει σχετικώς λίγα στην εθνική οικονομία; Τίποτα δεν έχει να τους πει. Μήπως πρόκειται να τους μιλήσει για νέους όρους ανταγωνιστικότητας, για διαφάνεια, για νομιμότητα, για καθαρό παιχνίδι στην αγορά; 
      Που είναι οι περιβόητοι νόμοι για τη διαφάνεια, που ήταν βασική προεκλογική σημαία του κ. Καραμανλή; Πού είναι οι περιβόητοι πέντε νόμοι κατά της διαπλοκής και υπέρ της διαφάνειας που διατυμπάνιζε ο κ. Καραμανλής προεκλογικά σε κάθε ευκαιρία στα Μέσα Μαζικής Ενημέρωσης, στη Βουλή, στις προεκλογικές συγκεντρώσεις; Επτά μήνες πέρασαν. Ήρθαν και έρχονται νομοσχέδια άνευ σημασίας. Υπάρχει πληθωρισμός ανούσιων νομοθετικών πρωτοβουλιών. Τα νομοσχέδια τα οποία είναι κρίσιμα εξαϋλώνονται και μετατρέπονται σε περιθωριακές παραπολιτικές συζητήσεις σε εστιατόρια και σουβλατζίδικα με τον Πρωθυπουργό να κάνει προσωπικούς υπαινιγμούς και να διατυπώνει έμμεσες απειλές.  Δεν κατοχυρώνεται έτσι η συνταγματική νομιμότητα και η διαφάνεια. Η διαφάνεια και η νομιμότητα δεν κατοχυρώνεται με υπαινιγμούς και απειλές ή με γενικές και αόριστες δηλώσεις, αλλά με συγκεκριμένες νομοθετικές πρωτοβουλίες και με μέτρα άσκησης πολιτικής εκεί όπου υπάρχει πρόβλημα. Και πάντα υπάρχει πρόβλημα σε μια οικονομία, όπως είναι η ευρωπαϊκή και η ελληνική, και σε μια κοινωνία, όπως η ελληνική και όλες οι ευρωπαϊκές κοινωνίες. 
      Τι συνεισφέρετε, λοιπόν, στην υπόθεση αυτή της ανταγωνιστικότητας, της μικρής και μεσαίας επιχείρησης και της επιχειρηματικότητάς της, της μετανεωτερικής ανάπτυξης της χώρας, του μεταβιομηχανικού μοντέλου, του μεταολυμπιακού οράματος; Τίποτα. Ένα νομοσχέδιο που είναι κενό περιεχομένου, που δεν έχει άποψη για το πώς λειτουργεί αυτή η οικονομία και ποια είναι η προοπτική της. Αν, κύριε Υπουργέ, αντί για οτιδήποτε άλλο διαβάζατε την Εθνική Στατιστική Υπηρεσία και τις επιτομές της, τα πορίσματά της, την ακτινογραφία της ελληνικής οικονομίας, θα μπορούσατε να φέρετε ένα νομοσχέδιο που κάτι να συνεισφέρει. Αντί γι’ αυτό, όμως, έρχεστε και επαναλαμβάνετε τα ίδια και τα ίδια, ενώ ο χρόνος τρέχει. Και ενώ πριν από λίγο μιλούσαμε για το πρώτο εξάμηνο της περιόδου χάριτος και της ολυμπιακής ευφορίας, τώρα πέρασε ένας μήνας ακόμη. Και ο μήνας αυτός είναι ένας μήνας στον οποίο έχει φανεί η πλήρης κρίση λειτουργίας και προοπτικής της Κυβέρνησης. Αντί, λοιπόν, να φέρνετε αυτού του είδους τα νομοσχέδια, να φέρετε στη Βουλή, για να συζητήσουμε το ολοκληρωμένο σχέδιο ανάπτυξης της χώρας και να φέρετε στη Βουλή νομοσχέδια που, όπως λέει ο κ. Καραμανλής στις κατ’ ιδίαν συζητήσεις του -όπως αυτές τουλάχιστον μεταφέρονται στα Μέσα Μαζικής Ενημέρωσης- «σπάνε αυγά». Διότι πέρα από το ζήτημα της τιμής των προϊόντων αυτών, υπάρχει και το πρόβλημα της μεταφορικής, της συμβολικής τους χρήσης, για να καταλαβαίνουμε συζητώντας πολιτικά, τι πρόβλημα υπάρχει στον τόπο αυτό και τι κάνει η Κυβέρνηση.
      Η Κυβέρνηση έχει χάσει επτά μήνες που είχαν αυξημένη πολιτική δυναμική. Η πολιτική νομιμοποίηση εξατμίζεται σιγά σιγά και εγκλωβίζεστε στην απογραφή, στη σκανδαλολογία, στην αδυναμία χάραξης μεγάλων στόχων, στην αδυναμία διαχείρισης της νέας μεταολυμπιακής κλίμακας της χώρας.
     Και επειδή δεν έχετε πολιτική διέξοδο, θα επιμείνετε και στην ανάγκη συναινετικών λύσεων για τον Πρόεδρο της Δημοκρατίας. Διότι είναι πολύ δύσκολο να εξηγήσει κανείς στον ελληνικό λαό, που έδωσε μία εντολή, γιατί η εντολή αυτή δεν εκτελείται.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Νομίζετε ότι έτσι παγιδεύετε το ΠΑΣΟΚ ανάμεσα στον άξονα της ποινικοποίησης της πολιτικής ζωής, της δήθεν απογραφής και των μέτρων για την εξυγίανση της αγοράς και της ανταγωνιστικότητας και στον άξονα για την συναίνεση.
     (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Βενιζέλο, σας παρακαλώ.
     ΕΥΑΓΓΕΛΟΣ ΒΕΝΙΖΕΛΟΣ: Είναι άλλο πράγμα, κυρίες και κύριοι συνάδελφοι, η θεσμική ευθύνη για τον Πρόεδρο και η πολιτειακή συναίνεση και άλλο πράγμα η πολιτική και κοινωνική ηγεμονία…
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε σας παρακαλώ, κύριε Βενιζέλο.
     ΕΥΑΓΓΕΛΟΣ ΒΕΝΙΖΕΛΟΣ: …η πολιτική και κοινωνική συναίνεση. 
     Οι πολίτες θέλουν πρωτοβουλίες, μέτρα, αποτελέσματα τα οποία να είναι απτά και να έχουν προσωπική σημασία για τον κάθε ένα. Εσείς ακόμη δεν έχετε αντιληφθεί ποιο είναι το πρόβλημα των Ελλήνων και της ελληνικής κοινωνίας και ποια είναι η ευθύνη που επωμίζεστε. Είναι εύκολο να αντιπολιτεύεστε το ΠΑΣΟΚ και να διατυπώνετε συνεχώς το επιχείρημα ότι δεν δικαιούται το ΠΑΣΟΚ να ομιλεί. Εντάξει, ας σιωπήσει το ΠΑΣΟΚ. Τι έχετε να πείτε;
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Βενιζέλο!
     ΕΥΑΓΓΕΛΟΣ ΒΕΝΙΖΕΛΟΣ: Δεν έχετε να πείτε δυστυχώς τίποτα επί της ουσίας.
     Σας ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ.
     Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πολύδωρας.
     ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, παρεμβαίνω με σκοπό να δώσω μερικές απαντήσεις στους συναδέλφους του ΠΑΣΟΚ, οι οποίοι έκαναν κατάχρηση των ευχερειών που τους δίνει το Προεδρείο. Επεκαλέσθησαν το σόφισμα ότι έχουμε συζήτηση για την ανάπτυξη και τους όρους της ανταγωνιστικότητας, συνεπώς μπορούμε επί παντός επιστητού να ομιλούμε και να επικαλούμεθα οποιοδήποτε επιχείρημα, ότι ράβδος εν γωνία άρα βρέχει, κάπου θα βρούμε σύνδεση με την ανταγωνιστικότητα και την ανάπτυξη.
     Εγώ επισημαίνω στην παρέμβασή μου ότι η Αίθουσα ζει μία παραδοξολογία. Ενώ συμφωνούν οι Βουλευτές του ΠΑΣΟΚ για το Συμβούλιο της Ανταγωνιστικότητας, αναπτύσσουν μύδρους κριτικού αντιπολιτευτικού λόγου λησμονώντας ότι συμφωνούν στον κορμό, στον πυρήνα του νομοσχεδίου. Είναι τουλάχιστον αντικαταστατική αυτή η συμπεριφορά με την έννοια ότι παραβιάζει τον Κανονισμό και φτιάχνει μία πολιτική ή συζήτηση εντυπώσεων.
     Εγώ θέλω να σας πω επί της πολιτικής θέσεως, που είναι αξία απαντήσεως έστω και αν διατυπώνεται σε παρεκβατικό τρόπο, ότι κυβερνάει η Νέα Δημοκρατία και κυβερνάει πολύ σωστά σε αυτούς τους επτά μήνες. Και δυστυχώς δεν μπορείτε να συλλάβετε το ευδόκιμο του κυβερνάν, γιατί είσαστε σε άλλους έλικες σκέψεως, συλλήψεως πολιτικών θεμάτων και εν τέλει εκτιμήσεως της καταστάσεως.
     Η επιτυχία των Ολυμπιακών Αγώνων, λέμε σεμνά και ταπεινά, είναι ένα επίτευγμα του κυβερνώντος οργανισμού, δηλαδή της Κυβέρνησης της Νέας Δημοκρατίας. Η μονομαχία με το λάθος είναι κλασικός κανόνας στο γύρισμα του τροχού της ιστορίας από τον καιρό που έχτιζαν τις πυραμίδες μέχρι την εκτόξευση ενός πυραύλου στο διάστημα. Μονομαχία με το λάθος. Και φέρνουμε έναν ταπεινό απολογισμό ότι πετύχαμε με παγκόσμια αναγνώριση τους Ολυμπιακούς Αγώνες. Η Κυβέρνηση της Νέας Δημοκρατίας. Αυτό είναι στα κεκτημένα, σ’ έναν τίμιο απολογισμό.
     Έχουμε συζητήσει για το κατασκευαστικό μέρος και σας έχουμε αποδώσει τα εύσημα στο βαθμό που σας ανήκουν. Σημειώνουμε βέβαια το γενναιόδωρο στην εκτέλεση, σημειώνουμε ότι κάνατε τρία χρόνια βραδύτητα ώστε όλα να είναι στο κατ’ επείγον. Τρία χρόνια δραματικής εγκληματικής βραδύτητας, 1997-2000.
      Αλλά δεν είμαστε μικρόψυχοι. Λέμε ότι αποδώσατε στο κατασκευαστικό. Αλλά σημειώνουμε ακόμη ότι, αν εμείς ακολουθούσαμε τους ρυθμούς της εκτέλεσης των έργων και των υποδομών, εάν πηγαίναμε με τους δικούς σας ρυθμούς της χελώνας, δεν θα εγένοντο ποτέ Ολυμπιακοί Αγώνες. 
      Αλλά δεν είναι μόνο οι Ολυμπιακοί Αγώνες, είναι πράξεις του διοικείν και του νομοθετείν μέχρι τώρα ικανές να μας κάνουν εμάς της Νέας Δημοκρατίας υπερήφανους για την αποτελεσματικότητά μας και για το έργο μας. Ο έχων την τιμήν να σας ομιλεί, κύριοι συνάδελφοι του ΠΑΣΟΚ, χθες αιφνιδιάστηκα από εκφράσεις ευγνωμοσύνης προς την Κυβέρνηση της Νέας Δημοκρατίας από ένα Θεσσαλονικέα βιοτέχνη, ο οποίος μου μιλούσε -δεν τον γνώριζα τον άνθρωπο- με ενθουσιασμό και ευγνωμοσύνη. Λέω τη λέξη, γιατί θέλω να την εκθέσω στην αγορά σαν μία ανάδραση προς εκείνο το τηλεφώνημα που έλαβα. «Σας ευγνωμονούμε γιατί μας δώσατε ανάσα με τη ρύθμιση των χρεών», είπε ο φτωχός βιοτέχνης. Άλλος είπε: «Είμαι αγρότης και ανακουφίστηκα από τη γενναία ρύθμιση για τα πανωτόκια».
      Όλα αυτά τα παροράτε. Και εδώ είναι η διαφορά μας. Δεν έχετε ικανότητα πρόσληψης της καταστάσεως, όχι γιατί μας ευνοεί, αλλά γιατί εσείς είχατε άλλο τρόπο σκέψεως: «Ο λαός στη γωνία και να υπηρετήσουμε τους λίγους με τους οποίους είχαμε την αμφίδρομη σχέση “φίλος έδωκε τω φίλω τριαντάφυλλο με φύλλο ν’ ανεβούμε στην κορφή”». Έτσι ξοδέψατε τον καιρό σας, γι’ αυτό σας ετιμώρησε ο λαός.
      Kάνατε μία ανάπτυξη αναίδειας και θρασύτητας, υποτιμώντας το έργο και προβάλλοντας αντίλογο, ο οποίος σε τελευταία ανάλυση σας κάνει πρωταθλητές -ό,τι διεκδικείτε σας το αποδίδω-του παραπολιτικού λόγου. Αυτό εφάνηκε σήμερα με την αξιοποίηση της ρητορικής των παραπολιτικών στηλών. Να χαίρεστε το ρόλο σας!
      Εμείς είμαστε εδώ για να σας θυμίζουμε. Το νομοσχέδιο αφορά μια δημοκρατικότητα στην εκτίμηση καταστάσεων, στη γνωμοδότηση και τελικά στην ανεύρεση εκείνων των περασμάτων για να περάσει η εθνική οικονομία τις δυσχέρειες, να βρει πόρους και περάσματα και αυτό θα γίνει με τη συζήτηση και τον υπεύθυνο διάλογο. Αυτός ο υπεύθυνος διάλογος θεσμοθετείται νομοθετικά. Υπήρχε εν σπαργάνοις και στο προεδρικό διάταγμα αλλά τώρα παίρνει μια άλλη υπόσταση, μια άλλη ουσία. 
      Το Εθνικό Συμβούλιο Ανταγωνιστικότητας δεν είναι –το είπα προχθές- μια ακαδημαϊκή εταιρεία ούτε κάποιοι εμπειρογνώμονες ούτε ένας γραφειοκράτης διοικητής, γιατί ο λόγος σας, όταν κάνατε κριτική για το Εθνικό Συμβούλιο Ανταγωνιστικότητος, περιεστρέφετο γύρω από τη γραφειοκρατία με κάποιο διοικητή να παίρνει αποφάσεις γύρω από το τι κάνει η βαριά βιομηχανία της Ευρώπης και πώς βρίσκει τις λύσεις ή για τις ακαδημαϊκές προτάσεις που τυχόν κάποια ακαδημία, κάποιο πανεπιστήμιο μπορεί να θέλει. Δεν είναι έτσι, είναι ο συνδυασμός όλων αυτών που νομοθετούμε σήμερα για να βρούμε πόρους και περάσματα.
      Και εξετίμησα εγώ τη σκέψη του κ. Πιπεργιά ως εισηγητού επί της ουσίας. Αλλά όταν είδα το υπόλοιπο, να γίνεται κατάχρηση του όρου «σουβλατζήδικα», τι είναι αυτό; Τι φταίει; Είστε τόσο ελιτιστές εσείς και δεν ξεχνάτε ότι -ξέρετε- υπάρχει μόνο ένας τρόπος δηλαδή για τους πριγκηπικούς γάμους, άλλος τρόπος για τα κότερά σας, τρίτος τρόπος για το ΕΚΑΛΗ CLUB, τέταρτος τρόπος για όλους τους φτασμένους; Θέλετε να λαϊκίσουμε έτσι; Τώρα διαμαρτύρεστε, όταν προηγουμένως κάνατε ρητορική αναιδώς. Για τα σουβλατζήδικα είστε στέρεοι. Ε, δεν είστε στέρεοι, είστε ετοιμόρροποι λαϊκιστές, ήρωες του παραπολιτικού λόγου!
      (Χειροκροτήματα από την πτέρυγα της Νέας Δημοκρατίας)
      Και να μην ξεχνάτε ότι ο λαός κρίνει. Ο λαός κρίνει και κρατάει -τώρα που μιλάμε για την έλλειψη του μη κυβερνάν που μας αιτιάσθε- ένα προβάδισμα υπέρ της Νέας Δημοκρατίας 7,5%. Και ο λαός, οι ενδιαφέρουσες τάξεις, οι παραγωγικές δυνάμεις εκφράζουν την ευγνωμοσύνης τους προς την Κυβέρνηση της Νέας Δημοκρατίας που επιλύει προβλήματα.
     Είναι αλήθεια ότι δεν έχουμε τις μεγαλοστομίες στα κείμενα ή στη ρητορική τις δικές σας. Είμαστε ουσιαστικοί κυβερνώντες ως Νέα Δημοκρατία που μας έδωσε ο λαός αυτήν την εντολή.
     Σας θυμίζω, λοιπόν, να εγκαταλείψετε το ελίτικο το οποίο είναι συνώνυμο μιας αδράνειας της αλαζονείας σας. Να μην είσαστε ήρωες του παραπολιτικού λόγου, να μην είσαστε ευτελείς λαϊκιστές. Ψηφίζετε το Εθνικό Συμβούλιο της Ανταγωνιστικότητας; Να έχετε το θάρρος να το ψηφίζετε ρητά. Και ύστερα να μην επιστρατεύετε σοφίσματα για την παιδεία. Είναι σε άλλη συζήτηση. Ο Καραμανλής ζήτησε και προ ημερησίας διατάξεως συζήτηση.
     Το πάρκινγκ που θέλετε πάλι να παίξετε με τα συνθήματα τα οποία κυριαρχούν, το κοντράρω εγώ και θα σας πω ότι χωρίς γυμναστική, χωρίς μουσική, χωρίς άλλα ενδιαφέροντα μέσα στις αίθουσες του σχολείου και στο προαύλιο του σχολείου και στα γυμναστήρια, πάρκινγκ το είχατε κάνει. Πάρκινγκ για παιδιά το έχετε κάνει. Έρχεται η Νέα Δημοκρατία, φτιάχνει πρόγραμμα όπως σας εξήγησε η Υπουργός Παιδείας και όπως είναι σαφές φτιάχνει πρόγραμμα για να καλύπτει τις δέκα ώρες του σχολείου, της παραμονής να μην είναι πάρκινγκ. Και καλύπτει για τη λειτουργία των ολοήμερων όλο τον προϋπολογισμό που είχατε εγγράψει εσείς για το 2004. Και καλύπτει όλες τις ώριμες αιτήσεις. Δεν υπάρχει ούτε μία μη ώριμη αίτηση που δεν ικανοποιήθηκε για τα ολοήμερα σχολεία. 
     Έτσι, λοιπόν, αφήστε την παρένθετη ρητορική για τα ολοήμερα σχολεία. Σας λέμε ότι είναι πολιτική της Νέας Δημοκρατίας να καλύψει ευεργετικά και παιδαγωγικά τις δέκα ώρες παραμονής στην αίθουσα και στο προαύλιο του ολοήμερου σχολείου το πρόγραμμα της παιδείας της Νέας Δημοκρατίας.
     Τέλος θα ήθελα να σημειώσω το εξής: Σταθεροποιηθείτε κάπου επιτέλους. Είσαστε υπέρμαχοι για τα ιδιωτικά σχολεία, ότι δηλαδή φτιάχνουμε μία σφιχτή πολιτική; Τι είσαστε επιτέλους; Είσαστε οι αδιάφοροι; Γιατί εμείς σας είπαμε ρεαλιστικά ότι ναι, λαμβάνουμε μέριμνα για εβδομήντα έως εκατό χιλιάδες παιδιά που φοιτούν στα ιδιωτικά σχολεία. Λαμβάνουμε μέριμνα ουσιαστική.
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ. 
     ΒΥΡΩΝ ΠΟΛΥΔΩΡΑΣ: Τελειώνω, κύριε Πρόεδρε. 
     Όχι τη μέριμνα 3,5% αύξηση που κατέληγε 20% και 25%. Λαμβάνουμε μία μέριμνα ρεαλιστική, η οποία προσφέρει στην οικογένεια των φοιτούντων στα ιδιωτικά σχολεία, προσφέρει μία σταθερότητα οικονομικού προγραμματισμού. Δηλαδή για τα έξι χρόνια του δημοτικού και του γυμνασίου και λυκείου. Και αυτό είναι πολύτιμο. Ασεβείτε και σε κάτι άλλο. Έρχεται ως αποτέλεσμα διαλόγου και με τους σχολάρχες και με την κοινότητα των ενδιαφερομένων. Όλα αυτά τα αποκρούετε με μία περίεργη ευκολία. Αναζητείτε το άλλο. Έρχεται και το άλλο και με τον αναπτυξιακό νόμο και με τον προϋπολογισμό του 2005 και με το φορολογικό νομοσχέδιο. Θα τα δείτε όλα, μην άγχεστε. Και θα δείτε ότι είναι ρεαλιστικά, εφαρμόσιμα και υπέρ του λαού, ο οποίος λαός ανανεώνει με κάθε τρόπο και σε κάθε ευκαιρία την εμπιστοσύνη του προς τη Νέα Δημοκρατία και τον Κώστα Καραμανλή.
     Πάρτε το απόφαση, ο λαϊκισμός πνέει τα λοίσθια. Δεν σας παίρνει να φτιάξετε πολιτικό επιχείρημα ούτε με το σύνθημα -καταναλώθηκαν αυτά- ούτε με το λαϊκισμό.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ο κ. Καστανίδης έχει το λόγο. 
     Κύριε Καστανίδη, σας δίνω πέντε λεπτά συμψηφίζοντας τις παρεμβάσεις της πρωτολογίας σας. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Εκτός εάν χρειαστεί και μία μικρή έκταση, κύριε Πρόεδρε…
     ΠΡΟΕΔΡΕΥΩΝ (Σωτήρης Χατζηγάκης): Για μικρή ναι. Για μεγάλη έκταση, την έκταση της έκτασης, όχι.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, παρακολούθησα με εξαιρετικό ενδιαφέρον αυτή την παραληρηματική αφήγηση του Κοινοβουλευτικού Εκπροσώπου της Νέας Δημοκρατίας.
     ΒΥΡΩΝ ΠΟΛΥΔΩΡΑΣ: Ε, όχι χριστιανέ μου! Είσαι καλός υβριστής. Το κατέχεις το άθλημα.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πολύδωρα, τον εκνευρισμό σας τον καταλαβαίνω. Μας αποκαλέσατε…
     ΒΥΡΩΝ ΠΟΛΥΔΩΡΑΣ: Μπορείς να έχεις τη θέση του …στις ύβρεις.
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Θα σας παρακαλέσω να πάρετε πίσω την έκφραση…
     ΒΥΡΩΝ ΠΟΛΥΔΩΡΑΣ: Κύριε Πρόεδρε, ως οφείλετε να ανακαλέσετε τον κύριο συνάδελφο στην τάξη και να πάρει την έκφραση πίσω. 
     ΠΡΟΕΔΡΕΥΩΝ (Σωτήρης Χατζηγάκης): Κύριοι Κοινοβουλευτικοί Εκπρόσωποι, με εμπειρία και οι δύο, παρακαλώ πολύ να ακολουθήσετε τον Κανονισμό.
     Αν υπάρχει προσωπικό, κύριε Πολύδωρα, στο τέλος της ομιλίας του κυρίου συναδέλφου να πάρετε το λόγο.
     ΒΥΡΩΝ ΠΟΛΥΔΩΡΑΣ: Προ του προσωπικού, υπάρχει θέμα Κανονισμού.
     ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, σας παρακαλώ πολύ. Δεν υπάρχει κανένας λόγος να είναι τεταμένη η ατμόσφαιρα μέσα στη Βουλή, σ’ ένα νομοσχέδιο που εν πάση περιπτώσει δεν είναι τόσο πολιτικό πια.
    ΧΑΡΑΛΑΜΠΟΣ  ΚΑΣΤΑΝΙΔΗΣ: Κύριε Κοινοβουλευτικέ Εκπρόσωπε…
    ΠΡΟΕΔΡΕΥΩΝ (Σωτήρης Χατζηγάκης): Προς τη Βουλή να απευθύνεστε, κύριε Καστανίδη.
    ΧΑΡΑΛΑΜΠΟΣ ΚΑΣΤΑΝΙΔΗΣ: Ναι, κύριε Πρόεδρε.
    Χαρακτήρισα με τον τρόπο που χαρακτήρισα την ομιλία σας και θιχτήκατε. Αλλά σε όλη τη διάρκεια της ομιλίας σας απευθυνόμενος προς την πτέρυγα της Αξιωματικής Αντιπολίτευσης, είπατε για τα στελέχη της ότι πρόκειται για πρωταθλητές του λαϊκισμού.
    ΒΥΡΩΝ ΠΟΛΥΔΩΡΑΣ: Μήπως δεν είστε;
    ΧΑΡΑΛΑΜΠΟΣ  ΚΑΣΤΑΝΙΔΗΣ:  Είπατε ότι τα στελέχη της Αντιπολίτευσης είναι πρωταθλητές των παραπολιτικών στηλών. 
    ΒΥΡΩΝ ΠΟΛΥΔΩΡΑΣ: Το αποδείξατε στη συζήτηση.
    ΧΑΡΑΛΑΜΠΟΣ  ΚΑΣΤΑΝΙΔΗΣ: Και αυτά τα οποία απευθύνατε προς την Αξιωματική Αντιπολίτευση, είναι πολύ βαρύτερα από το δικό μου χαρακτηρισμό…
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι.
    Κύριε Καστανίδη, να απευθύνεστε προς τη Βουλή. Ρίξτε λίγο την ένταση. Εσείς έχετε και ρητορική δεινότητα. Με τις ίδιες κουβέντες και με χαμηλότερη ένταση, μπορείτε να πείτε τα ίδια πράγματα.
    ΧΑΡΑΛΑΜΠΟΣ ΚΑΣΤΑΝΙΔΗΣ: Αντιλαμβάνομαι ότι επειδή κάνατε τις ίδιες παρατηρήσεις και στον Κοινοβουλευτικό Εκπρόσωπο της Νέας Δημοκρατίας για την ισότητα της μεταχείρισης τις κάνετε και σε μένα.
    ΠΡΟΕΔΡΕΥΩΝ (Σωτήρης Χατζηγάκης): ‘Όχι, κύριε Καστανίδη. Ξέρετε ότι είμαι δίκαιος άνθρωπος και ότι δεν θέλω να αδικήσω καμία πλευρά.
    ΧΑΡΑΛΑΜΠΟΣ  ΚΑΣΤΑΝΙΔΗΣ: Αναζητώ τη δικαιοσύνη.
    ΠΡΟΕΔΡΕΥΩΝ (Σωτήρης Χατζηγάκης):  Αυτή τη στιγμή δεν έχω κομματικό μανδύα.
    ΧΑΡΑΛΑΜΠΟΣ ΚΑΣΤΑΝΙΔΗΣ: Αναζητώ τη δικαιοσύνη σας, γιατί ότι προφανώς παραλείψατε τις ίδιες παρατηρήσεις να κάνατε και στον Κοινοβουλευτικό Εκπρόσωπο κ. Πολύδωρα.
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ. Έκανα παρατήρηση πρώτα στον κ. Πολύδωρα.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κατά τη διάρκεια της ομιλίας του;
    ΠΡΟΕΔΡΕΥΩΝ (Σωτήρης Χατζηγάκης): Και έρχομαι και τι σας λέω; Ρίξτε την ένταση. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ, κύριε Πρόεδρε, γνωρίζω άριστα τι πράττω.
    ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, ο κ. Πολύδωρας μίλησε με πολιτικούς όρους. Ίσως αιχμηρούς, αλλά πολιτικούς. Δεν κατευθύνθηκε εναντίον κανενός προσώπου. Μίλησε για λαϊκισμό και για διάφορα. Μπορείτε και σεις να το κάνετε αυτό. Μην απευθύνεστε, όμως, με προσωπικό τόνο κατά συγκεκριμένου προσώπου.
    ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε, κύριε Πρόεδρε. Με διακόπτει ο Κοινοβουλευτικός Εκπρόσωπος για να με κατονομάσει ως υβριστή και απευθύνεστε σε μένα;
    ΠΡΟΕΔΡΕΥΩΝ (Σωτήρης Χατζηγάκης): Τώρα μάλλον θέλετε κουβέντα. Δεν έχετε δίκιο.
    ΧΑΡΑΛΑΜΠΟΣ  ΚΑΣΤΑΝΙΔΗΣ: Σας παρακαλώ πάρα πολύ. Γνωρίζω άριστα τι πράττω.
    ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, σας παρακαλώ να χαμηλώσετε τον τόνο και να καταλάβετε τι σας λέω.
    ΧΑΡΑΛΑΜΠΟΣ ΚΑΣΤΑΝΙΔΗΣ: Αναζητώ τη δικαιοσύνη σας. 
    ΠΡΟΕΔΡΕΥΩΝ (Σωτήρης Χατζηγάκης): Να καταλάβετε τι σας λέω. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό που σας είπα. 
    ΠΡΟΕΔΡΕΥΩΝ (Σωτήρης Χατζηγάκης): Αυτό που σας λέω εγώ. Σεβασμός προς το Προεδρείο. Έχετε μια ιδιότητα που πρέπει να την σέβεστε και να την τιμάτε. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Πρωτίστως πρέπει να σέβεστε εσείς την ιδιότητά σας, κύριε Πρόεδρε.
    ΠΡΟΕΔΡΕΥΩΝ (Σωτήρης Χατζηγάκης): Μιλήσατε υβριστικά, προσωπικά. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Εγώ μίλησα υβριστικά;
    ΠΡΟΕΔΡΕΥΩΝ (Σωτήρης Χατζηγάκης): Εσείς. 
    ΧΑΡΑΛΑΜΠΟΣ  ΚΑΣΤΑΝΙΔΗΣ: Μα, είναι δυνατόν! Ξεκινώ και χαρακτηρίζω ως παραληρηματική, αφού προηγουμένως έχει υποστεί η Αξιωματική Αντιπολίτευση ένα κόλαφο χαρακτηρισμών …
    ΠΡΟΕΔΡΕΥΩΝ (Σωτήρης Χατζηγάκης): Έκανα παρατήρηση και στον κ. Πολύδωρα, όπως έκανα και σε σας.
    ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κύριε Πρόεδρε.
    ΠΡΟΕΔΡΕΥΩΝ (Σωτήρης Χατζηγάκης): Αν θέλετε να διατηρήσετε υψηλούς τόνους, εγώ δεν θα σας το επιτρέψω.
    ΧΑΡΑΛΑΜΠΟΣ ΚΑΣΤΑΝΙΔΗΣ: Το τι θα μου επιτρέψετε ή όχι, αυτό οφείλεται στον Κανονισμό και όχι σε σας.
    ΠΡΟΕΔΡΕΥΩΝ (Σωτήρης Χατζηγάκης): Ακριβώς. Και επειδή εγώ είμαι πιστός θεράπων του Κανονισμού, αυτό θα κάνω.
    ΧΑΡΑΛΑΜΠΟΣ  ΚΑΣΤΑΝΙΔΗΣ: Θα σας παρακαλέσω κάτι, κύριε Πρόεδρε, για να θυμίσουμε την τάξη των πραγμάτων. Άρχισα να ομιλώ. Είπα ότι με εξέπληξε το ύφος του κυρίου Κοινοβουλευτικού Εκπροσώπου και πριν προλάβω να ολοκληρώσω τη φράση μου, ο Κοινοβουλευτικός Εκπρόσωπος μου είπε «ξέρεις καλά το ρόλο του υβριστή».
    ΒΥΡΩΝ ΠΟΛΥΔΩΡΑΣ: Για τη λέξη «παραληρηματική».
    ( Θόρυβος στην Αίθουσα )
    ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ πολύ. 
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, έκανα παρατήρηση γι’ αυτό το πράγμα στον κ. Πολύδωρα. Γιατί επανέρχεστε;
    ΧΑΡΑΛΑΜΠΟΣ ΚΑΣΤΑΝΙΔΗΣ: Αλλά δεν είναι οι πρωταθλητές των παραπολιτικών στηλών.
    ( Θόρυβος στην Αίθουσα )
    ΠΡΟΕΔΡΕΥΩΝ (Σωτήριος Χατζηγάκης): Σας παρακαλώ, κύριοι συνάδελφοι.
    ΧΑΡΑΛΑΜΠΟΣ  ΚΑΣΤΑΝΙΔΗΣ: Κύριοι συνάδελφοι, παρακαλώ την προσοχή σας σε ορισμένα πράγματα. Εγώ, θαύμασα τη «γενναιότητα» με την οποία η Νέα Δημοκρατία αναγνωρίζει το έργο της Κυβέρνησης του ΠΑΣΟΚ στους Ολυμπιακούς Αγώνες. Είναι τόση η γενναιότητα, ώστε είπαν, «κάτι σας αναγνωρίζουμε για το κατασκευαστικό έργο, αλλά καθυστερούσατε τρία χρόνια και ευτυχώς που εμείς είχαμε δυνατότητες καταπληκτικής επιταχύνσεως και καταφέραμε να διεκπεραιώσουμε την τεράστια υποχρέωση της χώρας».
    Δεν γνωρίζω αν ο ιστορικός στο μέλλον θα καταγράψει τέτοιες δυνατότητες επιταχύνσεως ενός κόμματος, ώστε σε τέσσερις μήνες να προλαμβάνει να διεκπεραιώσει μια υψηλή αποστολή, ενώ δεν ηδυνήθη η κυβέρνηση του ΠΑΣΟΚ η οποία προετοίμασε τα πάντα επί πολλά χρόνια.
    Δεύτερον δεν αντιλαμβάνομαι τη ρητορική από την πλευρά της Νέας Δημοκρατίας ότι δήθεν το ΠΑΣΟΚ εξυπηρετούνε λίγους και έθετε το λαό στη γωνία.
      Κύριοι συνάδελφοι, βεβαίως αν υπάρξουν από μια κυβέρνηση στη διάρκεια της θητείας της λάθη, η συνέπεια θα είναι εκλογικό κόστος και ήττα και αυτήν την ήττα την έχουμε αποδεχθεί και έχουμε αναλάβει τις ευθύνες της γνωρίζοντας ποιοι είναι οι λόγοι, που σας οδήγησαν σ’ αυτήν.
      Αλλά, κύριε Κοινοβουλευτικέ Εκπρόσωπε, κυρίες και κύριοι συνάδελφοι, οφείλω να σας υπενθυμίσω ότι στον μεταπολιτευτικό κύκλο, εάν ο λαός αισθανόταν ότι βρίσκεται στη γωνία, δεν θα έδινε για πάνω από είκοσι έτη τη διακυβέρνηση της χώρας στο ΠΑΣΟΚ.
      (Χειροκροτήματα από την πτέρυγα του ΠΑΣΟΚ)
      Ο λαός προφανώς δεν αισθανόταν στη γωνία για να ανανεώνει συνεχώς τις εντολές του.
      Η κρίση για την πολιτική συμπεριφορά και την πολιτική ενός κόμματος δεν είναι στιγμιαία, αλλά διαρκής. Και στον ιστορικό χρόνο της μεταπολίτευσης ο μεγάλος χρόνος διακυβέρνησης αναλογεί στο ΠΑΣΟΚ και όχι στη Νέα Δημοκρατία.
      Σε ό,τι αφορά αυτά που προσλαμβάνουν οι πολίτες για το θεάρεστο έργο της Κυβέρνησης μέχρι στιγμής, η πραγματικότητα είναι εντελώς διαφορετική.
      Θα ήταν χρήσιμο να καλέσουμε την Κυβέρνηση, σε ό,τι αφορά τις ρυθμίσεις για τα χρέη και τα πανωτόκια, να δώσει τα επίσημα στοιχεία από το Υπουργείο Οικονομικών, ώστε να γνωρίζουμε μέχρι στιγμής πόσοι αξιοποίησαν τα μέτρα σας. Θα ήταν πάρα πολύ ενδιαφέρον. Δεν θα κάνω κανένα άλλο σχόλιο.
      Απευθύνθηκε ο Κοινοβουλευτικός Εκπρόσωπος της Νέας Δημοκρατίας προς το ΠΑΣΟΚ και είπε ότι είμαστε οι πρωταθλητές των παραπολιτικών στηλών. Ε, πάει πολύ, κύριοι συνάδελφοι! Ο κ. ‘Εβερτ είναι πρωταθλητής παραπολιτικών στηλών;
      Ο κ. Έβερτ χθες σε τηλεοπτική συζήτηση επιβεβαίωσε –επειδή λέει καθόταν και δίπλα στον Πρωθυπουργό- τι ακριβώς ειπώθηκε στη συνάντηση. Μάλιστα τελευταία στιγμή τον απέτρεψαν οι δημοσιογράφοι από το να δώσει και τα ονόματα , σε ποιους δηλαδή αναφερόταν ο κύριος Πρωθυπουργός. Αυτό είναι ένδειξη παραπολιτικής από τον κ. Έβερτ;
      Και αν, εν πάσει περιπτώσει, εμείς θα υπέθετε κάποιος ότι μπορεί να ασχοληθούμε με την παραπολιτική, γιατί το Μέγαρο Μαξίμου δεν διέψευσε ότι υπήρξε τέτοια στιχομυθία, αλλά απλώς είπε ότι ο κύριος Πρωθυπουργός δεν χρησιμοποιεί τέτοιες λέξεις;
      Κυρίες και κύριοι συνάδελφοι, η υπεράσπιση της αυτονομίας της πολιτικής και η υπεράσπιση της διαφάνειας της δημόσιας ζωής είναι κοινό καθήκον όλων μας.
      ΒΥΡΩΝ ΠΟΛΥΔΩΡΑΣ: Το χαιρετίζουμε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Και εμείς θα στηρίξουμε κάθε πρωτοβουλία για την υπεράσπιση της αυτονομίας της πολιτικής και για την υπεράσπιση της διαφάνειας.
      Για να συμβούν όμως και τα δύο, δηλαδή για να επιτελέσουμε το υψηλό καθήκον να υπερασπιστούμε την αυτονομία της πολιτικής, θέλει ορθά αναστήματα και στάση ζωής, όχι ψιθύρους διαδρόμων, ευθυτενές βλέμμα, ευθεία κρίση που κατονομάζει και οδηγεί σε σημαντικά θεσμικά μέτρα προς την κατεύθυνση αυτή. Τα υπόλοιπα που αφορούν την παραπολιτική είναι δικά σας. Εμείς σας διαβεβαιώνουμε ότι θα μείνουμε στην πολιτική ζωή με ορθό το ανάστημα και ευθυτενή τη ματιά.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Καστανίδη.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, συζητούμε σήμερα το νομοσχέδιο για την ανταγωνιστικότητα της ελληνικής οικονομίας και πώς θα μπορέσουμε να τη βελτιώσουμε, να βελτιώσουμε την αποδοτικότητα, την παραγωγικότητα και να πετύχουμε την ανάπτυξη. Και αναρωτιέμαι: Με ποιο τρόπο; Με ποιο πρότυπο;
      Αν παρακολουθήσει κανείς τη συζήτηση που  έχει γίνει αυτές τις τρεις μέρες στη Βουλή, τον τρόπο με τον οποίο έχει διεξαχθεί θα αναρωτηθεί: Αυτό το πρότυπο και αυτό το υπόδειγμα θέλουμε να δώσουμε προς την ελληνική κοινωνία;
      Σήμερα, συζητάμε επί των άρθρων και βλέπει κανείς μία απέραντη γενίκευση της συζήτησης επί παντός επιστητού και να βγαίνουν μαχαίρια και να καθαρίζονται λογαριασμοί. Αν νομίζουμε ότι έτσι μπορούμε να δώσουμε πρότυπα ανταγωνιστικότητας, κάνουμε μεγάλο λάθος! Αυτό θα ήθελα να παρατηρήσω. 
      Θα μπορούσε κανείς να πέσει πάλι σ’ αυτόν τον κίνδυνο και να παρασυρθεί σ’ ένα είδος reality show που έχουν επιβάλει τα Μέσα Μαζικής Επικοινωνίας και το οποίο μεταφέρεται με κάποιο τρόπο και στη Βουλή. Δεν νομίζω ότι αυτό το αντικείμενο της έντονης φραστικής αλλά άνευ ουσιαστικού αντικειμένου αντιπαράθεσης μεταξύ Κυβέρνησης και Αξιωματικής Αντιπολίτευσης έχει λόγο.
      Εμείς είπαμε την άποψή μας επί του νομοσχεδίου και είπαμε ότι αυτό το νομοσχέδιο, έτσι όπως έρχεται και έτσι όπως διατυπώνεται, δεν πρόκειται να λύσει κανένα ουσιαστικό πρόβλημα ανταγωνιστικότητας. Αυτό το νομοσχέδιο απλώς επεκτείνει κατά ένα τρόπο, αλλά ουσιαστικά επαναλαμβάνει, την υπουργική απόφαση του ΠΑΣΟΚ.
      Εμείς, λοιπόν, πιστεύουμε ότι αυτό το νομοσχέδιο δεν πρόκειται να βελτιώσει ουσιαστικά τίποτα και γι’ αυτό και το καταψηφίζουμε, εκτός του ότι επαναλαμβάνω, ότι εμείς υποστηρίξαμε ότι ο κόσμος στον οποίο ζούμε σήμερα είναι έντονα ανταγωνιστικός και δεν προοιωνίζεται τίποτα το ουσιαστικά καλό για το μέλλον της ανθρωπότητας και της χώρας μας.
      Πρέπει να περάσουμε σε άλλο επίπεδο, σε μία άλλη κοινωνία, όπου βέβαια ο συναγωνισμός θα υπάρχει, αλλά όχι ανταγωνισμός μέχρι εξαφανίσεως του αντιπάλου ακόμα και με πολεμικά μέσα.
      Ειδικά τώρα για τα άρθρα που συζητάμε, τα καταψηφίζουμε. Πιο συγκεκριμένα, θα ήθελα να επανέλθω σ’ αυτό το περίφημο άρθρο 11 για τα δίδακτρα των ιδιωτικών εκπαιδευτηρίων.
      Ο Συνασπισμός, λοιπόν, απορρίπτει αυτήν τη ρύθμιση την οποία θεωρεί ως αποτέλεσμα ισορροπιών της Κυβέρνησης, με το επιχειρηματικό κεφάλαιο το οποίο πιέζει με διάφορους τρόπους να μπει ακόμη περισσότερο στον τομέα της παιδείας, εκμεταλλευόμενο τα κενά τα οποία παρουσιάζει το δημόσιο εκπαιδευτικό μας σύστημα και μάλιστα σήμερα που κατά τα φαινόμενα περιορίζονται ακόμη περισσότερο οι δυνατότητες σε πάρα πολλούς τομείς, γιατί δεν είναι μόνο τα παιδιά να πάνε στο σχολείο να κάτσουν μέσα στους τέσσερις τείχους, σ’ ένα θρανίο και να μάθουν ή να αποστηθίσουν κάποιες συγκεκριμένες γνώσεις, αλλά υπάρχει μια σειρά από άλλα επαγωγικά μέσα και τρόποι εκπαίδευσης. Ας αφήσουμε και το μεγάλο πρόβλημα του εκπαιδευτικού συστήματος το οποίο θα πρέπει εκ βάθρων να αναθεωρηθεί.
      Αυτά τα μέσα τα οποία πρέπει να παρέχει το εκπαιδευτικό σύστημα δεν παρέχονται και πάνω σ’ αυτό πατάει το ιδιωτικό κεφάλαιο το οποίο θέλει να τα αξιοποιήσει και εκμεταλλεύεται.
      Γι’ αυτό εμείς, κύριε Πρόεδρε, ζητήσαμε να αποσυρθεί, αλλά δεν βλέπουμε κάποια τέτοια διάθεση από την πλευρά της Κυβέρνησης. Καταψηφίζουμε και το συγκεκριμένο άρθρο 11, όπως και τα άλλα άρθρα.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Λεβέντη, και για το λακωνίζειν και για την ποιότητα του ύφους.
      Κυρίες και κύριοι συνάδελφοι, ήθελα να απευθύνω στο Σώμα μία παράκληση. Λόγω ορισμένων υποχρεώσεων που έχει ο κ. Ευθυμίου, αν είναι δυνατόν αντί για προτασσόμενο, να τον βάλουμε στο τέλος όλων των ομιλητών. 
      ΣΤΕΦΑΝΟΣ ΜΑΝΟΣ: Κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Στο τέλος, κύριε Μάνο, των ομιλητών. Βλέπω ότι διαμαρτύρεστε. Αν υπήρχε λόγος, κάποιος από τους Υπουργούς θα είχε λόγο να διαμαρτυρηθεί και όχι Βουλευτής. Θα μιλήσουν όλοι οι Βουλευτές και στο τέλος θα μιλήσει ο κ. Ευθυμίου. Νομίζω ότι ως αίτημα είναι σωστό.
      Γίνεται δυνατό το αίτημα του κυρίου συναδέλφου;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      Η Βουλή το έκανε δεκτό.
      Το λόγο έχει ο κ. Μάνος. 
      ΣΤΕΦΑΝΟΣ ΜΑΝΟΣ: Κυρίες και κύριοι συνάδελφοι, χθες ο κύριος Υπουργός είπε επί λέξει -διαβάζω από τα Πρακτικά- ότι «στο δρόμο προς τη Δαμασκό άλλοι ανακάλυψαν τα πλεονεκτήματα του σοσιαλισμού και άλλοι ανακάλυψαν αυτά του φιλελευθερισμού, τις οικονομίες της αγοράς και των κανόνων λειτουργίας της».
      Νομίζω ότι είναι αλήθεια. Δηλαδή διακρίνω από τις αγορεύσεις πολλών συναδέλφων του ΠΑΣΟΚ ότι πολλοί εξ αυτών πράγματι έχουν ανακαλύψει πλεονεκτήματα στο φιλελευθερισμό και στην οικονομία της αγοράς.
      Είναι επίσης αλήθεια ότι και η Νέα Δημοκρατία φαίνεται να ανακαλύπτει τα κομματικά πλεονεκτήματα του σοσιαλισμού. Αν δηλαδή διάβαζε κανείς με προσοχή αυτό το νομοσχέδιο, θα έλεγε ότι όραμα της Νέας Δημοκρατίας είναι να γίνει πιο ΠΑΣΟΚ από το ΠΑΣΟΚ.
      Αυτό το νομοσχέδιο αποτελείται από τρία τμήματα.
      Το πρώτο είναι η νομοθετική κατοχύρωση ενός περιττού -κατά τη γνώμη μου- Συμβουλίου Ανταγωνιστικότητας που είχε καθιερώσει το ΠΑΣΟΚ με απόφασή του. Το πρώτο τμήμα δηλαδή τι κάνει; Κάνει ακόμα ισχυρότερο κάτι το οποίο είχε κάνει το ΠΑΣΟΚ. Και σήμερα το έκανε ακόμα χειρότερο, γιατί το έκανε πολυπληθέστερο ο κύριος Υπουργός.
      Στην περίπτωση της ανανέωσης της «ΛΑΡΚΟ», για την οποία μίλησα προχθές και θα ξαναμιλήσω και σήμερα, τι κάνει; Επαναλαμβάνει ακριβώς μια παρόμοια διάταξη που πέρασε το ΠΑΣΟΚ πριν από τέσσερα χρόνια.
      Σε ό,τι αφορά τα δίδακτρα, τι κάνει; Αντικαθιστά μια περιπτωσιακή κατ’ έτος ανανεούμενη αγορανομική διάταξη με μια πάγια αγορανομική διάταξη, η οποία θα ισχύει κάθε χρόνο. ‘Έχω άδικο όταν λέω ότι είναι πιο ΠΑΣΟΚ και από το ΠΑΣΟΚ; Αυτό είναι το όραμα της Νέας Δημοκρατίας;
      Για τα δίδακτρα άκουσα διάφορες απόψεις. ‘Άκουσα ακόμα και από το ΠΑΣΟΚ την άποψη ότι τάχα θα μπορούσαμε να το δεχθούμε να απελευθερωθούν τελείως τα δίδακτρα, εάν προηγουμένως κάναμε κάτι για τα ολοήμερα σχολεία, έτσι ώστε να μην υποχρεώνονται οι φτωχοί άνθρωποι να στέλνουν τα παιδιά τους στα ιδιωτικά σχολεία.
      Η γνώμη μου, κύριοι συνάδελφοι, είναι ότι με καθεστώς απελευθερωμένο στα δίδακτρα, τα δίδακτρα θα είναι χαμηλότερα, δηλαδή ευνοϊκότερα για τους φτωχούς ανθρώπους, απ’ ό,τι θα είναι με την αγορανομική διάταξη που καθιερώνει σήμερα η Κυβέρνηση.
      Η Κυβέρνηση καθιερώνει μια διάταξη που προβλέπει ότι για φέτος θα αυξηθούν τα δίδακτρα περίπου 8% και στο τέλος θα αποδειχθεί ότι το 8% θα είναι το ελάχιστο και στην πραγματικότητα το ποσοστό θα είναι πάνω από αυτό. Υποστηρίζω ότι εάν ήταν ελεύθερα τα δίδακτρα, θα διαμορφώνονταν σε χαμηλότερα επίπεδα.
      Πέραν τούτου, θέλω να πω το εξής: ότι αντί να νοθεύουμε το σύστημα και να οδηγούμε σε πλήρεις παραλογισμούς, θα ήταν ορθότερο εάν η Κυβέρνηση θα ήθελε να βοηθήσει εξατομικευμένα εκείνους τους φτωχούς ανθρώπους που έχουν ανάγκη. Διότι ειπώθηκε ότι μερικοί υποχρεούνται να στείλουν τα παιδιά τους στο σχολείο. ‘Όσοι υποχρεούνταν, εάν τα εισοδήματά τους το δικαιολογούν, να τους βοηθήσει ευθέως το κράτος. Αυτό θα ήταν υγιέστερο και σωστότερο.
      ‘Έρχομαι τώρα στο ζήτημα της «ΛΑΡΚΟ», το οποίο κατά τη γνώμη μου είναι πιο σοβαρό από την σιωπή του κυρίου Υπουργού. Διότι ο κύριος Υπουργός φρόντισε να μην πει τίποτε για τη «ΛΑΡΚΟ», μολονότι αναφέρθηκε και από εμένα αρκετά έντονα. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ) 
     Πρώτα απ’ όλα δεν είπε τίποτα για την προσπάθεια του Γενικού Λογιστηρίου, δηλαδή του Υπουργείου Εθνικής Οικονομίας, να εξαπατήσει τη Βουλή με την έκθεσή του. Η έκθεση του Γενικού Λογιστηρίου λέει ότι από τη συνέχιση της λειτουργίας θα έχουμε αύξηση εσόδων και παραλείπει να μας πει, ότι η «ΛΑΡΚΟ» χάνει 20 έως 30 εκατομμύρια ευρώ το χρόνο, στα οποία πρέπει να προστεθούν οι ζημίες που υφίσταται η ΔΕΗ, η οποία επιδοτεί το ρεύμα το οποίο προσφέρει στη «ΛΑΡΚΟ». Θα είναι άλλα 10 με 15 εκατομμύρια ευρώ αυτά. Αυτήν την τεράστια, λοιπόν, πρόσθετη επιβάρυνση, που φτάνει σχεδόν τα 200 εκατομμύρια ευρώ, γι’ αυτήν την τετραετία, στα πλαίσια της διαφάνειας και της αλήθειας -την οποία πρέπει να ξέρουμε όλοι- την αποσιωπά το Υπουργείο Οικονομίας.
     Νομίζω ότι την επόμενη φορά που θα συμβεί αυτό, θα στραφώ δικαστικώς κατά του Διευθυντή του Γενικού Λογιστηρίου για προσπάθεια παραπλάνησης της Βουλής, διότι κατά τη γνώμη μου δεν κάνει το καθήκον του, όταν δεν μας λέει την αλήθεια. Αυτά σε ό,τι αφορά αυτό το τμήμα.
      Υπάρχει, όμως, και ένα σοβαρότερο τμήμα, κύριοι συνάδελφοι. Της «ΛΑΡΚΟ» γιατί της δίνουμε με νόμο δικαίωμα λειτουργίας και όχι με μία κοινή διοικητική πράξη; Διότι δεν υπάρχει δημόσιος λειτουργός να βάλει την υπογραφή του στη διοικητική πράξη. Γιατί; Διότι φοβάται.
      Η «ΛΑΡΚΟ» αποβάλλει ετησίως ένα εκατομμύριο σκουριές στη θάλασσα. Αυτές οι σκουριές είναι γεμάτες από βαρέα μέταλλα τα οποία καταστρέφουν τους ζώντες οργανισμούς και σας βεβαιώνω ότι μπορεί να προκαλέσουν πολύ μεγάλες ζημιές στην υγεία των ανθρώπων. Τα ψάρια που τρώμε μπορεί να προκαλέσουν πολύ μεγάλη ζημιά.
      Το γεγονός ότι νομοθετεί η Βουλή είναι για να καλύψει τις ευθύνες της Κυβέρνησης και των Υπουργών και των δημοσίων λειτουργών διότι παραβιάζουν διεθνείς συνθήκες, τη Συνθήκη του Λονδίνου την οποία έχει προσυπογράψει η Ελλάδα και έχει κυρώσει. Παραβιάζει τις κοινοτικές οδηγίες και να μην έχετε αμφιβολία ότι θα επαναληφθεί και εδώ το φαινόμενο του Κουρουπητού. Θα μας πάνε στα δικαστήρια και θα μας καταδικάσουν γι’ αυτό.
      Τώρα ερχόμαστε στο πρακτικό μέρος που λέω, τα πολιτικά πλεονεκτήματα του σοσιαλισμού που ανακαλύπτει η Κυβέρνηση. Βάζουν το εξής δίλημμα: Τι θέλετε να κάνουμε; Να κλείσουμε τη «ΛΑΡΚΟ»; Βέβαια να την κλείσουμε.
      Ερχόμαστε στο εξής: Λέμε στη «ΛΑΡΚΟ» εργάζονται χίλιοι έως χίλιοι διακόσιοι άνθρωποι. Αυτό είναι το σύνολο των εργαζομένων στη «ΛΑΡΚΟ». Θέλω να κάνετε όσο μπορείτε γρήγορα όσοι από σας έχετε αριθμητικές ικανότητες τον εξής υπολογισμό: Εγώ εκτιμώ ότι οι χίλιοι - χίλιοι διακόσιοι άνθρωποι αν πληρώνονται για να κάθονται, θα είναι πανευτυχείς εισπράττοντας 15.000.000.000 ευρώ το χρόνο. Δηλαδή 15.000.000.000 ευρώ για χίλιους - χίλιοι διακόσιους ανθρώπους! Φαντασθείτε να τα πληρώνουμε για μια συνεχή πενταετία! Να πληρώνονται και να μην εργάζονται και να είναι και ασφαλισμένοι. Θα εξοικονομήσουμε περί τα 100.000.000.000 σε σχέση με αυτό που κάνει η Κυβέρνηση και θα είναι και ευτυχείς οι άνθρωποι, διότι αμειβόμενοι σωστά γι’ αυτήν την πενταετία, θα έχουν την ευκαιρία να βρουν αλλού δουλειά. Δεν υπάρχει κανένα δίλημμα, υπάρχει απλώς οκνηρία κυβερνητική στο να κάνει σωστά το καθήκον της. Διότι, επαναλαμβάνω, παραβιάζουμε σειρά διεθνών συνθηκών για να το κάνουμε αυτό και προκαλούμε ασφαλώς προβλήματα στην υγεία πολλών ανθρώπων.
      Ευχαριστώ πολύ, κύριοι συνάδελφοι.
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις».
      Ο κ. Βερελής έχει το λόγο.
      Πιστεύω να ακολουθήσετε το παράδειγμα του κ. Μάνου, κύριε Βερελή, για οκτώ λεπτά.
      ΧΡΙΣΤΟΣ ΒΕΡΕΛΗΣ: Μάλιστα, κύριε Πρόεδρε.
      Κύριε Πρόεδρε, πριν από τις εκλογές η Νέα Δημοκρατία, Κυβέρνηση σήμερα, επαγγελλόταν την επανίδρυση του κράτους, ένα σύνθημα το οποίο υποθέτω ότι σε μεγάλο βαθμό απέδωσε. Σήμερα, επτά μήνες μετά, κάνουμε μία αποτίμηση τι ήταν αυτή η επανίδρυση του κράτους, τι εννοούσε η Νέα Δημοκρατία διότι τότε ήταν ασαφές. Εννοούσε η Νέα Δημοκρατία ενδεχομένως την ίδρυση του Υπουργείου Τουριστικής Ανάπτυξης ως επανίδρυση του κράτους; Εννοούσε η Νέα Δημοκρατία ότι θα θεσμοθετούσε αυτήν την επιτροπή για τη βελτίωση της ανταγωνιστικότητας το Εθνικό Συμβούλιο Ανταγωνιστικότητας; Ή μήπως θα έπρεπε να εννοεί ότι είχε ένα οργανωμένο σχέδιο και είχε προβλέψει πώς θα μπορούσε να επιβάλει μια θεσμική ανανέωση της λειτουργίας της Κυβέρνησης;
Ή μήπως ως λειτουργία της Κυβέρνησης η Νέα Δημοκρατία βλέπει αυτό το οποίο είδαμε και χθες και για το οποίο τόσο ψηλοί τόνοι σηκώθηκαν;
     Θα ήθελα να πω -δυστυχώς δεν είναι εδώ- στον Κοινοβουλευτικό Εκπρόσωπο της Νέας Δημοκρατίας ότι ανάμεσα στον ελιτισμό του ΕΚΑΛΗ CLUB και στο σουβλατζήδικο του «ΜΠΑΪΡΑΚΤΑΡΗ», το οποίο είναι και πολύ καλό, υπάρχουν άλλοι χώροι. Υπάρχει η Βουλή των Ελλήνων, το Υπουργικό Συμβούλιο, το Μέγαρο Μαξίμου. Υπάρχει ο Κυβερνητικός Εκπρόσωπος, για να κάνει ανακοινώσεις για την κυβερνητική πολιτική. Διότι τα θέματα τα οποία καταγράφονται σήμερα στον Τύπο και αποτελούν, βεβαίως, κομμάτι του δημόσιου διαλόγου είναι ζητήματα πάρα πολύ σοβαρά.
     Εδώ, όμως, μπαίνει ένα θέμα: Τα είπε ο Πρωθυπουργός; Δεν ξέρει κανείς. Δεν τα είπε; Τα είπε και μετανόησε μετά; Τα είπε, προκειμένου να δημιουργηθεί ένα κλίμα και να φύγουμε από άλλα ζητήματα; Εν πάση περιπτώσει η Κυβέρνηση οφείλει να δώσει εξηγήσεις και για να μην σηκώνονται οι τόνοι και για να έχουμε τη σοβαρότητά μας.
     Αν θέλουμε να μιλήσουμε για θέματα τα οποία είναι σημαντικά -επειδή άκουσα και πολλούς συναδέλφους να αναφέρονται εδώ- πρέπει να ξέρουμε ότι στην οικονομία, η οποία επηρεάζει την ανταγωνιστικότητα, το βασικό είναι το κλίμα το οποίο υπάρχει. Και επειδή ξεκινήσαμε μια κουβέντα χθες στη Βουλή για το τι σήμαινε η υποτιθέμενη απογραφή την οποία έκανε η Νέα Δημοκρατία, έχω να σας πω ένα ακόμη στοιχείο, που είχα την ευκαιρία χθες το βράδυ να συζητήσω με τον κ. Αλογοσκούφη στην επιτροπή.
     Η απογραφή δεν έγινε. Μία μετάθεση λογαριασμών ήταν. Είπε ο κ. Αλογοσκούφης ότι εδώ βρέθηκε το χρέος να είναι μεγαλύτερο απ’ αυτό το οποίο δηλωνόταν. Τον ρώτησα χθες. Τον ρωτώ πάλι και σήμερα. Θα σας πω τι απάντηση πήρα και θα σας πω, επίσης, ότι το θέμα -αφού υπήρχε αυτή η απάντηση- χρήζει περαιτέρω διερεύνησης και ότι δημιουργήθηκε ένα μεγάλο πολιτικό ζήτημα για την Κυβέρνηση. Προκειμένου να καθοριστεί το λεγόμενο ενδοκυβερνητικό χρέος, υπάρχουν οι υπολογισμοί των ομολόγων που έχουν τα νομικά πρόσωπα δημοσίου δικαίου και είναι εκατόν πενήντα περίπου τον αριθμό. Αυτά τα ομόλογα δημιουργούν αυτό που ονομάζουμε «λευκή τρύπα», για να γίνω κατανοητός και σε όσους δεν είναι τόσο ειδικοί. Αυτή η «λευκή τρύπα», λοιπόν, αυξάνει. Μειώνει δηλαδή το χρέος όσο περισσότερα ομόλογα έχουν αυτοί οι οργανισμοί.
     Τι έκανε, λοιπόν, η Κυβέρνηση, προκειμένου να έχουμε ως αποτέλεσμα την εμφανιζόμενη διόγκωση του χρέους; Αφαίρεσε μέσα από το λογισμό αυτό μια σειρά από τέτοια νομικά πρόσωπα δημοσίου δικαίου. Πώς; Αυθαιρέτως. Ποιο αφαίρεσε ως πρώτο; Το μεγαλύτερο. Αυτό που έχει τόσα αποθέματα σε ομόλογα όσο σχεδόν τα υπόλοιπα εκατόν σαράντα εννέα. Ποιο είναι αυτό; Είναι το Ταμείο Παρακαταθηκών και Δανείων. Και όταν ρώτησα τον κ. Αλογοσκούφη αν αληθεύει αυτό, μου απάντησε ότι «ναι» αληθεύει. Και όταν ρώτησα γιατί το έκανε, μου είπε ότι του το είπε η Τράπεζα της Ελλάδας. Μα, είναι η Τράπεζα της Ελλάδας αυτή η οποία κατευθύνει τον τρόπο απογραφής; Και γιατί δεν το έκανε η Τράπεζα της Ελλάδας τα προηγούμενα χρόνια; Και δεν εννοώ τα προηγούμενα πέντε ή δέκα προηγούμενα χρόνια, αλλά τα προηγούμενα δεκαπέντε και είκοσι χρόνια. Και αν ήταν έτσι, δεν όφειλε να βγει και να πει: Ξέρετε, υπάρχει επαναπροσδιορισμός του χρέους, αλλά λάβετε υπόψη σας ότι αφαιρέσαμε από μέσα το Ταμείο Παρακαταθηκών και Δανείων, για να έχετε μια ισορροπημένη εικόνα και να καταλάβετε τι έγινε. Όχι, αφήσαμε τον ελληνικό λαό σε μία πλάνη, προκειμένου να υποθέτει ότι εδώ υπήρχαν κρυφοί λογαριασμοί, ότι εδώ υπάρχουν διπλά βιβλία κ.ο.κ. Γίνεται δηλαδή εκκόλαψη μιας μικροπολιτικής εικόνας, την οποία η Νέα Δημοκρατία, όταν την εισπράττει, την απεκδύεται δημιουργώντας εδώ με φωνασκίες ένα κλίμα.
     Άκουσα συναδέλφους εδώ και άκουσα και τους κυρίους Υπουργούς και τον προλαλήσαντα συνάδελφο, Ανεξάρτητο Βουλευτή, να μιλούν περί της προσχώρησης στην ιδέα του φιλελευθερισμού. Ήθελα, λοιπόν, να θυμίσω σε ποια αγορά βρισκόμαστε, κυρίες και κύριοι συνάδελφοι. Βρισκόμαστε σε μια αγορά, η οποία έχει ανάμεσα στη ρύθμιση της αγοράς και στα ελεύθερα κομμάτια της ένα μεγάλο Τμήμα το οποίο λέγεται «ολιγοπώλια». Αυτά τα ολιγοπώλια καθορίζουν σημαντικότατα κομμάτια.
     Άκουγα τον κύριο Υπουργό Ανάπτυξης στη συζήτηση αυτού του νομοσχεδίου να λέει με υπερηφάνεια ότι εδώ ανέβηκαν οι τιμές των πετρελαίων διεθνώς κατά 50% και πλέον, ενώ οι τιμές λιανικής δεν ανέβηκαν τόσο. Ανέβηκαν κατά ένα μικρό ποσοστό, γύρω στο 20%-22%. Μα, είναι δυνατόν να λέγεται αυτό το πράγμα; Μόνο σε κάποιους οι οποίοι δεν αντιλαμβάνονται τι συμβαίνει μπορεί να υποθέσει κανείς ότι απευθύνεται ο κύριος Υπουργός και θα εξηγήσω και γιατί.
     Αυτό το οποίο παίζει ρόλο δεν είναι το σταθερό ποσό το οποίο γίνεται από φόρους και δασμούς και το οποίο παραμένει αναλλοίωτο και μεταφέρεται. Αυτό το οποίο παίζει ρόλο είναι η εργοστασιακή τιμή του πετρελαίου.
      Και εδώ, κυρίες και κύριοι συνάδελφοι, έχουμε τις μεγαλύτερες αυξήσεις από όλα τα διυλιστήρια της Ευρώπης και με συγκεκριμένα στοιχεία. Έχουμε μια αγορά, η οποία έχουμε πει επανειλημμένα ότι είναι ολιγοπωλιακή, και καλείται η Κυβέρνηση πάνω στα θέματα αυτά να δώσει μια σειρά από λύσεις. Δεν σας λέγω ότι το θέμα αυτό έχει μαγικές συνταγές. Σας λέγω, όμως, ότι σήμερα που μιλούμε ήδη δημιουργείται ένα καινούργιο θέμα αυξητικών τάσεων στη λιανική αγορά των πετρελαιοειδών, κάτι το οποίο δεν τιθασεύεται. Κάτι για το οποίο η Κυβέρνηση με την πάγια τακτική της -και θα το ξανακάνει πάλι αυτές τις μέρες, διότι πάλι το θέμα θα προχωρήσει στις εφημερίδες- θα δώσει ένα νεύμα στην αγορά ότι δεν πρόκειται να γίνουν συγκεκριμένοι έλεγχοι.
      Έθεσαν επίσης μια σειρά από θέματα οι συνάδελφοι εδώ, θέματα, για παράδειγμα για τα πανωτόκια. Ελέχθη από τον κύριο Κοινοβουλευτικό Εκπρόσωπο της Νέας Δημοκρατίας ότι εδώ ρυθμίστηκαν τα πανωτόκια και ότι τον πήραν διάφοροι άνθρωποι τηλέφωνο και του είπαν μπράβο. Ποια υπόθεση πανωτοκίων ρυθμίστηκε; Για να την ξέρουμε. Υπάρχει μια πρόθεση ρύθμισης. Υπάρχει μια διάταξη. Έχετε επικοινωνία με την αγορά; Έχετε γνωρίσει από τις τράπεζες ποιες υποθέσεις είναι αυτές που ρυθμίστηκαν. Γιατί εμείς που είμαστε σε περιοχές όπου έχουν τέτοια προβλήματα, δεν έχουμε πάρει χαμπάρι για καμία ρύθμιση. Ποιος είναι, λοιπόν, αυτός ο οποίος μπορεί να κάνει αυτό τον πλασματικό δημόσιο διάλογο;
      Και για να τελειώσω, να σας πω το εξής πάρα πολύ απλό: εδώ έχω παρακαλέσει τον κύριο Υπουργό και τον κύριο Υφυπουργό να μου δώσουν μια απάντηση σ’ ένα θέμα το οποίο αφορά τα άρθρα του νομοσχεδίου, γι’ αυτό το σύστημα μέτρησης. Είναι εξαιρετικά μεγάλης σημασίας. Αυτό το νομοσχέδιο δεν θα είχε λόγο ύπαρξης. Θα μπορούσε με μια παράγραφο να μεταφέρει κανείς και να πει ότι αυτή η συγκεκριμένη υπουργική απόφαση που υπήρχε μετατρέπεται και γίνεται νόμος και τελειώνει η ιστορία. Όχι να απασχολείται η Βουλή επί τρεις μέρες και άλλες τρεις μέρες η επιτροπή.
      Υπάρχει, όμως, ένα θέμα το οποίο θα μπορούσε να δώσει μια συγκεκριμένη ουσία. Η χώρα πρέπει να έχει ένα συγκεκριμένο δείκτη δικό της μέτρησης ανταγωνιστικότητας. Αναφέρεται μέσα ότι θα τον έχει. Πότε θα τον έχει, κύριε Υφυπουργέ; Σας το ρώτησα πάλι. Νομίζω ότι πρέπει να υπάρχει μια δέσμευση, διότι διαφορετικά δεν υπάρχει, πιστεύω, δικαιολόγησή του γιατί έρχεται μ’ ένα νομοσχέδιο η θεσμοθέτηση μιας επιτροπής, όσο και αν έχουμε πει ότι αυτό είναι σωστό.
      Ευχαριστώ, κύριοι συνάδελφοι.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Και εμείς ευχαριστούμε για τη συνέπεια στο χρόνο.
      Το λόγο έχει ο Υφυπουργός κ. Παπαθανασίου.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριοι συνάδελφοι, δεν πήρα το λόγο μέχρι τώρα, διότι τα περισσότερα πράγματα απ’ όσα είπαν οι προηγούμενοι ομιλητές δεν αναφέρονταν στο συγκεκριμένο νομοσχέδιο. Και το τι σημαίνει πολιτική αμηχανία -ένας όρος που χρησιμοποίησε, νομίζω, ο κ. Βενιζέλος- φάνηκε πολύ καθαρά στη σημερινή εικόνα της Αντιπολίτευσης, όπου επειδή συμφωνεί -το είπε άλλωστε- με το μεγαλύτερο κομμάτι του νομοσχεδίου, μη έχοντας τίποτε άλλο να πει, συζήτησε περί παντός επιστητού, από τα παραπολιτικά μέχρι το τι γινόταν και το πόσο ο λαός την εμπιστευόταν, πριν από μερικά χρόνια. Εγώ, λοιπόν, θα προσπαθήσω να απαντήσω στα πιο σημαντικά απ’ αυτά και βέβαια δεν θα επεκταθώ σε όλα τα ζητήματα.
      Κατ’ αρχάς να πω στον κ. Παπουτσή, που είναι εδώ, ότι πράγματι το συγκεκριμένο Συμβούλιο Ανταγωνιστικότητας είχε δημιουργηθεί επί ΠΑΣΟΚ και ο Υπουργός κ. Σιούφας το αναγνώρισε, όπως θα δείτε, αν διαβάσετε την ομιλία του στο Κοινοβούλιο. Και τα θετικά τα αναγνωρίζουμε. Άρα, κακώς είπατε ότι το εμφανίζουμε ως δικό μας. Δεν το εμφανίζουμε ως δικό μας, είναι κάτι το οποίο ξεκίνησε επί των ημερών του ΠΑΣΟΚ. Ό,τι είναι καλό, το κρατάμε και το επεκτείνουμε.
      Πιστεύουμε ότι η νομοθέτησή του το ενισχύει -διότι οι αποφάσεις ήταν στον αέρα- δίνει κύρος στις ίδιες του τις αποφάσεις, στον τρόπο λειτουργίας του, το θεσμοθετεί, το βάζει δίπλα από τον Υπουργό με συγκεκριμένους κανόνες και δεν το αφήνει στην εκάστοτε επιθυμία του εκάστοτε Υπουργού, που μπορεί τη μια να το θέλει και την άλλη να μην το θέλει. Και εν πάση περιπτώσει, σηματοδοτεί τη σημασία την οποία έχει η ανταγωνιστικότητα για τη χώρα και για την πολιτική της Κυβέρνησης. Και υπ’ αυτή την έννοια, φαντάζομαι ότι πάνω σε αυτό βασίζεται και η συμφωνία της Αντιπολίτευσης στα περισσότερα άρθρα.
      Βέβαια μέσα στα διάφορα που αναφέρατε, φεύγοντας από το ίδιο το νομοσχέδιο: αναφερθήκατε και στην απογραφή. Μία μόνο παρατήρηση θα ήθελα, κύριε Παπουτσή, να κάνω σε αυτά τα οποία είπατε εσείς, επειδή μιλήσατε περί πολιτικής απρέπειας του κ. Αλογοσκούφη να διαβάσει μέρος μόνον του κειμένου, το οποίον, όμως, σημειώνω, κατέθεσε εξ ολοκλήρου στη Βουλή. Αν αυτό είναι πολιτική απρέπεια, θεωρώ ότι είναι χειρότερη απρέπεια το να διαβάζετε μέρος μόνον της παραγράφου. Διότι η παράγραφος…
      ΧΡΗΣΤΟΣ ΠΑΠΟΥΤΣΗΣ: Το μισό κατέθεσε ο κύριος Υπουργός.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εγώ λέω ότι εσείς στην παράγραφο που διαβάσατε, σταματήσατε και δεν διαβάσατε την τελευταία πρόταση. Και είμαι υποχρεωμένος να το κάνω για αποκατάσταση της αλήθειας. Διότι διαβάσατε ότι στην περίπτωση της Ελλάδας -είπατε κάπου- διαφάνηκε ότι οι ελληνικές αρχές επέλεξαν το 2002, εν συνεχεία πολυάριθμων αιτημάτων για την αποσαφήνιση, το σύστημα εγγραφής σύμφωνα με την υπηρεσία παράδοσης. Αυτό το διαβάσατε.
      Αυτή η επιλογή επικυρώθηκε το 2002 από την EUROSTAT, πράγμα που επίσης διαβάσατε. Αυτό, όμως, που δεν διαβάσατε είναι η συνέχεια της πρότασης, που λέει: «Αφ’ ενός μεν γιατί είναι σύμφωνη με το ΕΣ 1995 και αφετέρου -και εδώ είναι το κουμπί της Αλέξαινας- γιατί οι ελληνικές αρχές είχαν δηλώσει ότι θα διέθεταν τις ημερομηνίες παράδοσης», με μόνη διαφορά ότι δεν τις διαθέσαμε ή δεν τις είχαμε ή δεν τις δώσαμε.
      Άρα, κύριε Παπουτσή, στα περί πολιτικής απρέπειας οφείλω μια απάντηση. Εγώ δεν θα το έθετα το θέμα, διότι δεν είναι ζήτημα του σημερινού νομοσχεδίου, αλλά οφείλω την απάντηση προς αποκατάσταση της αληθείας. 
      Τώρα, όσον αφορά το αν -άλλη ανησυχία ορισμένων ομιλητών του ΠΑΣΟΚ- καθυστερούμε, δεν κάνουμε έργο, να μην έχετε τέτοια ανησυχία. Διότι εκτός από την πολιτική αμηχανία, την οποία έχετε, έχετε και πολιτική ανυπομονησία. Θα έρθει και ο αναπτυξιακός νόμος και εκεί θα σας δοθεί η ευκαιρία να κάνετε την όποια κριτική θέλετε. Θα έρθει ο φορολογικός νόμος και εκεί θα δούμε αν και κατά πόσον έχουμε τάση να βοηθήσουμε τη ραχοκοκαλιά, που λέτε, των μικρομεσαίων επιχειρήσεων.
      Εγώ θα ήθελα απλώς να πω ότι αναφορικά με τις μικρομεσαίες επιχειρήσεις, που πράγματι είναι η ραχοκοκαλιά -και τουλάχιστον στον ομιλούντα μην λέτε ότι δεν υπάρχει εκπροσώπηση στην Κυβέρνηση από πλευράς μικρομεσαίων επιχειρήσεων, κάποιος ομιλητής πάλι το είπε- νομίζω ότι και η μάχη κατά του παρεμπορίου και το γεγονός ότι μεταφέρθηκαν 80.000.000 ευρώ από το Γ΄ Κοινοτικό Πλαίσιο Στήριξης -ειδικά για την ενίσχυση μικρών και πολύ μικρών εμπορικών κυρίως επιχειρήσεων- και η μείωση φορολογικών συντελεστών και η απλοποίηση των διαδικασιών και η διαφάνεια στις κρατικές προμήθειες, για να ανοίξει το παιχνίδι και να μπουν και άλλοι μέσα εκτός από αυτούς που είναι ήδη μέχρι τώρα και σχεδόν μονοπωλούν την κατάσταση, είναι συγκεκριμένα μέτρα που ευνοούν τις μικρομεσαίες επιχειρήσεις και οδηγούν βεβαίως και στην ανάπτυξη.
      Τέλος αναφέρθηκε και το θέμα των τιμών και της ακρίβειας, ειδικά μάλιστα από τον κ. Κουλούρη με προσωπικές αιχμές εναντίον μου, στις οποίες δεν απάντησα και φαντάζομαι αυτό να εξετιμήθη. Είπε κάτι περί αγορανομικών διατάξεων τις οποίες εφαρμόζουμε.
      Εμείς κατ’ αρχάς έχουμε μια αρχή. Οι νόμοι, όσο ισχύουν, εφαρμόζονται. Και εφαρμόζονται χωρίς διακρίσεις και χωρίς εξαιρέσεις. Αν δεν σου αρέσουν, τους αναιρείς. Θα έρθει, λοιπόν, η ώρα να επανεξετάσουμε -και το έχουμε πει- όλες τις αγορανομικές διατάξεις. Οι περισσότερες από αυτές που έχουν μπει περισσότερες στρεβλώσεις έχουν δημιουργήσει παρά έχουν επιλύσει προβλήματα. Όσες δεν χρειάζονται, διότι λειτουργεί ο ανταγωνισμός, θα καταργηθούν. Όσες χρειάζονται βελτίωση, θα βελτιωθούν και όσες χρειάζεται να παραμείνουν, θα παραμείνουν. Δεν έχουμε κανένα τέτοιο πρόβλημα.
      Είπε ότι μόνο με αυτές καταπολεμάμε την ακρίβεια και μάλιστα έφερε ορισμένα στοιχεία από το ΙΝΚΑ, τα οποία ευθέως αμφισβητώ και αμφισβητούνται και από την καθημερινή πρακτική. Αυξήσεις της τάξης του 40% και 50% κανείς δεν υποστηρίζει βεβαίως ότι υπάρχουν, χαρακτηριστική περίπτωση είναι η ΔΕΗ, αλλά και άλλα που αναφέρθηκαν. Τα αμφισβητώ ευθέως και το λέω.
      Μίλησε, λοιπόν, περί αποφάσεων που είχε λάβει. Εγώ λέω ότι και ο νόμος που είχε ψηφίσει το ΠΑΣΟΚ δεν είναι κακός νόμος. Χρήζει βελτίωσης, όμως, ο ν. 3190 περί πλανοδίου εμπορίου και υπαιθρίου εμπορίου. Θα έρθουν οι αλλαγές που χρειάζονται. Ήθελε για να εφαρμοστεί πέντε αποφάσεις και δύο προεδρικά διατάγματα. Αυτά από το Σεπτέμβριο που ψηφίστηκε ο νόμος μέχρι που αναλάβαμε εμείς δεν είχαν ψηφιστεί. Εμείς τις υπογράψαμε. Εφαρμόζονται. Τα προεδρικά διατάγματα είναι στο Συμβούλιο της Επικρατείας για έλεγχο. Έχουν σταλεί δεύτερη φορά μετά τις παρατηρήσεις.
      Θέλω να πω, λοιπόν, ότι ένας νόμος στον οποίο δεν βγάζουμε τις αποφάσεις που πρέπει για να τον εφαρμόσουμε, είναι άχρηστος νόμος. Και την ώρα που ο κ. Κουλούρης έκανε «γυρίσματα» στην αγορά, στις λαϊκές αγορές, εγώ θα του πρότεινα να επιβάλλει τα πρόστιμα στις λαϊκές αγορές εξακόσιες εβδομήντα δύο περιπτώσεις τα τελευταία δύο χρόνια δεν είχε επιβληθεί ούτε μια ποινή.
      Και όταν το κράτος θεσμοθετεί νόμους και διατάξεις και στη συνέχεια δεν επιβάλλει τις ποινές, τότε είναι προφανές ότι αυτό δίνει το στίγμα στην αγορά να λειτουργήσει όπως θέλει, ασύδοτα, διότι εδώ είναι ένα κράτος, το οποίο ανέχεται τα πάντα και δεν υπάρχουν επιπτώσεις για τη μη τήρηση των νόμων. Σε αντίθεση με εμάς, επαναλαμβάνω, που τους νόμους τους τηρούμε χωρίς εξαιρέσεις, αδιακρίτως και επιβάλαμε και τις ποινές, έστω και με καθυστέρηση, όπου μπορούσαμε βέβαια, λόγω του ότι ένα μεγάλο κομμάτι ήταν πολύ παλιό και είχε παραγραφεί.
      Σε αυτά που συμφωνεί η Αντιπολίτευση δεν νομίζω ότι υπάρχει λόγος να πω τίποτα. Έρχομαι τώρα στο συγκεκριμένο άρθρο περί διδάκτρων, για το οποίο έγινε πάρα πολύ συζήτηση. Κατ’ αρχάς θα μιλήσω για τα φροντιστήρια, γιατί και εσείς νομίζω, κύριε Πιπεργιά, και κάποιοι άλλοι ομιλητές είπαν: εντάξει για τα σχολεία. Σημείωσα την παρατήρηση του κ. Κουλούρη ότι συμφωνεί με τα σχολεία, αλλά τον απασχολούν τα φροντιστήρια.
      Θα σας θυμίσω ότι όταν είχαμε πει ότι θα απελευθερωθεί το σύστημα στα φροντιστήρια, διότι λειτουργεί ο ανταγωνισμός σε μεγάλο βαθμό, είχαν βγει είτε τα Μέσα Ενημέρωσης είτε πολλοί Βουλευτές και είχαν μιλήσει για τερατώδεις αυξήσεις που θα έρθουν και που αφορούν πράγματι το σύνολο του πληθυσμού της χώρας. 
      Και όμως δεν έγινε αυτό. Και τώρα μιλάμε με γεγονότα. Διότι αυτήν τη στιγμή βρισκόμαστε στο μήνα Οκτώβριο, οι εγγραφές έχουν γίνει, τα παιδιά έχουν αρχίσει τα φροντιστήρια και οι αυξήσεις που υπάρχουν στα φροντιστήρια είναι χαμηλότερες από αυτές που υπήρχαν, διότι υπάρχει ανταγωνισμός. Βλέπουμε διαφημίσεις. Δεν είναι η τιμή το κριτήριο με το οποίο θα αποφασίσει κανείς σε ποιο φροντιστήριο θα πάει. Είναι, όμως, και το θέμα της τιμής.
Μην αμφιβάλλετε ότι είναι έτσι. Τα στοιχεία το αποδεικνύουν, άλλωστε δεν το είπε και κανένας ότι έχουμε έξαρση των τιμών στα φροντιστήρια. Διαψευστήκατε γι’ άλλη μια φορά. 
      Επειδή μιλάμε πάλι για την ακρίβεια, να πω ότι εμείς δεν υποστηρίζουμε ότι δεν υπάρχει ακρίβεια. Ακρίβεια υπήρχε, την καταγγέλλαμε και συνεχίζουμε να λέμε ότι υπάρχει. Διότι όταν το 60% είναι ο μέσος όρος των αμοιβών του Έλληνα -εν σχέσει με την Ευρώπη- και οι τιμές είναι στο 100%, προφανώς υπάρχει ακρίβεια. Αλλά δεν υπάρχει νέο κύμα ακρίβειας. Δεν υπάρχει αυτό που είπατε κι εσείς, κύριε Πιπεργιά, ότι η ακρίβεια έχει φουντώσει και έχει φθάσει στα ύψη. Δεν είναι έτσι.
      Υπάρχει συγκεκριμένη πολιτική καταπολέμησης της ακρίβειας. Έχουμε κερδίσει μάχες, ο πόλεμος είναι πολύ δύσκολος, αλλά έχουμε σύστημα, οργανωμένη πολιτική και στρατηγική και έχουμε τα πρώτα αποτελέσματα. Κανένας δεν αμφισβητεί σήμερα τουλάχιστον σε μια μεγάλη κατηγορία, που είναι τα οπωροκηπευτικά, ότι οι τιμές είναι χαμηλότερες από πέρυσι. Βοήθησε και ο καιρός σ’ αυτό, δεν το κρύβουμε, αλλά υπάρχει και ένας έλεγχος στο χώρο αυτό που δεν υπήρχε πριν.
      Επίσης νομίζω ότι είναι προφανές ότι με αυτό το οποίο λέει για την επικείμενη ολυμπιακή ακρίβεια -που δεν ήλθε- για την ακρίβεια που «θα» έλθει τον Οκτώβριο και προαναγγέλλεται το μόνο που κάνει είναι να ρίχνει νερό στο «μύλο» της ακρίβειας. Κανένας δεν θέλει την ακρίβεια. Πρέπει όλοι να στεκόμαστε αντίθετοι, αλλά μην τη χρησιμοποιείτε. Διότι επαναλαμβάνω πως -χωρίς να υποστηρίζω ότι ζούμε σε μια κοινωνία που έχουν λυθεί όλα τα προβλήματα- τα θέματα έχουν πάρει ένα σωστό δρόμο.
      Στο θέμα των διδάκτρων των σχολείων, για το οποίο γίνεται πολλή κουβέντα, άκουσα πριν και τον κ. Μάνο να λέει ότι προσχωρήσαμε στο ΠΑΣΟΚ. Αυτό το οποίο λειτουργούσε μέχρι σήμερα ήταν ένα σύστημα ανέντιμο, ένα σύστημα το οποίο κορόιδευε τον κόσμο. 
      Βάζαμε αυξήσεις πριν από τρία χρόνια της τάξεως του 3%, 4% πληθωρισμό -τότε στην αρχή συμπεριλάμβαναν τα πάντα- δεν ετηρείτο αυτή η ρύθμιση από τα σχολεία και δεν επιβάλλετο πρόστιμο. Επτά πρόστιμα είχαν επιβληθεί και ο κ. Κουλούρης με απόφασή του τα πήρε πίσω. Έχω και έγγραφο της Υπηρεσίας. Δεν έχουν αλλάξει οι διευθυντές των Υπηρεσιών. Είναι αυτοί που είχατε εσείς -σας το λέω προκαταβολικά.
      Αυτό το έγγραφο λέει ότι αυτές οι αποφάσεις κοινοποιήθηκαν στις αρμόδιες ΔΟΥ, προκειμένου να εισπραχθούν τα πρόστιμα. Το μοναδικό που είχε πληρώσει το πρόστιμο ήταν το Λεόντειο Λύκειο Πατησίων και στη συνέχεια όλα τα παραπάνω εκπαιδευτήρια υπέβαλλαν αιτήσεις θεραπείας ενώπιον του Υπουργού για απάλειψη του προστίμου, οι οποίες έγιναν δεκτές.
      Κατά την επόμενη σχολική περίοδο 2002-2003, μετά την έκδοση του νόμου που καθόριζε ποσοστό αύξησης 4% στα δίδακτρα του σχολικού έτους 2002-2003 και ύστερα από ελέγχους βρέθηκαν τόσα εκπαιδευτήρια που είχαν παραβάσεις. Η Υπηρεσία έκανε εισήγηση και λέει ότι αυτές οι αποφάσεις δεν προχώρησαν και παρέμειναν σε εκκρεμότητα στα γραφεία της πολιτικής ηγεσίας.
      Αυτό τι δείχνει; Δείχνει ότι η μέχρι σήμερα κατάσταση ήταν σίγουρα λανθασμένη. Λέγαμε προς τα έξω ότι δήθεν κάναμε κάποιον έλεγχο και στην πράξη ανεχόμασταν την παρανομία. Αυτό που κάνουμε εμείς βάζει τα πράγματα στη θέση τους. Γιατί βέβαια δεν θέλω να πω για το περυσινό σύστημα που έβαζε στα βασικά ένα πλαφόν και άφηνε ελεύθερα τα άλλα και ο μέσος όρος αύξησης ήταν 14%, 15% -ίσως και παραπάνω.
      Τι λέμε εμείς, λοιπόν; Λέμε ότι για μεν φέτος -επειδή ο μήνας είναι Σεπτέμβριος και δεν μπορεί ξαφνικά να αλλάξει το σύστημα- θα υπάρχει ένα συγκεκριμένο ποσοστό αύξησης για τα πάντα: τα βασικά δίδακτρα, τα μεταφορικά, τις συμπληρωματικές υπηρεσίες, για όλα. 
      Πώς υπολογίζεται αυτό; Δεν υπολογίζεται αυθαίρετα κατά τη βούληση του Υπουργού ή καθ’ οιονδήποτε άλλον τρόπο, αλλά παίρνει σαν στοιχεία ένα βασικό στοιχείο κόστους που είναι για τις επιχειρήσεις, για τα ιδιωτικά σχολεία -διότι τα ιδιωτικά σχολεία είναι και επιχειρήσεις και πρέπει να λέμε τα πράγματα με το όνομά τους- το μέσο κόστος των καθηγητών -αυτό είναι 9,8% και δεν το αμφισβήτησε στην επιτροπή ούτε και ο εκπρόσωπος της ΟΪΕΛΕ- και κατά το υπόλοιπο τον πληθωρισμό.
      Αυτός είναι ένας τρόπος που εξασφαλίζει ότι οι αυξήσεις, οι οποίες θα ζητηθούν, είναι οι πραγματικές αυξήσεις κόστους. Δεν είναι ούτε παραπάνω, αν θέλει ο σχολάρχης ούτε λιγότερες, αν θέλει ο Υπουργός.
      Για την επόμενη χρονιά -από του χρόνου- τι λέμε; Απελευθερώνουμε την Α΄ γυμνασίου και την Α΄ δημοτικού. Έχει ο γονιός χρόνο μπροστά του να επιλέξει ποιο σχολείο του αρέσει, αλλά και ποιο αντέχει οικονομικά αλλά από τη στιγμή που μπει το παιδί του σ’ αυτό το σχολείο για όλο το διάστημα μέχρι να ολοκληρώσει τον κύκλο είτε του δημοτικού είτε του γυμνασίου-λυκείου δεν μπορεί να εκβιαστεί για να το πάρει και να φύγει. Δεν μπορεί να εκβιαστεί από κάποιον σχολάρχη που -ενδεχομένως- θα ήθελε ξαφνικά να αυξήσει υπέρμετρα τα δίδακτρα.
      Αυτό είναι ακριβώς εκείνο που θέλει ο γονιός: Να έχει εξασφαλίσει τη δυνατότητα να κάνει τον οικογενειακό προγραμματισμό, χωρίς να εκβιάζεται να πληρώσει παραπάνω. Διότι είναι αλήθεια ότι δεν μπορεί το παιδί να αλλάζει σχολείο και περιβάλλον, επειδή ξαφνικά άλλαξαν τα οικονομικά δεδομένα, όχι -ενδεχομένως- της δικής του οικογένειας, αλλά οι απαιτήσεις του σχολείου.
      Εδώ απαντώ και στην «κατηγορία» του κ. Μάνου για τα ελεύθερα δίδακτρα. Βεβαίως κι εγώ είμαι οπαδός της ελεύθερης αγοράς. Ελεύθερη αγορά δεν είναι ασύδοτη αγορά.
      Ελεύθερο δεν σημαίνει ότι μπαίνω μέσα και από εκεί και πέρα είμαι όμηρος εκείνου ο οποίος κάθε χρόνο μπορεί, επειδή ακριβώς εγώ δεν μπορώ να αλλάξω το περιβάλλον του σχολείου στο παιδί μου, να μου ζητήσει όση αύξηση θέλει. Ακριβώς η λογική είναι αυτή που λέει ότι ναι μεν ελεύθερη αγορά -ποφάσισε μόνος σου αν μπορείς να πας σ’ ένα σχολείο- αλλά από εκεί και πέρα, υπάρχει και η κοινωνική προστασία εκείνου που μπορεί κάποιος αύριο το πρωί να τον εκβιάσει, διότι ξέρει ότι δεν μπορεί να αλλάξει περιβάλλον και να του ζητήσει ό,τι θέλει.
      Λοιπόν, είναι μια λύση η οποία είναι έντιμη. Είναι μια λύση η οποία καλύπτει την πραγματική αύξηση του κόστους για τους σχολάρχες, ώστε να μπορούν να προγραμματίσουν τις επενδύσεις τους και τη στρατηγική τους και είναι, επίσης, έντιμη για τις οικογένειες οι  οποίες από τη στιγμή που αποφασίσουν να πάει το παιδί τους στην ιδιωτική εκπαίδευση -διότι μιλάμε για την ιδιωτική εκπαίδευση και δεν πρέπει να το ξεχνάμε- ξέρουν ότι δεν τους περιμένει καμία δυσάρεστη έκπληξη.
      Νομίζω ότι αυτά είναι τα βασικότερα σημεία τα οποία εθίγησαν από τους προηγούμενους ομιλητές. Δεν θέλω -επαναλαμβάνω- να επεκταθώ σε όλα τα άλλα γενικής πολιτικής, οικονομικής πολιτικής τα οποία εθίγησαν. Κάθε πράγμα στον καιρό του. Θα έρθουν νομοσχέδια σχετικά και εκεί θα δοθεί η ευκαιρία στην Κυβέρνηση να απαντήσει αναλυτικά και με στοιχεία.
      Ευχαριστώ πολύ.
      ΑΓΓΕΛΟΣ ΤΖΕΚΗΣ: Κύριε Πρόεδρε, το λόγο.
      ΧΡΗΣΤΟΣ ΠΑΠΟΥΤΣΗΣ: Το λόγο, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, θέλω να σας ενημερώσω ότι από τον κατάλογο που έχω μπροστά μου προκύπτει ότι χωρίς δευτερολογίες, θα φθάσουμε μέχρι τις πέντε παρά. Το λέω αυτό εάν εσείς θέλετε και συμφωνείτε, να συντομεύσει ο χρόνος των αγορεύσεων. Αν διαφορετικά …
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, από τα οκτώ πήγαμε στα δεκατρία λεπτά....
      ΠΡΟΕΔΡΕΥΩΝ (Γεώργιος Σούρλας): Σας ενημερώνω ότι θα πάμε μέχρι τις πέντε παρά, χωρίς δευτερολογίες. Αν εσείς το θέλετε, το Προεδρείο αντέχει και δέχεται τη δική σας βούληση. Κανένα πρόβλημα.
      Συνεχίζουμε, λοιπόν.
      Κύριε Παπουτσή, πριν από εσάς έχει ζητήσει το λόγο ο κ. Τζέκης.
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, η παρέμβασή μου έχει να κάνει μ’ αυτό που ακούστηκε από τον κύριο Υπουργό για τις μικρομεσαίες επιχειρήσεις. 
      Πιστεύουμε ότι η Κυβέρνηση θα πρέπει λίγο να χαμηλώσει τους τόνους. Βέβαια έδειξε μεγάλο ενδιαφέρον για τις μικρομεσαίες επιχειρήσεις. Ήταν η μεγάλη φοροεπιδρομή που έκανε με τις ανέλεγκτες υποθέσεις, εκεί που πραγματικά άρπαξε δισεκατομμύρια δραχμές από τους μικροεπαγγελματίες και από τις μικρές επιχειρήσεις. Είναι γνωστά και είναι νωπά ακόμα τα σημάδια που άφησε αυτή η φοροεπιδρομή.
      Μάλιστα, κύριε Πρόεδρε, σ’ αυτό το σημείο να πω το εξής: Η Νέα Δημοκρατία όταν η Κυβέρνηση του ΠΑΣΟΚ έκανε κάτι αντίστοιχο -έχω εδώ και τα Πρακτικά της Βουλής- και συγκεκριμένα ο κ. Αλογοσκούφης ήταν δριμύτατος. Όχι μόνο καταψήφισε τη σχετική πρόταση, αλλά υπερτόνισε ότι αρπάζουν τα χρήματα των μικρομεσαίων επιχειρήσεων, έχει στεγνώσει η αγορά και οδηγούν αυτές τις επιχειρήσεις στον υπέρμετρο δανεισμό τους από τις τράπεζες.
      Άρα, το ενδιαφέρον για τη μικρομεσαία επιχείρηση δεν μπορεί να είναι μόνο το κτύπημα του παραεμπορίου και δεν μπορεί να είναι μόνο, όπως μας λέει η Κυβέρνηση, τα κονδύλια γιατί γνωρίζει πολύ καλά ότι η Ευρωπαϊκή Ένωση στα προγράμματα που δίνει για τα κονδύλια, βάζει περιορισμό και στον τζίρο, αλλά και στον αριθμό των εργαζομένων. Για να δούμε τώρα ποιες μικρομεσαίες επιχειρήσεις εννοεί η Κυβέρνηση γιατί η Ευρωπαϊκή Ένωση αυτά τα έχει λυμένα. Σχεδόν είναι οι μεγάλες μέσα στη δική μας χώρα.
      Τώρα όσον αφορά τις λαϊκές αγορές και τα σχετικά με το παραεμπόριο, δεν λέμε να μην υπάρχει ο έλεγχος. Να υπάρχει ο έλεγχος, αλλά ξέρετε ότι και το παραεμπόριο είναι παράγωγο αυτού του συστήματος. Είναι δεκαετίες που υπάρχει αυτό το λεγόμενο παραεμπόριο κι αν θέλετε, όχι μόνο το παραεμπόριο σ’ αυτές τις αγορές, αλλά υπάρχει παραεμπόριο και σ’ ένα κύκλωμα που κερδοσκοπεί. 
      Ποιο είναι αυτό; Είναι το κύκλωμα του πετρελαίου. Το κτύπησε κανείς, κάποια κυβέρνηση αυτό; Έβαλε εκεί ακριβώς το ζήτημα; Δεν το έβαλε και όχι τυχαία. Γιατί αυτό το παραεμπόριο πετρελαίου, αν θέλετε, ξεκινάει και από τα μεγάλα συμφέροντα.
      Μια και συζητάμε για τη μεγάλη ακρίβεια, έχουμε πει κατ’ επανάληψη, κύριε Πρόεδρε, στην Κυβέρνηση το εξής: Τι έλεγχο έχει ασκήσει προς τις δύο εταιρείες που διυλίζουν το πετρέλαιο για να δει εκεί το κόστος παραγωγής, πόσο το προμηθεύονται από την αγορά και πόσο μεταπουλάνε ύστερα το πετρέλαιο, αφού το διυλίζουν στις τέσσερις με πέντε εταιρείες που κάνουν το εμπόριο για να δούμε ποιος βγάζει τα λεφτά μέσα απ’ αυτό το κύκλωμα και τελικά γιατί ο καταναλωτής να πληρώνει.
      Εξάλλου, κύριε Πρόεδρε -και κλείνω μ’ αυτό- έχουμε τους μεγαλύτερους ειδικούς φόρους μέσα από την Ευρωπαϊκή Ένωση. Είναι η Ισπανία, η Πορτογαλία και εμείς. Αυτό σε σχέση με τη θεωρία της Κυβέρνησης, αλλά και της προηγούμενης που έλεγε ότι έχουμε το πιο φθηνό πετρέλαιο. Το πετρέλαιο και τα παράγωγά του θα μπορούσαν να είναι ακόμα πιο φθηνά εάν δεν είχαμε αυτούς τους υψηλούς έμμεσους φόρους που πραγματικά πληρώνουν τα λαϊκά νοικοκυριά.
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, απ’ ό,τι πληροφορούμαι από τον προκάτοχό μου κ. Χατζηγάκη και απ’ ό,τι διαβάζω εδώ στον κατάλογο, έχετε μιλήσει. Έχετε δικαίωμα να δευτερολογήσετε μετά από τις πρωτολογίες όλων των Βουλευτών. Αυτό βέβαια ισχύει και για τον εισηγητή του κόμματός σας τον κ. Πιπεργιά και μόνο ο Κοινοβουλευτικός Εκπρόσωπος του κόμματός σας έχει το δικαίωμα να πάρει το λόγο για τρίτη φορά.
      Θα παρακαλούσα να έχετε υπομονή για να σεβαστούμε και τον Κανονισμό. Αφού τελειώσει ο κατάλογος των πρωτολογιών, φυσικά θα πάρετε το λόγο.
      Σας παρακαλώ πολύ.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, αν μου επιτρέπετε, θα ήθελα να σας πω κάτι. Εγώ ζήτησα το λόγο επί της προσωπικής αναφοράς την οποία έκανε ο κύριος Υπουργός προηγουμένως, αμφισβητώντας την αξιοπιστία των δικών μου λόγων στην πρωτομιλία μου.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν αμφισβήτησα καμία αξιοπιστία. Έκανα μία κριτική και αυτό δεν είναι προσωπικό θέμα, κύριε Παπουτσή.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, το Προεδρείο διαπιστώνει ότι εδώ δεν πρόκειται για καμία συκοφαντία.
      Επειδή όμως, κύριε Παπουτσή, θέτετε το θέμα πάνω σ’ αυτήν τη βάση -υπήρξατε Υπουργός- και νομίζετε ότι υπήρξε προσωπική αναφορά και σας ενόχλησε αυτό, τότε σύντομα παρακαλώ να απαντήσετε.
    ΧΡΗΣΤΟΣ ΠΑΠΟΥΤΣΗΣ: Μάλιστα. Εξάλλου, θα είμαι πάρα πολύ σύντομος. 
    Κύριε Πρόεδρε, απλώς θέλω να πιστεύω ότι μου αναγνωρίζεται το δικαίωμα να διαβάζω σωστά κοινοτικά κείμενα. Το κείμενο, λοιπόν, το οποίο διάβασα από το Βήμα της Βουλής, το οποίο μάλιστα είναι απόσπασμα της μισής ομιλίας την οποία κατέθεσε ο κ. Αλογοσκούφης -γιατί αυτό έκανε, δεν παρουσίασε ολόκληρη την ομιλία του κ. Βανδεναμπέλ- είχε και έχει μία φράση ότι η επιλογή της Ελληνικής Κυβέρνησης του 2002 επικυρώθηκε από το EUROSTAT το 2002 εκείνη τη στιγμή. Και εξηγεί ο κ. Βανδεναμπέλ γιατί επικυρώθηκε. Επικυρώθηκε πάντως. Γιατί επικυρώθηκε; Γιατί ήταν σύμφωνη με το ESOL 1995.
    Τι σημαίνει αυτό; Σημαίνει ότι καταρρίπτει όλη την επιχειρηματολογία του Υπουργού Εθνικής Οικονομίας γιατί δείχνει ότι τα στοιχεία δεν ήταν πλαστά, δεν ήταν ψεύτικα, ότι η μεθοδολογία ήταν σωστή σύμφωνα με τη διεθνή ευρωπαϊκή πρακτική, ότι την ίδια πρακτική και την ίδια μεθοδολογία ακολουθούσαν όλες οι κυβερνήσεις.
    Και λέει μετά κάτι που γι’ αυτό με μέμφθηκε ο κ. Παπαθανασίου. Λέει, λοιπόν, ότι επιπλέον οι ελληνικές αρχές είχαν δηλώσει ότι θα διέθεταν τις ημερομηνίες παράδοσης. Συνεχίζει όμως ο κ. Βανδεναμπέλ και λέει ότι μετά τις εκλογές, τον Απρίλιο του 2004, οι ελληνικές αρχές έρχονται οι ίδιες με δική τους πρωτοβουλία και τους λένε, πρώτον, ότι δεν έχουμε ακόμα τις πληροφορίες παράδοσης και, δεύτερον, ότι αλλάζουμε και τη μεθοδολογία και επομένως εγγράψτε στον προηγούμενο προϋπολογισμό ως ελλείμματα.
    Αυτή είναι η πραγματικότητα. Το πολιτικό ολίσθημα και η ανευθυνότητα της πράξης είναι ακριβώς σ’ αυτό το σημείο, διότι ο κ. Αλογοσκούφης επέλεξε να μην είναι μόνο ο πολύ καλός μαθητής, αλλά επιχείρησε να πάρει και τον τίτλο του «σπασίκλα» στην τάξη. Για να μην τον αμφισβητήσει και κανένας, αυτοκαταγγέλθηκε και αυτομαστιγώθηκε.  Το κακό όμως είναι ότι οι επιπτώσεις για τη χώρα είναι πολύ σοβαρές.
    Γι’ αυτόν το λόγο, κύριε Πρόεδρε, δεν μπορώ να δεχθώ αυτό το οποίο είπε ο κ. Παπαθανασίου ότι πρόκειται περί πολιτικής απρέπειας, γιατί νομίζω ότι ο κ. Παπαθανασίου μου αναγνωρίζει τη δυνατότητα να διαβάζω σωστά τις κοινοτικές ορολογίες.
    ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, κατεγράφη επαρκώς η άποψή σας.
    (Θόρυβος στην Αίθουσα)
    ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, έχουν αυτά καμία σχέση με το νομοσχέδιο; Είναι απάντηση σ’ αυτά που είπε ο κ. Αλογοσκούφης το πρωί σε επίκαιρη ερώτηση.
    ΠΡΟΕΔΡΕΥΩΝ (Γεώργιος Σούρλας): Ακούστε, όμως, κάτι, κύριε Καραμάριε. Όταν γίνεται μία προσωπική αναφορά για ανευθυνότητα ενός στελέχους της πρώην κυβέρνησης για κακοποίηση ενδεχομένως εγγράφων, το Προεδρείο οφείλει να δώσει τη δυνατότητα να απαντήσει.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, θα μπορούσα να έχω το λόγο;
    ΠΡΟΕΔΡΕΥΩΝ (Γεώργιος Σούρλας): Μάλιστα, κύριε Υπουργέ.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ευχαριστώ, κύριε Πρόεδρε.
    Κύριε Παπουτσή, με συγχωρείτε, αλλά και εσείς καταλαβαίνετε πολύ καλά. Χαρακτηρίσατε το πρωί πολιτική απρέπεια το γεγονός ότι κατά τη γνώμη σας ο κ. Αλογοσκούφης διάβασε ή κατέθεσε μέρος του κειμένου. 
    ΧΡΗΣΤΟΣ ΠΑΠΟΥΤΣΗΣ: Και όχι το επίμαχο σημείο.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Και είπα ότι, εάν αυτό το ονομάζετε πολιτική απρέπεια, εγώ θεωρώ ότι είναι μεγαλύτερη πολιτική απρέπεια το να διαβάζετε από μία παράγραφο τη μισή.
    Εάν, δηλαδή, εσείς θεωρείτε πολιτική απρέπεια από ένα κείμενο τεσσάρων σελίδων το να μη διαβάσει ο κ. Αλογοσκούφης στα τρία λεπτά που έχει και τις τέσσερις σελίδες, αλλά να διαβάσει αυτά που κατά τη γνώμη σας τον συνέφεραν, εγώ λέω ότι θεωρώ ότι είναι μεγαλύτερη πολιτική απρέπεια -δικός σας είναι ο χαρακτηρισμός- το να διαβάζετε μία παράγραφο και να τη σταματάτε δέκα λέξεις πριν το τέλος. 
    ΧΡΗΣΤΟΣ ΠΑΠΟΥΤΣΗΣ: Την εξήγησα όμως.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τίποτα άλλο!
    Από εκεί και πέρα, επί της ουσίας των όσων είπατε ο λαός και ο πολίτης έχει κρίση και κρίνει.
    ΠΡΟΕΔΡΕΥΩΝ (Γεώργιος Σούρλας): Δόθηκαν, λοιπόν, οι διευκρινίσεις έτσι ευπρεπώς και σύντομα.
    Το λόγο έχει ο κ. Ξενοφών Βεργίνης για να επανέλθουμε στην ουσία των άρθρων.
     ΘΕΟΔΩΡΟΣ ΣΚΡΕΚΑΣ: Αν μου επιτρέπετε, το έλλειμμα προσδιορίστηκε με βάση τα στοιχεία που είχαν. Και εγώ λέω ότι ήδη υπάρχουν 500 δισεκατομμύρια, τα οποία δεν έχουν πληρωθεί στους προμηθευτές από το κράτος. Αυτά εμφανίζονται στον προηγούμενο προϋπολογισμό; Όχι.
     ΠΡΟΕΔΡΕΥΩΝ (Γεώργιος Σούρλας): Τώρα, όμως, είναι στο Βήμα ο ομιλητής και πρέπει να του δώσουμε τη δυνατότητα να μιλήσει.
     Κύριε Βεργίνη, έχετε το λόγο και παρακαλώ να είστε σύντομος.
     ΞΕΝΟΦΩΝ ΒΕΡΓΙΝΗΣ: Θα ολοκληρώσω στα οκτώ λεπτά.
     ΠΡΟΕΔΡΕΥΩΝ (Γεώργιος Σούρλας): Αυτό εννοούσα. 
     Ορίστε, έχετε το λόγο. 
     ΞΕΝΟΦΩΝ ΒΕΡΓΙΝΗΣ: Ευχαριστώ πολύ. 
     Κυρίες και κύριοι συνάδελφοι, μίλησα χθες επί της αρχής και θα ήθελα σήμερα να κάνω ορισμένες επισημάνσεις. 
     Κατ’ αρχήν, είπα χθες ότι απλώσαμε πολύ τον τραχανά -αι παρακολούθησα όλη τη συνεδρίαση- και μιλούσαμε για πάρα πολλά πράγματα, χωρίς πραγματικά να κάνουμε επισημάνσεις σε συγκεκριμένα σημεία του νομοσχεδίου. Βλέπω σήμερα ότι έγινε μεν αναφορά, αλλά πάλι με γενικότητες και αφορισμούς. Χαρακτηρισμοί, όπως «με το νομοσχέδιο δεν κομίζεται τίποτα» ή ότι «υπάρχει πληθωρισμός ανούσιων νομοθετικών πρωτοβουλιών», όπως είπε ο κ. Βενιζέλος, είναι πράγματι υπερβολές, αν όχι μηδενισμός ή αφορισμός. Πάρτε όποιο χαρακτηρισμό θέλετε. Αυτό δεν είναι σωστό, γιατί όλες οι πλευρές προσπαθούμε να βρούμε πράγματι σημεία να επισημάνουμε, έτσι ώστε και το νομοσχέδιο να βελτιωθεί, αλλά κυρίως η λειτουργικότητά του να αποδώσει. Και νομίζω ότι αυτό είναι το σωστό.
     Απ’ αυτήν την πλευρά πράγματι έχω να παρατηρήσω ότι ακούγεται ότι δεν χρειαζόταν το νομοσχέδιο. Μα, νομίζω ότι παραδεχόσαστε και παραδεχόμαστε όλοι και ιδιαίτερα η Αξιωματική Αντιπολίτευση ότι αυτό το όργανο υπήρχε και λειτουργούσε στην πράξη.
     Τι έρχεται και κάνει η νέα Κυβέρνηση; Έρχεται να νομοθετήσει, έτσι ώστε διά νόμου να υπάρχει αυτό το όργανο, για να υπάρχει μεγαλύτερη αξιοπιστία, να υπάρχει εύρυθμη λειτουργία, να υπάρχει έλεγχος και βεβαίως να υπάρχει νομιμότητα. Απ’ αυτή την πλευρά δεν νομίζω ότι θα έπρεπε κανένας να έχει αντίρρηση.
     Εκείνο, το οποίο βεβαίως πρέπει να επισημάνουμε είναι ότι θα πρέπει αυτό να γίνει έτσι, ώστε κατά τη διάρκεια της λειτουργίας του να περιλαμβάνει τέτοιους κανόνες και κυρίως να έχει τέτοια πρακτική, ώστε να καταστεί πρακτικά ωφέλιμο και αποδοτικό και κυρίως να βοηθήσει στην άσκηση πρακτικής οικονομικής πολιτικής, εφαρμόσιμης πολιτικής. Και σ’ αυτό δεν νομίζω ότι πρέπει να διαφωνήσουμε.
     Πώς όμως θα γίνει αυτό; Βοηθάει βεβαίως η σύνθεση αυτού του οργάνου, του Εθνικού Συμβουλίου Ανταγωνιστικότητας και Ανάπτυξης. Βεβαίως όσο περισσότεροι, ίσως τόσο χειρότερα. Αλλά η δυσκινητικότητα του οργάνου μπορεί να καταπολεμηθεί με την ευκινησία εσωτερικής λειτουργίας.
     Επομένως, αυτό ας είναι υπόψη του κυρίου Υπουργού. Και αναφέρομαι όχι μονάχα στη λειτουργία αυτού του οργάνου. Ιδιαίτερα θα πρέπει να μπορεί να χρησιμοποιήσει και αυτό που αναφέρεται στο δεύτερο σημείο του νομοσχέδιου, δηλαδή ότι συνίστανται δύο βασικά όργανα. Το ένα όργανο είναι η Ακαδημία Επιχειρηματικότητας και το δεύτερο το Ευρωπαϊκό Αναπτυξιακό Ινστιτούτο.
     Θα έλεγα, λοιπόν, στον κύριο Υπουργό, όταν θα έρθει η ώρα να εκδοθεί το προεδρικό διάταγμα, να λάβει πάρα πολύ σοβαρά υπόψη του να συντμήσει, αλλά κυρίως να συνδυάσει τη λειτουργία αυτών των δύο οργάνων με τη λειτουργία, την ύπαρξη και την αποδοτικότητα του Ανωτάτου Συμβουλίου Ανταγωνιστικότητας και Ανάπτυξης.
     Εκεί σας παρέχεται, κύριε Υπουργέ, πολύ μεγαλύτερη ευχέρεια, διότι διά του προεδρικού διατάγματος, πράγματι μπορείτε να είστε και συγκεκριμένος και αποτελεσματικός. 
     Τώρα θα αναφερθώ σε ένα άλλο θέμα. Αναφέρθηκαν εδώ διάφοροι δείκτες για την ανταγωνιστικότητα. Κατ’ αρχήν συμφωνούμε και πρέπει να συμφωνήσουμε όλοι ότι η ανταγωνιστικότητα είναι ένας γενικός όρος. Δεν είναι αυτοσκοπός η ανταγωνιστικότητα. 
     Κύριε Παπουτσή, χαίρομαι γιατί χθες μάλλον αναφερθήκατε σε μένα και χαίρομαι γιατί βεβαίως ήμουν καθηγητής σας -έστω και αν εμφανίζομαι τόσο μεγάλος- αλλά και σεις ένας πολύ καλός μαθητής μου. Σας λέω, λοιπόν, ότι η ανταγωνιστικότητα είναι ένας γενικός όρος.
     Σημασία έχει αν πράγματι οι δείκτες της ανταγωνιστικότητας, ανεξάρτητα από το τι εκφράζουν, είναι πραγματικοί, αν είναι ορθού περιεχομένου. Δεν πρόκειται αυτοί οι δείκτες να είναι και δείκτες καθορισμού πολιτικής, αλλά είναι ενδεικτικοί ως προς την ακολουθητέα οικονομική πρακτική και κυρίως στο να είναι δείκτες προσδιορισμού κατευθύνσεων.
     Υπ’ αυτήν την έννοια, έρχομαι και πάλι στο προηγούμενο που είπα, έτσι ώστε τα στοιχεία που λαμβάνονται πρέπει να προέρχονται από πηγές, οι οποίες να είναι έγκυρες, έγκαιρες και παράλληλα αξιόπιστες.
     ΧΡΗΣΤΟΣ ΠΑΠΟΥΤΣΗΣ: Ποιο είναι το συγκριτικό πεδίο; Ο κόσμος ολόκληρος ή η Ευρώπη; 
     ΞΕΝΟΦΩΝ ΒΕΡΓΙΝΗΣ: Το συγκριτικό πεδίο είναι ανάλογο του τι θέλουμε να εξετάσουμε. Αν θέλουμε να εξετάσουμε εσωτερικές διαφορές ή συγκλίσεις, αφορά το εσωτερικό πεδίο, δηλαδή το κρατικό, το εθνικό. Αν έχουμε να κάνουμε με μία ευρύτερη αγορά, όπως είναι η κοινοτική και στην οποία υπάγεται η Ελλάδα, βεβαίως και θα είναι κοινοτικό πεδίο. Όμως, δημιουργούμε πλέον μία παγκόσμια οικονομία και η κοινοτική οικονομία κινείται μέσα στην παγκόσμια οικονομία, έτσι σαφέστατα χρειαζόμαστε και τους διεθνείς δείκτες.
     Άρα, λοιπόν, εκείνο που έχει σημασία είναι η αξιοπιστία των δεικτών, ανάλογα με τις πηγές, τα στοιχεία, τους τρόπους και τη μεθοδολογία. Όλα αυτά τα ξέρετε πάρα πολύ καλά.
     Το άλλο στοιχείο που θέλω να πω, είναι ότι, όταν ανέφερα τους δείκτες, δεν είχατε κάνει την παρατήρηση, κύριε Παπουτσή. Συγγνώμη που κάνω αναφορά στο όνομά σας, κύριε Παπουτσή, αλλά εγώ πράγματι μίλησα για το δείκτη ολικής ανταγωνιστικότητας, πράγμα που σημαίνει ότι όλοι οι άλλοι δείκτες συναθροίζονται και συνεκτιμώνται μέσα σ’ αυτόν το δείκτη.
     Βεβαίως, υπάρχουν δείκτες για την τετραετία 2000-2004, από τους οποίους ορισμένοι είχαν άνοδο και άλλοι παρουσίασαν μείωση. Το αποτέλεσμα τελικά είναι ο μέσος όρος αυτής της τετραετίας.
     Επομένως, ας μην αναφερόμαστε κατά κόρον στο θέμα των δεικτών ανταγωνιστικότητας, γιατί τελικά αυτό που έχει σημασία είναι η κοινωνική ευημερία και αυτή είναι που τελικά πρέπει να μετρήσει. Η κοινωνική ευημερία δεν μετριέται με τους δείκτες, αλλά κυρίως με τους μέσους δείκτες ή με το κατά κεφαλήν Ακαθάριστο Εθνικό Προϊόν.
     Προχωρούμε τώρα σε ένα άλλο σημείο που θα ήθελα να αναφέρω. Αυτό είναι το θέμα της απογραφής. Πραγματικά έχω εκπλαγεί από τη συνεχή αναφορά σ’ αυτό το θέμα. Αναμφισβήτητα θεωρώ ότι η Κυβέρνηση και ειδικότερα ο Υπουργός Οικονομίας και Οικονομικών δεν θέλησαν να προκαλέσουν όλο αυτόν το θόρυβο. Είμαι βέβαιος γι’ αυτό, αλλά είμαι βέβαιος, επίσης, ότι η σκοπιμότητα βρίσκεται στη βάση, πάνω στην οποία ξεκινά την άσκηση πολιτικής η νέα Κυβέρνηση. Αν πρέπει να ασκήσει γόνιμη και αποδοτική πολιτική, θα πρέπει κανείς να καταγράψει αυτά που παραλαμβάνει για να δει ποια πολιτική θα εφαρμόσει, ποια μέσα και ποια μέτρα θα πρέπει να επιλέξει. Υπ’ αυτήν την έννοια νομίζω ότι ορθώς έπραξε.
     Αν η Ευρωπαϊκή Ένωση δημιουργεί θέμα, το δημιουργεί γιατί είμαστε μέσα στην Ευρωπαϊκή Ένωση.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΞΕΝΟΦΩΝ ΒΕΡΓΙΝΗΣ: Κύριε Πρόεδρε, θα ήθελα ένα λεπτό ακόμα.
     ΠΡΟΕΔΡΕΥΩΝ (Γεώργιος Σούρλας): Έχετε ένα λεπτό ακόμη, κύριε συνάδελφε.
     ΞΕΝΟΦΩΝ ΒΕΡΓΙΝΗΣ:  Ευχαριστώ πολύ.
     Υπ’ αυτήν την έννοια, αν όλοι περιορίζαμε αυτό το θέμα στην έννοια της ορθής κατεύθυνσης, για την οποία έγινε, δεν νομίζω ότι θα γινόταν μεγαλύτερη συζήτηση και άρα η οικονομία δεν θα εβλάπτετο. Όσο περισσότερη συζήτηση κάνει η Αντιπολίτευση, τόσο μεγαλύτερο κακό γίνεται. Δεν είναι αυτή η τακτική προς τη σωστή κατεύθυνση.
     Ως εκπαιδευτικός θέλω να πω δύο κουβέντες σε ό,τι αφορά την εκπαίδευση, μια και επειδή σε λίγο θα πάρει το λόγο ο κ. Ευθυμίου, ο πρώην Υπουργός Παιδείας. Πρέπει να αποφασίσουμε τι τελικά θέλουμε, αν θέλουμε μία ιδιωτική εκπαίδευση και μία δημόσια εκπαίδευση, γιατί δεν μπορούμε να τα απαγορεύσουμε μέσα σε μία σύγχρονη κοινωνία και οικονομία. 
     Επομένως, το αν θα πάει κάποιος στην ιδιωτική εκπαίδευση είναι θέμα ελεύθερης επιλογής. Νομίζω ότι το κόστος προσδιορίζει τελικά τη λειτουργία και δημιουργία της ιδιωτικής εκπαίδευσης και είναι εκείνο που προσδιορίζει και τα δίδακτρα. Εκείνοι που θέλουν να πάνε τα παιδιά τους στην ιδιωτική εκπαίδευση πρέπει να το έχουν υπόψη τους. Εμείς δεν μπορούμε να προσδιορίσουμε εκ των προτέρων το κόστος λειτουργίας. Αν όμως το προσδιορίσουμε, τότε τι κάνουμε; Κρατάμε μέσα σ’ αυτό το σώμα των ιδιωτικών εκπαιδευτηρίων και εκπαιδευτήρια, τα οποία σήμερα, εγώ ως εκπαιδευτικός, δεν τα εγκρίνω από πλευράς τρόπου λειτουργίας και απόδοσης.
     Άρα, μόνο έτσι θα μπορέσουμε να αναβαθμίσουμε την ιδιωτική εκπαίδευση, ενώ παράλληλα θα μπορέσουμε να δημιουργήσουμε ανταγωνιστικότητα μεταξύ ιδιωτικής και δημοσίας.
     Κύριε Πρόεδρε, ευχαριστώ πολύ για την ανοχή σας.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Και εγώ ευχαριστώ, αλλά να μην ακολουθήσουν το παράδειγμα και οι επόμενοι. 
     Ο κ. Λέγκας έχει το λόγο. 
     ΝΙΚΟΛΑΟΣ ΛΕΓΚΑΣ: Κύριε Πρόεδρε, κύριοι συνάδελφοι, επιτρέψτε μου κατ’ αρχάς ένα σχόλιο. Νομίζω ότι είναι δύσκολο να αντιληφθεί κάποιος για τι πράγμα συζητάμε σήμερα. Τα ακούσαμε όλα. Ακούσαμε το πρωί από τον κ. Κουλούρη το δελτίο τιμών του καταναλωτή. Ακούσαμε για πολλοστή φορά και μάλιστα πριν από λίγο για τη διαδικασία της απογραφής. Πριν από τρεις ώρες επίσης υπήρχε σχετική ερώτηση για το συγκεκριμένο θέμα. Χθες στην αρμόδια Επιτροπή Οικονομικών Υποθέσεων πάλι γι’ αυτό το θέμα συζητούσαμε. Δεν έχουμε καμιά αντίρρηση να το συζητήσουμε όσες φορές θέλετε για να το εμπεδώσετε καλύτερα, αλλά αυτή η υπερβολή και μάλιστα σε νομοσχέδια τα οποία έχουν διαφορετική λογική, τα οποία έχουν διαφορετική ουσία, να επανέρχονται θέματα, αν μη τι άλλο δε δείχνει σεβασμό στα εν λόγω νομοσχέδια, δε δείχνει σεβασμό σε αυτήν την υπόθεση της ανταγωνιστικότητας που πράγματι είναι κρίσιμη για την εθνική οικονομία. 
     Κυρίες και κύριοι συνάδελφοι, θα μου επιτρέψετε επίσης μια δεύτερη παρατήρηση. Η παρατήρηση απευθύνεται στον κύριο Υπουργό. Κύριε Υπουργέ, ορθώς διευρύνετε το Εθνικό Συμβούλιο για την Απασχόληση με νέα μέλη. Ορθώς συμμετέχουν τα επιμελητήρια. Ορθώς μπαίνουν περιφερειακοί φορείς. Ορθώς το συμβούλιο αυτό αποκτά περιφερειακή διάσταση, αποκτά δηλαδή, αντένα στην περιφέρεια, αλλά και η περιφέρεια αποκτά αντένα σε ένα συμβούλιο το οποίο μέχρι πριν από λίγο απαρτιζόταν από κεντρικούς φορείς, που δεν είμαι σίγουρος κατά πόσο θα μετέφεραν και τις απόψεις των περιφερειακών μελών.
     Νομίζω ότι μ’ αυτήν τη ρύθμιση αποκαθίσταται η περιφερειακή διάσταση γιατί είναι αλήθεια ότι οι επιχειρήσεις της περιφέρειας έχουν τελείως διαφορετικά προβλήματα από τις επιχειρήσεις που δραστηριοποιούνται στα αστικά κέντρα.
     Κυρίες και κύριοι συνάδελφοι, η ανταγωνιστικότητα μιας οικονομίας είναι σίγουρο ότι συνδέεται με την ανταγωνιστικότητα των επιχειρήσεών της. Η ανταγωνιστικότητα των επιχειρήσεών της με τη σειρά της εξαρτάται τόσο από τις επιδόσεις των ιδίων επιχειρήσεων όσο και από το άμεσο και ευρύτερο οικονομικό περιβάλλον μέσα στο οποίο λειτουργούν και δραστηριοποιούνται. Είναι αυτονόητο ότι αυτό το οικονομικό περιβάλλον θα πρέπει να είναι σταθερό, να ενισχύει την εμπιστοσύνη των επιχειρήσεων και των καταναλωτών και παράλληλα να είναι ευέλικτο στις μεταβολές του διεθνούς περιβάλλοντος.
     Υπ’ αυτήν την έννοια η ενίσχυση της ανταγωνιστικότητας δεν είναι μόνο υπόθεση του κράτους, αλλά βεβαίως και όλων των παραγωγικών φορέων και των πολιτικών και των πολιτών.
     Κύριοι συνάδελφοι, διανύουμε μια νέα εποχή που χαρακτηρίζεται από την έκρηξη της γνώσης, την επανάσταση της τεχνολογίας, την ταχύτητα των εξελίξεων, την εξασθένιση των συνόρων. Είμαστε στην εποχή της νέας οικονομίας και της κοινωνίας της πληροφορίας. Ο διεθνής ανταγωνισμός εντείνεται και οι προκλήσεις πληθαίνουν. Στόχος μας επομένως θα πρέπει να είναι το πώς αυτές οι προκλήσεις θα γίνουν ευκαιρίες.
     Καταλύτης σ’ αυτήν την κατεύθυνση -και μάλιστα με οριζόντιο χαρακτήρα- είναι η ανταγωνιστικότητα. Αυτό είναι το «κλειδί» της νέας οικονομίας, αυτό είναι το στοίχημα που καλούμαστε να κερδίσουμε. 
     Όλοι γνωρίζουμε ότι τα προηγούμενα χρόνια δεν εκμεταλλευθήκαμε αυτές τις ευκαιρίες. Σήμερα δεν έχουμε περιθώριο για άλλες χαμένες ευκαιρίες, δεν έχουμε περιθώριο για άλλο χαμένο χρόνο. Υπ’ αυτήν την έννοια δεν υπάρχει χρόνος ούτε για φιλολογικές συζητήσεις ούτε για το πώς πρέπει να σταθούμε απέναντι σε προβλήματα και προκλήσεις που άλλες χώρες τα έχουν ήδη αντιμετωπίσει. Είναι ανάγκη να μην αδρανήσουμε άλλο.
     Είναι αδιανόητο για τη χώρα μας να κατρακυλά κάθε χρόνο στην κατάταξη των ανταγωνιστικών χωρών. Είναι αδιανόητο να μην εκμεταλλευόμαστε τα αδιαμφισβήτητα συγκριτικά πλεονεκτήματα της πατρίδας μας, ιδίως μάλιστα όταν έχουμε να επιδείξουμε το υψηλού επιπέδου ανθρώπινο δυναμικό, την κλίση του Έλληνα προς την επιχειρηματικότητα, τη γεωγραφική θέση, την περιφερειακή διαφορετικότητα της Ελλάδας, το ανεκμετάλλευτο δυναμικό ανάπτυξης σε τομείς όπως το εμπόριο και ο τουρισμός.
      Είναι αδιανόητο να εμφανίζει η πατρίδα μας ένα οικονομικό παράδοξο, οι ρυθμοί ανάπτυξης να είναι αρκετά υψηλοί, αλλά την ίδια στιγμή η χώρα μας να χάνει θέσεις στην κατάταξη ανταγωνιστικότητας, να βρίσκεται στις πρώτες θέσεις της ανεργίας, να έχει μάλιστα ένα διευρυμένο χάσμα κοινωνικών και περιφερειακών ανισοτήτων. Όλα αυτά σημαίνουν ότι η Ελλάδα δεν μπόρεσε να αξιοποιήσει την αύξηση του ΑΕΠ και δεν κεφαλαιοποίησε την  ανάπτυξη σε όρους ανταγωνιστικότητας, αντιθέτως μάλιστα. Όλοι άλλωστε γνωρίζουμε και έχει ειπωθεί κατά κόρον μέσα στη Βουλή, ότι σύμφωνα με τα στοιχεία του παγκόσμιου οικονομικού φόρουμ για το 2003 στον πίνακα της κεντρικής κατάταξης εκατόν δύο χωρών, η Ελλάδα κατέχει την τριακοστή πέμπτη θέση όσον αφορά το δείκτη ανταγωνιστικότητας και ανάπτυξης, την τριακοστή ένατη θέση όσον αφορά το δείκτη επιχειρηματικής ανταγωνιστικότητας την τριακοστή τρίτη θέση όσον αφορά το δείκτη που αναφέρεται στο μακροοικονομικό περιβάλλον και την τεσσαρακοστή τέταρτη θέση όσον αφορά στην ποιότητα του επιχειρηματικού περιβάλλοντος.
      Στην έκθεση μάλιστα του Διεθνούς Ινστιτούτου Ανάπτυξης και Διαχείρισης η Ελλάδα μεταξύ εξήντα οικονομιών κατέχει την τεσσαρακοστή τέταρτη θέση σε όρους συνολικής ανταγωνιστικότητας καταγράφοντας πτώση δέκα θέσεων από το 2000.
      Απέναντι σ’ αυτές τις προκλήσεις οι προτεραιότητές μας πρέπει να είναι ξεκάθαρες, προτεραιότητες βέβαια που ακούστηκαν από τον κύριο Υπουργό και από τον κύριο Υφυπουργό και είναι απάντηση σε αυτούς που με σχετική ευκολία επέκριναν αυτήν την Κυβέρνηση αγνοώντας το τι έκανε η προηγούμενη, η οποία σημειωτέον διαχειρίσθηκε εδώ και τρία χρόνια ένα επιχειρησιακό πρόγραμμα, το πρόγραμμα ανταγωνιστικότητας, του οποίου τα δεκατέσσερα από τα τριάντα επτά μέτρα μέχρι τέλη του 2003 βρισκόταν εν υπνώσει, μέτρα τα οποία αντιπροσώπευαν το 50% της συνολικής δημόσιας δαπάνης.
      Επιγραμματικά, λοιπόν, μιλώ για το νέο θεσμικό πλαίσιο αδειοδότησης των επιχειρήσεων για ένα δηλαδή πιο φιλικό κανονιστικό και διοικητικό πλαίσιο, για το νέο αναπτυξιακό νόμο που γίνεται πράξη και το νέο φορολογικό σύστημα που έρχεται στη Βουλή για τη διευκόλυνση και υποστήριξη της επιχειρηματικότητας του Έλληνα, για τη διεύρυνση των ορίων και την επιτάχυνση υλοποίησης του ΕΠΑΝ με νέες ενισχύσεις και στις εμπορικές επιχειρήσεις, για τον έλεγχο των νόμων και για την επίδρασή τους στην υπόθεση της ανταγωνιστικότητας, για την ενίσχυση της εξωστρέφειας των ελληνικών επιχειρήσεων, για την ενίσχυση και δικτύωση των δομών υποστήριξης των επιχειρήσεων με την επαναδραστηριοποίηση των κέντρων υποδοχής επενδυτών, για την τροποποίηση του νόμου για τις ΒΙΠΕ με την τροποποίηση του ν. 2545/97 και τέλος και το πιο σημαντικό για την ενίσχυση των επενδύσεων για την έρευνα.
      Η Ελλάδα, κύριε Πρόεδρε, μπορεί να επενδύσει στο σπουδαίο δυναμικό της, να ρίξει το βάρος της παραγωγής της σε καινοτόμα προϊόντα, να κινηθεί με αυτοπεποίθηση σε τομείς δραστηριότητας υψηλής τεχνολογίας και έντασης γνώσης.
      Η Ελλάδα μπορεί να ξεφύγει από τον παραπολιτικό λόγο που σήμερα είδαμε να ξεπερνά κάθε όριο ακόμα και σ’ αυτήν την Αίθουσα.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Μπαντουβάς έχει το λόγο.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, θα ήθελα να ευχαριστήσω τον Υπουργό ο οποίος έβαλε στο άρθρο 2 παράγραφος 1 και την περιφέρεια και συγκεκριμένα τον πρόεδρο του Συνδέσμου Βιομηχανιών Κρήτης. Και επειδή, κύριε Υπουργέ, η Κρήτη εξάγει πολλά προϊόντα του πρωτογενούς τομέα, αλλά και της μεταποίησης, πιστεύω ότι θα ήταν καλό να βάζατε και τον πρόεδρο της Ενώσεως Εξαγωγέων Κρήτης.
      Εσείς ειδικά, κύριε Υφυπουργέ, γνωρίζετε ότι οι εισροές από τις εξαγωγές της Κρήτης είναι πολύ μεγάλες.
      Κύριε Πρόεδρε, κυρίες και κύριοι συνάδελφοι,  σίγουρα ο Υπουργός Ανάπτυξης με το σχέδιο νόμου για τη σύσταση Εθνικού Συμβουλίου Ανταγωνιστικότητας και Ανάπτυξης που φέρνει προς ψήφιση στην Εθνική Αντιπροσωπεία αναταράζει τα λιμνάζοντα ύδατα του τέλματος που είχε δημιουργήσει η στασιμότητα και η αδράνεια των προηγουμένων δεκαετιών στον τομέα ανταγωνιστικότητας και ανάπτυξης.
      Λυπάμαι που το λέω, αλλά έρχονται τώρα αυτοί που για είκοσι χρόνια συσσώρευσαν ένα σωρό προβλήματα στις πλάτες του ταλαίπωρου ΄Ελληνα και δημιούργησαν στασιμότητα στην ανάπτυξη να κάνουν τι; Να ελέγξουν λέει, κατά το συνάδελφο κ. Αργύρη, αν θυμάμαι καλά, την επτάμηνη Κυβέρνηση της Νέας Δημοκρατίας! Ε, αυτό καταντά αστείο. ΄Ελεος, ντροπή. Και κάνουν ερωτήσεις και επερωτήσεις συνάδελφοι και πρώην Υπουργοί -άκουσον, άκουσον- για πράγματα και προβλήματα που πριν επτά μήνες ήταν στη δικαιοδοσία τους, που τα άφηναν όμως άλυτα στο χρονοντούλαπο και ότι η Κυβέρνηση της Νέας Δημοκρατίας δεν τα έχει λύσει και τακτοποιήσει ακόμα με το μαγικό ραβδάκι της! Ο ελληνικός λαός όμως έχει ξυπνήσει δυστυχώς για σας, έχει αντιληφθεί, κυρίες και κύριοι συνάδελφοι του ΠΑΣΟΚ, τον εμπαιγμό που του έγινε τα προηγούμενα είκοσι χρόνια. Γι’ αυτό δεν σας πιστεύει πλέον και σας καταψήφισε στις 7 Μαρτίου. Και γράφει μία από τις μεγαλύτερες σε κυκλοφορία εφημερίδα της Κρήτης σε σχόλιό της: «Βιομηχανία ερωτήσεων έχουν στήσει οι Βουλευτές και οι Υπουργοί του ΠΑΣΟΚ για θέματα που πριν λίγο καιρό ήταν της αρμοδιότητάς τους. Όμως, ο λαός έχει αντιληφθεί ότι κοινώς τον κοροϊδεύουν». Και άλλη εφημερίδα της Κρήτης κατατάσσει τους συναδέλφους του ΠΑΣΟΚ σε καλούς, καλύτερους και πολύ καλύτερους σύμφωνα με τον αριθμό των ερωτήσεων που έχουν καταθέσει στη Βουλή για προβλήματα που, όπως είπαμε, έχει συσσωρεύσει το κόμμα τους είκοσι χρόνια τώρα στην καμπούρα του ΄Ελληνα.
      Πότε επιτέλους θα σταματήσει αυτή η αντιπολίτευση για την αντιπολίτευση; Τρεις μέρες τώρα δεν ακούμε σ’ αυτήν την Αίθουσα τίποτε άλλο παρά αντιπολιτευτικές κορώνες, λαϊκιστικές κραυγές. 
      Εγώ θα ήθελα, κύριοι συνάδελφοι του ΠΑΣΟΚ, να έρθετε εδώ να κάνετε ένα σωστό και τίμιο έλεγχο, αλλά να καταθέτετε και προτάσεις και να μπορούμε ο Υπουργός και εμείς να δίνουμε εύσημα σε όλους εσάς, όχι μόνο στον κ. Κοσμίδη, έστω και αν δε τα αποδέχθηκε που του απέδωσε ο Υπουργός μας προηγουμένως.
      Το 1964, κυρίες και κύριοι συνάδελφοι, πήγα για πρώτη φορά ως δόκιμος εμποροπλοίαρχος σε χώρα της Ανατολικής Μεσογείου, κάτοικος της οποίας με παρεκάλεσε να του δώσω κρυφά από τον αστυνομικό φρουρό στο πλοίο επάνω μια ρέγκα παστή να τη φάει. Και στην ερώτησή μου αν έχουν παστές ρέγκες στη χώρα του, η απάντηση ήταν: ούτε ρέγκες ούτε μπακαλιάρο ούτε καφέ. Πώς έτσι του είπα; Και μου απαντά. Με τι λεφτά θα κάνουμε τις εισαγωγές; Ε, λοιπόν, κυρίες και κύριοι συνάδελφοι, σαράντα χρόνια μετά, σήμερα δηλαδή αν επισκεφθείτε τα περισσότερα καταστήματα της χώρας μας που πωλούν ηλεκτρικά είδη, είμαι σίγουρος ότι το 40%-50% των εμπορευμάτων τους προέρχεται απ’ αυτήν τη χώρα. 
      Αυτό θα πει, κυρίες και κύριοι συνάδελφοι, ανάπτυξη και ανταγωνιστικότητα. Αλλά και για τη δική μας χώρα θα πει αποτελμάτωση της οικονομίας. 
      Και ερωτώ: Τι έγιναν οι δικές μας εταιρείες ηλεκτρικών ειδών; Δυστυχώς, κυρίες και κύριοι συνάδελφοι, σπίτι δεν πλένει πια η «ESKIMO»! Ελπίζω ότι θυμάστε αυτή τη διαφήμιση. Τα υπέροχα τουριστικά πούλμαν μιας συγκεκριμένης μάρκας που εισάγουμε ως γερμανικά, συναρμολογούνται σε γείτονα χώρα. Τι έγιναν οι δικές μας εταιρείες που συναρμολογούσαν πούλμαν; Γιατί έφυγε η «NISSAN»; Γιατί έκλεισε ο Κοντογούρης με τα γνωστά τζίπ «PONY CITROEN»;
      Γιατί έφυγε η «PIRELLI»; Γιατί την τελευταία δεκαετία η μεγαλύτερη βιομηχανία της χώρας μας, ο τουρισμός, πάει από το κακό στο χειρότερο; Γιατί για χρόνια τώρα οι ξένοι επενδυτές ακούν Ελλάδα και φεύγουν τρέχοντας; 
      Κύριε Υπουργέ, συμφωνώ και ψηφίζω όλα τα άρθρα χωρίς κανένα δισταγμό. Προχωρήστε παρακαλώ χωρίς φόβο, με γρήγορο και αποφασιστικό βήμα στον πραγματικό εκσυγχρονισμό της χώρας μας. Δυστυχώς, χρόνος δεν υπάρχει. Έχουμε αποτεφρωθεί. Και ίσως με τις σωστές ενέργειές σας και της Κυβερνήσεώς μας, αναγεννηθούμε από τις στάχτες μας. Δυστυχώς, αυτή είναι η μοίρα του Έλληνα: Να τον φθάνουν στο χείλος της καταστροφής για να μπορεί μετά, να προσπαθεί να ξαναπάρει τα πάνω του. 
      Δημιουργείστε, κύριε Υπουργέ, τάχιστα ένα σωστό και τίμιο και για τις δύο πλευρές φορολογικό περιβάλλον, σε συνεργασία με τον Υπουργό Οικονομίας και Οικονομικών καθώς και ένα πεντακάθαρο, κρυστάλλινο θα έλεγα επενδυτικό περιβάλλον, ώστε να προσεγγίσουμε ξένους επενδυτές. Δώστε στον Έλληνα να καταλάβει ότι συνθήματα τύπου «έξω οι πολυεθνικές», αφού δυστυχώς δε διαθέτουμε πετρελαιοπηγές εμείς μόνο ανεργία και μείωση θέσεων εργασίας φέρνουν. Προσπαθήστε ο Έλληνας εργαζόμενος να αποκτήσει εργασιακή συνείδηση και να είναι παραγωγικός. Αλλά και ο Έλληνας εργαζόμενος να είναι εντάξει στις υποχρεώσεις του έναντι των εργαζομένων. Κόψτε τα κεφάλια της Λερναίας Ύδρας που λέγεται γραφειοκρατία. Διαλύστε την πολυνομία και ταξινομήστε επιτέλους την πανσπερμία της εργατικής νομοθεσίας. Και μην ξεχνάτε, κύριε Υπουργέ της Ανάπτυξης ότι Ελλάδα δεν είναι μόνο η Αθήνα. Αλλά Ελλάδα είναι από τη Θράκη μέχρι τη Γαύδο και από την Ηγουμενίτσα μέχρι το Καστελόριζο. Επίσης, να θυμάστε ότι το πράσινο νησί, η Κρήτη, άρχισε να παίρνει μπλε χρώμα, να μπλαβίζει όπως λέμε...
      (Θόρυβος από την πτέρυγα του ΠΑΣΟΚ)
      ΒΑΣΙΛΕΙΟΣ ΚΕΓΚΕΡΟΓΛΟΥ: Αχρωματοψία έχετε.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: …δυστυχώς για εσάς. Και το σύνθημα που κυκλοφορεί στο νησί ότι οι μεν μας έχουν στο τσεπάκι τους και οι δε μας τιμωρούν γιατί δεν τους ψηφίζουμε, πρέπει να το καταρρίψουμε. 
      Η αγκαλιά της Νέας Δημοκρατίας είναι τεράστια όπως λέει και ο Πρόεδρός μας και Πρωθυπουργός της χώρας, ο Κώστας Καραμανλής και χωρά όλους τους Έλληνες. Δυστυχώς όμως οι υποδομές που θα δώσουν ώθηση στην ανάπτυξη του νησιού μας απουσιάζουν σε όλους τους τομείς της οικονομίας. Η Μεσαρά, η μεγαλύτερη πλουτοπαραγωγική περιοχή της Κρήτης στον πρωτογενή τομέα και λίγο στον τουρισμό υποφέρει από έλλειψη παντός είδους υποδομών. Το οδικό δίκτυο από το λιμάνι και το αεροδρόμιο του Ηρακλείου έως τη Μεσαρά είναι σε άθλια κατάσταση. Είκοσι χρόνια εξαγγέλλονται οι κάθετοι οδικοί άξονες που θα ενώσουν το βόρειο τμήμα του Νομού Ηρακλείου με το νότιο τμήμα. Δρόμος Ηράκλειο-Τυμπάκι, Ηράκλειο-Πύργος, Ηράκλειο-Βιάνος και που θα δώσουν τεράστια ώθηση στην ανάπτυξη της Μεσαράς και γενικά του νοτίου τμήματος του Νομού Ηρακλείου. Δυστυχώς όμως είκοσι χρόνια παραμένουν εξαγγελίες χωρίς καμιά υλοποίηση και θέλω να πιστεύω, κύριε Υπουργέ της Ανάπτυξης, ότι η δική μας Κυβέρνηση τάχιστα θα ολοκληρώσει το έργο αυτό. Η ύπαιθρος αδειάζει και τα χωριά μας έχουν καταντήσει γηροκομεία. 
      Κύριε Υπουργέ, SOS. Βοηθήστε την ύπαιθρο να αναπτυχθεί. Η ύπαιθρος και οι κάτοικοί της είναι η ραχοκοκαλιά της Ελλάδος. Και αν καταρρεύσει, θα καταρρεύσει και η Ελλάδα. 
      Η Κρήτη προσφέρει, κύριε Υπουργέ, σχεδόν διψήφιο αριθμό στον κρατικό κορβανά χωρίς να χρωστά στο κράτος τίποτα. Ό,τι βλέπετε πάνω στην Κρήτη σε ανάπτυξη είναι απόρροια της δυναμικής των κατοίκων της. Δώστε της, λοιπόν, τα φτερά να πετάξει, για να προσφέρει ακόμα περισσότερα. Ίσως διπλάσια απ’ ό,τι προσφέρει τώρα στο ΑΕΠ της χώρας μας. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Βασίλειος Κεγκέρογλου έχει το λόγο. Και έτσι η Κρήτη συνεχίζει να είναι στο Βήμα!
      ΠΕΤΡΟΣ ΕΥΘΥΜΙΟΥ: Για να δείξει την κυρίαρχη πράσινη όψη του!
      ΠΡΟΕΔΡΕΥΩΝ (Γεώργιος Σούρλας): Αυτό, κύριε Ευθυμίου, τα περί αχρωματοψίας, είναι θέμα οφθαλμολογίας και εμένα με αγγίζει βαθύτατα ως οφθαλμίατρο!
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, αν ο αγαπητός κ. Κώστας Μπαντουβάς θέλει να πούμε ότι έτσι είναι με το χρώμα της Κρήτης προκειμένου να τον ακούσουν ώτα μη ακουόντων στην Κυβέρνηση για τα προβλήματα της Κρήτης, για τα έργα που έχει ανακοπεί η πορεία υλοποίησής τους, στην αγωνία του, λοιπόν, να βρει ανοικτές πόρτες, εάν είναι να συμφωνήσουμε να το κάνουμε και αυτό.
      Αλλά και τότε δυστυχώς, κύριε συνάδελφε, πάλι δεν θα βρείτε ανοιχτές πόρτες, διότι, όπως ξέρετε ισχύει ένα καινούργιο σύστημα διακυβέρνησης που περιβάλλει τους Υπουργούς με ένα τείχος που δεν είναι εύκολα προσπελάσιμο. 
      Όμως, ας έρθουμε στο νομοσχέδιο, γιατί το χειρότερο είναι να κάνουμε παρατηρήσεις ότι κάποιοι είναι εκτός θέματος και οι ίδιοι να κάνουμε το ίδιο.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Σύνηθες στην Αίθουσα αυτό, κύριε συνάδελφε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Να ξεκινήσω από το άρθρο που ήρθε ως τροπολογία στο νομοσχέδιο, που δεν έχει καμία σχέση μ’ αυτό και που πολλοί είπαν ότι ήταν και η αιτία που ήρθε αυτό το νομοσχέδιο. Αφορά τα δίδακτρα των σχολείων. Συνδυάστηκε με το θέμα της ακρίβειας. Και δεν είναι βέβαια ανάγκη να μιλήσουμε εμείς για την ακρίβεια εδώ μέσα, γιατί ο κάθε πολίτης, ο κάθε οικογενειάρχης νιώθει καθημερινά την αφαίμαξη της τσέπης του, λόγω της ακρίβειας. Δεν είναι όμως μόνο εκεί το θέμα. Το θέμα είναι ότι η Κυβέρνηση και όταν απλά παρακολουθεί τις εξελίξεις στην αγορά και το μόνο που κάνει είναι να συμπαρίσταται ή να κάνει διαπιστώσεις και όταν έρχεται σ’ αυτήν την Αίθουσα να νομοθετήσει, όπως είναι η συγκεκριμένη διάταξη, και με τους δυο τρόπους συμβάλλει στην ακρίβεια. Όταν ερχόμαστε να νομοθετήσουμε, υποθέτω ότι πάμε να βάλουμε κανόνες στην αγορά, να βάλουμε ένα πλαίσιο μέσα από το οποίο να υπάρχει κοινωνική προστασία, προστασία του καταναλωτή, προστασία των ίδιων των θεσμών. Αυτό δεν γίνεται. Και έτσι νομίζω ότι τα ζητήματα που έχουν να κάνουν με τα δίδακτρα στα σχολεία δεν αντιμετωπίζονται στην κατεύθυνση που πρέπει, και αυτό οφείλεται στην πολιτική φιλοσοφία που διακατέχει την Κυβέρνηση.
      Ας έρθουμε όμως στους στόχους και στη σύνθεση του Εθνικού Συμβουλίου Ανταγωνιστικότητας. Συνδυάζονται αυτά τα δυο. Η προχειρότητα με την οποία ήρθατε, το ότι δεν περιελάμβανε το νομοσχέδιο στη σύνθεση του Συμβουλίου το Οικονομικό, το Τεχνικό, το Γεωτεχνικό Επιμελητήριο, αλλά περιελάμβανε μονομερώς, όπως είπα στην ομιλία μου επί της αρχής, ορισμένους συνδέσμους της βορείου Ελλάδος και αυτό θεωρήθηκε ότι είναι εκπροσώπηση της περιφέρειας, αυτή η μονομερής σύνθεση δείχνει και τους στόχους που μπορούν να υλοποιηθούν μέσα από αυτό το συμβούλιο.
      Θα ήθελα να πω ότι δεν θα ψηφίσω τη διάταξη με τη σύνθεση, αν πραγματικά η επιλεκτική σύνθεση την οποία κάνετε με την επιλογή του Συνδέσμου Βιομηχάνων Κρήτης ως εκπροσώπου της περιφέρειας, είναι αυτό που κατά την άποψή σας θα συμπεριλάβει στο συμβούλιο την άποψη των δημιουργικών και παραγωγικών δυνάμεων της περιφέρειας. Δεν θα την ψηφίσω, παρ΄ ότι ο εισηγητής της παράταξής μου είπε πως είμαστε θετικοί σ’ αυτήν τη διάταξη. 
      Υπάρχει ο Σύνδεσμος Εξαγωγέων Κρήτης που περιλαμβάνει και τους βιομηχάνους και τους βιοτέχνες και τους αγροτικούς συνεταιρισμούς και τους αγρότες που παράγουν, όλο τον παραγωγικό ιστό και εσείς τον αποκλείετε. Και ξέρετε γιατί; Γιατί μάλλον πληροφορηθήκατε κομματικές τοποθετήσεις. Το ίδιο έχετε κάνει και με άλλους φορείς που έχετε επιλέξει. Και εγώ ήμουν ο πρώτος που επεσήμανα ότι λείπει ο Σύνδεσμος Βιομηχάνων, αλλά επεσήμανα ταυτόχρονα ότι λείπει και ο Σύνδεσμος Εξαγωγέων Κρήτης, οι βιοτέχνες Κρήτης, η ελληνική περιφέρεια. Το δεύτερο ολίσθημα που κάνατε να επιλέξετε ότι δήθεν εκφράζει ο Σύνδεσμος Βιομηχάνων Κρήτης την ελληνική περιφέρεια νομίζω ότι είναι χειρότερο απ΄ αυτό που είχατε κάνει στην αρχή που παραλείπατε τελείως την περιφέρεια. 
      Μέσα στους στόχους και στους σκοπούς ίδρυσης του συμβουλίου, κύριε Υπουργέ, δεν περιλαμβάνεται καμία διάταξη η οποία να αναφέρεται στην ισότιμη στήριξη της ανταγωνιστικότητας των πολύ μικρών, μικρών, και μεσαίων με τις μεγάλες επιχειρήσεις. Έτσι, με τον τρόπο που διατυπώνεται και με τον τρόπο που θα λειτουργήσει τελικά με την πλειοψηφία που διαμορφώνεται αυτό το συμβούλιο η στήριξη θα είναι μονομερής. Καλή για τις μεγάλες επιχειρήσεις που θα την έχουν, αλλά καταστροφική για τις μικρές και πολύ μικρές επιχειρήσεις.
      Και θα έλεγα ότι πρέπει να γίνει μέσα στο κείμενο της διάταξης αυτής ιδιαίτερη μνεία για την επεξεργασία ολοκληρωμένης στρατηγικής για την ανταγωνιστικότητα των μικρών και των πολύ μικρών επιχειρήσεων, που να καταλήγουν σε εφαρμόσιμες πολιτικές και σε συγκεκριμένα μέτρα που θα ενισχύουν ισότιμα, όπως είπα, την ανταγωνιστικότητά τους.
      Ας έρθω κλείνοντας στο θέμα για το οποίο έχει γίνει πολύ συζήτηση εδώ μέσα -που πολλοί ανέφεραν ότι είναι εκτός θέματος- στο θέμα για το κλίμα που έχει δημιουργηθεί για την οικονομία. Η αξιοπιστία της ελληνικής οικονομίας και το πλαίσιο που διαμορφώνει η ελληνική Κυβέρνηση, προκειμένου μέσα σ΄ αυτό να δράσουμε ως Έλληνες επιχειρηματίες, ως ελληνικές επιχειρήσεις και να ανταγωνιστούμε τις υπόλοιπες των άλλων χωρών. Εάν το οικονομικό κλίμα που διαμορφώνεται, η εικόνα της χώρας δεν έχει σχέση με την ανταγωνιστικότητα, τότε τι; 
      Είπα και στην ομιλία μου επί της αρχής του νομοσχεδίου ότι εκατό συμβούλια Ανταγωνιστικότητας και Ανάπτυξης να θεσμοθετήσουμε, εκατό ωραίες προτάσεις να δεχθούμε και μάλιστα ομόφωνα εδώ μέσα, δεν πρόκειται να συμβάλουμε σε καμία περίπτωση στην αύξηση της ανταγωνιστικότητας των επιχειρήσεων όταν από την άλλη μεριά δημιουργούμε το κλίμα της αναξιοπιστίας σε όλο το διεθνές και ευρωπαϊκό επίπεδο. 
      Και δεν το λέμε εμείς. Εμείς παρατηρούμε, σχολιάζουμε και κρίνουμε αυτά τα οποία γίνονται. Ο ίδιος ο Υπουργός της Οικονομίας σε συνέντευξή του είπε –σε ερώτηση του δημοσιογράφου σε διεθνές δίκτυο- «μα, δεν επρόκειτο περί διαστρέβλωσης της πραγματικότητας, περί στατιστικού λάθους επρόκειτο». 
      Ακολουθήσατε, κύριοι της Κυβέρνησης, μία κοντόφθαλμη πολιτική εσωτερικού μετώπου προκειμένου να ικανοποιήσετε μικροκομματικές σκοπιμότητες, να απαλλαγείτε από τις προεκλογικές δεσμεύσεις, να έρθετε μετά από λίγο καιρό να αναθεωρήσετε τα στοιχεία και να πείτε ότι φτιάξατε την οικονομία.
      Αυτές οι πολιτικές είδατε πολύ γρήγορα ότι είναι αδιέξοδες για το σύνολο της χώρας. Και επειδή φέρνετε ιστορική ευθύνη σε σχέση με την πορεία της χώρας, οφείλετε να διορθωθείτε.
      Χάρηκα, κυρίες και κύριοι συνάδελφοι, που τις επόμενες ημέρες θα έχουμε στη Βουλή τη συζήτηση για την παιδεία, γιατί πραγματικά το ζήτημα της παιδείας είναι εθνικό, μας ενδιαφέρει όλους και θα πρέπει πραγματικά να βγάλουμε κάποια συγκεκριμένα συμπεράσματα απ΄ αυτήν τη συζήτηση. 
      Εάν, όμως, αγαπητοί φίλοι, είναι στο επίπεδο των μαθημάτων γλωσσολογίας που έδωσε και στο παρελθόν και τώρα ο Πρωθυπουργός προς τους νέους αυτής της χώρας, είναι καλύτερα να μη γίνει αυτή η συζήτηση ή να μη μετέχει ο Πρωθυπουργός. Δεν είναι δυνατόν να μην πείτε μία κουβέντα που να αφορά -εκ μέρους του Πρωθυπουργού, οι συμμετέχοντες τουλάχιστον εκεί- μία συγγνώμη, ένα mea culpa ή δεν ξέρω τι άλλο θα μπορούσατε να πείτε, μόνο επικυρώνετε με τον τρόπο σας και τη συμπεριφορά σας στο Εθνικό Κοινοβούλιο τις φράσεις οι οποίες ακούστηκαν. Και εγώ ντρέπομαι να τις αναφέρω.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Βασίλειος Χρύσης.
      ΒΑΣΙΛΕΙΟΣ ΧΡΥΣΗΣ: Ευχαριστώ, κύριε Πρόεδρε.
      Ο προλαλήσας συνάδελφος ενοχλήθηκε από την τοποθέτηση του συναδέλφου κ. Μπαντουβά ο οποίος πλήρως και επαρκώς κάλυψε και τη δική μου θέση όσον αφορά την αναγκαιότητα υπερψήφισης του νομοσχεδίου που έφερε εδώ το Υπουργείο Ανάπτυξης και το οποίο αποβλέπει καθαρά στην εξυγίανση των κανόνων της αγοράς.
      Κύριε Πρόεδρε, η δική μου σημερινή τοποθέτηση θα έχει ως στόχο και κέντρο βάρους ένα σοβαρό κοινωνικό πρόβλημα που προέκυψε με την εφαρμογή του άρθρου 7 του ν. 2141/1999 σχετικά με τις εμπορικές μισθώσεις με εκμισθωτή το δημόσιο, νομικά πρόσωπα δημοσίου δικαίου, ΟΤΑ και Κτηματικής Εταιρείας του Δημοσίου.
Αυτός ο νόμος, τον οποίο έφερε η προηγούμενη Κυβέρνηση διά του Υπουργείου Εμπορίου, υπήρξε πραγματικά ένας βρόγχος στο λαιμό του εμπορικού κόσμου της Ρόδου. Το πρόβλημα αυτό δεν πρέπει να αφήσει ασυγκίνητη την Εθνική Αντιπροσωπεία. 
      Κατάγομαι από την ακριτική περιοχή της Δωδεκανήσου και κυριολεκτικά το καλοκαίρι που μας πέρασε το θέμα αυτό αναστάτωσε την ακριτική περιοχή. Η εφαρμογή του άρθρου 8 του π.δ. 34/95 που πρέπει να γίνει κατά το ν. 3449/99 εκτίναξε τα μισθώματα σε απρόσιτα ύψη και έγιναν δυσβάσταχτα για εκατοντάδες εμπόρους της Ρόδου. Τα αδιέξοδα όμως και οι κοινωνικές αδικίες, όπου παρατηρούνται, αίρονται με τολμηρές και δίκαιες παρεμβάσεις. 
      Εμείς σήμερα με την προτεινόμενη τροπολογία του συναδέλφου κ. Καραμάριου καλούμεθα και πάλι να «βγάλουμε τα κάστανα από τη φωτιά». Δεν μπορούν οι παραπάνω εμπορικές μισθώσεις να βρίσκονται σε προφανή δυσαρμονία και δυσαναλογία με την πραγματικότητα και να οδηγούν με μαθηματική ακρίβεια στο κλείσιμο εμπορικών επιχειρήσεων, που στεγάζονται σε ακίνητα ιδιοκτησίας δημοσίου, ΟΤΑ, Κτηματικής Εταιρείας του Δημοσίου και νομικών προσώπων δημοσίου δικαίου. 
      Μετά από έντονους προβληματισμούς και συσκέψεις, το Εμπορικό Επιμελητήριο, ο Εμπορικός Σύλλογος και άλλοι φορείς κατέληξαν να ζητήσουν από την πολιτεία, να προσαρμοστούν τα μισθώματα αυτά στο προσήκον μέτρο της αγοράς με τη μείωση του συντελεστού παλαιότητας που προτείνεται με την τροπολογία. Εξάλλου, με ομόφωνες αποφάσεις ο Δήμος της Ρόδου, ως ιδιοκτήτης των περισσοτέρων ακινήτων, συναινεί στη μείωση του συντελεστή παλαιότητας για να επιτευχθεί η ομαλοποίηση και να δοθεί η δυνατότητα καταβολής των μισθωμάτων από τους μισθωτές, που σήμερα βρίσκονται σε απόγνωση και ομηρία. Με τα ισχύοντα μισθώματα δεν είναι δυνατόν να πληρωθούν, αλλά αντίθετα θα οδηγήσουν σε κλείσιμο εκατοντάδων επιχειρήσεων με συνέπεια τον οικονομικό μαρασμό της άλλοτε ανθούσας και αξιοζήλευτης οικονομικά Ρόδου.
      Το σημερινό Υπουργείο Ανάπτυξης γνωρίζω ότι κατενόησε και ανεγνώρισε το δίκαιο και εύλογο του αιτήματος. Δηλώνει –αν δεν απατώμαι- προσωρινή αδυναμία νομοθετικής παρέμβασης, καθόσον με τη μείωση του συντελεστού παλαιότητας επέρχεται μείωση μισθωμάτων, άρα μείωση εσόδων του κράτους. Αυτό όμως πρέπει να ξεπεραστεί, καθόσον δεν επέρχεται μείωση των αντικειμενικών αξιών, αλλά μείωση μόνο του συντελεστού εμπορικότητας για τον οποίο καθ’ ύλην αρμόδιο είναι το Υπουργείο Ανάπτυξης και μόνο.
      Με την ευκαιρία της κατάθεσης της τροπολογίας ζητούμε πλεοναστικά και τη συναίνεση του Υπουργείου Οικονομικών και του Υπουργείου Εξωτερικών ενδεχομένως, για τη ρύθμιση του φλέγοντος αυτού θέματος που ταλαιπωρεί τον εμπορικό κόσμο της Ρόδου ειδικότερα. Δεν δικαιολογείται καμιά χρονοτριβή, γιατί οι νομοθετικές αβλεψίες και οι επιπολαιότητες της προηγούμενης Κυβέρνησης δημιούργησαν ακόμη ένα κοινωνικό πρόβλημα, ιδιαίτερα στη Ρόδο που επίμονα και δικαιωματικά ζητά ρύθμιση και λύση.
      Ευελπιστούμε, κύριε Πρόεδρε και κύριε Υπουργέ, ότι η φωνή της Δωδεκανήσου θα εισακουστεί και θα ικανοποιηθεί το αίτημα που θέσαμε διά της τροπολογίας, πριν οδηγηθούμε σε εξωστικές αγωγές για την εφαρμογή ενός νόμου, για τον οποίο σήμερα η Αξιωματική Αντιπολίτευση δεν πρέπει να είναι υπερήφανη. Το Υπουργείο σας μπορεί και θα έχει με βεβαιότητα τη συναίνεση των ενδεχομένως εμπλεκομένων Υπουργείων Οικονομικών και Εσωτερικών, γιατί αυτό επιβάλλει το όφελος του κοινωνικού συνόλου. 
      Κύριε Υπουργέ, υπηρετούμε το κοινωνικό συμφέρον και επιδιώκουμε με την προτεινόμενη τροπολογία το συντομότερο δυνατόν να γίνει δεκτή, αφού πρέπει να θεωρείται δεδομένη η συναίνεση όλων. Σε αυτόν τον εξοντωτικό παραλογισμό του προηγούμενου νόμου, δεν υπάρχει πολυτέλεια διαφωνίας από καμιά πτέρυγα της Βουλής. 
      Σας ευχαριστώ.
      (Χειροκροτήματα από την πτέρυγα της  Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κυρίες και κύριοι συνάδελφοι, θα ήθελα, πριν πω μερικά πράγματα για τα άρθρα, να κάνω μερικές παρατηρήσεις και αναφορές για ζητήματα που θίχτηκαν και στα οποία δεν δόθηκαν απαντήσεις.
     Κατ΄ αρχήν για να μην υπάρχει σύγχυση, στο ερώτημα τι πρεσβεύει το ΠΑΣΟΚ θα ήθελα να πω κάτι που είναι γνωστό αλλά κάνετε ότι δεν το γνωρίζετε. Γιατί είναι πέρα για πέρα κατανοητό ότι εμείς γνωρίζουμε τι σύστημα ισχύει σε παγκόσμιο επίπεδο και ποια είναι η κατάσταση που έχει διαμορφωθεί. Δεν είμαστε θιασώτες, αλλά όμως ξέρουμε και τι ζητούμε. Εκείνο που ζητούμε είναι με κάθε τρόπο να αξιοποιήσουμε τα όποια θετικά διαμορφώνει το σύστημα από τη μια πλευρά και από την άλλη να αποτρέψουμε τα αρνητικά και κυρίως αυτά τα αρνητικά που είναι σε βάρος ευρύτερων λαϊκών στρωμάτων. Αυτή είναι η άποψή μας σε σχέση με το σύστημα που κυριαρχεί και καλό θα είναι να το μάθετε και εσείς και εν πάση περιπτώσει να ξεκαθαρίσετε ποια είναι η δική σας άποψη. Γιατί εσείς από τη μια μεριά έχετε δεσμευθεί να το υπηρετήσετε λόγω ιδεολογικής τοποθέτησης και από την άλλη δεν τολμάτε να το πείτε ευθαρσώς, ίσως γιατί ντρέπεστε, ίσως γιατί φοβάστε. Προσπαθείτε δε σε κάθε περίπτωση με καμουφλαρισμένο τρόπο να κάνετε πλήρη απελευθέρωση και ντρέπεστε να το πείτε. Παράδειγμα είναι τα δίδακτρα γιατί στην ουσία κάνετε πλήρη απελευθέρωση. Πέρα από την απελευθέρωση που έγινε στα φροντιστήρια, ΙΕΚ κλπ. και στα σχολεία κάνετε πλήρη απελευθέρωση στην πράξη και δεν το λέτε. Θα έρθω με περισσότερα στοιχεία πάνω σ΄ αυτό το θέμα στη συζήτηση επί των άρθρων. 
     Σε ένα άλλο ερώτημα που τέθηκε από τον κ. Πολύδωρα, εάν κυβερνάει η Νέα Δημοκρατία και προσπάθησε να τονίσει ότι κυβερνάει και μάλιστα πάρα πολύ καλά όπως επίσης είπε και διάφορα άλλα λαϊκίστικα που ακούσαμε, θέλω να σας πω κάτι που ίσως σας διαφεύγει και που δεν δόθηκε η πρέπουσα προσοχή. Αυταπατάστε αν πιστεύετε ότι κυβερνάτε. Το λέω αυτό –και θα σας το αποδείξω- γιατί αυτά που ειπώθηκαν για πληθώρα νομοθετικών πράξεων και σχεδίων νόμων τα βλέπουμε, εδώ είμαστε, παροικούμε στην Ιερουσαλήμ και βλέπουμε ότι δεν υπάρχει πληθώρα σχεδίων νόμων, όταν μάλιστα η Βουλή αναλώνεται σε δευτερεύοντα νομοσχέδια επί μέρες γιατί δεν υπάρχουν άλλα νομοσχέδια να συζητηθούν, ούτε στη Βουλή ούτε στις επιτροπές. Άρα, λοιπόν, μην προσπαθείτε μπροστά μας να μας κοροϊδέψετε.
     Το δεύτερο που θεωρώ σημαντικό είναι το εξής. Σήμερα βγήκε στην επιφάνεια ότι χθες ο Πρωθυπουργός και μίλησε και δε μίλησε για νταβατζήδες. Θέλω να αναδείξω κάτι εδώ το οποίο νομίζω ότι δεν έτυχε της δέουσας προσοχής. Χθες υπήρχε αναφορά στον Τύπο για ένα θέμα που αφορά τις ρυθμίσεις δανείων μεγάλων ποσών και όμως αυτό πήγε να το περάσει στα ψιλά η Κυβέρνηση και ήρθε εδώ ο κ. Πολύδωρας να μας πει ότι πήρε ευχαριστίες για τις ρυθμίσεις που έκανε η Νέα Δημοκρατία. Παρά το ότι αγαπητοί συνάδελφοι αυτό το θέμα των πανωτοκίων είναι ένα πολύ μεγάλο ζήτημα και θα έπρεπε κανείς αν είχε γνώση να περιμένει να δει πόσες αιτήσεις έγιναν, τι ποσά ρυθμίστηκαν και να έρθει εδώ η Κυβέρνηση απολογιστικά και να μας πει τι έγινε κατά τράπεζα, προσπαθείτε να μας πείτε ότι δεν έχετε το δικαίωμα να ομιλείτε. Αυτό το λέτε για όλα τα ζητήματα που αφορούν το ΠΑΣΟΚ. Εγώ σ΄ αυτό το συγκεκριμένο θέμα μπορώ να σας πω ότι έχω το δικαίωμα να ομιλώ γιατί στη ρύθμιση του ΠΑΣΟΚ είχα ψηφίσει λευκό. Παρ΄όλα αυτά όμως θέλω να σας πω ότι η αίσθηση που υπάρχει είναι η εξής: Χθες ο Πρωθυπουργός επέλεξε την κατάλληλη στιγμή να κάνει και να μην κάνει αυτήν τη δήλωση γιατί ακριβώς ήθελε να αποσοβήσει την αίσθηση που θα υπήρχε από τη ρύθμιση που ήθελε να κάνει η Κυβέρνηση λίγες μέρες μετά από την προηγούμενη και πριν καν στεγνώσει το μελάνι που υπογράφηκε η προηγούμενη ρύθμιση. Αυτές οι δεσμεύσεις και αυτή η ρύθμιση αφορούσε στην πράξη τεράστια ποσά που έχουν πάρει οι νταβατζήδες, δεν τα πλήρωσαν ενδεχομένως ποτέ και έρχεται η Κυβέρνηση, ο Πρωθυπουργός με έμμεσο τρόπο να ξεπεράσει το πρόβλημα επί της ουσίας. 
     Ο κύριος Πρωθυπουργός έχει νωπή την εντολή, βέβαια μετά από τις αλλεπάλληλες  υποσχέσεις που δόθηκαν στο εκλογικό σώμα ότι θα γίνουν τα πάντα με τέλειο τρόπο κλπ. Χρησιμοποιεί ταυτόχρονα και επικοινωνιακά τερτίπια αλλά για να κοροϊδεύει ποιον; Όχι εμάς. Ασφαλώς τον ελληνικό λαό. Και νομίζω ότι είναι κάτι στο οποίο θα πρέπει να δώσουμε τη δέουσα προσοχή. Γιατί έτσι όπως εξελίσσονται τα πράγματα έρχονται εδώ ρυθμίσεις που επιβεβαιώνουν την παρέμβαση στην πράξη όλων αυτών τους οποίους υποτίθεται ότι κατηγορεί ο κύριος Πρωθυπουργός. Είναι ένα ζήτημα που νομίζω ότι η Κυβέρνηση πρέπει να το λάβει σοβαρά υπόψη της για να αλλάξει κατεύθυνση να αλλάξει ρότα αν θέλει πράγματι να υπηρετήσει τα καλώς εννοούμενα συμφέροντα του ελληνικού λαού. 
     Θα ήθελα τώρα να κάνω μερικές παρατηρήσεις στα άρθρα.
     Γίνεται αναφορά στη σύνθεση του Εθνικού Συμβουλίου Ανταγωνιστικότητας και Ανάπτυξης, ότι λήφθηκε υπόψη και η φωνή της περιφέρειας. Θα ήταν αποδεκτό αυτό εάν πράγματι γινόταν μια ουσιαστική δουλειά σ΄ αυτόν τον τομέα. Διότι εμείς για παράδειγμα βλέπουμε να μπαίνει από την Κρήτη, μετά από τις παρεμβάσεις που κάναμε, ένας φορέας που στην ουσία δεν ακούγεται στην Κρήτη.
Θα μπορούσε πράγματι –το είπα χθες και στην πρωτολογία μου, στην τοποθέτησή μου επί της αρχής- να μπει η Ένωση Νησιωτικών Επιμελητηρίων που καλύπτει πράγματι όλες τις νησιωτικές περιοχές που είναι και η Κρήτη μέσα. Είναι πολύ σημαντικό αυτό γιατί είναι μια φωνή, σε αντίθεση με τον σύνδεσμο αυτό τον οποίο θέλετε να βάλετε. Βέβαια να βάλετε και το Σύνδεσμο Εξαγωγέων Κρήτης που καλύπτει και φορείς που δεν είναι αυτήν τη στιγμή μέσα στα επιμελητήρια. Όμως, δεν το κάνετε αυτό. Προσπαθείτε να βάλετε ένα φορέα που είναι δευτερεύουσας σημασίας τουλάχιστον για το περιβάλλον της Κρήτης, για να καλύψετε κατά κάποιο τρόπο τα προσχήματα που στην ουσία δεν τηρείτε. 
     Όσον αφορά το άρθρο 11, δηλώθηκε εδώ ότι το προηγούμενο σύστημα ήταν ανέντιμο. 
     Αγαπητοί συνάδελφοι και κύριε Υπουργέ, αν το προηγούμενο σύστημα ήταν ανέντιμο, αυτό που τώρα φέρνετε δεν είναι μόνο ανέντιμο, αλλά είναι και υποτιμητικό της νοημοσύνης όλων μας. Σας είπα και χθες ότι στην ουσία κάνει πλήρη απελευθέρωση. Πάνω σ’ αυτήν την πλήρη απελευθέρωση προσπαθείτε να εφαρμόσετε ένα μαθηματικό τύπο για τις αυξήσεις των επόμενων χρόνων. 
     Γιατί αφού πραγματικά θέλετε να παρέμβετε να περιορίσετε τις αυξήσεις τις αθέμιτες ή αν θέλετε τις μη λογικές, των διδάκτρων, δεν παίρνετε σαν βάση ένα συγκεκριμένο νούμερο; Και πάρτε αυτό που μας έφερε η φιλεκπαιδευτική εταιρεία ή κάτι παρεμφερές. Πάνω σ’ αυτήν τη βάση κατ’ έτος να εφαρμόζεται ο μαθηματικός τύπος προκειμένου να μπορούμε να πούμε ναι, ελέγχουμε την κατάσταση. Τώρα δεν την ελέγχετε διότι ο καθένας θα βάλει ό,τι τιμές θέλει και πάνω σ’ αυτές τις τιμές θα γίνονται οι αναπροσαρμογές με βάση το δικό σας μαθηματικό τύπο. 
     Άρα και απ΄ αυτό αποδεικνύεται ότι δεν έχετε πραγματικά την πρόθεση να κάνετε ρυθμίσεις που θα εξυπηρετούν τα καλώς εννοούμενα συμφέροντα των γονέων, που για τον άλφα ή βήτα λόγο πηγαίνουν τα παιδιά τους στα ιδιωτικά σχολεία. Εδώ προσπαθείτε να δώσετε τη διαφορετική εντύπωση. Ε, δεν θα τα καταφέρετε. Διότι στην πράξη δεν μπορεί να ισχύσει αυτό. Και γνωρίζετε πάρα πολύ καλά  –μας το είπε εξάλλου και η πρόεδρος των γονέων στη Διαρκή Επιτροπή- ότι και αυτά που αναφέρονται ακόμη στο χαρτί της φιλεκπαιδευτικής εταιρείας ως αμοιβές στα ιδιωτικά σχολεία, δεν ισχύουν στην πράξη διότι αυτά που πληρώνουν είναι πολύ περισσότερα απ’ αυτά που αναφέρονται σ’ αυτό το έγγραφο. 
     Άρα, αν πράγματι θέλετε αυτή σας η τροπολογία να έχει ισχύ και να υπηρετεί τη σκοπιμότητα για την οποία εσείς εδώ με πολύ φανατισμό διατείνεστε ότι θέλετε να υπηρετήσετε, θα πρέπει να πάρετε μία βάση πάνω στην οποία να κάνετε τις αυξήσεις με μαθηματικό τύπο. 
     Ευχαριστώ πολύ. 
     ΠΡΟΕΔΡΕΥΩΝ (Γεώργιος Σούρλας): Ο κ. Καραμάριος έχει το λόγο. 
     ΑΝΑΣΤΑΣΙΟΣ ΚΑΡΑΜΑΡΙΟΣ: Κύριοι συνάδελφοι, μια και είμαι ο τελευταίος ομιλητής…
     ΠΡΟΕΔΡΕΥΩΝ (Γεώργιος Σούρλας): Προτελευταίος. Διεκδικεί το ρόλο αυτό ο κ. Ευθυμίου. 
     ΑΝΑΣΤΑΣΙΟΣ ΚΑΡΑΜΑΡΙΟΣ: Θα ήθελα να είμαι συμπερασματικός. 
     Κύριε Υπουργέ, νομοτεχνικά το νομοσχέδιό σας είναι πάρα πολύ καλό. Όπως πολύ σωστά στη γενική παρουσίαση του νομοσχεδίου λέτε ότι με το παρόν σχέδιο νόμου το ΕΣΑΑ καθιερώνεται ως ανώτατο γνωμοδοτικό όργανο του Υπουργείου Ανάπτυξης για κάθε θέμα σχετικό με τη βελτίωση της ανταγωνιστικότητας ώστε να αποτελέσει θεσμοθετημένο όργανο υποβολής προτάσεων για την εθνική πολιτική ανταγωνιστικότητας. 
     Νομίζω, κύριοι συνάδελφοι, δεν θα έχει κανένας αντίρρηση στο σκοπό του νομοσχεδίου που είναι ακριβώς αυτός που διάβασα πρωτύτερα. 
     Εκείνο που θα ήθελα εγώ να προσέξετε, κύριε Υφυπουργέ, είναι ότι, όπως ελέχθη ακροθιγώς από διάφορους, πολύ καλά ξέρετε ότι όταν πρόκειται να θεσμοθετήσουμε διατάξεις με βάση το άρθρο 101 του Συντάγματος υποχρεούσθε –όχι μπορείτε- να θέτετε και διατάξεις υπέρ των νησιωτικών περιοχών. Το πρότεινα αυτό στη συζήτηση επί της αρχής του νομοσχεδίου. Ο κύριος Υπουργός το έκανε δεκτό και ευχαριστώ πάρα πολύ, αλλά θα ήθελα να μου πείτε πού ακριβώς νομοτεχνικά μπαίνει. 
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Στο άρθρο 1 παράγραφος 6 στοιχείο δ΄. 
     ΑΝΑΣΤΑΣΙΟΣ ΚΑΡΑΜΑΡΙΟΣ: Ευχαριστώ πάρα πολύ. Πράγματι είναι σωστή αυτή η προσθήκη. 
     Παρεπόμενα, επειδή πλέον βάζουμε αυτήν τη διάταξη, είμαστε υποχρεωμένοι να εκπροσωπηθούν και οι νησιωτικές περιοχές. Έχω την εντύπωση -αυτό που είπε και ο κύριος συνάδελφος πρωτύτερα- ότι δεν βλάπτει να μπει και ο εκπρόσωπος της Ένωσης των Νησιωτικών Επιμελητηρίων.
    Και αυτό διότι, όταν λέτε, ο Πρόεδρος της Κεντρικής Ένωσης των Επιμελητηρίων της Ελλάδας, δεν βλάπτει εδώ σε τίποτα. Απλούστατα βοηθάμε και έρχεται ως επακόλουθο αυτό που είπαμε πρωτύτερα. Δηλαδή την υποχρέωση την οποία βάλατε πολύ σωστά, των νησιωτικών περιοχών, να εκπροσωπούνται τα επιμελητήρια από τον εκπρόσωπο των επιμελητηρίων των νησιωτικών περιοχών. 
    Όσον αφορά το άρθρο 6, θέλω να κάνω μια νομοτεχνική παρατήρηση. Από τη στιγμή που ιδρύεται διά νόμου αυτό το θεσμικό πλαίσιο του οργάνου, αντί της υπουργικής πράξεως η οποία υπήρχε πρωτύτερα, εκεί πρέπει η σύσταση των θέσεων να μην καλύπτεται με τη φράση «οι θέσεις αυτές μπορεί να καλύπτονται» αλλά με τη φράση «οι θέσεις αυτές καλύπτονται με πρόσληψη ή και με απόσπαση ή και μετακίνηση προσωπικού». 
    Τέλος, κύριε Πρόεδρε, επειδή στις 17.00΄ πρέπει να βρίσκομαι στο Υπουργείο Δικαιοσύνης για να παρέμβω σε μια συζήτηση του ΟΑΣΑ σχετικά με τις δωροδοκίες, να μου επιτρέψετε να αναπτύξω την τροπολογία την οποία κατέθεσα.
    ΠΡΟΕΔΡΕΥΩΝ (Γεώργιος Σούρλας): Νομίζω ότι είναι επιτρεπτό και ότι κάνουμε και οικονομία χρόνου.
    ΑΝΑΣΤΑΣΙΟΣ ΚΑΡΑΜΑΡΙΟΣ: Θέλω, λοιπόν, να σας πω, κύριοι συνάδελφοι, ότι εξ αιτίας μιας άστοχης νομοθετικής ρύθμισης που έγινε με το ν. 2149/99 εκτινάχθηκαν στα ύψη τα μισθώματα των καταστημάτων ιδιοκτησίας του δημοσίου νομικών προσώπων και δήμων. Οι ενδιαφερόμενοι μισθωτές δεν έκαναν χρήση των διατάξεων αυτού του νόμου μέχρι και σήμερα με συνέπεια, λόγω της μη υπογραφής-παράτασης των συμβάσεων για μια δωδεκαετία όπως έτασσε ο νόμος, σήμερα να θεωρούνται αυθαίρετοι. 
    Σήμερα αυτή η κατάσταση ειδικότερα για τη Ρόδο, αφορά εκατόν είκοσι έξι καταστήματα της νέας αγοράς της Ρόδου, ιδιοκτησίας του δήμου. Καταθέτω την κατάσταση για τα Πρακτικά.
    (Στο σημείο αυτό ο Βουλευτής κ. Αναστάσιος Καραμάριος καταθέτει για τα Πρακτικά την προαναφερθείσα κατάσταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Κύριε Υπουργέ, υπάρχει και έγγραφο του Δήμου Ροδίων που σας εστάλη, ότι ο Δήμαρχος Ροδίων και όλο το δημοτικό συμβούλιο συμφωνούν στην τροποποίηση αυτής της διατάξεως. Αντιλαμβάνεστε ότι μένουν τα νομικά πρόσωπα δημοσίου δικαίου που δεν είναι παρά μόνο εκείνα τα ακίνητα που είναι του Ταμείου Αρχαιολογικών Πόρων στην παλιά πόλη. 
    Με την προτεινόμενη ρύθμιση η οποία σημειωτέον δεν παρεμβαίνει στη μείωση των συντελεστών της αντικειμενικής αξίας αφού αυτό είναι της αρμοδιότητας του Υπουργείου των Οικονομικών, επιδιώκεται η αλλαγή εξεύρεσης της αξίας του μισθίου η οποία καθορίζεται με τις διατάξεις του άρθρου 8 του π.δ. 34/95 με το οποίο έγινε η τροποποίηση των διατάξεων του νόμου περί εμπορικών μισθώσεων και που η αρμοδιότητα μεταβιβάστηκε με τις διατάξεις του άρθρου 64 του αυτού προεδρικού διατάγματος στο Υπουργείο Εμπορίου και σήμερα Ανάπτυξης. 
    Για να αντιληφθείτε το μέγεθος του σφάλματος και του άδικου χαρακτήρα αυτής της τροποποίησης αρκεί να σας αναφέρω ως παράδειγμα ότι για μίσθωμα ποσού  238,75 ευρώ, καταβαλλόμενο το έτος 1999, εκτινάσσεται στις 2.560,48 ευρώ. Μίσθωμα ποσού 546,65 ευρώ, ανήλθε σε 2.944,23. Μίσθωμα ποσού 2.170,39 ανήλθε σε 12.608 ευρώ. Έχω την κατάσταση που την καταθέτω και αυτήν στα Πρακτικά.
    (Στο σημείο αυτό ο Βουλευτής κ. Αναστάσιος Καραμάριος καταθέτει για τα Πρακτικά την προαναφερθείσα κατάσταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Τι επιδιώκεται με την τροπολογία; Επιδιώκεται μόνο η αλλαγή των συντελεστών παλαιότητος με το αιτιολογικό ότι δεν είναι δυνατόν να θεωρείται της ίδιας παλαιότητος ακίνητο των δέκα ετών με εκείνο των τριάντα, των πενήντα ή των εκατό ετών, όπως είναι τα καταστήματα της παλαιάς πόλης της Ρόδου, πολλά εκ των οποίων είναι πεντακοσίων ετών. 
     Ο νόμος, κύριοι συνάδελφοι, τα καταστήματα αυτής της κατηγορίας με το συντελεστή παλαιότητος τα κατατάσσει από δέκα ετών και άνω. Αντιλαμβάνεστε το άδικο! Δηλαδή, αυτό που ζητάμε είναι ο συντελεστής παλαιότητας αντί να είναι σε τρεις κατηγορίες που είναι σήμερα -από ένα έως πέντε ετών σε ένα συντελεστή, από πέντε έως δέκα ετών με συντελεστή 0,90 και από δέκα ετών και άνω με συντελεστή 0,80- να διαμορφωθεί ως εξής: Αυτός ο τελευταίος συντελεστής, ο τρίτος των δέκα ετών, από έντεκα ετών ως τριάντα με συντελεστή 0,80 και από τριάντα ένα ετών και άνω με συντελεστή 0,40. 
     Όλοι οι άλλοι συντελεστές για τη διαμόρφωση της εξεύρεσης της αξίας του μισθίου να παραμείνουν ίδιοι. Δηλαδή η τιμή ζώνης, ο συντελεστής αξιοποίησης οικοπέδου, ο συντελεστής εμπορικότητας, ο συντελεστής οικοπέδου, ο συντελεστής εκμετάλλευσης και ο συντελεστής θέσεως. Δηλαδή, η αξία του μισθίου εξάγεται με βάση τους παραπάνω συντελεστές με την προσθήκη του νέου συντελεστή παλαιότητος, αυτού του οποίου ζητάμε την τροποποίηση, αφού η θεσμοθέτηση στο ποσό αυτό ήταν λάθος. 
     Τι πιο λογικό, κύριοι συνάδελφοι, όταν σήμερα ταλανίζεται μια μεγάλη τάξη ανθρώπων επί τέσσερα χρόνια και αυτοί οι άνθρωποι είναι όμηροι μιας λανθασμένης νομοθετικής ρύθμισης που ευτυχώς ο ομιλών είχε την πρόβλεψη τότε –νομίζω με βάση τα Πρακτικά της 28ης Αυγούστου του 1999- να αντιτάξει την ένσταση, κύριε Υπουργέ και κύριοι συνάδελφοι, και να πει στη Βουλή απευθυνόμενος προς τους συναδέλφους, τους τότε κυβερνητικούς, ότι η ρύθμιση αυτή είναι λανθασμένη και ότι θα εκτιναχθούν στα ύψη πάνω από δέκα φορές. Τα Πρακτικά είναι εδώ! Δυστυχώς δεν με ακούσανε! Όμως έκτοτε και μέχρι και σήμερα, δεν έχει γίνει τίποτα, κύριε Υπουργέ, και παραμένουν έτσι. Ο δήμος, όπως και οι πάντες, συμφωνούν.
     Να γιατί ζητώ την ψήφιση της τροπολογίας μου και ζητώ από εσάς, κύριε Υπουργέ, να δείξετε τη δέουσα προσοχή αφού –προσέξτε- αυτό το ζητούν ο δήμος που είναι ενδιαφερόμενος, όλα τα επιμελητήρια και όλοι οι εμπορικοί σύλλογοι και πολύ περισσότερο φαίνεται ότι σήμερα η συζήτηση αυτής της τροπολογίας είναι καθ’ όλα νόμιμη. Προσυπογράφεται από τον Υπουργό Οικονομικών, είναι της δικής σας αρμοδιότητας –αποκλειστικά της δικής σας αρμοδιότητας- και δεν έχετε δικαίωμα να αρνηθείτε. 
     Μην μου πείτε ότι η τροπολογία περί της παιδείας ή περί των διδάκτρων είναι πιο συναφής από την παρούσα, όπως και δεν μπορείτε να μου πείτε ότι χρειάζεται συναίνεση του Υπουργείου Οικονομικών, γιατί δεν είναι της αρμοδιότητας του Υπουργείου Οικονομικών. Υπάρχει έγγραφο του Υπουργείου Οικονομικών το οποίο λέει σαφέστατα –θα το καταθέσω στα Πρακτικά- ότι αυτό είναι αρμοδιότητα και μόνον του Υπουργείου Ανάπτυξης, πρώην Εμπορίου. 
     (Στο σημείο αυτό ο Βουλευτής κ. Αναστάσιος Καραμάριος                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Τι πιο σπουδαίο να υπάρξει σήμερα μια άλλη δικαιολογία, διότι από εκεί και πέρα, κύριε Υπουργέ, θα μου επιτρέψετε να σας απαντήσω ότι πλέον υπάρχει άλλος λόγος, τον οποίον εγώ δεν γνωρίζω, και αντιλαμβάνεστε ότι μέσα στο πλαίσιο της ανταγωνιστικότητας, αυτό που συζητάμε σήμερα, είναι πράγματι ένας ρόλος ανταγωνιστικότητας, δεδομένου ότι αυτοί άνθρωποι που πληρώνουν σήμερα αυτά τα μισθώματα, υποχρεώνονται από το νόμο να καταβάλουν δέκα και είκοσι φορές παραπάνω, ερχόμενοι με αυτόν τον τρόπο σε ανταγωνισμό με εκείνους που πληρώνουν απέναντι από τα μαγαζιά τους μικρότερα μισθώματα και δεν μπορούν να τα βγάλουν πέρα. 
     Για να φέρω, λοιπόν, κύριε Υπουργέ, αυτήν την τροπολογία σήμερα για την οποία γίνονται επί τέσσερις μήνες συζητήσεις και με τα Υπουργεία σας και τελικά καταλήξαμε σήμερα στο Υπουργείο Ανάπτυξης, δεν νομίζω ότι χρειάζεται να πω περισσότερα για να πείσω πλέον τη δική μας Κυβέρνηση και ζητώ τη συναίνεση όλων των συναδέλφων. Είναι λανθασμένη η υφιστάμενη νομοθεσία. Μέχρι σήμερα κανένας δεν έχει κάνει χρήση αυτής της διατάξεως. Είναι όλα αυθαίρετα. Έρχεται ο δήμος και λέει, συμφωνούμε. Ε, από εκεί και πέρα δεν νομίζω ότι θα έπρεπε να μου πείτε ότι θα το φέρετε σε άλλο νομοσχέδιο. Ποιο νομοσχέδιο; Ποιο συναφές ή αρμοδιότερο αυτού που σήμερα συζητάμε; 
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Πέτρος Ευθυμίου.
      ΠΕΤΡΟΣ ΕΥΘΥΜΙΟΥ: Κυρίες και κύριοι συνάδελφοι, κατέστη από τη συζήτηση ορατό ότι η Κυβέρνηση της Νέας Δημοκρατίας επέλεξε τη χειρότερη οδό να αντιμετωπίσει τα αδιέξοδα των προβλημάτων της διακυβέρνησης, αφενός φέρνοντας νομοσχέδια τα οποία δεν είναι αναγκαία. Και ό,τι δεν είναι αναγκαίο καθιστά τα πράγματα ακόμα πιο περίπλοκα και διαμορφώνει μια αίσθηση στο βάθος χρόνου απαξίωσης του κυβερνάν. Διότι από την ώρα που το νομοσχέδιο δεν εδράζεται σε συγκεκριμένες ανάγκες και δεν δίνει ουσιαστικές απαντήσεις, υποβαθμίζει την ίδια την έννοια του κυβερνάν. 
      Από την άλλη μεριά, όπως σωστά επισημάνθηκε από τους συναδέλφους μου στο ΠΑΣΟΚ, η μόνη πραγματική πλευρά του νομοσχεδίου είναι η απελευθέρωση των διδάκτρων που πράγματι θα μπορούσε να αποτελέσει τροπολογία, όπως και εδώ, σε οποιοδήποτε άλλο νομοσχέδιο. 
      Θα ήθελα σ’ αυτό το σημείο να αναφερθώ σε κάτι που συγκαλύφθηκε στην όλη συζήτηση και έχει τεράστια σημασία. Έχει τεράστια σημασία γιατί κάνατε μια επιλογή να ανατρέψετε όχι μόνο μια πολιτική του ΠΑΣΟΚ, αλλά και τη νομολογία του Ευρωπαϊκού Δικαστηρίου. Γιατί υπάρχει μία πραγματικότητα στη χώρα και εύχομαι και ελπίζω να είναι αντάξια και η προ ημερησίας διατάξεως συζήτηση για την Παιδεία και να μην πρόκειται για έναν αντιπερισπασμό από τα προβλήματα που δημιουργεί η κυβερνητική πολιτική στην οικονομία και παντού. 
      Στην Ελλάδα πράγματι η Παιδεία είναι το πιο κρίσιμο, ουσιαστικό και αποφασιστικό βήμα για τη διαρκή ανάπτυξη της χώρας. Η επιλογή του ΠΑΣΟΚ ήταν να διαμορφώσει τους όρους όσο ήταν δυνατόν κάθε φορά της πιο πλούσιας, της πιο αποτελεσματικής δημόσιας παιδείας, χωρίς καμία αντιπαλότητα στην ιδιωτική. Απλώς θεωρούσαμε χρέος μας να βελτιώνουμε τη δημόσια παιδεία και η ιδιωτική παιδεία που δρα κατ’ εκχώρηση δημοσίου αγαθού ευχόμαστε πάντα να επιτελεί το έργο της, αλλά θεωρούσαμε ως κύριο χρέος και κύρια ευθύνη μας την διαρκή βελτίωση της δημόσιας εκπαίδευσης. Και παρά τα μεγάλα προβλήματα που ακόμα έχει η εκπαίδευση, η σταθερή επίλυση ορισμένων τομέων έδινε και μία απάντηση. Γιατί θα διαπιστώσετε και φέτος εάν ζητήσετε στοιχεία από τη Διεύθυνση Ιδιωτικής Εκπαίδευσης του Υπουργείου Παιδείας ότι συνεχίζεται ακόμα η συρρίκνωση της ιδιωτικής εκπαίδευσης υπέρ της δημόσιας, εφόσον η δημόσια εκπαίδευση όμως συνεχίσει να στηρίζει τις καινοτομίες της, αν συνεχίσει να στηρίζει το Ολοήμερο Σχολείο, αν συνεχίσει να στηρίζει την ολόπλευρη ανάπτυξη των ΤΕΕ, αν συνεχίσει με αμείωτους ρυθμούς την εγκατάσταση των υπολογιστών στα σχολεία, την ανέγερση νέων κτιρίων έτσι ώστε η δημόσια εκπαίδευση να γίνεται πιο πλούσια και ελκυστική και να επιλύεται αυτό το θέμα δημόσιου –ιδιωτικού μέσα από πιο υγιή συναγωνισμό που είναι η βελτίωση ποιότητας. 
      Αυτός ο δρόμος που δικαιώνεται είναι κυρίως ευθύνη δική σας να συνεχίσετε, εάν, όπως λέτε, σας ενδιαφέρει με τον ίδιο τρόπο όπως εμάς, η δημόσια εκπαίδευση. Από πολλές όμως πλευρές, εγείρονται ερωτήματα ως προς αυτό.
      Θα ήθελα, όμως, να τονίσω ότι κάνατε μία λάθος επιλογή στο θέμα της απελευθέρωσης των διδάκτρων, γιατί αλλάξατε πλήρως μια ολόκληρη φιλοσοφία η οποία έχει, όχι μόνον την ιδεολογική πεποίθηση του ΠΑΣΟΚ, αλλά έχει και την απόφαση του Ευρωπαϊκού Δικαστηρίου, στο οποίο προσέφυγαν επτά μεγάλοι σχολάρχες Έλληνες ζητώντας να καταδικαστεί η αγορανομική παρέμβαση του ΠΑΣΟΚ, ζητώντας να αναγνωριστούν αυτές οι επιχειρήσεις ως επιχειρήσεις οιονεί εμπορικές. Κατά τη γνώμη τους, εδέχοντο μία βάναυση επέμβαση αγορανομικού χαρακτήρα που δέσμευε και αλλοίωνε τους όρους λειτουργίας της αγοράς. 
      Θα έπρεπε να γνωρίζετε, κύριε Παπαθανασίου, και να το σεβαστείτε πολιτικά, ότι απερρίφθη αυτή η προσφυγή από το Ευρωπαϊκό Δικαστήριο και δικαιώθηκε η Κυβέρνηση του ΠΑΣΟΚ για την επέμβασή της στην πολιτική διδάκτρων των ιδιωτικών σχολείων. Γιατί θεωρούμε ότι τα ιδιωτικά σχολεία δεν επιτρέπεται να εκλαμβάνονται από κανέναν ως επιχειρήσεις, όπως οι εμπορικές επιχειρήσεις που πουλάνε οποιοδήποτε αγαθό, είτε είναι αυτό το ποτήρι, ή η γραβάτα που φοράτε. Γιατί τα ιδιωτικά εκπαιδευτήρια ασχολούνται με την αγωγή των Ελληνόπουλων, ακριβώς με τον ίδιο τρόπο και το ίδιο πλαίσιο που το Σύνταγμα επιτάσσει για το σύνολο της αγωγής των νέων παιδιών της χώρας και αυτό συντελείται κατ’ εκχώρηση του δημοσίου αγαθού.
      Άρα επιβάλλεται η όποια κυβέρνηση να προφυλάσσει το αγαθό της εκπαίδευσης και να μην εκπέσει σε αγοραίο. Και αυτήν τη στιγμή με αυτήν την τροπολογία εντελώς αθώα –φαντάζομαι θα έχετε συνείδηση τι υπέγραφε και ο Υπουργός, ο κ. Σιούφας, μαζί με τον κ. Αλογοσκούφη- στην αιτιολογική έκθεση επί της τροπολογίας αναφέρεσθε ρητά και κατηγορηματικά ότι «τα ιδιωτικά εκπαιδευτήρια στο πλαίσιο της οικονομικής ελευθερίας διαμορφώνουν κατά το νόμο της αγοράς το ύψος των διδάκτρων το οποίο και δημοσιοποιούν από το προηγούμενο έτος εφαρμογής της σχετικής περί διδάκτρων απόφασης». 
      Παίρνετε σήμερα μία απόφαση θεμελιώδη για την αντίληψή σας για την παιδεία, την εκπαίδευση και ανοίγετε με τον πιο ολόπλευρο τρόπο, κατά παράβαση όχι μόνο της παράδοσης που βρήκατε από το ΠΑΣΟΚ, αλλά και κατά παράβαση της δικαίωσης αυτής της πρακτικής από το Ευρωπαϊκό Δικαστήριο το δρόμο για την πιο άγρια εμπορευματοποίηση στην εκπαίδευση. Αυτό δεν θα έχει επίπτωση μόνο στο παιδί που γίνεται πελάτης και στο γονιό που γίνεται αντικείμενο οικονομικής εκμετάλλευσης. Θα έχει αντίκτυπο και θέλω εδώ –και σας κοιτάω στα μάτια και προσωπικά, κύριε Παπαθανασίου- να αποσαφηνίσετε, εφόσον λείπει ο κ. Σιούφας, τις ιδιαίτερα παράδοξες αναφορές του Υπουργού γύρω από το θέμα των ιδιωτικών εκπαιδευτικών. 
      Επειδή ακριβώς το ΠΑΣΟΚ θεωρεί ότι η εκπαίδευση στο σύνολό της είναι δημόσιο αγαθό και σε ένα ιδιωτικό σχολείο επίσης πρέπει να προστατεύεται η ποιότητα της διδασκαλίας και πρέπει να προστατεύεται η αγωγή των παιδιών με τον ίδιο τρόπο που το Σύνταγμα επιτάσσει την αγωγή των παιδιών όλου του ελληνικού λαού σε κάθε μορφής εκπαιδευτικό ίδρυμα, ψηφίσαμε εδώ τον ν. 2986/2002 που αφορά την επέκταση της προστασίας του ιδιωτικού εκπαιδευτικού, όταν απολύεται αυθαιρέτως, όταν κλείνει σχολείο ή τμήμα ιδιωτικού σχολείου, ο οποίος πράγματι έρχεται στο δημόσιο μέσα από ορισμένες διαδικασίες. Τότε σ’ αυτή την Αίθουσα η Νέα Δημοκρατία ζήτησε ονομαστική ψηφοφορία. Είχαμε ολοσέλιδες καταχωρήσεις στον Τύπο από το Σύνδεσμο Ελληνικών Βιομηχανιών, από τη λεγομένη ιδιωτική πρωτοβουλία, που κατήγγειλε την προστασία αυτή του ιδιωτικού εκπαιδευτικού και είχατε δεσμευθεί σε αυτή την Αίθουσα ότι η πρώτη πράξη που θα κάνετε ως Κυβέρνηση είναι να άρετε την προστασία του ιδιωτικού εκπαιδευτικού. Και σ’ αυτήν εδώ την Αίθουσα, στην ονομαστική ψηφοφορία, η προστασία του ιδιωτικού εκπαιδευτικού επικυρώθηκε και από την ψήφο του ΠΑΣΟΚ και από την ψήφο του ΚΚΕ και από την ψήφο του Συνασπισμού της Αριστεράς. 
      Φέραμε επίσης συμπληρωματική νομοθεσία, τον 3194/2003, τον Νοέμβριο, που επεξέτεινε τις κατηγορίες αυτές και στους εκπαιδευτικούς των ιδιωτικών ΤΕΕ κλπ. και εκεί μάλιστα ψηφίσατε και εσείς. 
      Ο κ. Σιούφας ανέπτυξε μια ιδιόρρυθμη και παράδοξη επιχειρηματολογία, ότι ασκώντας προστασία στα δικαιώματα του ιδιωτικού εκπαιδευτικού δημιουργούνται στρεβλώσεις, συναλλαγές, πράγμα το οποίο επειδή γεννά εύλογη υποψία ότι αναφερόμενοι στην υποτιθέμενη παθολογία ξαναοδηγείστε στη δέσμευσή σας, εδώ στη Βουλή, ότι το πρώτο πράγμα που θα κάνετε είναι να άρετε την προστασία του ιδιωτικού εκπαιδευτικού, σας λέω ότι αν ο κ. Σιούφας και το Υπουργείο Ανάπτυξης έχουν υπόψη τους παρόμοια φαινόμενα περί συναλλαγών, οφείλετε εσείς να τα πάτε στον εισαγγελέα και τον σχολάρχη και τον ιδιωτικό εκπαιδευτικό. Αυτή είναι η ευθύνη σας βάσει του νόμου. Αν όμως αυτή η αναφορά υποκρύπτει επιστροφή στη θέση της Νέας Δημοκρατίας σ’ αυτήν την Αίθουσα, οφείλετε ευθέως να την πείτε. Και σας ρωτώ, αν το άνοιγμα του θέματος σήμερα, πέραν της απελευθέρωσης των διδάκτρων και της αλλαγής μιας μακράς εκπαιδευτικής πολιτικής που ασκήθηκε από το ΠΑΣΟΚ, αν οδηγεί και στην κατάργηση της προστασίας του ιδιωτικού εκπαιδευτικού, όπως μια νομοθεσία όφειλε να έχει και όπως πιστεύουμε και συνεχίζουμε να πιστεύουμε, οφείλουμε όλοι να διασφαλίζουμε. 
      Θα παρακαλούσα να έχω την απάντησή σας.
	ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, τελείωσε ο κατάλογος των ομιλητών. Εισερχόμαστε στις δευτερολογίες. 
	ΑΝΑΣΤΑΣΙΟΣ ΚΑΡΑΜΑΡΙΟΣ: Για την τροπολογία να μας πείτε, κύριε Υπουργέ. 
	ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κατ’ αρχάς, κύριε Πρόεδρε, υπάρχει δευτερολογία;
	ΠΡΟΕΔΡΕΥΩΝ (Γεώργιος Σούρλας): Έχουμε δευτερολογίες. Προφανώς, αυτό θα το κάνουν οι τρεις εισηγητές. Έχει εγγραφεί για δευτερολογία ο κ. Κουλούρης και για προτασσόμενη δευτερολογία ο κ. Σκρέκας. Δηλαδή πλην των εισηγητών θα έχουμε ακόμη έξι λεπτά. 
	Καλό θα ήταν να κλείσετε εσείς τη συζήτηση, κύριε Υπουργέ. Επειδή, όμως, ο κ. Καραμάριος θέλει να φύγει, μπορούμε να προτάξουμε την απάντηση για το αν θα κάνετε δεκτές τις τροπολογίες. Υπάρχει μια τροπολογία του κ. Καραμάριου και μια τροπολογία του κ. Αλαβάνου. Ο κ. Αλαβάνος, βέβαια, δεν είναι εδώ.
	ΑΓΓΕΛΟΣ ΤΖΕΚΗΣ: Η τροπολογία του κ. Αλαβάνου έχει γίνει ήδη δεκτή.
	ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ. Μπορείτε να απαντήσετε.
	ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Η μεν τροπολογία του κ. Αλαβάνου ήταν να συμπεριληφθεί εκπρόσωπος του τεχνικού επιμελητηρίου, κάτι που έχει γίνει. 
	Όσον αφορά την τροπολογία του κ. Καραμάριου δεν μπορεί να γίνει δεκτή για τον εξής απλό λόγο: Είτε το ονομάζουμε αλλαγή συντελεστού παλαιότητας είτε το ονομάζουμε οτιδήποτε άλλο, το ζητούμενο και το αποτέλεσμα μιας τέτοιας τροπολογίας θα ήταν να μειωθούν τελικά τα έσοδα του δημοσίου, των νομικών προσώπων δημοσίου δικαίου, των Οργανισμών Τοπικής Αυτοδιοίκησης και αυτό είναι προφανές ότι ξεπερνά τα όρια του συγκεκριμένου Υπουργείου. Είναι θέμα του Υπουργείου Οικονομικών. Το Υπουργείο Οικονομικών πρέπει να συμφωνήσει στη μείωση των εσόδων του και στη συνέχεια να έρθει σε εμάς. 
	Αυτό το οποίο είναι αρμοδιότητα του Υπουργείου Ανάπτυξης είναι ο νόμος περί εμπορικών μισθώσεων. Όμως, όπου ο νόμος περί εμπορικών μισθώσεων έχει στοιχεία που αφορούν, όπως ρητά αναφέρετε στην τροπολογία, νομικά πρόσωπα δημοσίου δικαίου, δημόσιο και Οργανισμούς Τοπικής Αυτοδιοίκησης είναι προφανές ότι απαιτείται και η σύμφωνη γνώμη εκείνων. Γι’ αυτό και η τροπολογία δεν μπορεί να γίνει δεκτή. 
	ΠΡΟΕΔΡΕΥΩΝ (Γεώργιος Σούρλας): Ορίστε, κύριε Καραμάριε. Έχετε κατά παρέκκλιση ένα λεπτό. 
	ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, θα απαντούσα στον κύριο Υφυπουργό για μια ακόμη φορά το εξής: Δεν ζητάμε μείωση των αντικειμενικών αξιών. Ζητάμε τρόπο αλλαγής εξεύρεσης της αξίας του μισθίου. Αυτοί οι συντελεστές καθορίζονται από το Υπουργείο Ανάπτυξης από το 1994. Αυτό ζητάμε. Δεν ζητάμε μείωση. Πάλι η αντικειμενική αξία μένει ίδια. Οι συντελεστές, πλην ενός, παραμένουν ίδιοι σε ό,τι αφορά την παλαιότητα. 
	Εσείς δέχεσθε, κύριοι συνάδελφοι, αυτήν την ανακολουθία; Να είναι το μίσθωμα σήμερα 135 και να πάει στα 2,5 χιλιάδες ευρώ; Το λέτε αυτό έσοδα, όταν κανένας μέχρι σήμερα δεν έχει πληρώσει; Έχουμε ξεκαθαρίσει αυτό, κύριε Υπουργέ, ότι δηλαδή αρμόδιο σήμερα να καθορίσει άλλο συντελεστή είναι το Υπουργείο Ανάπτυξης. 
	ΠΡΟΕΔΡΕΥΩΝ (Γεώργιος Σούρλας): Καλώς, κύριε συνάδελφε. Επαρκώς το αναπτύξατε. Το έχει καταλάβει ο κύριος Υπουργός και είπε ότι είναι αρμοδιότητας άλλου Υπουργείου. 
	ΑΝΑΣΤΑΣΙΟΣ ΚΑΡΑΜΑΡΙΟΣ: Άρα υπάρχει άλλη σκοπιμότητα, για την οποία δεν θέλω να μιλήσω. 
	ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε συνάδελφε, ήμουν σαφέστατος και αν θέλετε να παίζουμε με τα λόγια, μπορούμε. Οποιαδήποτε αλλαγή σε οτιδήποτε οδηγεί τελικώς στη μείωση του μισθίου. Το μίσθιο ανήκει στο δημόσιο, στους Οργανισμούς Τοπικής Αυτοδιοίκησης και σε άλλα νομικά πρόσωπα δημοσίου δικαίου και είναι προφανές ότι, αν μη τι άλλο, πρέπει να υπάρχει δική τους σύμφωνη γνώμη. 
	ΠΡΟΕΔΡΕΥΩΝ (Γεώργιος Σούρλας): Καλώς. Ολοκληρώθηκε η συζήτηση επί της τροπολογίας του κ. Καραμάριου.
      Προχωρούμε στις δευτερολογίες. Το λόγο έχει η εισηγήτρια της Νέας Δημοκρατίας κ. Σοφία Βούλτεψη.
      ΣΟΦΙΑ ΒΟΥΛΤΕΨΗ: Κύριε Πρόεδρε, δύο πράγματα έχω να πω, κλείνοντας αυτήν τη μακρά συζήτηση για την ανταγωνιστικότητα. Έγινε τόσο μεγάλη συζήτηση για τους νταβατζήδες που προς στιγμήν νόμισα ότι έχουν και αυτοί πρόβλημα ανταγωνιστικότητας σε αυτήν τη χώρα. Πάντως, επ’ αυτού έχω να πω ότι εκτός από τους νταβατζήδες θυμίζω σε όλους ότι υπάρχουν και οι εκδιδόμενοι και ότι εκτός από τους εκδιδόμενους υπάρχουν και οι ρουφιάνοι και ότι εκτός από τους ρουφιάνους υπάρχουν και οι κουτσομπόλες που παίρνουν τα μπουγαδοκόφινα και μεταφέρουν συζητήσεις. 
      Κατόπιν αυτού, επειδή ζούμε όλοι σε αυτήν τη χώρα, αν κάποιος ανησύχησε και ανέβασε τόσο πολύ τον τόνο, ας κοιτάξουμε όλοι τον καθρέφτη και αν δούμε τα είδωλά μας να έχουν κάποια σχέση με αυτούς τους χαρακτηρισμούς, φαίνεται ότι θα μας αφορούν. 
      Πρέπει, επίσης, να σας πω πως μου έκανε πάρα πολύ μεγάλη εντύπωση που κάτι το οποίο αποδόθηκε στο Πρωθυπουργό έκανε τόσο μεγάλο θόρυβο, ενώ και ο Πρωθυπουργός κάτοικος αυτής της χώρας είναι. Γνωριζόμαστε όλοι και ξέρουμε τι συμβαίνει. 
      Το δεύτερο θέμα: Είπε ο κ. Πιπεργιάς και στην επιτροπή και το επανέλαβε και σήμερα, ότι τα «δικά μας παιδιά» εν ολίγοις -αυτό καταλάβαμε ότι είπε- πλήττουν την ανταγωνιστικότητα. Ελάτε τώρα, κύριοι συνάδελφοι! Ελάτε τώρα, που τα «δικά σας τα παιδιά» κάνουν καλό, ωφελούν την ανταγωνιστικότητα και τα «δικά μας τα παιδιά» κάνουν κακό στην ανταγωνιστικότητα!
      Και ελάτε τώρα, που εμείς δεν κάνουμε αξιοκρατία και εσείς κάνατε αξιοκρατία! Σας το είπα και στην επιτροπή και το επαναλαμβάνω και στην Ολομέλεια, κύριοι συνάδελφοι: Παραμονές των εκλογών, την εβδομάδα πριν από την Κυριακή των εκλογών, επισκέφθηκα ως υποψήφια Βουλευτής το Υπουργείο Εσωτερικών. Και επειδή είμαι και παλαιά συνδικαλίστρια ρώτησα τι ποσοστό παίρνει εκεί η παράταξη που πρόσκειται στη Νέα Δημοκρατία. Και μου είπαν 6%. Ελάτε τώρα, που αυτό είναι ποσοστό αξιοκρατίας και που δεν βρέθηκε να είναι λίγο μεγαλύτερο το ποσοστό των προσκειμένων στη Νέα Δημοκρατία στο Υπουργείο Εσωτερικών. Και δύο μέρες μετά πήγα στην ΕΡΤ και ρώτησα τι ποσοστό παίρνει εκεί η προσκείμενη στη Νέα Δημοκρατία παράταξη. Και μου είπαν 6%! Ποσόστωση μας είχατε βάλει, κύριοι συνάδελφοι, και μάλιστα άθλια ποσόστωση μεταξύ του 6% και του 8%!
      Γι’ αυτό αφήστε την ιστορία αυτή. Το δεύτερο προπαγανδιστικό σας επιχείρημα μετά την απογραφή είναι τα «δικά μας» και τα «δικά σας παιδιά». Είχατε μεταφέρει ολόκληρο τον κομματικό μηχανισμό σας στον κρατικό μηχανισμό και τώρα ζητάτε και τα ρέστα. Αυτό δηλαδή το οποίο συμβαίνει, είναι «εκεί που μας χρωστούσαν, μας γυρεύουν και το βόδι». Αυτό έχω να πω, διότι τα της ανταγωνιστικότητας τα έχουμε πει.
      ΠΡΟΕΔΡΕΥΩΝ (Γεώργιος Σούρλας): Όσο καιρό έχω την τιμή να είμαι στο Προεδρείο, ακούω για τα «δικά μας», τα «δικά σας», τα «δικά τους παιδιά». Είστε βέβαιοι ο καθένας ποια είναι τα «δικά του παιδιά»; Το λέω, γιατί και εγώ παλιός κοινοβουλευτικός είμαι. Είμαστε βέβαιοι ποιοι είναι αυτοί που μας στηρίζουν, ότι είναι αποκλειστικά «δικοί μας»; Μήπως λοιπόν ερίζουμε χωρίς να υπάρχει κανένας λόγος;
      Το λόγο έχει ο κ. Δημήτριος Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, θα συμφωνήσω μαζί σας για την παρατήρηση που κάνατε. Γιατί σε τελευταία ανάλυση ο τρόπος με τον οποίο προσπαθεί η Νέα Δημοκρατία, η Κυβέρνηση της Νέας Δημοκρατίας να διαμορφώσει τη διοίκηση στο δημόσιο τομέα, δείχνει ότι έχει ξεχάσει τα κριτήρια της αξιοκρατίας, αναγκαστικά πηγαίνει σε κριτήρια ευνοιοκρατίας ή κριτήρια «δικών μας παιδιών» και αυτό είναι ένα μεγάλο λάθος. Είναι ένα μεγάλο λάθος για το δημόσιο, ένα μεγάλο λάθος για την ανταγωνιστικότητα, ένα μεγάλο λάθος για την πατρίδα.
      Πιστεύουμε ότι χρειάζεται να επικρατήσει απόλυτη αξιοκρατία στην αξιοποίηση του προσωπικού στο δημόσιο τομέα, στον ευρύτερο δημόσιο τομέα, στο δημόσιο με τη στενή έννοια και στις δημόσιες επιχειρήσεις. Εάν δεν επικρατήσει η αξιοκρατία, τότε περιττεύει να κάνουμε οποιαδήποτε συζήτηση για την ανταγωνιστικότητα, να φτιάχνουμε συμβούλια και όλα τα υπόλοιπα. Διότι χωρίς αξιοκρατία, ξέρετε πάρα πολύ καλά ότι η αποδοτικότητα, που είναι στοιχείο βασικό της ανταγωνιστικότητας, πέφτει πολύ χαμηλά. Το ξέρετε πολύ καλά.
      ΣΟΦΙΑ ΒΟΥΛΤΕΨΗ: Και το 6%;
      ΔΗΜΗΤΡΙΟΣ ΠΙΠΕΡΓΙΑΣ: Αν εσείς θέλετε να καλλιεργήσετε προσδοκίες στους οπαδούς σας, κυρία Βούλτεψη, λέγοντας ότι θα αλλάξετε τις ποσοστώσεις…
      ΣΟΦΙΑ ΒΟΥΛΤΕΨΗ: Απαντήστε εσείς και για τις δικές σας.
      ΔΗΜΗΤΡΙΟΣ ΠΙΠΕΡΓΙΑΣ: …και αν εσείς η ίδια θέλετε να υποβαθμίζετε το ρόλο σας ως Βουλευτή του Ελληνικού Κοινοβουλίου και αν εσείς η ίδια δεν ξέρετε ότι ο νόμος 2190 λειτουργεί ήδη περισσότερα από δέκα χρόνια…
      ΣΟΦΙΑ ΒΟΥΛΤΕΨΗ: Και πώς έγινε το 6%; Απαντήστε!
      ΔΗΜΗΤΡΙΟΣ ΠΙΠΕΡΓΙΑΣ: …και ότι επιβάλλει αντικειμενικό τρόπο προσλήψεων, εάν εσείς δεν ξέρετε ότι και το κόμμα σας έχει δεχτεί…
      ΣΟΦΙΑ ΒΟΥΛΤΕΨΗ: Γιατί, εσείς ξέρετε τι έχετε κάνει; 
      ΔΗΜΗΤΡΙΟΣ ΠΙΠΕΡΓΙΑΣ: … αυτή η διάταξη να περάσει στο Σύνταγμα, τότε είναι θέμα δικό σας…
      ΣΟΦΙΑ ΒΟΥΛΤΕΨΗ: Κύριε Πρόεδρε, υποβαθμίζω εγώ το Κοινοβούλιο;
      ΠΡΟΕΔΡΕΥΩΝ (Γεώργιος Σούρλας): Κύριε Πιπεργιά, ένα λεπτό…
      ΔΗΜΗΤΡΙΟΣ ΠΙΠΕΡΓΙΑΣ: …δεν είναι θέμα δικό μας, είναι θέμα δικό σας! Εγώ σας είπα ότι κακώς κάνετε…
      ΣΟΦΙΑ ΒΟΥΛΤΕΨΗ: Κύριε Πρόεδρε, επί προσωπικού.
      ΠΡΟΕΔΡΕΥΩΝ (Γεώργιος Σούρλας): Κύριε Πιπεργιά, μου επιτρέπετε ένα λεπτό; Εσείς είστε έμπειρος κοινοβουλευτικός και καλός πολιτικός. Δεν είναι σωστό, νομίζω, να αμφισβητούμε τις γνώσεις του άλλου. Ας προχωρήσουμε χωρίς αμφισβήτηση.
      ΣΟΦΙΑ ΒΟΥΛΤΕΨΗ: Κύριε Πρόεδρε, να μας πει αν υποβαθμίζω εγώ το Κοινοβούλιο! Κύριε Πρόεδρε, επί προσωπικού!
      ΔΗΜΗΤΡΙΟΣ ΠΙΠΕΡΓΙΑΣ: Τότε, κύριε Πρόεδρε, πιστεύω ότι με αυτήν την τοποθέτησή της η κ. Βούλτεψη κάνει ζημιά και στο κόμμα της και στον τόπο.
      ΣΟΦΙΑ ΒΟΥΛΤΕΨΗ: Εσείς την κάνετε!
      ΠΡΟΕΔΡΕΥΩΝ (Γεώργιος Σούρλας): Κυρία Βούλτεψη, θα μιλήσετε μετά.
      ΔΗΜΗΤΡΙΟΣ ΠΙΠΕΡΓΙΑΣ: Θα ήθελα να σχολιάσω δυο τρεις απόψεις. Είπε ο κ. Παπαθανασίου ότι γίνεται πόλεμος κατά της ακρίβειας. Εγώ δεν τον έχω δει, κύριε Υπουργέ. Πέρα από την εμμονή σας ή -αν θέλετε- την ανακάλυψη που κάνατε στις αγορανομικές διατάξεις της εποχής Κουλούρη και την εφαρμογή τους δεν είδαμε κάτι άλλο πιο ουσιαστικό.
      Επίσης, δεν είδαμε πώς παρεμβαίνετε στην αποδιάρθρωση των ολιγοπωλιακών καταστάσεων που υπάρχουν στην αγορά. Δεν μιλάω για τους τομείς όπου ευνόησε ο καιρός. Δεν μιλάω για τις λαϊκές αγορές. Δόξα τω Θεώ, καλό καιρό είχαμε. Να εύχεστε –και ευχόμαστε- να μην έχουμε κακοκαιρία, να μην έχουμε προβλήματα, να μην έχουμε παγετώνες, που ενδεχόμενα θα δημιουργήσουν προβλήματα και σε αυτά τα καταναλωτικά είδη, τα οπωροκηπευτικά.
      Μιλάω για τα άλλα είδη. Αναφέρθηκε και ο κ. Κουλούρης, όπως αναφέρθηκα και εγώ στην τοποθέτησή μου, για την παρακολούθηση των τιμών στα σούπερ-μάρκετ. Όποιος πηγαίνει στα σούπερ-μάρκετ και εφοδιάζει την οικογένειά του, ξέρει πολύ καλά ότι για μία τετραμελή οικογένεια το κόστος ζωής μέσα σε ένα χρόνο έχει ανέβει τουλάχιστον κατά 200 ευρώ.
      Αυτό είναι ορατό δια γυμνού οφθαλμού. Εγώ τουλάχιστον αυτά τα μηνύματα παίρνω από τη σύζυγό μου, που πηγαίνει στο σούπερ-μάρκετ. Η οικογένεια δεν έχει μεγαλώσει, ίδια ήταν και πέρσι και φέτος και ξέρω πολύ καλά τι εκταμιεύεται. Τα ίδια προϊόντα ουσιαστικά παίρναμε και πέρσι και φέτος.
      Αυτό, αν θέλετε, έχει περισσότερες και μεγαλύτερες επιπτώσεις σε αυτούς με τα χαμηλότερα εισοδήματα. Άρα, λοιπόν, από τον πόλεμο δεν υπάρχει ουσιαστικό αποτέλεσμα. Εγώ πιστεύω ότι τα θύματα από τον πόλεμο της ακρίβειας παραμένουν οι καταναλωτές και αυτό θα πρέπει να ανατραπεί. Θα πρέπει ο πόλεμος κατά της ακρίβειας να έχει συγκεκριμένες ωφέλειες για τους καταναλωτές και όχι επιπτώσεις. 
      Είμαι ικανοποιημένος από τη δήλωση που κάνατε, ότι η ελεύθερη αγορά δεν σημαίνει και ασύδοτη αγορά. Είμαι ικανοποιημένος γιατί το ανακαλύψατε, έστω και με υστέρηση. Έπρεπε να πάρετε τον υπουργικό θώκο για να το ανακαλύψετε και αυτό.  
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ανέκαθεν το έλεγα. Δεν με προσέχατε παλιά. Αυτή είναι η διαφορά. 
      ΔΗΜΗΤΡΙΟΣ ΠΙΠΕΡΓΙΑΣ: Έχω επίσης να κάνω μία ακόμη διευκρίνιση. Ο κ. Μάνος στην επιμέλειά του να υποστηρίξει τις απόψεις του για τη «ΛΑΡΚΟ», αναφέρθηκε και σε εμένα λέγοντας ότι δεν τρώω ψάρια από το βόρειο Ευβοϊκό. Θα πρέπει να ξεκαθαρίσουμε ότι τρώω ψάρια από το βόρειο Ευβοϊκό. Συνήθως βέβαια επειδή κατάγομαι από τη νότια Εύβοια, τρώω ψάρια από το νότιο Ευβοϊκό, αλλά τον πληροφορώ ότι τα ψάρια του βόρειου Ευβοϊκού είναι νοστιμότερα.
      Όσον αφορά τη σκουριά, η σκουριά είναι αδρανές υλικό. Δεν βλάπτει τα ψάρια, περιορίζει όμως κατά πολύ την αναπαραγωγή των ψαριών. Το πρόβλημα που δημιουργεί η σκουριά στον πυθμένα του βόρειου Ευβοϊκού είναι η καταστροφή του βυθού. Καταστρέφει τον βιότοπο, όπου αναπαράγονται ψάρια. Από αυτήν την άποψη χρειάζεται να υπάρχουν μέτρα προστασίας από τη λειτουργία της ΛΑΡΚΟ.
      Δεν είμαι της άποψης ότι θα πρέπει να υπάρχει επανειλημμένη παράταση. Γι’ αυτό κιόλας προτείναμε ο χρόνος της άδειας να είναι δύο χρόνια, κύριε Υπουργέ, και  όχι τέσσερα και σε αυτό επιμένουμε. Διότι πρέπει επιτέλους να τεθεί ένα όριο όπου και η «ΛΑΡΚΟ» θα πρέπει να συμμορφωθεί στις διατάξεις της περιβαλλοντικής νομοθεσίας.
      ΣΟΦΙΑ ΒΟΥΛΤΕΨΗ: Κύριε Πρόεδρε...
      ΠΡΟΕΔΡΕΥΩΝ (Γεώργιος Σούρλας): Επιμένετε ότι υπάρχει προσωπικό θέμα; Το Προεδρείο παρενέβη, γιατί το ζήτημα είναι οριακό. 
      ΣΟΦΙΑ ΒΟΥΛΤΕΨΗ: Κύριε Πρόεδρε, μία λέξη θα πω μόνο. 
      Πριν ακούσαμε να λέγονται χαρακτηρισμοί, όπως «παραληρηματικές» ομιλίες. Τώρα ακούμε πως μια τοποθέτηση μέσα στο Κοινοβούλιο ενός ανθρώπου εκλεγμένου από τον ελληνικό λαό υποβαθμίζει το ρόλο του ως Βουλευτού.
      Εγώ τα αντιπαρέρχομαι όλα αυτά. Κάνετε προσωπικές επιθέσεις. Απλώς, πίσω από τις προσωπικές επιθέσεις και τις ύβρεις, προσπαθείτε να κρύψετε το γεγονός ότι δεν απαντάτε για ποιο λόγο μας είχατε βάλει το ποσοστό 6% σε όλο το δημόσιο και τον ευρύτερο δημόσιο τομέα. Υβρίζετε, αλλά δεν απαντάτε. Δεν μας ενοχλεί.
      ΠΡΟΕΔΡΕΥΩΝ (Γεώργιος Σούρλας): Το λόγο έχει το κ. Τζέκης, ως Κοινοβουλευτικός Εκπρόσωπος.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. Θα είμαι σύντομος, γιατί πιστεύω ότι έχει εξαντληθεί το θέμα.
      Το Κομμουνιστικό Κόμμα Ελλάδος, κύριε Πρόεδρε, επιμένει σταθερά να μένει εκτός κλίματος «Μπαϊρακτάρη», επιμένει να μένει εκτός κλίματος της απογραφής των οικονομικών στοιχείων και μιας διαμάχης που έχει ξεσπάσει μεταξύ Κυβέρνηση και Αξιωματικής Αντιπολίτευσης αν η EUROSTAT δικαιώνει τον έναν ή τον άλλον. Γνωρίζουμε ότι αυτή η EUROSTAT πραγματικά έχει χρεωθεί στο παρελθόν με μεγάλες αμαρτίες και με μεγάλα οικονομικά σκάνδαλα.
Επομένως δεν περιμένουμε να δώσει εύφημο μνεία στη δική μας τη χώρα η συγκεκριμένη υπηρεσία της Ευρωπαϊκής Ένωσης.
      Το Κομμουνιστικό Κόμμα Ελλάδας επιμένει σταθερά, κύριε Πρόεδρε, να φέρνει και στη συζήτηση μέσα στη Βουλή και στο παρόν νομοσχέδιο τα υπαρκτά προβλήματα που αντιμετωπίζει ο εργαζόμενος λαός. Γιατί έχουμε μείωση των εισοδημάτων, έχουμε τη μεγάλη ακρίβεια όσο και αν θέλει η Κυβέρνηση και ο συγκεκριμένος Υφυπουργός να λέει ότι δίνει τη μάχη κατά της ακρίβειας. Αυτή φουντώνει και αυξάνει και ροκανίζει και αυτά τα πενιχρά εισοδήματα.
      Θα επιμένουμε να φέρνουμε στο προσκήνιο το μεγάλο ζήτημα της αυξανόμενης μαζικής ανεργίας με το κλείσιμο εκατοντάδων επιχειρήσεων-εργοστασίων. Θα φέρνουμε στο προσκήνιο για συζήτηση τα προβλήματα που αντιμετωπίζουν όλοι οι παραγωγοί στη χώρα, που σημαίνει ότι βλέπει ο μικρομεσαίος αγρότης το μόχθο του, τον κόπο του, να τον αρπάζει ο έμπορος και ο μεταποιητής βιομήχανος μισοτιμής από πέρυσι. Και βέβαια θα φέρνουμε εδώ θέματα για συζήτηση και θα επιμένουμε και η Κυβέρνηση και η Αξιωματική Αντιπολίτευση και τα άλλα κόμματα να παίρνουν συγκεκριμένη θέση και για τις μικρομεσαίες επιχειρήσεις.
      Άρα το ζήτημα για εμάς είναι ότι εδώ ακριβώς είναι ο μεγάλος διαχωρισμός. Δεν βάζουμε καμία διαχωριστική γραμμή μεταξύ των διαφόρων ψηφοφόρων που προτιμούν είτε τη Νέα Δημοκρατία, είτε το ΠΑΣΟΚ, είτε το Κομμουνιστικό Κόμμα Ελλάδας, είτε το Συνασπισμό. Όμως βάζουμε μια τεράστια διαχωριστική γραμμή ανάμεσα σε πολιτικές, πολιτικές που εξυπηρετούν τα μεγάλα οικονομικά συμφέροντα και πολιτικές που εξυπηρετούν τα λαϊκά συμφέροντα.
      Έτσι, λοιπόν, το Κομμουνιστικό Κόμμα Ελλάδας πορεύεται και βαδίζει. Γι’ αυτό λέμε ότι η οποιαδήποτε αντιπαράθεση στα επιμέρους θέματα -εκτός αυτών που προανέφερε τώρα μόλις- είναι για αποπροσανατολισμό της κοινής γνώμης, για να συστοιχιθεί ο εργαζόμενος λαός πίσω από τον έναν ή από τον άλλο, που γνωρίζουμε πολύ καλά βέβαια ότι η πολιτική τους εκπροσωπεί συγκεκριμένα μεγάλα συμφέροντα.
      Έρχομαι στο ζήτημα της «ΛΑΡΚΟ» και εκεί θα τοποθετηθώ μόνο, κύριε Πρόεδρε. Είχαμε ζητήσει από την Κυβέρνηση να μας ορίσει σε πόσο χρονικό διάστημα βλέπει να φέρνει μια περιβαντολογική μελέτη μέσα στη Βουλή για τις συνέπειες που έχουν τα απόβλητα όχι μόνο για το περιβάλλον, αλλά ακόμα για τη ζωή των εργατών και για την υγεία όλων των κατοίκων της περιοχής. Κάτι τέτοιο βέβαια και μια τέτοια δέσμευση δεν έχουμε δει.
      Προσεγγίσαμε το ζήτημα, κύριε Πρόεδρε, με πολύ μεγάλη προσοχή. Ενδιαφερόμαστε για τους εργάτες να έχουν τη δουλειά τους και λέμε ότι η «ΛΑΡΚΟ» όπως και κάθε βασική στρατηγικής σημασίας επιχείρηση για την ανάπτυξη της χώρας δεν πρέπει να δοθεί στο ιδιωτικό κεφάλαιο. Όμως η Κυβέρνηση έχει ξεκαθαρίσει ότι εκεί θα πάνε τα πράγματα. 
      Θέλουμε μια δέσμευση, διότι εδώ ακριβώς έχω -αν θέλετε- και τις δηλώσεις του Συνδέσμου Μεταλλευτικών Επιχειρήσεων -που εκεί συμμετέχει και ο Πρόεδρος του ΣΕΒ- που στο όνομα της ανταγωνιστικότητας καλεί την Κυβέρνηση να αλλάξει ακόμα και την περιβαντολογική νομοθεσία και μάλιστα περιοχές που προστατεύονται να τις αποχαρακτηρίσει, γιατί αυτό λέει ωφελεί τον ανταγωνισμό και την ανάπτυξη. Και όταν λέει έτσι ο συγκεκριμένος Σύνδεσμος, εννοεί ότι πρέπει να πάρει τον ορυκτό πλούτο όλων των περιοχών, ακόμα και αυτών που προστατεύονται, για να τις αξιοποιήσει για ίδιον όφελος.
      Κλείνω με αυτό. Εμείς, κύριε Πρόεδρε, θα δώσουμε θετική ψήφο για το συγκεκριμένο άρθρο της «ΛΑΡΚΟ», με όλες τις επιφυλάξεις που έχουμε διατυπώσει. Μάλιστα παίρνουμε την απόφαση με πολύ μεγάλη σκέψη, όμως δίνουμε την εξής υπόσχεση: Δεν θα αφήσουμε εκτός ελέγχου τη συγκεκριμένη Κυβέρνηση. Μετά από λίγο χρονικό διάστημα με επίκαιρη ερώτηση στα πλαίσια του κοινοβουλευτικού ελέγχου θα ζητήσουμε να μάθουμε αν προχωρά η όλη διαδικασία, για να βάλουμε φραγμό στα απόβλητα που χρόνια τώρα μολύνουν όχι μόνο τον Ευβοϊκό αλλά και γενικότερα το περιβάλλον της περιοχής.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, δεν είχα σκοπό να δευτερολογήσω, αλλά νομίζω ότι πρέπει να ξεκαθαρίσουμε κάποια πράγματα. 
      Όταν λέγεται εδώ «δικά μας και δικά σας παιδιά» -και πάει και έρχεται- θέλω να πω ότι είναι τόσα λίγα τα παιδιά που έχουμε στον τόπο μας και πρέπει να τα θεωρούμε όλα δικά μας και πρέπει μόνο με αξιοκρατικά κριτήρια να κινούμαστε στο πώς θα καταλάβουν τις οποιεσδήποτε υπεύθυνες θέσεις, για να μπορέσουν να προσφέρουν. Αυτό που πρέπει να κοιτάξουμε είναι πώς θα αξιοποιηθούν οι δυνατότητες-ικανότητες όλων αυτών των παιδιών.
      Η Αριστερά έχει πληρώσει ακριβά στο παρελθόν αυτές τις διακρίσεις και νομίζω ότι και το ΠΑΣΟΚ έκανε διακρίσεις και η Νέα Δημοκρατία φοβούμαι ότι ακολουθεί τα ίδια χνάρια. Βέβαια δεν χρειάζεται κανένα DNA για να ξεχωρίζουμε τα παιδιά. Σε αυτό να είμαστε ξεκάθαροι.
      Έρχομαι σ’ ένα άλλο θέμα, για τη «ΛΑΡΚΟ» και τη σκουριά. Είπε ο κ. Πιπεργιάς ότι είναι αδρανής η σκουριά, πλην όμως καταστρέφεται ο βιότοπος. Αυτό σημαίνει ότι όχι μόνο δεν είναι αδρανής, αλλά είναι τοξικότατη. Δεν καταστρέφεται ένας βιότοπος από μη τοξικά προϊόντα επειδή ακριβώς και μόνο εναποτίθεται εκεί. Ξέρουμε πολύ καλά ότι μέσα σ’ αυτές τις σκουριές υπάρχουν βαρέα μέταλλα. Τέτοιες σκουριές έχουμε, κύριε Πρόεδρε, πρώτα-πρώτα στο Θριάσιο και τη θάλασσα της Ελευσίνας όπου έχουν γίνει τεράστιες καταστροφές. Από την ΠΕΣΙΝΕ έχει καταστραφεί όχι μόνο ο χώρος γύρω, αλλά και απέναντι το Αίγιο, το Κιάτο και όλες αυτές οι περιοχές έχουν πάθει ήδη σοβαρές καταστροφές.
      Αυτά πρέπει να τα υπολογίσουμε γιατί τα πληρώνουμε πανάκριβα. Ασφαλώς δεν θέλουμε να κλείσουν οι επιχειρήσεις, αλλά επ’ ουδενί δεν επιτρέπεται να λειτουργούν επιχειρήσεις αν δεν παίρνουν στοιχειωδώς τα απαραίτητα μέτρα προστασίας του περιβάλλοντος. Αλλιώς αυτό είναι εις βάρος του τόπου μας, εις βάρος της ποιότητας ζωής μας, εις βάρος της βιοποικιλότητας για την οποία είμαστε υποχρεωμένοι και εμείς να εφαρμόσουμε τις διεθνείς συνθήκες, τις οποίες τόσο πολύ παραγνωρίζουμε. Βέβαια σε καμία περίπτωση η ανταγωνιστικότητα δεν πρέπει να γίνει σε βάρος του περιβάλλοντος. Αυτή η τακτική θα πρέπει οπωσδήποτε να σταματήσει άμεσα.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κ. Κίμων Κουλούρης έχει το λόγο.
      ΚΙΜΩΝ ΚΟΥΛΟΥΡΗΣ: Κύριε Πρόεδρε και κύριοι συνάδελφοι, νομίζω ότι ήταν μια καλή ευκαιρία να πούμε τις απόψεις μας στο Κοινοβούλιο και να ακούσουμε τις απόψεις της Κυβέρνησης. Ήταν πολύ χρήσιμη, γιατί πιστεύω ότι αντιπαρατάχθηκαν δυο κεντρικές λογικές: Το πώς, δηλαδή, αντιμετωπίζαμε τα ζητήματα της ακρίβειας, το πώς αντιμετωπίζαμε τους επιχειρηματίες, το πώς αντιμετωπίζαμε την ιδιωτική εκπαίδευση και πώς την αντιμετωπίζει σήμερα η παρούσα πολιτική ηγεσία. 
      Θα πω, λοιπόν, απαντώντας ουσιαστικά στον κ. Σιούφα -διότι τον κ. Παπαθανασίου δεν τον έχω ακούσει, θα τον ακούσω στο τέλος και ελπίζω να έχω το χρόνο να απαντήσω αν αναφερθεί σε κάτι που να με αφορά, επί των ημερών μου δηλαδή στο Υπουργείο Εμπορίου-…
      ΠΡΟΕΔΡΕΥΩΝ (Γεώργιος Σούρλας): Κύριε Κουλούρη, επειδή τότε δεν θα έχετε το χρόνο, απαντήστε τώρα. 
      ΚΙΜΩΝ ΚΟΥΛΟΥΡΗΣ: Πού να ξέρω τι θα πει; 
      ΠΡΟΕΔΡΕΥΩΝ (Γεώργιος Σούρλας): Να μη νομίζετε ότι δεν σας δίνω τη δυνατότητα. Πείτε τα τώρα με άνεση χρόνου. Άλλωστε υπήρξατε προκάτοχος του κ. Παπαθανασίου και έχετε χρόνο να μιλήσετε. Μιλήστε! 
      ΚΙΜΩΝ ΚΟΥΛΟΥΡΗΣ: Και με ευπρέπεια και με ευγένεια τον αντιμετώπιζα.
      Θέλω να πω, κύριε Παπαθανασίου, ότι εγώ έφυγα από εκεί με υπερηφάνεια και όρθιος. Εύχομαι σε προσωπικό επίπεδο, έτσι να φύγετε και εσείς, όποτε φύγετε.
      Έθεσε, λοιπόν, ο κ. Σιούφας τέσσερα ζητήματα. Θα απαντήσω και στα τέσσερα. 
      Το πρώτο. Είπε μια ανακρίβεια. Είπε ότι αυτό το 3,8% περιοριζόταν μόνο στα μαθήματα της ύλης του Υπουργείου Παιδείας. Αυτό είναι ανακριβές. Το 3,8% περιελάμβανε και τις δραστηριότητες και τα επιπλέον μαθήματα που διδάσκονταν τότε στο δημόσιο σχολείο. Δηλαδή, την ύλη του Υπουργείου Παιδείας στο σύνολό της, της υποχρεωτικής ύλης. Αυτό αφορούσε το 3,8%.
      Το δεύτερο. Είπατε -και σας έχω ακούσει και δημόσια- ότι δεν εφήρμοσαν το 3,8% τα ιδιωτικά σχολεία, αλλά το έφθασαν 15% και με κατηγορήσατε ότι εγώ διέγραψα τα πρόστιμα.
      Ευθεία ερώτηση, κύριε Παπαθανασίου. Εγώ έφυγα από εκεί το Μάρτη. Οι διαπιστώσεις -αν έγιναν- ότι έφθασαν τα δίδακτρα στο 15%, έγιναν επί των ημερών σας. Ερωτώ: Κάνατε το καθήκον σας να επιβάλετε τα προβλεπόμενα πρόστιμα στους παραβάτες; Δεν μπορεί να εγκαλούμαι εγώ όπου μετά από συμφωνία που κάναμε, κατόπιν τρίωρης συζήτησης, τους είπα ότι αναστέλλονται, αλλά από δω και πέρα τέρμα το καλαμπούρι. Θα τιμωρηθείτε και μάλιστα συμπεριλαμβάνοντας και τα προηγούμενα πρόστιμα αν δεν εφαρμόσετε το νόμο.
      Εσείς έρχεστε εδώ και εμφανίζεστε πως δεν έχετε επιτελέσει το καθήκον σας. Διαπιστώσατε 15% αυξήσεις και πρόστιμα δεν επιβάλατε.
      Το τρίτο ζήτημα είναι το εξής: Μίλησα και είπα -και εκεί ήταν το προσωπικό ζήτημα για το οποίο ζήτησα να μου δοθεί ο λόγος από τον κύριο Αντιπρόεδρο τότε, τον Προεδρεύοντα- ότι δεν με αφορά εμένα το σε ποιο ποσοστό θα θέσει η Κυβέρνηση το πλαφόν στα ιδιωτικά σχολεία, κύριε Πρόεδρε. Δεν με αφορά καθόλου αυτό. Και 40% αν είναι να το βάλει, ας το βάλει. Δεν υπερασπίζομαι εγώ την ιδιωτική εκπαίδευση, αν θέλετε.
      Εγώ είπα ότι απελευθέρωσε τα δίδακτρα στα ινστιτούτα ξένων γλωσσών και στα φροντιστήρια, κάτι που αφορά στο σύνολο του ελληνικού πληθυσμού και γι’ αυτό έχουμε πλήρη απελευθέρωση. «Μπάτε σκύλοι και αλέστε», κερδοσκόποι κερδοσκοπείτε.
      Το τέταρτο ζήτημα είναι το εξής: Ξέρετε κάτι, κύριε Παπαθανασίου; Εγώ θα σας πω ότι δεν πέτυχα τόσα πράγματα όσα ήθελα να πετύχω λόγω του μικρού χρονικού διαστήματος, λόγω των στρεβλώσεων και λόγω του μονοπωλιακού χαρακτήρα της αγοράς. Όμως, πάσχισα. Έστελνα καθημερινά μήνυμα ότι είμαι έτοιμος να συγκρουστώ μ’ αυτά τα συμφέροντα. Ξέρετε ποιο είναι το ζήτημα το δικό σας; Σας το λέω επειδή διατελέσατε Πρόεδρος της ΕΛΓΑ. Το μήνυμα που στέλνατε στην αγορά  είναι «κάντε ό,τι θέλετε, κερδοσκοπήστε», τους κλείνετε το μάτι, τους ανέχεστε και είναι εγκαταλελειμμένη η αγορά που έχει «καθήσει» και εγκαταλελειμμένοι οι καταναλωτές.
      Αυτό είναι το κεντρικό ζήτημα. Τι εκπέμπετε; Τι μήνυμα στέλνετε;
      Σας ευχαριστώ, κύριε Πρόεδρε, για την ανοχή σας.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός ο κύριος Παπαθανασίου.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα μιλήσω για το θέμα των διδάκτρων και για το τελευταίο θέμα που έθεσε ο κ. Κουλούρης, απαντώντας σ’ αυτά.
      Κατ’ αρχήν, θέλω να απαντήσω στον κ. Ευθυμίου ο οποίος ρώτησε εάν αλλάζουμε ολόκληρη τη φιλοσοφία του ΠΑΣΟΚ και της προηγούμενης κυβέρνησης. 
      ΠΕΤΡΟΣ ΕΥΘΥΜΙΟΥ: Αυτό είναι δεδομένο ότι τα αλλάζετε. Εγώ ρώτησα κάτι συγκεκριμένο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Σας λέω, λοιπόν, το εξής: Εάν η φιλοσοφία σας -γι’ αυτό είναι και δεδομένο- ήταν να ξεγελάμε τον κόσμο -βάζω τη λέξη «ξεγελάμε», για να μην πω κάτι πιο χοντρό- με το δήθεν έλεγχο που στην ουσία οδηγεί σε μη έλεγχο, ναι την αλλάζουμε τη φιλοσοφία. Έχουμε διαφορετική φιλοσοφία και είμαστε περήφανοι γι’ αυτό. 
      Αυτό το λέω -και απαντώ και στον κ. Κουλούρη- γιατί θέλω να σας πω τι έγινε πέρσι. Είπατε, κύριε Κουλούρη, ότι πέρσι η ρύθμισή σας αφορούσε το σύνολο των διδάκτρων. Σας διαβάζω το άρθρο 18 του νόμου που ψηφίσατε. Αφού λέτε, λοιπόν, σε ποια ιδιωτικά σχολεία αναφέρεται, λέτε «από το έτος 2003-2004 μέχρι ποσοστού 3,8%» και από κάτω λέτε «σε όσες από τις παραπάνω κατηγορίες εφαρμόζεται υποχρεωτικό ωρολόγιο πρόγραμμα του Υπουργείου Παιδείας και Θρησκευμάτων, η προαναφερόμενη αύξηση υπολογίζεται μόνο στα μαθήματα που περιλαμβάνονται στο πρόγραμμα αυτό, καθώς και στα έξοδα μεταφοράς».
      ΚΙΜΩΝ ΚΟΥΛΟΥΡΗΣ: Αυτή είναι η ύλη του Υπουργείου Παιδείας.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με συγχωρείτε, αλλά εγώ δεν σας διέκοψα.
      Λυπούμαι αν μετά από τόσα χρόνια στο Υπουργείο Ανάπτυξης δεν έχετε συνειδητοποιήσει ακόμα πώς λειτουργούν τα ιδιωτικά σχολεία και επειδή μας είπατε ότι εμείς είδαμε μια κατάσταση και δεν επιβάλαμε πρόστιμα, σας λέω ότι δεν βάλαμε πρόστιμα για τον απλούστατο λόγο ότι όλα τα σχολεία αύξησαν τα δίδακτρα του βασικού ωρολογίου προγράμματος κατά 3,8% -άρα, δεν παρέβησαν το νόμο- και αύξησαν -αν θέλετε, εγώ μπορώ να σας δώσω κατάσταση για ένα-ένα σχολείο, αλλά δεν θα το κάνω βέβαια για να μη δυσφημίσω ή διαφημίσω κάποιο σχολείο- τις υπόλοιπες δραστηριότητες κατά 90%, κατά 60%, κατά 150%, κατά 20%, κατά 23%. Σας διαβάζω ποσοστά που βλέπω εδώ στον πίνακα των υπηρεσιών σας.
      Αυτή λοιπόν την κουτοπόνηρη τακτική δεν θέλουμε να τη συνεχίσουμε. Θέλουμε να είμαστε έντιμοι απέναντι στους γονείς. Οι γονείς ξέρουν τι πλήρωσαν. Αλλά επειδή μας είπατε και για τις προηγούμενες χρονιές, θα πάμε και λίγο πιο πίσω.
      Ανέφερα πριν, αλλά εσείς λείπατε και δυστυχώς θα το ξαναδιαβάσω, ένα  έγγραφο της υπηρεσίας -με την ίδια διευθύντρια που εσείς είχατε, δεν υπάρχει αλλαγή, δεν είναι δικό μας παιδί όπως λέτε, πάντως ήταν δική σας επιλογή, εγώ δεν ξέρω πού ανήκει- που λέει ότι για το σχολικό έτος 2001-2002 είχαν γίνει έλεγχοι και είχαν μπει επτά πρόστιμα. Ο κ. Σιούφας κατέθεσε το έγγραφο με το οποίο εσείς τους δώσατε χάρη. Και την επόμενη σχολική χρονιά 2002-2003, αφού εσείς τους είπατε «σας τα χαρίζω και τέρμα», συντάχθηκαν από την υπηρεσία αποφάσεις επιβολής προστίμου για δώδεκα ιδιωτικά εκπαιδευτήρια, αλλά οι αποφάσεις αυτές δεν προχώρησαν γιατί παρέμειναν σε εκκρεμότητα στα γραφεία της πολιτικής ηγεσίας.
      Αν δεν απατώμαι, εσείς ήσασταν η πολιτική ηγεσία τότε.
     ΚΙΜΩΝ ΚΟΥΛΟΥΡΗΣ: Τι ημερομηνία φέρει το έγγραφο αυτό;
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το έγγραφο αυτό το έχει στείλει στις 2/8/2004.
     ΚΙΜΩΝ ΚΟΥΛΟΥΡΗΣ: Ευχαριστώ πολύ. Στις 2/8/2004 μάλλον εγώ θα ήμουν Υπουργός!
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με συγχωρείτε. Τα πρόστιμα δεν επιβάλλονται τότε. Επιβάλλονται για την προηγούμενη χρονιά.
     Ξέρετε, μερικές φορές διερωτώμαι -και το λέω ευθέως- μέχρι ποιου σημείου μπορεί να φτάνει η διαστρέβλωση της πραγματικότητας. Βλέπω ότι με σας δεν υπάρχει όριο κανένα. Διαβάζω στοιχεία, διαβάζω ημερομηνίες, βλέπετε την πραγματικότητα και συνεχίζετε να την αμφισβητείτε.
     ΚΙΜΩΝ ΚΟΥΛΟΥΡΗΣ: Γιατί δεν το υπογράψατε τότε από τον όγδοο μέχρι σήμερα; Γιατί δεν επιβάλατε τα πρόστιμα; 
     ΠΡΟΕΔΡΕΥΩΝ (Γεώργιος Σούρλας):  Κύριε Κουλούρη, σας παρακαλώ.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν δέχομαι διακοπές, κύριε Πρόεδρε.
     ΚΙΜΩΝ ΚΟΥΛΟΥΡΗΣ: Αν είναι έτσι, γιατί δεν επιβάλατε τα πρόστιμα;
     ΠΡΟΕΔΡΕΥΩΝ (Γεώργιος Σούρλας):  Κύριε Κουλούρη, ο κύριος Υπουργός δεν δέχεται διακοπές. Σας παρακαλώ.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ερχόμαστε λοιπόν εμείς και αλλάζουμε πράγματι τη φιλοσοφία. Και θέλω να είμαστε έντιμοι και ειλικρινείς απέναντι στους πολίτες. Ξεκαθαρίζουμε την πολιτική αυτή. Και επειδή δεν συμφωνούμε με τη λογική της πλήρους απελευθέρωσης του Βουλευτού σας κ. Μάνου και επειδή συμφωνούμε με τη λογική που έθεσε και ο κ. Γείτονας και που και ο κ. Ευθυμίου είπε, δηλαδή ότι η παιδεία δεν είναι απλώς μια επιχείρηση που πουλά πουκάμισα και πρέπει να προφυλάξουμε το αγαθό της εκπαίδευσης, όπως πρόλαβα να σημειώσω -και συμφωνώ με αυτό- γι αυτό και δεν κάναμε αυτό το οποίο ήθελαν οι σχολάρχες, δηλαδή να αφήσουμε τα πάντα ελεύθερα. Και δεν το κάναμε, διότι ακριβώς θέλουμε να προστατεύσουμε το παιδί, το οποίο είναι μέσα στο σχολείο και το οποίο δεν πρέπει να εκβιάζεται για λόγους οικονομικούς και να αναγκάζεται να αλλάξει σχολικό περιβάλλον και να μετακινείται αλλού, πράγμα το οποίο ήταν ελεύθερο να το κάνει πριν, με τα τερτίπια που ο νόμος επισήμως δεν επέτρεπε, αλλά στην πράξη επέτρεπε.
     Και λέμε το εξής: Στη μεν Α΄ Δημοτικού και στην Α΄ Γυμνασίου που αρχίζει αυτός ο κύκλος -συγγνώμη που επαναλαμβάνομαι, αλλά τα αυτονόητα προφανώς πρέπει να τα πούμε πολλές φορές για να τα εμπεδώσετε- η κάθε οικογένεια,  ο γονιός αποφασίζει σε ποιο σχολείο θα πάει το παιδί του, με άλλα κριτήρια, όπως ποιότητος, αλλά και το οικονομικό -διότι μιλάμε για το ιδιωτικό σχολείο και πρέπει να ξέρει ότι το αντέχει η τσέπη του- και από εκεί και πέρα δεν επιτρέπουμε σε κανένα σχολάρχη να εκβιάσει με την άνοδο των διδάκτρων καθ’ οιονδήποτε τρόπο και να αναγκαστεί το παιδί να αλλάξει περιβάλλον.
     Ποια είναι πιο έντιμη λύση; Αν μας κατηγορείτε ότι δεν είμαστε αρκούντως φιλελεύθεροι, δεκτή η κατηγορία. Την κατηγορία του κ. Μάνου τη δέχομαι. Εμείς προστατεύουμε πάντως τους γονείς κατά έναν τρόπο έντιμο, δίκαιο και σωστό. Την ίδια ώρα προστατεύουμε και τα σχολεία, τα οποία μπορεί να μην είναι επιχειρήσεις που πουλάνε πουκάμισα, αλλά εν πάση περιπτώσει για να συνεχίσουν να λειτουργούν πρέπει να είναι και αυτά επιχειρήσεις οι οποίες να βγαίνουν.
     Οφείλω και μια άλλη απάντηση στον κ. Ευθυμίου. Η άλλη απάντηση ήταν σχετικά με τη ρύθμιση που είχατε φέρει εδώ στη Βουλή περί προστασίας, η οποία έφτανε και στο σημείο να μονιμοποιεί, μετά από 6 χρόνια, όλους τους εκπαιδευτικούς που είχαν υπηρετήσει στα ιδιωτικά σχολεία για 6 χρόνια και δεν είχατε δεχθεί τότε καμία εξαίρεση, ούτε έστω να υπάρχει μια απόλυση ή ειδικά ποσοστά μειωμένα.
     Θα σας απαντήσω ότι την πολιτική της Νέας Δημοκρατίας για την παιδεία θα τη λάβετε από την Υπουργό Παιδείας. Εν πάση περιπτώσει, δεν θα προκαταλάβω εγώ τη θέση της Νέας Δημοκρατίας, όταν έχουμε εντός των αμέσως προσεχών ημερών συζήτηση προ ημερησίας διατάξεως για την παιδεία.
     ΠΕΤΡΟΣ ΕΥΘΥΜΙΟΥ: Άρα είναι ανοικτό το θέμα.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όχι, αλλά ο αναρμόδιος Υπουργός για θέματα παιδείας, δεν δεσμεύει την Κυβέρνηση. Θα έχουμε συζήτηση για την παιδεία εντός των αμέσως προσεχών ημερών και το Υπουργείο Παιδείας είναι αυτό που χαράσσει τα θέματα παιδείας. Αυτό ήταν καθαρά δικό σας νομοσχέδιο. Άρα από το Υπουργείο Παιδείας θα προέλθει, αν προέλθει, οποιαδήποτε αλλαγή.
     Έρχομαι τώρα στα θέματα του ελέγχου. Επειδή ο κ. Πιπεργιάς μίλησε πάλι, για άλλη μια φορά, για την ακρίβεια ξαναλέω για να μην κουράζεστε το εξής: Το  ότι η ελεύθερη αγορά δεν είναι ασύδοτη αγορά το έλεγα πάντοτε, κύριε Πιπεργιά. Ήταν δικό μου σλόγκαν, γιατί το πιστεύω. Δεν είναι τωρινό λοιπόν. 
     Δεύτερον, το ότι υπάρχει ακρίβεια πάλι το λέω. Όπως το λέγαμε και πριν, το ισχυρίζομαι και τώρα, διότι η ακρίβεια είναι η σχέση εισοδημάτων με τις τιμές. Και όσο τα εισοδήματα είναι στο 60% του μέσου όρου και οι τιμές σε ευρωπαϊκά επίπεδα, υπάρχει ακρίβεια. Και αν κάποιος είναι κάτω από το 60%, γι’ αυτόν είναι απλησίαστα και η ζωή είναι δυσβάσταχτη. Άρα, ο κύριος στόχος πρέπει να παραμένει το να συγκλίνουν τα εισοδήματα. 
     Αυτό το οποίο εγώ ισχυρίζομαι είναι ότι από την ημέρα που παραλάβαμε την Κυβέρνηση μέχρι σήμερα, αυτό το νέο κύμα ακρίβειας το περιμένατε το Πάσχα και τελικά δεν ήρθε. Και μόλις τελείωσε το Πάσχα ξεκίνησε ως η ολυμπιακή ακρίβεια που θα ερχόταν και τελικά δεν ήρθε σε ένα δυσμενές γενικό περιβάλλον που ήταν οι διεθνείς τιμές του πετρελαίου, οι οποίες ωθούν προς αυτήν την κατεύθυνση.
      Πριν προλάβουν να τελειώσουν οι Ολυμπιακοί Αγώνες -νομίζω ότι ήταν Παρασκευή πριν από την τελετή λήξης- άρχισε η ιστορία της επερχόμενης μεταολυμπιακής ακρίβειας. Είδα προχθές πρωτοσέλιδο δημοσίευμα σε μία σοβαρή εφημερίδα της Αντιπολίτευσης που έλεγε ότι οι αυξήσεις φθάνουν στο 10%. Όμως, στην τρίτη σελίδα είχε έναν πίνακα με αυξήσεις οι οποίες έδειχναν αυξήσεις της τάξεως 2%-3% και μόνο σε ένα είδος, στα πλαστικά είδη οικιακής χρήσεως, έδειχνε αύξηση 10%.
      Κύριε Πιπεργιά, εγώ δεν ισχυρίζομαι ότι είμαστε ενθουσιασμένοι, αλλά λέω ότι έχουμε σύστημα, πρόγραμμα και ότι κερδίζουμε μάχες. Ο μεγάλος πόλεμος είναι μπροστά μας. Εσείς με ρωτήσατε τι κάναμε. Σας λέω ότι υπάρχει ένα σημαντικό θέμα το οποίο περνά απαρατήρητο.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε περάσει το χρόνο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, έχω μιλήσει λιγότερο από όλους. Χρειάζομαι ακόμα τρία λεπτά, προκειμένου να απαντήσω στους κυρίους συναδέλφους.
      ΠΡΟΕΔΡΕΥΩΝ (Γεώργιος Σούρλας): Για εσάς το λέω. 
      Κύριοι συνάδελφοι, θέλετε να συνεχίσει ο Υπουργός και να δώσει απαντήσεις;
      ΚΙΜΩΝ ΚΟΥΛΟΥΡΗΣ: Να μιλήσει όσο χρόνο θέλει.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Πάντως, εγώ έχω μιλήσει λιγότερο από όλους. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχει περάσει η ώρα και ζήτησα την άδεια του Σώματος για να συνεχίσετε να μιλήσετε, ώστε να μη φαίνεται ότι σας κάνουμε χάρη.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριοι συνάδελφοι, έχουμε ξεχάσει ένα σημαντικό παράγοντα στην όλη υπόθεση των τιμών και της αγοράς που είναι ο καταναλωτής. Θα πρέπει να τον ενημερώσουμε, να τον εκπαιδεύσουμε και να του δίνουμε πληροφορίες. Θυμίζω απλώς ότι η Γενική Γραμματεία Καταναλωτή είχε καταργηθεί τα τελευταία τέσσερα χρόνια. Εμείς την ενεργοποιήσαμε και έχει αρχίσει να επιβάλλει πρόστιμα, ανεξαρτήτως μεγέθους επιχειρήσεων, και σε μικρούς και σε μεγάλους χωρίς διακρίσεις ή εξαιρέσεις.
      Ρωτήσατε τι κάναμε για την καθημερινή αγορά. Ξέρετε πολύ καλά ότι το Υπουργείο δεν μπορούσε να ελέγξει τις επιχειρήσεις το Σάββατο και την Κυριακή. Τώρα μπορεί. 
      ΚΙΜΩΝ ΚΟΥΛΟΥΡΗΣ: Το προεδρικό διάταγμα που εμείς καταθέσαμε προέβλεπε ελέγχους το Σάββατο και την Κυριακή.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ξέρετε ότι είχε σαράντα έξι άτομα προσωπικό για ελέγχους, ενώ τώρα το έχουμε πολλαπλασιάσει και με ανθρώπους που πήραμε με ειδικό πρόγραμμα «STAGE» από τον ΟΑΕΔ. Όλο το καλοκαίρι βρίσκονταν έξω στην αγορά και έκαναν ελέγχους. 
      Ξέρετε ότι δεν είχαν ούτε μεταφορικά μέσα για να μετακινηθούν; Όταν χρειάσθηκε να συμβεί αυτό, χρησιμοποιήσαμε ακόμα και τζιπ του Στρατού για να μεταφέρουμε τους ελεγκτικούς μηχανισμούς;
      Ξέρετε ότι ήρθαμε σε σύγκρουση με τον «ΑΘΗΝΑ 2004», όταν παρά τη συμφωνία στις καντίνες που ήταν μέσα στους ολυμπιακούς χώρους, αυτή δεν τηρήθηκε και οι τιμές ήταν ακριβότερες;
      Μου μιλήσατε πολλές φορές για τις αγορανομικές διατάξεις, οι οποίες έχουν δημιουργήσει και πάρα πολλά προβλήματα.
      ΚΙΜΩΝ ΚΟΥΛΟΥΡΗΣ: Καταργείστε τις.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όσο υπάρχουν οι νόμοι, αυτοί εφαρμόζονται από εμάς. Οι αγορανομικές διατάξεις θα επανεξετασθούν. Όσες είναι περιττές, θα καταργηθούν και όσες χρήζουν τροποποίησης, θα τροποποιηθούν, αλλά όσο είμαστε εκεί και υπάρχουν, θα τηρούνται χωρίς διακρίσεις και εξαιρέσεις.
      Κύριε Πιπεργιά, με ρωτήσατε αν έχουμε κάνει τίποτα για τις ολιγοπωλιακές καταστάσεις. Όταν εγώ είπα ότι πρέπει να ξέρουμε πού υπάρχουν ολιγοπωλιακές καταστάσεις, ο κύριος Υπουργός τότε είπε από τηλεοράσεως ότι λέω «μπούρδες» και η λέξη είναι δική του.
      Εμείς λέμε ότι πρέπει να κάνουμε χαρτογράφηση της αγοράς και η Επιτροπή Ανταγωνισμού έχει ξεκινήσει να το κάνει σε τέσσερις κλάδους και εμείς έχουμε προκηρύξει διαγωνισμό για άλλους δύο.
      Επειδή συνεχώς ρωτάτε τι άλλο κάναμε, εγώ σας λέω -για να το ακούσει και ο κ. Κουλούρης, διότι έλειπε προηγουμένως- ότι εμείς επιβάλαμε πρόστιμα στις λαϊκές αγορές. Υπήρχαν εξακόσιες εβδομήντα δύο περιπτώσεις παραβάσεων που δεν είχαν καν επιβληθεί πρόστιμα ή γενικώς είχαν επιβληθεί ποινές οι οποίες δεν είχαν εφαρμοσθεί. Οι επίσημες δικαιολογίες από το Ταμείο Λαϊκών Αγορών, με δικό σας διευθυντή και όχι τον καινούργιο που ανέλαβε τώρα, ήταν αρχικά ότι το προσωπικό είχε δουλειά να καταχωρήσει και στη συνέχεια ότι λόγω εκλογών ότι έπρεπε να μην επιβληθούν οι ποινές. Εάν δεν τα έλεγε σωστά, θα πρέπει να θυμάστε ότι εσείς τον είχατε βάλει πρόεδρο στο Ταμείο Λαϊκών Αγορών και εκείνος τα έγραψε.
      Άρα, λοιπόν, αυτό που κάνουμε, το μήνυμα που περνάμε είναι ότι οι νόμοι είναι εκεί για να εφαρμόζονται, ότι οι νόμοι εφαρμόζονται προς όλους χωρίς διακρίσεις και εξαιρέσεις, ότι όπου το κράτος πρέπει να παρέμβει παρεμβαίνει, ότι το κράτος είναι εδώ, όχι με τις κάμερες, όχι για το θεαθήναι, αλλά αθόρυβα και στην ουσία αποτελεσματικά.
      ΚΙΜΩΝ ΚΟΥΛΟΥΡΗΣ: Θα πρέπει να υπάρξει απάντηση για όλα αυτά, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Κουλούρη, δεν μπορείτε να πάρετε το λόγο τώρα.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, τα 4/5 της ομιλίας του κυρίου Υπουργού αφορούσαν στο πρόσωπό μου.
      ΠΡΟΕΔΡΕΥΩΝ (Γεώργιος Σούρλας): Κύριε Κουλούρη, δεν αναφερόταν στο πρόσωπό σας, αλλά στην πολιτική σας. Άλλωστε, δώσατε άνεση χρόνου στον κύριο Υπουργό, προκειμένου να απαντήσει.
      ΚΙΜΩΝ ΚΟΥΛΟΥΡΗΣ: Εντάξει, στην πολιτική μου. Όσον με αφορά, θα ήθελα ένα λεπτό για να απαντήσω σε όσα είπε ο κύριος Υπουργός.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Κουλούρη, έχετε το λόγο για ένα λεπτό.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, διαπίστωσα ότι ο κ. Παπαθανασίου είναι πάρα πολύ εκνευρισμένος.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Καθόλου.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μην απαντάτε και μην κάνετε διάλογο.
      ΚΙΜΩΝ ΚΟΥΛΟΥΡΗΣ: Κύριε Υπουργέ, είσθε εκνευρισμένος διότι ξέρετε ότι όλα όσα είπατε δεν έχουν ίχνος αληθείας.
      ΑΓΓΕΛΟΣ ΤΖΕΚΗΣ: Κύριε Πρόεδρε, δεν μπορεί να συνεχισθεί αυτό.
      ΠΡΟΕΔΡΕΥΩΝ (Γεώργιος Σούρλας): Τι να κάνουμε, κύριε συνάδελφε; Ορίστε, κύριε Κουλούρη, συνεχίστε.
    ΚΙΜΩΝ ΚΟΥΛΟΥΡΗΣ: To πρώτο, λοιπόν, που είπατε: Όταν το Ταμείο Λαϊκών Αγορών λέει ότι επέβαλε εξακόσιες εβδομήντα επτά διοικητικές ποινές, τα μπερδεύετε με τα πρόστιμα. Τα πρόστιμα στέλνονται στο Ταμείο και εισπράττονται. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Στάλθηκαν. Δεν αφαιρέθηκαν άδειες. Έχω και άλλα εδώ. Αυτή είναι η αλήθεια. Μην προκαλείτε.
    ΚΙΜΩΝ ΚΟΥΛΟΥΡΗΣ: Μην εκνευρίζεστε. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Σας προστατεύω. 
    ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Κουλούρη, πέρασε το ένα λεπτό.
      ΚΙΜΩΝ ΚΟΥΛΟΥΡΗΣ: Δεύτερον: Είπατε ότι σας το έστειλε η διευθύντρια που δεν την αλλάξατε. Σαν να με ενδιέφερε εμένα! Έντιμα σας ζητώ να μου κατονομάσετε έστω έναν υπάλληλο που κυνήγησε το Υπουργείο για πολιτικούς λόγους. Άρα λοιπόν …
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Επειδή μου είπατε τι ημερομηνία έχει, υπονοώντας άλλα, σας είπα ότι η διευθύντρια δεν άλλαξε, είναι η ίδια που βάλατε εσείς.
      ΚΙΜΩΝ ΚΟΥΛΟΥΡΗΣ: ΄Όταν εσείς πήρατε το έγγραφο που σας λέει Αύγουστο μήνα…
      ΑΓΓΕΛΟΣ ΤΖΕΚΗΣ: Τι είναι αυτά τα πράγματα; Αυτό το παιχνίδι μεταξύ σας δεν θα το επιτρέψουμε. 
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, σας παρακαλώ.
      ΚΙΜΩΝ ΚΟΥΛΟΥΡΗΣ: Γιατί, κύριε Υφυπουργέ, από τον Αύγουστο που πήρατε αυτό το έγγραφο από τη Διεύθυνση, επιβάλλατε πρόστιμα; Αυτό ρωτάω. Εσείς από τον Αύγουστο έχετε ένα έγγραφο της Διεύθυνσης. Γιατί δεν επιβάλλατε πρόστιμα; Σ’ αυτό εγκαλείσθε. Εγώ, αν έκανα μια πολιτική, την εξήγησα. Εσείς…
      ΠΡΟΕΔΡΕΥΩΝ (Γεώργιος Σούρλας): Θέλω να παρακαλέσω να τελειώσουμε.
      ΚΙΜΩΝ ΚΟΥΛΟΥΡΗΣ: Συγγνώμη, κύριε Πρόεδρε, αλλά παρενέβη και ο κ. Τζέκης, αλλιώς με τον κ. Παπαθανασίου θα «κονταροχτυπηθούμε» για τις πολιτικές μας, αλλά σε προσωπικό επίπεδο κράτησα και κρατάω ένα ήθος. 
      ΠΡΟΕΔΡΕΥΩΝ (Γεώργιος Σούρλας): Και ο Υπουργός κρατάει ύφος και ήθος και σεις το κρατάτε, υπάρχουν και εντάσεις, το θέμα αυτό ήταν…
      ΑΓΓΕΛΟΣ ΤΖΕΚΗΣ: Τότε και εγώ ζητώ το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, μη μιλάτε. Σας παρακαλώ! Ακούστε με ένα λεπτό και τελειώσαμε. 
      Επειδή το θέμα αυτό είναι επίκαιρο και πολύ σημαντικό και σοβαρό, είχαμε μια ευκαιρία μέσα στη Βουλή ένας αρμόδιος πρώην Υφυπουργός για τα θέματα αυτά και ένας νυν Υφυπουργός να ανταλλάξουν με ιδιαίτερη άνεση απόψεις. Καλύτερα να μιλούν εδώ όπως μιλούν, έστω και με κάποια ένταση, αλλά με ευπρέπεια όπως πιστεύω, παρά στα τηλεοπτικά παράθυρα να ανταλλάσσονται διάφοροι χαρακτηρισμοί. Αυτός είναι ο λόγος που δόθηκε αυτή η ανοχή. Τελείωσε η συζήτηση.
      Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως και 12 του νομοσχεδίου και θα γίνει η ψήφισή τους κεχωρισμένως.
     Ερωτάται το Σώμα: Γίνεται δεκτό το άρθρο 1 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό όπως τροποποιήθηκε από τον κύριο Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΑΓΓΕΛΟΣ ΤΖΕΚΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΑΓΓΕΛΟΣ ΤΖΕΚΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό όπως τροποποιήθηκε από τον κύριο Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 4 ως έχει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΑΓΓΕΛΟΣ ΤΖΕΚΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 5 ως έχει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΑΓΓΕΛΟΣ ΤΖΕΚΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 6 ως έχει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΑΓΓΕΛΟΣ ΤΖΕΚΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 7 ως έχει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΑΓΓΕΛΟΣ ΤΖΕΚΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 8 ως έχει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΑΓΓΕΛΟΣ ΤΖΕΚΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 9 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΑΓΓΕΛΟΣ ΤΖΕΚΗΣ: Ναι, με τις επιφυλάξεις που βάλαμε.  
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό όπως τροποποιήθηκε από τον κύριο Υπουργό. 
     Ερωτάται το Σώμα: Γίνεται δεκτό το άρθρο 10 ως έχει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΑΓΓΕΛΟΣ ΤΖΕΚΗΣ: Ναι, με τις επιφυλάξεις που βάλαμε. 
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 11 ως έχει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΑΓΓΕΛΟΣ ΤΖΕΚΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 12 ως έχει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΑΓΓΕΛΟΣ ΤΖΕΚΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό ως έχει κατά πλειοψηφία. 
     Εισερχόμαστε στην ψήφιση του ακροτελεύτιου άρθρου και ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο του νομοσχεδίου έγινε δεκτό.
     Συνεπώς το νομοσχέδιο του Υπουργείου Ανάπτυξης: «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης» έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 17.10΄ λύεται η συνεδρίαση για αύριο ημέρα Παρασκευή 8 Οκτωβρίου 2004 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επί της υπ’ αριθμ. 13/28.9.2004 επερώτησης Βουλευτών του ΠΑΣΟΚ προς τον Υπουργό Δημόσιας Τάξης σχετικά με τις μεταθέσεις στην Ελληνική Αστυνομία, σύμφωνα με την ημερήσια διάταξη που έχει διανεμηθεί.
Η ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ



81

ΣΥΝΕΔΡΙΑΣΗ 7-10-2004


