ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΟΘ΄
Παρασκευή 25 Μαΐου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Άδεια απουσίας της Βουλευτού Μ. Γιαννάκου - Κουτσίκου, σελ.
2. Ανακοινώνεται ότι τη συνεδρίαση παρακολουθούν μαθητές, από το 8ο Δημοτικό Σχολείο Πετρούπολης, το 2ο Δημοτικό Σχολείο Τήνου και το Δημοτικό Σχολείο Διστόμου Βοιωτίας, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 28 Μαΐου 2001, σελ.
4. Συζήτηση επικαίρων ερωτήσεων.
α) Προς τον Υπουργό Δημόσιας Τάξης: i) σχετικά με τη λήψη των αναγκαίων μέτρων για την εξασφάλιση της κατάλληλης αστυνόμευσης των περιοχών Βοτανικού - Ρουφ - Κεραμεικού, σελ. 
ii) σχετικά με τη λήψη μέτρων για την διασφάλιση της υγείας και ασφάλειας των πυροσβεστών, σελ.
β) Προς τον Υπουργό Δικαιοσύνης, σχετικά με τις δηλώσεις του Υπουργού στα Μέσα Μαζικής Ενημέρωσης ότι θα ρυθμιστεί νομοθετικά υποχρεωτικός ο πολιτικός γάμος και ο θρησκευτικός να είναι προαιρετικός, σελ.
γ) Προς τον Υπουργό Γεωργίας, σχετικά με την καταβολή του επιδόματος παραγωγικότητας στους δασικούς υπαλλήλους, σελ.
δ) Προς τον Υπουργό Επικρατείας, σχετικά με την υλοποίηση των εξαγγελιών του Πρωθυπουργού κατά την επίσκεψή του στην Εύβοια προεκλογικά, σελ.
5) Συζήτηση επερώτησης προς τον Υπουργό Γεωργίας, σχετικά με την αντιμετώπιση προβλημάτων του αγροτικού τομέα, σελ.
Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση εκθέσεων Διαρκών Επιτροπών.
Η Διαρκής Επιτροπή Παραγωγής και Εμπορίου, καταθέτει τις εκθέσεις της στα σχέδια νόμου του Υπουργείου Εμπορικής Ναυτιλίας:
α) "Ελεύθερη παροχή υπηρεσιών στις θαλάσσιες ενδομεταφορές, -σύσταση Γενικής Γραμματείας Λιμένων και λιμενικής πολιτικής- μετατροπή Λιμενικών Ταμείων σε ανώνυμες εταιρείες", σελ.
β) "Κύρωση του Πρωτοκόλλου για την παράταση της ισχύος του Πρωτοκόλλου συνεργασίας μεταξύ του Υπουργείου Εμπορικής Ναυτιλίας της Ελληνικής Δημοκρατίας και του Υπουργείου Δημόσιας Τάξης της Δημοκρατίας της Αλβανίας, σχετικά με την εκτέλεση κοινών περιπολιών από την Αστυνομία Συνόρων και το Ελληνικό Λιμενικό Σώμα για την αποτελεσματικότερη αστυνόμευση της θαλάσσιας μεθορίου μεταξύ των δύο χωρών", σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΝΩΜΕΡΙΤΗΣ Γ., σελ.
ΚΕΔΙΚΟΓΛΟΥ, Β., σελ.
ΠΑΠΑΪΩΑΝΝΟΥ Μ., σελ.
ΠΑΥΛΟΠΟΥΛΟΣ Π., σελ.
ΣΤΑΘΟΠΟΥΛΟΣ Μ., σελ.
ΣΤΡΙΦΤΑΡΗΣ Σ., σελ.
ΤΡΥΦΩΝΙΔΗΣ Γ., σελ.
ΧΡΥΣΟΧΟΪΔΗΣ Μ., σελ.
Β. Επί της επερώτησης:
ΑΜΠΑΤΖΟΓΛΟΥ Γ., σελ.
ΑΝΩΜΕΡΙΤΗΣ Γ., σελ.
ΑΡΓΥΡΗΣ Ε., σελ.
ΚΟΥΒΕΛΗΣ Φ., σελ.
ΚΩΝΣΤΑΝΤΟΠΟΥΛΟΣ Ν., σελ.
ΛΑΦΑΖΑΝΗΣ Π., σελ.
ΝΑΚΟΣ Α, σελ.
ΞΗΡΟΤΥΡΗ Α., σελ.
ΣΠΥΡΟΠΟΥΛΟΣ Ρ., σελ.
ΣΤΡΙΦΤΑΡΗΣ Σ., σελ.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΟΘ'
Παρασκευή 25 Μαϊου 2001
Αθήνα, σήμερα στις 25 Μαΐου 2001, ημέρα Παρασκευή και ώρα 10.46' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Γεώργιο Τρυφωνίδη, Βουλευτή Πρεβέζης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Επιμελητήριο Λακωνίας ζητεί τη λήψη μέτρων για την προστασία και αξιοποίηση των Σπηλαίων του Δυρού.
2) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας σχετικά με την ανάγκη δρομολόγησης και δεύτερου φέρρυ μπωτ στην ακτοπλοϊκή γραμμή Γυθείου - Κυθήρων - Κρήτης.
3) Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Σύλλογος Αρχαιολόγων Εργαζομένων στον ιδιωτικό τομέα και στους οργανισμούς τοπικής αυτοδιοίκησης ζητεί την πρόσληψη και αξιοποίηση των μελών του στην Αρχαιολογική Υπηρεσία του Υπουργείου Πολιτισμού.
4) Ο Βουλευτής Αθηνών κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία η Πανελλήνια Ομοσπονδία Σωματείων - Συλλόγων ατόμων με σακχαρώδη διαβήτη ζητεί τη χορήγηση αντλιών συνεχούς έγχυσης ινσουλίνης στα μέλη της.
5) Ο Βουλευτής Αθηνών κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία η Παγκρήτιος 'Ενωσις, η Πανελλήνια Ομοσπονδία Κρητικών Σωματείων και τα Κρητικά Σωματεία Αττικής ζητούν την επαναλειτουργία των κρητικών ραδιοσταθμών.
6) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία Πολύτεκνοι εκπαιδευτικοί της επετηρίδας πρωτοβάθμιας και δευτεροβάθμιας εκπαίδευσης ζητούν την κατάταξη των πολύτεκνων εκπαιδευτικών σε ενιαίο πίνακα διοριστέων.
7) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Μηλεών Μαγνησίας ζητεί την απομάκρυνση κεραίας κινητής τηλεφωνίας από την περιοχή του.
8) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμαρχος Πύργου Ηλείας ζητεί τη δημιουργία χώρου υγειονομικής ταφής αποβλήτων στη θέση Τριναταφυλλιά Ηλείας.
9) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Ζαχάρως Ηλείας ζητεί την επανεξέταση της μελέτης κατασκευής για τον αυτοκινητόδρομο Πατρών - Καλαμάτας.
10) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Συντονιστική Επιτροπή Μεταναστευτικών Κοινοτήτων Ελλάδας ζητεί την επίλυση προβλημάτων που προκύπτουν από τη διαδικασία νομιμοποίησης των παράνομων μεταναστών.
11) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι Δικαστικές Ενώσεις και η Ομοσπονδία Δικαστικών Υπαλλήλων Ελλάδος, ζητούν την άμεση δρομολόγηση διαδικασιών για την αντιμετώπιση σημαντικών προβλημάτων εύρυθμης λειτουργίας της Δικαιοσύνης.
12) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία 'Ελληνες Αντιστασιακοί Πολιτικοί Πρόσφυγες στην Ουγγαρία ζητούν την επίλυση συνταξιοδοτικών και άλλων κοινωνικοασφαλιστικών ζητημάτων, προκειμένου να επαναπατρισθούν.
13) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο κ. Χρήστος Χρυσικόπουλος ζητεί την επίλυση αιτήματός του σε σχέση με την εφαρμογή των διατάξεων του ν. 2643/98.
14) Οι Βουλευτές κύριοι ΜΑΡΙΑ ΔΑΜΑΝΑΚΗ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί την εντατικοποίηση των ελέγχων στα ξενοδοχεία του Νομού για την καταστολή φαινομένων παραβίασης της εργατικής νομοθεσίας και των διατάξεων του ΤΣΣΕ.
15) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Παμεσσηνιακός Σύλλογος Ελαιοτριβαίων Νομού Μεσσηνίας ζητεί να καταργηθεί η υποχρέωση των ελαιοτριβείων για καταβολή εισφοράς υπέρ του ΕΛΓΑ.
16) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο κ. Π. Μπαλιώτης, υπάλληλος Υπ. Εσωτερικών ζητεί τη διευθέτηση οικονομικού και εργασιακού προβλήματός του.
17) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο κ. Π. Τσάμης, έμπορος, καταγγέλλει προβλήματα στην προμήθεια υλικών του ΚΑΦΚΑ Φιλιατρών Μεσσηνίας.
18) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Εργατοϋπαλληλικό Κέντρο Ελασσόνας ζητεί την αναβάθμιση του εθνικού συστήματος υγείας κ.λπ.
19) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία Πολύτεκνοι εκπαιδευτικοί της επετηρίδας Α'βάθμιας και Β'βάθμιας εκπαίδευσης ζητούν την κατάταξη των πολύτεκνων εκπαιδευτικών της επετηρίδας σε ενιαίο πίνακα διοριστέων.
20) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Ορθόδοξος Χριστιανικός Σύλλογος "ΑΓΙΟΣ ΓΡΗΓΟΡΙΟΣ Ο ΠΑΛΑΜΑΣ" εκφράζει την αντίθεση και τις ανησυχίες του για την έκταση που έχει λάβει η μετανάστευση τα τελευταία χρόνια στη χώρα.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 621/6-6-00 ερώτηση δόθηκε με το υπ' αριθμ. 597/20-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 621/6-6-00 την οποία κατέθεσαν οι Βουλευτές κύριοι Γ. Χουρμουζιάδης, Λ- Κανέλλη, και Παν. Κοσιώνης, και η οποία αναφέρεται στην κατάργηση για τους μαθητές των ΤΕΕ των Πανελλαδικών εξετάσεων στα Μαθήματα των Μαθηματικών και των Νέων Ελληνικών, σας γνωρίζουμε τα εξής:
α) Ο τρόπος εισαγωγής, των αποφοίτων του Β' κύκλου των ΤΕΕ στα ΤΕΙ. που καθιερώθηκε φέτος για πρώτη φορά, αποτελεί μια σημαντική εκπαιδευτική καινοτομία
Παρ' όλα αυτά θεωρείται αναγκαία η μελέτη κάθε στοιχείου της εκπαιδευτικής μεταρρύθμισης μεταξύ των οποίων και ο τρόπος εισαγωγής των αποφοίτων Β κύκλου ΤΕΕ στα ΤΕΙ ώστε αυτός να διευρυνθεί και να βελτιωθεί.
β) Σκοπός των ΤΕΕ είναι η δημιουργία αποφοίτων για πρόσβαση στη παραγωγική διαδικασία με εφόδιο ικανές δεξιότητες ώστε ν' ανταποκριθούν σ' αυτές τις απαιτήσεις.
Παρ' όλα αυτά δίνεται η δυνατότητα σ' όσους το επιθυμούν επιπρόσθετα να έχουν πρόσβαση στη Τριτοβάθμια Εκπαίδευση αποκτώντας έτσι μια επιπλέον εκπαιδευτική διέξοδο πέραν του βασικού πτυχίου που απέκτησαν.
Σύμφωνα με το παραπάνω θέμα "κατηγοριοποίησης" των πτυχίων των ΤΕΕ δεν υφίσταται.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
2. Στην με αριθμό 781/20-6-00 ερώτηση δόθηκε με το υπ' αριθμ. 
58/19-10-00 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της υπ' αριθ. 781/20-6-00 ερώτησης που κατέθεσαν στην Βουλή των Ελλήνων οι Βουλευτές κύριοι Θ. Λεβέντης και Φ Κουβέλης και αφορά το νοσοκομείο κρατουμένων Κορυδαλλού, σας πληροφορούμε τα εξής:
Το Νοσοκομείο Κρατουμένων Κορυδαλλού (Ν.Κ.Κ.) παρά την ονομασία του δεν έχει δομή νοσοκομείου και ως εκ τούτου δεν αποτελεί μονάδα δευτεροβάθμιας περίθαλψης. Λειτουργεί περισσότερο σαν αναρρωτήριο σαν σταθμός Α' Βοηθειών και σαν κέντρο διακομιδής στα κατάλληλα τμήματα των νοσοκομείων του Ε.Σ.Υ.
2. Παρά το ότι προβλέπεται η ύπαρξη ιατρικών ειδικοτήτων το νοσοκομείο δεν λειτουργεί κατά τμήματα γιατί και όταν υπάρχει η αντίστοιχη ειδικότητα, ο υπηρετών ιατρός είναι ένας, οπότε δεν μπορεί να λειτουργήσει ανεξάρτητο τμήμα. Παρ' όλα αυτά υπάρχει ένας υποτυπώδης διαχωρισμός των ασθενών στους θαλάμους (π.χ. θάλαμος καρδιολογικών περιστατικών, θάλαμος λοιμωδών νοσημάτων, πτέρυγα φορέων / ασθενών HIV).
3. Το μόνιμο ιατρικό προσωπικό αποτελείται από 1 παθολόγο, 1 χειρούργο, 1 μικροβιολόγο, 1 οδοντίατρο και 1 αναισθησιολόγο (λόγω έλλειψης αντικειμένου εργασίας τελεί υπό παραίτηση), ενώ υπάρχουν οι παρακάτω) ακάλυπτες οργανικές θέσεις: 2 παθολογίας, 1 ορθοπεδικής και 1 πνευμονολογίας.
Οι μόνιμοι ιατροί εργάζονται σε πρωινό ωράριο και θα πρέπει να σημειωθεί ότι όλες οι προβλεπόμενες θέσεις ιατρών είχαν προκηρυχθεί αλλά δεν υπήρξε ενδιαφέρον για την κάλυψή τους.
4. Το νοσηλευτικό προσωπικό αποτελείται από 1 νοσηλεύτρια, από 3 νοσοκόμους ΔΕ και 1 φύλακα που εκτελεί χρέη νοσοκόμου (πρακτικός). Το νοσηλευτικό προσωπικό εργάζεται σε 4 (τέσσερις) 6ωρες βάρδιες (3-2-1-1 άτομα τις καθημερινές και 1-1-1-1 άτομα τα Σαββατοκύριακα και τις αργίες).
Υπάρχουν κενές θέσης νοσοκόμων ΔΕ.
5. Τα κενά σε ιατρικές ειδικότητες και ιατρικό προσωπικό καλύπτονται από 23 κατ' επίσκεψη αμειβόμενους γιατρούς (σύμβαση αμοιβής κατά πράξη και περίπτωση) που εκτός από το να λειτουργούν το αντίστοιχο εξωτερικό ιατρείο. παρακολουθούν και τους νοσηλευόμενους του νοσοκομείου που πάσχουν από νόσημα της ειδικότητάς τους κατά τις ημέρες και τις ώρες που επισκέπτονται το νοσοκομείο.
Από τους παραπάνω συμβασιούχους ιατρούς οι 13 έχουν τις εξής
ειδικότητες: Καρδιολόγος, Ορθοπεδικός, Ουρολόγος, Ακτινολόγος, ΩΡ Λ Οφθαλμίατρος, Δερματολόγος, Νεφρολόγος, Ψυχίατρος, Χειρούργος-Γυναικολόγος, Παθολόγος (αρμόδιος για τους HIV+), Αλλεργιολόγος. Οι υπόλοιποι 10 συμβασιούχοι ιατροί (που είναι άνευ ειδικότητας), καλύπτουν από 1 κάθε ημέρα την εφημερία του νοσοκομείου (παρακολούθηση νοσηλευομένων αντιμετώπιση έκτακτων περιστατικών του συγκροτήματος Κορυδαλλού).
6. Το τελευταίο 6μηνο το παραπάνω προσωπικό έχει ενισχυθεί από το προσωπικό που έχει προσληφθεί για το Κέντρο Απεξάρτησης Ελαιώνα Θηβών και συγκεκριμένα από ιατρούς (παθολόγο-μικροβιολόγο), από 1 φαρμακοποιό και από 6 νοσηλευτές (3ΤΕ και 3ΔΕ).
7. Τέλος μελετάται η μετατροπή του ΝΚ.Κ.. σε Ειδικό Κέντρο Υγείας Ενταγμένο στο ΕΣΥ κάτι που θα αναβαθμίσει τη λειτουργία του. Ήδη υπάρχει συνεννόηση με τον Υπουργό Υγείας ο οποίος συμφωνεί. έτσι ώστε να προωθηθεί το συντομότερο δυνατό η μεταφορά του Ν Κ.Κ. στο Υπουργείο Υγείας που πιστεύουμε ότι θα αναβαθμίσει το νοσηλευτικό του έργο.
8. Για την ιατρική παρακολούθηση των εγκύων κρατουμένων. δύο φορές την εβδομάδα ευρίσκεται στη φυλακή κατ' επίσκεψη αμειβόμενος γυναικολόγος και τυχόν έκτακτα περιστατικά διακομίζονται στα εφημερεύοντα νοσοκομεία. Εξειδικευμένες εξετάσεις εκτελούνται μετά από ραντεβού. Τέλος έχει εγκριθεί η αγορά μηχανήματος υπερήχων, το οποίο θα καλύψει εκτός άλλων περιπτώσεων και την παρακολούθηση των εμβρύων.
Η βελτίωση των συνθηκών νοσηλείας των ασθενών κρατουμένων και ιδιαίτερα των γυναικών κρατουμένων αποτελεί πρωταρχική μέριμνα των αρμόδιων υπηρεσιών του Υπουργείου μας και το όλο θέμα αντιμετωπίζεται με ιδιαίτερη ευαισθησία. 
Ο Υπουργός
ΜΙΧ. Π. ΣΤΑΘΟΠΟΥΛΟΣ"
3. Στις με αριθμό 814/21-6-00, 1502/24-7-00 ερωτήσεις δόθηκε με το υπ' αριθμ. 169/19-10-00 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στις 814/2000 και 502/2000 ερωτήσεις και το με αριθμό 63/11-7-2000 Ψήφισμα του Αγροτικού Συλλόγου Κρύας Βρύσης και Περιχώρων. που κατατέθηκαν στη Βουλή από τους κυρίους Βουλευτές Π. Φουντουκίδου και Ι. Τζαμτζή, για τα θιγόμενα σ' αυτά θέματα, σας πληροφορούμε τα εξής:
Η Ελλάδα προκειμένου να καλύψει τις εποχιακές ανάγκες απασχόλησης εργατών γης έχει συνάψει τόσο με την Αλβανία όσο και με τη Βουλγαρία συμφωνίες εποχιακής απασχόλησης, οι οποίες έχουν κυρωθεί με τον ν. 2482/97 (Α'73) και ν. 2407/96 (Α'103) αντίστοιχα.
Σχετικά με το πρώτο ερώτημα, η διαδικασία έκδοσης αδειών εργασίας εποχιακής απασχόλησης, βάσει των διατάξεων των παραπάνω νόμων, είναι απλούστερη της διαδικασίας που προβλέπεται από τον ν. 1975/91 και δεν απαιτείται τρίμηνη αναγγελία της κενής θέσης του Ο.Α. Ε.Δ.
Απαντώντας στο δεύτερο ερώτημα. σας γνωρίζουμε ότι. τόσο από το κείμενο των Συμφωνιών όσο και από τα Παραρτήματά τους προκύπτει ότι, ο εργοδότης έχει τη δυνατότητα να δηλώνει αριθμητικά τις κενές θέσεις εργασίας. Στη συνέχεια μέσω των Ελληνικών Προξενείων τα αιτήματα διαβιβάζονται στα αντίστοιχα Υπουργεία Εργασίας της Αλβανίας και της Βουλγαρίας, για εκδήλωση ενδιαφέροντος (άρθρ. 3 και 4 του παραρτήματος των Συμφωνιών).
Επίσης σας γνωρίζουμε ότι, οι αιτήσεις με τους επιλεγέντες αλλοδαπούς, που προτίθεται να απασχολήσει ο εργοδότης, αποστέλλονται στο Ελληνικό Προξενείο συνοδευόμενες από Ιδιωτικό Συμφωνητικό Εργασίας, στο οποίο αναφέρονται λεπτομερώς οι όροι της εργασίας, μονομερώς υπογεγραμμένο από τον εργοδότη και θεωρημένο από τις Υπηρεσίες του Σ- ΕΠ. Ε.. Το εν λόγω Συμφωνητικό καλούνται να συνυπογράψουν ενώπιον του Έλληνα Πρόξενου οι υποψήφιοι αλλοδαποί προκειμένου να λάβουν VISA εισόδου.
Τέλος, αναφορικά με το τελευταίο ερώτημα, σας πληροφορούμε ότι, οι άδειες εργασίας για εποχιακή απασχόληση εκδίδονται για συγκεκριμένο εργοδότη και χρονικό διάστημα και στην περίπτωση που οι όροι αυτοί δεν τηρηθούν αποτελούν λόγο ανάκλησης της άδειας εργασίας και παραμονής με όλες τις νόμιμες συνέπειες.
Το όλο θέμα πάντως εξετάζεται στο πλαίσιο του νομοσχεδίου για θέματα μεταναστευτικής πολιτικής, που επεξεργάζεται το Υπουργείο Εσωτερικών, Δημόσιας Διοίκησης και Αποκέντρωσης σε συνεργασία με το Υπουργείο μας και τα λοιπά συναρμόδια Υπουργεία.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
4. Στη με αριθμό 965/26-9-00, ερωτήσεις δόθηκε με το υπ' αριθμ. 165/17-10-00 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 965 από 29-6-00 που κατέθεσε ο Βουλευτής κ. Β. Πάππας, σας γνωρίζουμε τα εξής:
Το Κέντρο Αποδήμων Μακεδόνων (ΚΑΜ) ιδρύθηκε από το 1967 σαν ένας συνδετικός κρίκος, τότε, του εθνικού κέντρου με τους απόδημους Μακεδόνες. Διοικητικά είχε ενταχθεί στην Εταιρεία Μακεδονικών Σπουδών, η οποία και υιοθέτησε σχετική ιδρυτική απόφαση στις 18-5-1967.
Όπως είναι γνωστό, η Κυβέρνηση, με στόχο τον έλεγχο, τη διαφάνεια την ορθολογική διαχείριση και την περιστολή των δημοσίων δαπανών, έχει προχωρήσει στην κατάργηση και στη συγχώνευση μεγάλου αριθμού Ιδρυμάτων, Κέντρων και φορέων του ευρύτερου δημόσιου τομέα. Στο ίδιο πνεύμα υπάρχει και μεγάλος περιορισμός των επιχορηγήσεων σε δημόσιους φορείς, πολύ περισσότερο σε Ιδρύματα και Κέντρα Ιδιωτικού Δικαίου. Υπάρχουν πολλά παραδείγματα, όπου το κράτος χρηματοδοτούσε τέτοιους φορείς χωρίς να ασκεί ουσιαστική εποπτεία και έλεγχο στη δραστηριότητά τους με συνέπεια να μην γνωρίζει εάν πραγματικά αξιοποιούνταν σωστά οι επιχορηγήσεις.
Το Υπουργείο Εξωτερικών εφαρμόζει, από το 1997, μία νέα πολιτική επιχορηγήσεων. Δεν καλύπτει πλέον λειτουργικά έξοδα διαφόρων ιδιωτικών Ινστιτούτων, Ιδρυμάτων και Κέντρων, τα οποία μάλιστα δεν έχουν οργανική σχέση με το Υπουργείο και δεν ασκείται πάνω σ' αυτά οποιαδήποτε εποπτεία. Παρ' όλα αυτά συνάπτει προγραμματικές συμφωνίες, προκειμένου να χρηματοδοτηθούν συγκεκριμένες μελέτες και δραστηριότητες, καθώς και συγκεκριμένο επιστημονικό έργο. Στο πλαίσιο αυτό δεν αποκλείεται και η οικονομική ενίσχυση εκδηλώσεων του ΚΑΜ, το οποίο σημειώνεται, έχει στηριχθεί πολιτικά και οικονομικά από τα Υπουργεία Εξωτερικών και Μακεδονίας - Θράκης κατά το παρελθόν και ειδικότερα σε εποχές που πρυτάνευαν άλλες προτεραιότητες στην εξωτερική μας πολιτική, στενά συνδεδεμένες με τη λογική του ψυχρού πολέμου. Το ΚΑΜ δημιουργήθηκε για να εξυπηρετήσει τα συμφέροντα μίας άλλης εποχής που έχει περάσει.
Πρέπει να τονίσουμε ότι, είναι αποδεδειγμένο το ενδιαφέρον της Κυβέρνησης για τους Απόδημους Έλληνες. Υπάρχει επίσημη κρατική πολιτική, που υλοποιείται από τη Γενική Γραμματεία Απόδημου Ελληνισμού, η οποία συντονίζει όλες τις δραστηριότητες, τις σχέσεις Εθνικού Κέντρου και Ομογένειας με ειδικά προγράμματα, καθώς και με οικονομική και υλική ενίσχυση. Υπάρχει επίσης το Συμβούλιο Αποδήμου Ελληνισμού με το γνωστό σε όλους μας έργο.
Τέλος, το Υπουργείο Εξωτερικών προσπαθεί να μεσολαβήσει για το αμοιβαίο συμφέρον των εργαζομένων στο ΚΑΜ και της Εταιρείας Μακεδονικών Σπουδών.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
5. Στην με αριθμό 1049/4-7-00 ερώτηση δόθηκε με το υπ'αριθμ. 25692/5-10-00 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση 1049/4-7-00 των Βουλευτών κυρίων Δ. Σιούφα, Π. Παυλόπουλου, Ε. Μεϊμαράκη, Α. Νεράτζη και Α. Σπηλιωτόπουλου, σας γνωρίζουμε τα ακόλουθα:
Το Υπουργείο Εθνικής Οικονομίας μπορεί να απαντήσει μόνο για τους φορείς που εποπτεύει. Στοιχεία για τους υπόλοιπους φορείς που αναφέρονται στην Ερώτηση των Βουλευτών θα πρέπει να ζητηθούν από τα Υπουργεία που τους εποπτεύουν.
Όσον αφορά τους φορείς που εποπτεύει το ΥΠΕΘΟ από την 1/1/98 μέχρι σήμερα ισχύουν τα ακόλουθα:
- Στους ΚΕΠΕ, ΗELΕXPΟ, ΔΕΘ, ΟΑΕΠ, ΚΔΕΟΕΔ, ΤΕΚ, ΜΟΔ. ΟΚΕ, δεν έγιναν πρόωρες λύσεις συμβάσεων και δεν έχει καταβληθεί αποζημίωση.
- Στον ΟΕΕ η Διοίκηση είναι αιρετή και δεν υπάρχουν συμβάσεις.
- Στον ΟΠΕ, παραιτήθηκε στις 22/7/99 ο κ. Ι. Τζέν, Πρόεδρος και Διευθύνων Σύμβουλος και δεν καταβλήθηκε αποζημίωση. Στις 9/12/99 παραιτήθηκε ο κ. θ. Βλασόπουολος Πρόεδρος και Διευθύνων Σύμβουλος και δεν καταβλήθηκε αποζημίωση.
- Στο ΕΛΚΕ την 11/3/99 ελύθη κοινή συναινέσει η σύμβαση εργασίας του Γεν. Δ/ντού κ. Λουκά Βαλετόπουλου και καταβλήθηκε συνολική αποζημίωση 17.562.233 δρχ.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
6. Στην με αριθμό 1082/5-7-00 ερώτηση δόθηκε με το υπ'αριθμ. 22189/6-10-00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης, με αριθμό 1082/5-7-2000, που κατέθεσε στη Βουλή ο Βουλευτής κ. Γεώργιος Ψαχαρόπουλος και όσον αφορά στο ερώτημα για την αποσύνδεση της κατοχής ορισμένου πτυχίου από διορισμό στο Δημόσιο, σας πληροφορούμε τα εξής:
Εάν, πάντως, η αποδέσμευση του πτυχίου, όπως διατυπώνεται στο ερώτημα, έχει την έννοια της δυνατότητας διορισμού πτυχιούχων σε θέσεις αντίστοιχης κατηγορίας, ανεξαρτήτως ειδικότητας, σημειώνουμε ότι τούτο είναι αντίθετο με τις διατάξεις του Υπαλληλικού Κώδικα, σύμφωνα με τις οποίες, οι θέσεις στο Δημόσιο κλπ. κατατάσσονται σε κατηγορίες και διακρίνονται σε κλάδους ή ειδικότητες, για τις οποίες καθορίζονται τα κατά περίπτωση, αντίστοιχα τυπικά προσόντα.
Με τον τρόπο αυτό δίδεται η δυνατότητα να διορίζονται σε θέσεις συγκεκριμένου κλάδου ή ειδικότητας, μόνο οι κάτοχοι τίτλων σπουδών αντίστοιχης ειδικότητας και εξασφαλίζεται έτσι η πρόσληψη κατάλληλα εκπαιδευμένου και τεχνικά καταρτισμένου προσωπικού, το οποίο και μόνο είναι σε θέση να καλύψει ικανοποιητικά τις ειδικότερες ανάγκες κάθε υπηρεσίας.
Όσον αφορά εξάλλου, τη μονιμότητα, αυτή σε καμιά περίπτωση δεν συνδέεται με την κατοχή ή μή συγκεκριμένων τίτλων σπουδών, αλλά μόνο με το διορισμό του προσωπικού σε νομοθετημένες οργανικές θέσεις και συντελείται σύμφωνα με τις προϋποθέσεις του Υπαλληλικού Κώδικα.
Ο Υφυπουργός
ΛΕΩΝΙΔΑΣ Γ. ΤΖΑΝΗΣ"
7. Στις με αριθμό 1118/6-7-00, 1240/11-7-00 και 1310/13-7-00, ερωτήσεις δόθηκε με το υπ'αριθμ. 97/19-10-00 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση των υπ' αριθ. 1310/13-7-00, 1118/6-7-00 και 1240/11-7-00 ερωτήσεων που κατέθεσαν στην Βουλή των Ελλήνων οι Βουλευτές κύριοι θ. Σκρέκας, Ν. Λέγκας και Σ. Χατζηγάκης, σχετικά με τη μεταφορά των φυλακών Τρικάλων στη θέση "Μπαλκούρα" του Δήμου Τρικκαίων, σας πληροφορούμε τα εξής:
Η μελέτη εφαρμογής του εν λόγω έργου εγκρίθηκε με την αρ. ΕΥΔΕΚ/117/25-11-99 απόφαση του κ. Υφυπουργού ΠΕΧΩΔΕ.
Τα τεύχη δημοπράτησης του έργου βρίσκονται στο τελικό στάδιο έγκρισής τους.
Η πρόταση έγκρισης της δαπάνης του προϋπολογισμού του έργου προς το Δ.Σ. του ΤΑΧΔΙΚ έγινε την 26-9-2000.
Δεν είχε δημοπρατηθεί το έργο επειδή δεν είχαν εγκριθεί τα τεύχη δημοπράτησής του.
Οι νέες φυλακές Τρικάλων προβλέπεται να δημοπρατηθούν μετά την έγκριση της πίστωσης από το ΔΣ του ΤΑΧΔΙΚ, δηλαδή εντός του έτους 2000. Το έργο έχει ενταχθεί στο πρόγραμμα Δημοσίων Επενδύσεων. Για το έτος 2000 υπάρχουν δεσμευμένες πιστώσεις ύψους 230.000.000 δρχ. με πρόβλεψη 1.000.000.000 δρχ για το έτος 2001.
Παράλληλα έχουν γίνει οι απαραίτητες ενέργειες προς το Υπουργείο Εθνικής Οικονομίας για την έγκριση των αναγκαίων πιστώσεων.
Η μετεγκατάσταση των φυλακών Τρικάλων στις νέες κτιριακές εγκαταστάσεις προβλέπεται να γίνει μετά την αποπεράτωση των Νέων Φυλακών η οποία αναμένεται το αργότερο μέχρι το έτος 2004.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
8. Στις με αριθμό 1146/6-7-00, 1386/18-7-00, 1434/19-7-00 και 1501/24-7-00, ερωτήσεις δόθηκε με το υπ'αριθμ. 256/3-10-00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στις ερωτήσεις 1146/6-7-00, 1386/18-7-00, 1434/19-7-00 και 1501/24-7-00, που κατέθεσαν οι Βουλευτές κύριοι Π. Φουντουκίδου, Γ. Χουρμουζιάδης, Α. Τζέκης, Ι. Τζαμτζής, σας πληροφορούμε τα εξής:
Οι διεπαγγελματικές οργανώσεις είναι όργανα που προωθούν τα οικονομικά συμφέροντα των παραγωγών και των επιχειρηματιών και με την έννοια αυτή έχουν σαν στόχο την ανάπτυξη και βελτίωση της οικονομικής κατάστασης των συνεργαζόμενων.
Ο ρόλος του Κράτους και ειδικότερα του Υπουργείου Γεωργίας στη συγκεκριμένη περίπτωση μιας απλής διεπαγγελματικής συμφωνίας μεταξύ της Ένωσης Κονσερβοποιών Ελλάδος και των Οργανώσεων Παραγωγών των αντίστοιχων νομών παραγωγής ροδακεινοειδών, είναι καθαρά συντονιστικός όσον αφορά το χαρακτήρα των μέτρων και των δεσμεύσεων που αναλαμβάνουν οι ανωτέρω φορείς.
Το Υπουργείο Γεωργίας δεν παρεμβαίνει, ούτε πιέζει προς την κατεύθυνση επιβολής συγκεκριμένων παραμέτρων στις συμφωνίες που συνάπτουν οι εμπλεκόμενοι φορείς μετά αποφάσεις των Γενικών τους Συνελεύσεων.
Η πολιτική του Υπουργείου Γεωργίας, για την προώθηση Διεπαγγελματικών Συμφωνιών, δημιούργησε καλύτερες συνθήκες ανταγωνισμού, άμβλυνε τις εσωτερικές διαφορές και διευκόλυνε τους ρυθμούς απορρόφησης της παραγωγής.
Το Υπουργείο Γεωργίας για την αντιμετώπιση των προβλημάτων που δημιούργησε η μεγάλη παραγωγή ροδακινοειδών, έχει δραστηριοποιηθεί έγκαιρα και έχει διαμορφώσει σε συνεργασία με τους εμπλεκόμενους και συναρμόδιους φορείς τα ακόλουθα μέτρα διάθεσης παραγωγής και στήριξης του εισοδήματος των παραγωγών.
- Αύξηση της κατανάλωσης ροδακινοειδών από τα νοσηλευτικά ιδρύματα και τις Ένοπλες Δυνάμεις.
- Προώθηση διαφημιστικής καμπάνιας με την έκδοση ειδικού εντύπου.
- Δωρεάν Διανομή Ροδακινοειδών προς τους πρόσφυγες του Κοσσυφοπεδίου, η οποία ολοκληρώθηκε στις 14-9-2000 διανεμήθηκαν γύρω στους 4.000 τόνους.
Από 15-9-2000 άρχισε η υλοποίηση του προγράμματος για την ανθρωπιστική - επισιτιστική βοήθεια προς τους κατοίκους του Κοσσυφοπεδίου και της Σερβίας που θα ανέλθει σε 2.900 τόνους ροδακεινοδειών.
Οι συντονισμένες προσπάθειες των Οργανώσεων Παραγωγών για το άνοιγμα νέων αγορών αλλά και τη διατήρηση των εξαγωγών στις παραδοσιακές αγορές οδήγησαν σε σημαντικές αυξήσεις των εξαγωγών μας Μέχρι 1-9-2000 εξήχθησαν 85000 τόνοι περίπου ροδάκινα έναντι 63000 τόνων την αντίστοιχη περίοδο πέρυσι (αύξηση 35%) και 33000 τόνοι νεκταρίνια έναντι 24000 τόνων στην αντίστοιχη περίοδο πέρυσι (αύξηση 38%)
Η διακίνηση των κοινοτικών προϊόντων στη κοινοτική αγορά γίνεται ελεύθερα και η διαμόρφωση των τιμών είναι αποτέλεσμα της προσφοράς και της ζήτησης των προϊόντων στην αγορά.
Οι παρεμβάσεις και ο καθορισμός των προτάσεων, που θα καταθέσει το Υπουργείο Γεωργίας στις διαπραγματεύσεις της υπό διαμόρφωση ΚΟΑ οπωροκηπευτικών, θα είναι αποτέλεσμα συνεργασίας όλων των φορέων που εμπλέκονται στον τομέα.
Ήδη έχουν δρομολογηθεί στα πλαίσια της 398377/17-12-99 απόφασης οι συνεδριάσεις των αρμόδιων επιτροπών που θα μελετήσουν, αναλύσουν και διαμορφώσουν το τελικό σχέδιο συνολικά για τον τομέα και κατά προϊόν. Στα πλαίσια αυτής της διαδικασίας θα καταβληθεί κάθε δυνατή προσπάθεια να υιοθετηθούν οι ελληνικές θέσεις και να αντιμετωπιστούν στο μέτρο του δυνατού τα προβλήματα που αντιμετωπίζει ο τομέας οπωροκηπευτικών στη χώρα μας.
Ο Υφυπουργός
Ε. ΑΡΓΥΡΗΣ"
9. Στην με αριθμό 1151/6-7-00 ερώτηση δόθηκε με το υπ'αριθμ. 25701/18-10-00 έγγραφο από τον Υφυπουργό Εθνικής Οικονομίας η ακόλουθη απάντηση:
"Σε απάντηση της ερώτησης 1151/6-7-00 που κατέθεσε στη Βουλή των Ελλήνων ο Βουλευτής κ. Σ. Σπηλιωτόπουλος και αφορά τη χρηματοδότηση του αυτοκινητοδρομίου Πάτρας, σας γνωρίζουμε ότι το εν λόγω έργο δεν εντάσσεται στα πλαίσια των δράσεων που χρηματοδοτούνται από το ΥΠΕΘΟ ως δημόσιες επενδύσεις.
Το έργο αυτό μπορεί να εκτελεσθεί με αυτοχρηματοδότηση και το ΥΠΕΘΟ θα μπορούσε να συνεισφέρει μόνο για την ενίσχυση της παράλληλης δράσης υποδομής.
Ο Υφυπουργός
ΧΡ. ΠΑΧΤΑΣ
10. Στην με αριθμό 1183/10-7-00 ερώτηση δόθηκε με το υπ' αριθμ. 29192/6-10-00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης, η ακόλουθη απάντηση:
"Σε απάντηση της ερώτησης 1183/10-7-00, που κατέθεσε στη Βουλή ο Βουλευτής κ. Μ. Μιχαλολιάκος και αφορά στην αύξηση του ορίου ηλικίας των Θερμαστών για το διορισμό τους στο Δημόσιο, σας γνωρίζουμε ότι, στην περίπτωση που συντρέχουν εξαιρετικοί λόγοι, μπορεί, με προεδρικά διατάγματα που εκδίδονται με πρόταση του Υπουργού Εσωτερικών, Δημόσιας Διοίκησης και Αποκέντρωσης και του αρμόδιου Υπουργού, ύστερα από γνώμη της ΑΔΕΔΥ, να προβλέπονται παρεκκλίσεις από το κατώτερο και ανώτατο όριο ηλικίας, για το διορισμό στο δημόσιο, τα ν.π.δ.δ. και τους ΟΤΑ, όπως ορίζουν οι διατάξεις του άρθρου 6 του ν. 2683/99 (Υπαλληλικός Κώδικας, παρ. 1 & 3).
Ο Υφυπουργός
ΛΕΩΝΙΔΑΣ ΤΖΑΝΗΣ
11. Στην με αριθμό 1287/12-7-00 ερώτηση δόθηκε με το υπ' αριθμ. 72055/18-10-00 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην ερώτηση 1278/12-7-00 που κατέθεσε στη Βουλή ο Βουλευτής κ. Γ. Καρατζαφέρης, αναφορικά με τη Δημόσια Επιχείρηση Κινητών Αξιών Α.Ε. (ΔΕΚΑ Α.Ε.) που εποπτεύεται από το Υπουργείο Οικονομικών, σας γνωρίζουμε τα ακόλουθα:
Η ΔΕΚΑ Α.Ε. με βάση το ν. 2526/97 έχει μεταξύ άλλων, τη δυνατότητα αγοράς και πώλησης κινητών αξιών γενικά, συμπεριλαμβανομένων και τίτλων του Ελληνικού Δημοσίου.
Από τη σύστασή της μέχρι σήμερα προβαίνει σε αγορά και πώληση μετοχών Δημ. Επιχειρήσεων εισηγμένων στο Χρηματιστήριο, καθώς και σε άλλες συναφείς πράξεις διαχείρισης του χαρτοφυλακίου της, με πρώτιστο ενδιαφέρον την εξασφάλιση της απαιτούμενης εμπορευσιμότητας και της ρευστότητας των μετοχών αυτών, προκειμένου να συνεχιστεί η επιτυχής πορεία των αποκρατικοποιήσεων.
Από τις συναλλαγές αυτές αποκομίζει μικρότερα ή μεγαλύτερα οφέλη αν και δεν είναι αυτός ο κύριος στόχος της.
Σ' αυτό το πλαίσιο η ΔΕΚΑ Α.Ε. πραγματοποίησε αγορές και πωλήσεις μετοχών κατά την περίοδο Σεπτεμβρίου 1999 - Ιουλίου 2000, από τις οποίες όχι μόνο δεν είχε ζημιές αλλά οι συναλλαγές της έγιναν με σημαντικότατο όφελος για το Δημόσιο.
Από τις μετοχές που αποκτήθηκαν με τέτοιες συναλλαγές από τη ΔΕΚΑ Α.Ε., ένα μεγάλο μέρος διατέθηκε με ειδική συναλλαγή διαχείρισης (Exchangeable) σε τιμή ανώτερη της τιμής κτήσης τους, όχι μόνο σε σχέση με τη μέση τιμή αλλά και όλων των επί μέρους τιμών κτήσης αυτών, ενώ το μέρος των μετοχών που παραμένουν στο χαρτοφυλάκιό της η εταιρεία θα διαθέσει όταν και με τον τρόπο που αυτή κρίνει κατάλληλο για την επίτευξη του κύριου σκοπού της δηλ. της εμπέδωσης της εμπιστοσύνης του επενδυτικού κοινού τις μετοχές των αποκρατικοποιούμενων επιχειρήσων και οπωσδήποτε σε τιμή συμφέρουσα για το Δημόσιο.
Οσον αφορά τα υπόλοια θέματα αρμόδιο να απαντήσει είναι το Υπουργείο Εθνικής Οικονομίας στο οποίο και συναπευθύνετε την ερώτηση.
Ο Υφυπουργός
Γ. ΔΡΥΣ"
12. Στην με αριθμό 1287/12-7-00 ερώτηση δόθηκε με το υπ' αριθμ. 1447/18-10-00 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 1287/12-7-00 που κατατέθηκε στη Βουλή από το Βουλευτή κ. Ν. Κακλαμάνη και στα ειδικότερα ερωτήματα που τίθενται σε αυτή, σας πληροφορούμε τα ακόλουθα:
1. Το μέσο ημερήσιο κόστος νοσηλείας των νοσοκομείων του ΙΚΑ, ποικίλλει από νοσοκομείο σε νοσοκομείο λόγω του ότι στα νοσοκομεία του ΙΚΑ παρέχεται σε πολύ μεγάλη έκταση και πρωτοβάθμια περίθαλψη στους ασφαλισμένους του.
Ειδικότερα στα εξωτερικά ιατρεία των νοσοκομείων παραπέμπονται οι ασφαλισμένοι από τις μονάδες υγείας του Ιδρύματος για εξειδικευμένες εξετάσεις υψηλού κόστους και ιδιαίτερα στο Β΄ Θεσσαλονίκης, το οποίο είναι το μοναδικό νοσοκομείο του ΙΚΑ στη Βόρεια Ελλάδα.
Στα νοσοκομεία 6ο και 7ο Αθηνών και Β' Θεσσαλονίκης λειτουργούν μονάδες τεχνητού νεφρού, ενώ το 6ο νοσοκομείο λειτουργεί κυρίως ως εξειδικευμένο ογκολογικό κέντρο. Ενδεικτικά αναφέρεται ότι το κόστος του υγειονομικού υλικού του 6ου νοσοκομείου καλύπτει το 84% των δαπανών του.
Επί πλέον από τα φαρμακεία των νοσοκομείων προμηθεύονται οι ασφαλισμένοι φάρμακα ως εξωτερικοί ασθενείς. Τη μεγαλύτερη κίνηση παρουσιάζουν τα φαρμακεία του 6ου και 7ου στην Αθήνα και του Β' νοσοκομείου στη Θεσσαλονίκη.
2. Το θέμα του μέσου ημερήσιου κόστους νοσηλείας των ασφαλισμένων του ΙΚΑ στα νοσοκομεία του ΕΣΥ ανάγεται στην αρμοδιότητα του Υπουργείου Υγείας και Πρόνοιας.
3. Ο μέσος όρος ημερών νοσηλείας των ασφαλισμένων του ΙΚΑ, ότι ο μέσος όρος νοσηλείας στα νοσοκομεία του ΕΣΥ ανέρχεται σε 6,6 ημέρες, στα νοσοκομεία του ΙΚΑ σε 6,4% ημέρες και στις Ιδιωτικές Κλινικές σε 9 ημέρες.
4. Ως προς το χρόνο που απαιτείται για την εξαγωγή των αποτελεσμάτων των ιατρικών εξετάσεων, καθώς και τη διάρκεια του προεγχειρητικού ελέγχου, σημειώνουμε ότι ο χρόνος αναμονής ποικίλλει ανάλογα με το είδος των εξετάσεων, την πάθηση και το είδος της επέμβασης.
5. 'Οσον αφορά τις κλινικές που μισθώνει το ΙΚΑ από ιδιώτες καθώς και το ποσό των καταβαλλομένων μισθωμάτων, σας γνωρίζουμε τα ακόλουθα:
Α. Στο λεκανοπέδιο Αττικής το 'Ιδρυμα έχει μισθώσει τα εξής νοσοκομεία:
α. Το 1ο νοσοκομείο "Η ΠΕΝΤΕΛΗ" ΠΑΠΑΔΗΜΗΤΡΙΟΥ Α.Ε.
Η αρχική ιδιότυπη σύμβαση είχε συναφθεί το 1964 και μετετράπη σε μίσθωση πράγματος την 1/1/88. Η ως άνω μίσθωση πράγματος έληξε στις 31/12/99 και καταβάλλεται μηνιαίο μίσθωμα 11.422.465 δρχ. Μέχρι σήμερα δεν έχει επέλθει συμφωνία για παράταση της μίσθωσης και οι διαπραγματεύσεις συνεχίζονται.
Β. Το 3ο νοσοκομείο επί της οδού Καποδιστρίου 4
Η αρχική μίσθωση είχε συναφθεί στις 19-3-85 και έληξε στις 19-6-00, καταβάλλεται δε μηνιαίο μίσθωμα 2.204.495 δρχ.
Το 'Ιδρυμα διαπραγματεύεται με την ιδιοκτήτρια εταιρεία την παράταση της μίσθωσης.
Γ. Το 7ο νοσοκομείο επί της οδού Καυτατζόγλου
Η αρχική μίσθωση (ιδιότυπη σύμβαση) είχε συναφθεί στις 26-4-78.
Μετατράπηκε σε μίσθωση πράγματος στις 1-6-89 και έληξε στις 31-5-99.
Εν συνεχεία παρατάθηκε εκ νέου ως μίσθωση πράγματος μέχρι 31-10-2011. Το μηνιαίο μίσθωμα συμφωνήθηκε στο ποσό των 8.000.000 δρχ. μέχρι το 2001, αναπροσαρμοζόμενο εν συνεχεία ετησίως σύμφωνα με τον τιμάριθμο.
Β. Στη Θεσσαλονίκη το 'Ιδρυμα έχει μισθώσει το 2ο νοσοκομείο "Η ΠΑΝΑΓΙΑ" πρώην κλινική Δανιηλίδη, δυναμικότητας 274 κλινών. Η ιδιότυπη σύμβαση είχε συναφθεί στις 25-10-76 και λήγει στις 26-4-01. Το μηνιαίο μίσθωμα που καταβάλλεται ανέρχεται στο ποσό των 111.959.355 δρχ.
'Όπως προαναφέρεται η συναφθείσα σύμβαση είναι ιδιότυπη και στο καταβαλλόμενο μηνιαίο μίσθωμα περιλαμβάνονται:
Η μισθοδοσία του 1/3 του προσωπικού (νοσηλευτικό και βοηθητικό) που απαιτείται για την καλή λειτουργία γενικών ιδιωτικών κλινικών. Το προσωπικό αυτό ανέρχεται σε 65 άτομα.
Ο απαιτούμενος ιατροτεχνολογικός εξοπλισμός που προεβλέπετο για τη λειτουργία ιδιωτικών κλινικών κατά την υπογραφή της πρώτης σύμβασης.
Η συντήρηση των χώρων.
Οι δαπάνες ύδρευσης, θέρμανσης, κίνησης και
η τακτική αντικατάσταση των κλινοστρωμάτων.
Η σίτιση εφημερευόντων ιατρών και των ασθενών που υποβάλλονται σε αιμοκάθαρση.
6. 'Οσον αφορά τα αποτέσματα της σύμβασης μεταξύ του ΙΚΑ και της εταιρείας "ALPHA ΑΣΤΙΚΑ ΑΚΙΝΗΤΡΑ Α.Ε." "και προκειμένου να διαμορφωθεί άποψη για τα αποτελέσματα της σύμβασης σας διαβιβάζουμε σε φωτοαντίγραφο α) τη σύμβαση παροχής υπηρεσιών 
συμβούλου και β) επτά (7) εκθέσεις που σχετίζονται με την παροχή υπηρεσιών της ανωτέρω εταιρείας και τα οποία αποτελούν μόνο ένα μικρό μέρος των εγγράφων και εκθέσεών της.
Επί πλέον η ανωτέρω εταιρεία παρέσχε στο ΙΚΑ υπηρεσίες που σχετίζονται με το ολοκληρωμένο πληροφοριακό σύστημα, την οργάνωση αρχείου ακινήτων του κ.λπ.
Για τις δαπάνες νοσοκομειακής περίθαλψης ανά νοσοκομείο δημόσιο ή ιδιωτικό έτους 1999 δεν υπάρχουν ακόμα τα αναλυτικά στοιχεία.
Ο Υφυπουργός
Ν. ΦΑΡΜΑΚΗΣ"
13. Στην με αριθμό 1347/17-7-00 ερώτηση δόθηκε με το υπ' αριθμ. 831/23-10-00 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης 1347/17-7-00 που κατέθεσε στη Βουλή ο Βουλευτής κ. Π. Λαφαζάνης, σχετικά με θέματα που αφορούν την "Ολυμπιακή Αεροπορία" και τον "Οργανισμό Τηλεπικοινωνιών Ελλάδος", σας πληροφορούμε τα παρακάτω:
Η ένταξη της χώρας μας στην Ο.Ν.Ε. και οι εξελίξεις στον Ευρωπαϊκό χώρο και στην Παγκόσμια Οικονομία γενικότερα, αναδεικνύουν τον ιδιαίτερο ρόλο της ανταγωνιστικότητας της Οικονομίας.
Υπό αυτές τις συνθήκες και με δεδομένη τη διαδικασία ολοκλήρωσης των αγορών ιδιαίτερα στους τομείς των τηλεπικοινωνιών και των αεροπορικών μεταφορών είναι αναγκαία η ανάληψη πρωτοβουλιών για την ανάπτυξη διεθνών συμμαχιών των Ελληνικών επιχειρήσεων σε αυτούς τους τομείς. Οι διαδικασίες αυτές είναι ορατές σε όλες τις Ευρωπαϊκές χώρες και αποτυπώνονται σε συγχωνεύσεις, διασυνοριακές εξαγορές και συνεργασίες.
Η Κυβέρνηση υλοποιεί ένα συγκροτημένο σχέδιο διαρθρωτικών αλλαγών που θα αποβεί προς όφελος των επιχειρήσεων, των εργαζομένων και του συνόλου των πολιτών.
Οι ιδιωτικοποιήσεις πραγματοποιούνται με διαφάνεια και γνώμονα το Δημόσιο συμφέρον και το συμφέρον των εργαζομένων και όλων των πολιτών. Ειδικότερα στην περίπτωση του "Ο.Τ.Ε." η Κυβέρνηση έχει δεσμευθεί ότι η σύναψη της Στρατηγικής συμμαχίας θα συνδυασθεί με τη διατήρηση του Δημόσιου Ελέγχου στην Διοίκηση του Οργανισμού.
Ο Υπουργός
ΧΡΙΣΤΟΣ ΒΕΡΕΛΗΣ"
14. Στην με αριθμό 1348/17-7-00 ερώτηση δόθηκε με το υπ' αριθμ. 26470/20-10-00 έγγραφο από τον Υφυπουργό Εθνικής Οικονομίας η ακόλουθη απάντηση:
"Σε απάντηση της ερώτησης 1348/17.7.00, που κατέθεσε στη Βουλή, ο Βουλευτής κ. Παν. Ψωμιάδης, σχετικά με θέματα που αφορούν τις επιχειρήσεις (ατομικές και ομόρρυθμες) στην περιοχή Θεσσαλονίκης, σας γνωρίζουμε τα εξής:
Α. Στη νέα προγραμματική περίοδο 2000-2006, όπως προβλέπεται στο νέο Κοινοτικό Πλαίσιο Στήριξης, αναμένεται η δημιουργία ευνοϊκότερων συνθηκών για την ανάπτυξης των ΜΜΕ. Άλλωστε και οι πρόσφατες εξελίξεις δείχνουν ότι οι ΜΜΕ έχουν τη δυνατότητα να εκμεταλλευθούν τις ευκαιρίες και να αναπτυχθούν, ενώ εκτιμάται ότι στο μέλλον η Κυρίαρχη θέση που κατέχουν στην Παραγωγή θα ισχυροποιηθεί ακόμη περισσότερο.
Με βάση τα δεδομένα αυτά αποτελεί προτεραιότητα του Γ' Σχεδίου Ανάπτυξης 2000-2006 η στήριξη της Ανάπτυξης των ΜΜΕ, οι οποίες μπορούν να διαδραματίσουν κεντρικό ρόλο τόσο στην οικονομική ανάπτυξη όσο και στην αύξηση απασχόλησης.
Μέσα στο Γ' ΚΠΣ 2000- 2006 προβλέπεται η διαμόρφωση ειδικών μορφών στήριξης και μέτρων ενίσχυσης, τα οποία απευθύνονται ειδικά στις ΜΜΕ.
Λαμβάνοντας υπόψη τις παραμέτρους για τις ΜΜΕ, έχει συμπεριληφθεί ως βασικός στόχος του Τομέα της Μεταποίησης - Υπηρεσιών 2000-2006, η ενίσχυση της ανταγωνιστικότητας και ο εκσυγχρονισμός των ΜΜΕ και πολύ μικρών επιχειρήσεων στα πλαίσια της βιώσιμης (αειφόρου) ανάπτυξή τους.
Ειδικότερα περιλαμβάνονται οι ακόλουθες κατηγορίες δράσεων:
Δημιουργία ή ενίσχυση Υποδομών και Δομών Στήριξης ΜΜΕ.
Δημιουργία νέων ΜΜΕ και Βελτίωση της Ανταγωνιστικότητας των Υφισταμένων.
Ενίσχυση Συνεργασιών ΜΜΕ.
Δημιουργία νέων θέσεων απασχόλησης.
Ενίσχυση επενδύσεων.
Β. Ειδικότερα ο Αναπτυξιακός Νόμος 2601/98 (αριθ. 4 παρ. 1) εντάσσει στη Β' περιοχή κινήτρων την ΒΙ.ΠΕ. Ε.Τ.Β.Α., την επαρχία Λαγκαδά καθώς και το τίμημα δυτικά του ποταμού Αξιού του Νομού Θεσσαλονίκης ενώ σε μια σειρά επιχειρηματικών δραστηριοτήτων παρέχονται ενιαία ποσοστά ενίσχυσης σ' όλη την Επικράτεια. Το Υπουργείο Εθνικής Οικονομίας παρακολουθεί και αξιολογεί τις επιπτώσεις από την εφαρμογή των διατάξεων του Αναπτυξιακού Νόμου στους οικονομικούς δείκτες των περιφερειών της χώρας και εφόσον κρίνεται αναγκαίο παρεμβαίνει νομοθετικά.
Βασικός στόχος του νέου Νόμου θεωρείται η διασύνδεση των παρεχόμενων κινήτρων με τη δημιουργία νέων θέσεων απασχόλησης, προσδίδοντας κατ' αυτόν τον τρόπο αυξημένη έμφαση στην αντιμετώπιση της ανεργίας. Το ελάχιστο ύψος κόστους που τίθεται από το άρθρο 6, παρ. 1α του ν. 2601/98 για τις επενδύσεις, ίδρυσης ή επέκτασης βιοτεχνικών μονάδων μικρών ή μεσαίων επιχειρήσεων (45.000.000) δρχ. και στην περίπτωση εκσυγχρονισμού τους (10.000.000) δρχ. είναι ήδη αρκετά μικρό και καλύπτει πλήρως το πραγματικό κόστος τους συνόλου των ολοκληρωμένων επενδυτικών προγραμμάτων.
Ως προς τη μείωση ή κατάργηση του ποσοστού φορολογίας των Ο.Ε. αρμόδιο να απαντήσει είναι το Υπουργείο Οικονομικών.
Ο Υφυπουργός
ΧΡΗΣΤΟΣ ΠΑΧΤΑΣ"
15. Στην με αριθμό 1383/18-7-00 ερώτηση δόθηκε με το υπ' αριθμ. 239/20-10-00 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 1383/18.7.00 του Βουλευτή κ. Ευρ. Στυλιανίδη, σας γνωρίζουμε τα εξής:
1. Υφίσταται νομική διαφορά μεταξύ των εργολάβων του έργου και του ελληνικού Δημοσίου. Η έκθεση του Σώματος Ελεγκτών - Επιθεωρητών Δημόσιας Διοίκησης δεν είναι επομένως δυνατό να γνωστοποιηθεί προς το παρόν, για το λόγο ότι περιέχονται σ' αυτή στοιχεία και εκτιμήσεις τα οποία ενδεχομένως και υπό προϋποθέσεις να δημιουργήσουν δυσχέρειες στην υπεράσπιση των συμφερόντων του ελληνικού Δημοσίου σε περίπτωση που η υπόθεση καταλήξει ενώπιον διεθνούς διαιτησίας.
Με την Π3/07-20095/ΑΣ8872/4.10.2000 απόφασή μου διετάχθη η διενέργεια ΕΔΕ με αντικείμενο τις συνθήκες κατάρτισης και εκτέλεσης της σύμβασης του εν λόγω έργου. Η σχετική διαδικασία δεν έχει ακόμα ολοκληρωθεί.
Η γνωστοποίηση της έκθεσης του Σώματος Ελεγκτών - Επιθεωρητών Δημόσιας Διοίκησης θα είναι δυνατή μόλις επιτευχθεί η δικαστική ή εξωδικαστική επίλυση της διαφοράς και έχει ολοκληρωθεί η ΕΔΕ.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
16. Στην με αριθμό 1415/19-7-00 ερώτηση δόθηκε με το υπ' αριθμ. 118/19-10-00 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της υπ' αριθμ. 1415/19-7-00 ερώτησης που κατέθεσε στην Βουλή των Ελλήνων ο Βουλευτής κ. Π. Ψωμιάδης, σας γνωρίζουμε τα εξής:
1. Στις δικαστικές υπηρεσίες της Θεσσαλονίκης προβλέπονται συνολικά 482 οργ. θέσεις γραμματέων και είναι κενές 90. Προβλέπονται επίσης 203 οργ. θέσεις επιμελητών δικαστηρίων και είναι κενές 87. Το σημαντικότερο πρόβλημα εντοπίζεται στο Πρωτοδικείο Θεσσαλονίκης, όπου επί 206 οργ. θέσεων γραμματέων είναι κενές 37, και στην Εισαγγελία Πρωτοδικών Θεσσαλονίκης, όπου επί 107 οργ. θέσεων είναι κενές 21. Ήδη στις ανωτέρω υπηρεσίες επίκειται ο διορισμός πέντε (5) και τριών (3) υπαλλήλων αντίστοιχα, προκειμένου να αντιμετωπισθούν οι πλέον επείγουσες ανάγκες σε προσωπικό.
Το Υπουργείο Δικαιοσύνης έχει ζητήσει, στα πλαίσια του ετήσιου προγραμματισμού προσλήψεων, με το υπ' αριθμ. 6388/20.1.2000 έγγραφό του προς τη Γραμματεία του Υπουργικού Συμβουλίου, προς την οποία και επανήλθε με νεώτερο έγγραφό του και με τη διαδικασία του επείγοντος, την πρόσληψη 300 γραμματέων, 250 δακτυλογράφων και 250 επιμελητών. Ελπίζουμε ότι στα πλαίσια των δημοσιονομικών δυνατοτήτων θα ικανοποιηθεί το αίτημά μας, ώστε να αντιμετωπιστούν οι ελλείψεις σε προσωπικό στις δικαστικές υπηρεσίες της χώρας.
Το Υπουργείο Δικαιοσύνης στα πλαίσια του εκσυγχρονισμού και της οργάνωσης των εποπτευόμενων υπηρεσιών του έχει εκτελέσει πλήθος σημαντικών έργων Πληροφορικής στις δικαστικές υπηρεσίες της Θεσσαλονίκης με σκοπό την αναβάθμιση της ποιότητας των παρεχομένων υπηρεσιών προς τους πολίτες. Συγκεκριμένα τις τελευταίες χρονιές έχουν χορηγηθεί για έργα τα κάτωθι ποσά ανά υπηρεσία:
Πρωτοδικείο Θεσσαλονίκης 189.000.000 δρχ.
Εφετείο Θεσσαλονίκης 45.000.000 δρχ.
Εισαγγελία Εφετών Θεσσαλονίκης 2.968.470 δρχ.
Εισαγγελία Πρωτοδικών Θεσσαλονίκης 1.146.960 δρχ.
Διοικητικό Πρωτοδικείο Θεσσαλονίκης 1.899.828 δρχ.
Δικαστήριο Ανηλίκων Θεσσαλονίκης 2.137.000 δρχ.
Επιπλέον στα πλαίσια του προγράμματος "η Κοινωνία της Πληροφορίας" που θα χρηματοδοτηθεί από το Γ' Κοινοτικό Πλαίσιο Στήριξης η Δ/νση Οργάνωσης και Πληροφορικής του Υπουργείου Δικαιοσύνης έχει συντάξει μελέτη για μια σειρά έργων πληροφορικής (δαπάνης 40.300.000.000 δρχ.). Η μελέτη αυτή, στην οποία περιλαμβάνεται και η πλήρης μηχανοργάνωση του δικαστικού κτιρίου της Θεσσαλονίκης, αποτελεί τις προτάσεις του Υπουργείου μας προς τα Υπουργεία Εθνικής Οικονομίας και Εσωτερικών, Δημόσιας Διοίκησης και Αποκέντρωσης.
Σημειώνουμε τέλος ότι το Πρωτοδικείο Θεσσαλονίκης έχει σχεδόν πλήρως μηχανογραφηθεί εδώ και επτά έτη αποτελώντας πιλοτικό Πανελλαδικό έργο.
Το Δικαστικό Μέγαρο Θεσσαλονίκης έχει ενταχθεί στο κτιριακό πρόγραμμα του Υπουργείου Δικαιοσύνης, το οποίο βρίσκεται σε εξέλιξη από το έτος 1997.
Μέχρι σήμερα έχουν ολοκληρωθεί οι προγραμματισθείσες ουσιαστικές παρεμβάσεις οι οποίες αποκατέστησαν την αισθητική και τη λειτουργικότητα του Δικαστηρίου. Ήτοι:
ανακατασκευή στεγάστρων στα δύο αίθρια του κτιρίου εξασφαλίζοντας πλήρη φωτισμό και αερισμό
στεγανοποίηση ολόκληρου του δώματος
καθαρισμός μαρμάρινων επενδύσεων
ανακαίνιση και χρωματισμοί εσωτερικά και εξωτερικά του κτιρίου 
αναμόρφωση του περιβάλλοντος χώρου και των χώρων αναμονής
κατασκευή δύο (2) κεκλιμένων επιπέδων (ράμπες) για άτομα με δυσχέρεια κινήσεων
προσθήκη δύο (2) αιθουσών ακροατηρίων με χώρο αίθριου και προσθήκη γραφείων.
Πλέον των ανωτέρω η "ΘΕΜΙΣ ΚΑΤΑΣΚΕΥΑΣΤΙΚΗ Α.Ε.", στα πλαίσια προγραμματισμού εργασιών, σχεδιάζει μεθόδους παρέμβασης για τη στήριξη των ορθομαρμαρώσεων καθώς και για την πυροπροστασία και πυρασφάλεια του κτιρίου, η οποία έχει πραγματοποιηθεί προς το παρόν μόνο στις δύο (2) νέες αίθουσες ακροατηρίων.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
17. Στην με αριθμό 1433/19-7-2000 ερώτηση δόθηκε με το υπ' αριθμ. 2615/19-10-2000 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 
"Απαντώντας στην ερώτηση 1433/19-7-2000 που κατατέθηκε στη Βουλή από το Βουλευτή κ. Η. Καλλιώρα, σχετικά με την αντιμετώπιση των προβλημάτων από τις πρόσφατες καταστροφικές πυρκαγιές στο Νομό ΦΘιώτιδας κατά το τμήμα που αφορά το ΥΠ.ΕΣ.Δ.Δ.Α. σας γνωρίζουμε τα εξής:
1. Ήδη από την αρχή της αντιπυρικής περιόδου το ΥΠ.ΕΣ.Δ.Δ.Α έχει έγκαιρα χρηματοδοτήσει τις Περιφέρειες του κράτους για όλες τις απαραίτητες παρεμβάσεις που πρέπει να γίνουν στους χώρους των χωματερών (περίφραξη, αντιπυρική ζώνη, κλπ.), στα περιαστικά δάση, σε δημόσιους και ιδιωτικούς χώρους αστικών περιοχών κλπ. καθώς και για την κάλυψη εκτάκτων αναγκών από πιθανές πυρκαγιές, (εθελοντικών ομάδων, μίσθωσης ιδιωτικών μηχανημάτων κλπ.). Να σημειωθεί ότι το ΥΠ.ΕΣ.Δ.Δ.Α/Γ.Γ.Π.Π. συνεργάζεται με όλους τους αρμόδιους φορείς προκειμένου να διαμορφωθεί νομικό πλαίσιο εθελοντισμού. Στα πλαίσια αυτής της νομοθετικής ρύθμισης διαμορφωθεί θα μπορούν να διατεθούν ανάλογες πιστώσεις για τη στήριξη των εθελοντικών ομάδων αντιμετώπισης εκτάκτων αναγκών.
2 Πριν την έναρξη της αντιπυρικής περιόδου το ΥΠ.ΕΣ.Δ.Δ.Α/Γ.Γ.Π.Π. σε συνεργασία με τους υπόλοιπους αρμόδιους φορείς: Περιφέρειες, Νομαρχιακές Αυτοδιοικήσεις και ΟΤΑ Α' Βαθμού, εξέδωσε την εγκύκλιο 804/1/10-3-2000 με την οποία περιγράφονται δέσμη μέτρων προκείμενου να βοηθήσουν την οργάνωση του αντιπυρικού αγώνα και την αντιμετώπιση των δασικών πυρκαγιών το φετινό καλοκαίρι. Τα κυριότερα μέτρα αναφέρονται: α) Έλεγχο συμμόρφωσης, αναθεώρησης και εμπλουτισμού του αντιπυρικού σχεδίου, β) Έλεγχο και εφαρμογή προληπτικών μέτρων πυροπροστασίας των χωματερών, γ) Καθαρισμό δασών, διάνοιξη και συντήρηση οδικού δικτύου, δημιουργία αντιπυρικών ζωνών, δ) Οργάνωση μεικτών περιπόλων ε) Απαγόρευση της κυκλοφορίας στις ευπαθείς περιοχές στ) Επέκταση δικτύου πυροφυλακίων ζ) Καταγραφή και επέκταση δικτύου υδροληψίας για τα πυροσβεστικά οχήματα η) Ενίσχυση της εναέριας επιτήρησης θ) Χαρτογράφηση των περιοχών υψηλού κινδύνου, Θ) Καταγραφή μέσων πυρόσβεσης, ι) Έλεγχος των ιδιωτών που διαθέτουν οικήματα κοντά ή μέσα σε δασικές εκτάσεις για τη λήψη προληπτικών μέτρων, ια) Δημιουργία τοπικών εθελοντικών ομάδων επιφυλακής και ταχείας επέμβασης, ιβ) Ενημέρωση του κοινού για θέματα δασοπροστασίας και καλλιέργεια εθελοντικού πνεύματος.
3. Το ΥΠ.ΕΣ.Δ.Δ.Α./Γ.Γ.Π.Π. προέβη στη λήψη πρόσθετων προληπτικών μέτρων όπως: α) αύξηση του ρυθμού περιπολιών σε όλη την επικράτεια, ενίσχυση των εποχούμενων συνεργείων των Δημόσιων Οργανισμών, β) Μίσθωση υδροφόρων οχημάτων από τις Δημοτικές αρχές πέρα εκείνων που ήδη διαθέτουν, γ) Μίσθωση, εφόσον απαιτηθεί, από τις Ν.Α. και Ο.Τ.Α. των καταγεγραμμένων βαρέων οχημάτων. δ) Κατάσταση πλήρους ετοιμότητας, σε 24ωρη βάση, του προσωπικού όλων των βαθμίδων της διοίκησης και της αυτοδιοίκησης.
Αναφορικά με την υλοποίηση των μέτρων αποκατάστασης των πληγέντων με συγκεκριμένο στόχο-χρονοδιάγραμμα σας καθώς και με το αν υπάρξουν εξειδικευμένα μέτρα για κάθε πυρόπληκτη περιοχή της πατρίδας μας, σας γνωστοποιούμε τα εξής:
1. Κατά την ευρεία σύσκεψη που πραγματοποιήθηκε στο ΥΠ.ΕΣ.Δ.Δ.Α υπό την προεδρία της Υπουργού κας Β. Παπανδρέου ελήφθησαν αποφάσεις για την επιτάχυνση των διαδικασιών για την καταβολή των αποζημιώσεων στους πυρόπληκτους και ξεκινούν άμεσα όλα τα απαραίτητα έργα (αντιπλημμυρικά κλπ.) στις περιοχές που έχουν υποστεί ζημιές από τις πυρκαγιές. Προχωρεί με γοργούς ρυθμούς η εξατομίκευση των μέτρων που έχει εξαγγείλει η κυβέρνηση με συνεργασία των αρμόδιων Υπουργείων και των Νομαρχιών. Με την ολοκλήρωση τους θα καταβληθούν οι αποζημιώσεις, αν χρειαστεί πριν από την έγκριση των σχετικών κονδυλίων από την Ε.Ε. Για τον αποτελεσματικότερα συντονισμό της προσπάθειας κυβερνητικά κλιμάκια ήδη επισκέπτονται τις πληγείσες περιοχές όπου γίνονται επιμέρους συναντήσεις με εκπροσώπους της πρωτοβάθμιας αυτοδιοίκησης, με εμπορικούς, με εκπροσώπους συνεταιριστικών, αγροτικών και κτηνοτροφικών φορέων και άλλων φορέων.
2. Για την αποκατάσταση των ζημιών σε κτίρια θα ισχύουν τα μέτρα που εφαρμόζονται για την αποκατάσταση των σεισμόπληκτων. Ο χαρακτηρισμός της περιοχής ως πυρόπληκτης και ο καθορισμός των μέτρων αποκατάστασης εκδίδεται με κοινή απόφαση των υπουργών Εθνικής Οικονομίας, ΕΣ.Δ.Δ.Α. και ΠΕΧΩΔΕ κατόπιν σχετικού αιτήματος από τις Νομαρχιακές Αυτοδιοικήσεις προς τον Υπουργό ΠΕΧΩΔΕ. Ήδη με το υπ' αριγμ. 2941/ 25-7-2000 έγγραφο του ΥΠΕΧΩΔΕ προς τους Νομάρχες Αχαΐας, Κορινθίας, Σάμου και Φθιώτιδας ζητείται η επιτάχυνση των διαδικασιών αποκατάστασης των πληγέντων.
Αναφορικά με τα άλλα θιγόμενα ειδικότερα μέτρα για την αναδάσωση των καμένων εκτάσεων και τη σύσταση ενιαίου φορέα δασοπυρόσβεσης σας γνωρίζουμε ότι αρμόδια να σας απαντήσουν είναι τα συνερωτώμενα Υπουργεία Γεωργίας, και Δημόσιας Τάξης.
Ο Υφυπουργός
ΚΩΝΣΤΑΝΤΙΝΟΣ ΚΑΪΣΕΡΛΗΣ"
18. Στην με αριθμό 1466/20-7-2000 ερώτηση δόθηκε με το υπ' αριθμ. 124/19-10-2000 έγγραφο από τον Υπουργό Δικαιοσύνης η ακόλουθη απάντηση: 
"Σε απάντηση της υπ' αριθ. 1466/20-7-00 ερώτησης που κατέθεσε στην Βουλή των Ελλήνων ο Βουλευτής κ. Β. Κεδίκογλου, σας επισυνάπτουμε το υπ' αριθμ. 4004/2-10-00 έγγραφο της Εισαγγελίας Πρωτοδικών Χαλκίδας προς ενημέρωσή σας.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
19. Στην με αριθμό 1481/21-7-2000 ερώτηση δόθηκε με το υπ' αριθμ. 22191/6-10-2000 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 
"Σε απάντηση της ερώτησης, με αριθμό 1481/21-7-2000, που κατέθεσε στη Βουλή ο Βουλευτής κ. Ευάγγελος Πολύζος, σας πληροφορούμε τα εξής:
Σύμφωνα με την ισχύουσα νομοθεσία (ν. 1157/81) η αρμοδιότητα καθορισμού των ωρών εισόδου του κοινού στις δημόσιες υπηρεσίες για την περιοχή της διοικητικής περιφέρειας Αττικής, καθώς και οποιοδήποτε θέμα έχει σχέση με το ωράριο εργασίας των υπαλλήλων, ανήκει στον Υπουργό Εσωτερικών, Δημόσιας Διοίκησης και Αποκέντρωσης.
Το θέμα της εισόδου του κοινού στις δημόσιες υπηρεσίες, ρυθμίζεται με την αριθ. ΔΙΟΔ /9.82 /237/ 6260/23-7-87 (ΦΕΚ 451 /Β/87) απόφαση του Υπουργού Προεδρίας της Κυβέρνησης (νυν Εσωτερικών, Δημόσιας Διοίκησης και Αποκέντρωσης, που εκδόθηκε σύμφωνα με τις διατάξεις του ν. 1157/81.
Σύμφωνα με την απόφαση αυτή οι ώρες εισόδου του κοινού στις δημόσιες υπηρεσίες είναι κάθε εργάσιμη ημέρα, από τις 12.00 μ.μ. μέχρι τις 14.30 μ.μ. Ειδικότερες ρυθμίσεις που καθιερώνουν περισσότερες ώρες την ημέρα, εξακολουθούν να ισχύουν.
Με την ίδια ως άνω απόφαση, μεταβιβάστηκε (κατά τις διατάξεις της παρ. 8, του άρθρου 1 του ν. 1157/81) από τον Υπουργό Προεδρίας της Κυβέρνησης (νυν Εσωτερικών, Δημόσιας Διοίκησης και Αποκέντρωσης) στους Γενικούς Γραμματείς Περιφερειών (πλην των Νομαρχιών της Περιφέρειας Αττικής) και στους Νομάρχες (πλην των Νομαρχιών της περιοχής Νομού Αττικής) η αρμοδιότητα του καθορισμού, με απόφασή τους, την ώρα έναρξης της εργασίας των δημοσίων υπηρεσιών, που εδρεύουν στην περιοχή τους, των Περιφερειών ή Νομαρχιών, κατά περίπτωση, μέσα στα καθοριζόμενα όρια του νόμιμου ωραρίου, για κάθε ημέρα. Κατά συνέπεια, η σχετική αρμοδιότητα του Υπουργού Εσωτερικών, περιορίζεται στις υπηρεσίες που εδρεύουν στην Περιφέρεια Αττικής.
Με την αριθ. ΔΙΑΔΠ/ Γ2/83321/17-1-2000 (ΦΕΚ 89/Β'/2000) Απόφαση του Υφυπουργού Εσωτερικών, Δημόσιας Διοίκησης και Αποκέντρωσης, καθορίστηκαν οι ώρες εισόδου του κοινού, στις Δ.Ο.Υ. της περιοχής διοικητικής Περιφέρειας Αττικής, ως εξής:
Χειμερινό ωράριο εργασίας Υπηρεσιών, ώρες εισόδου κοινού: 8.00 π.μ. -13.00 μ.μ.
Θερινό ωράριο εργασίας Υπηρεσιών, ώρες εισόδου κοινού 7.30 π.μ. -13.00 μ.μ.
Με την απόφαση αυτή, γίνεται σημαντική αύξηση του χρόνου συναλλαγής του κοινού, αφού ο πολίτης θα μπορεί να συναλλάσσεται με τις συγκεκριμένες υπηρεσίες, σε όλη τη διάρκεια του ωραρίου λειτουργίας τους, εκτός από την Παρασκευή, όπου τα τμήματα ή γραφεία Κώδικα Βιβλίων και Στοιχείων (Κ.Β.Σ.), Αυτοκινήτων και Εισοδήματος, δεν θα έχουν συναλλαγές με το κοινό, προκειμένου να έχουν τη δυνατότητα διεκπεραίωσης της εσωτερικής εργασίας τους, λόγω του μεγάλου αριθμού των συναλλασσομένων πολιτών, σε καθημερινή βάση.
Πάντως, τα τμήματα και γραφεία Αυτοκινήτων, Εισοδήματος κλπ. οφείλουν, σύμφωνα με την απόφαση, που μνημονεύεται πιο πάνω, να εξυπηρετούν τους πολίτες και κατά την Παρασκευή για ορισμένα θέματα, όταν ο προϊστάμενος αυτών, κρίνει ότι τούτο επιβάλλεται, λόγω επειγουσών αναγκών των πολιτών ή το επιτρέπουν οι επικρατούσες, κάθε φορά, σχετικές λειτουργικές ανάγκες και συνθήκες της οικείας Δ.Ο.Υ.
Όσον αφορά το πρόβλημα που δημιουργείται από το γεγονός ότι οι Δ/νσεις Συγκοινωνιών, οι οποίες σε σειρά υποθέσεων είναι συναρμόδιες με τις Δ.Ο.Υ., (π.χ. μεταβίβαση αυτοκινήτου), σε ορισμένες Νομαρχιακές Αυτοδιοικήσεις, δεν εξυπηρετούν το κοινό εξαιτίας των διαδικασιών χορήγησης αδειών οδήγησης, διαφορετικές ημέρες από τις Δ.Ο.Υ., το Υπουργείο έχει εντοπίσει το πρόβλημα και μελετά τρόπους αντιμετώπισής του.
Ο Υφυπουργός
ΛΕΩΝΙΔΑΣ Γ. ΤΖΑΝΗΣ"
20. Στην με αριθμό 1567/31.8.00 ερώτηση δόθηκε με το υπ' αριθμό 33631/6.10.00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1567/26-7/31.8.00 ερώτηση του Βουλευτή κ. Ν. Νικολόπουλου, σας πληροφορούμε ότι για το δρόμο Χαλανδρίτσα-Μοιράλι-Ρακίτα υπάρχει από το 1999 σε εξέλιξη εργολαβία προϋπολογισμού 250 εκατ. δρχ. ενταγμένη στο ΙΙ Κ.Π.Σ. Με την εν λόγω εργολαβία θα γίνει ασφαλτόστρωση του δρόμου από τη θέση Θωμέϊκα προς Ρακίτα μήκους 6 χλμ. περίπου, η οποία αναμένεται να περατωθεί εντός του 2000. Ήδη έχουν ολοκληρωθεί τα τεχνικά έργα και η οδοστρωσία και εντός των ημερών θα κατασκευασθεί ο ασφαλτικός τάπητας.
Το τμήμα του δρόμου από Χαλανδρίτσα προς Θωμέϊκα, αφορά παλιές εργολαβίες, οι οποίες έχουν παραληφθεί. Το προβλήματα που παρουσιάζονται, στο τμήμα αυτό θα αντιμετωπισθούν με τις εργασίες συντήρησης που θα εκτελέσει η Ν.Α. Αχαϊας, στο πλαίσιο των οικονομικών δυνατοτήτων της.
Ο Υφυπουργός
Κ. ΚΑΪΣΕΡΛΗΣ"
21. Στην με αριθμό 1591/26.7.00 ερώτηση δόθηκε με το υπ' αριθμό 224/3.10.00 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1591/26.7.2000 που κατέθεσαν στη Βουλή, οι Βουλευτές κύριοι Σάββας Τσιτουρίδης και Αντώνιος Μπέζας, παρακαλούμε να πληροφορήσετε τους κυρίους Βουλευτές σύμφωνα με τα στοιχεία του Ταμείου Εθνικής Οδοποιίας (ΤΕΟ) τα εξής:
Το ΤΕΟ ως αρμόδιος φορέας εκμετάλλευσης των παροδίων εκτάσεων, σύμφωνα με το ν.1418 εκμισθώνει με δημόσιο διαγωνισμό τις παρόδιες εκτάσεις του Δημοσίου κατά μήκος του άξονα του αυτοκινητόδρομου για την ανέγερση, λειτουργία, συντήρηση και μετάλλευση των ΣΕΑ με το σύστημα της αυτοχρηματοδότησης χωρίς να επιβαρύνεται ο προϋπολογισμός του Κράτους ή του ΤΕΟ.
Ο πλειοδότης μισθωτής αναλαμβάνει το έργο έναντι μισθώματος που καταβάλλει στο ΤΕΟ είτε με τη μορφή των ποσοστών επί των εισπράξεων ή σταθερά μισθώματα ή και τα δύο, ανάλογα με την κατά τον διαγωνισμό υποβληθείσα Οικονομική προσφορά του. Το ΤΕΟ παρακολουθεί τις συμβάσεις των εν λειτουργία ΣΕΑ έχει δε το δικαίωμα της είσπραξης των ενοικίων με τη διαδικασία του Δημοσίου λογιστικού και την έκδοση ενταλμάτων. Στις περιπτώσεις που δεν τηρούνται οι όροι της σύμβασης προβαίνει σε ενέργειες καταγγελίας των συμβάσεων αυτών.
Μέχρι το 1999 και για την τελευταία τριετία έχουν εισπραχθεί 260 εκατ. δρχ. Έχουν επίσης βεβαιωθεί και έχουν εκδοθεί εντάλματα τα οποία έχουν όμοια αποσταλλεί στις κατά τόπους εφορίες για είσπραξη, οφειλές ύψους 350 εκατ. δρχ. 
Οι ΣΕΑ λειτουργούν κατά μήκος του άξονα του Αυτοκινητόδρομου ο οποίος σταδιακά και με την ολοκλήρωσή του προβλέπεται να λειτουργεί ως κλειστός αυτοκινητόδρομος, διενεργούνται δε νέοι διαγωνισμοί για την δημιουργία νέων Σταθμών.
Οι ΣΕΑ που λειτουργούν μέχρι σήμερα με το νομικό καθεστώς της αυτοχρηματοδότησης κατά μήκος του αυτοκινητόδρομου είναι οι εξής:
Μισθωτής Θέση
Α. Αθήνα-Θεσσαλονίκη
1. ΒΡ χ.θ 19+000 αριστερά
ΒΡ χ.θ. 31+000 δεξιά
2. ΑΤΕΜΚΕ χ.θ. 43+000 αμφίπλευρα
3. SHELL χ.θ. 447+000 αμφίπλευρα
Β. Αθήνα-Κόρινθος
1. AVIN χ.θ. 40+000 αμφίπλευρα
Γ. Κόρινθος-Τρίπολη (Αρτεμίσιο)
1. ΑΡΔΑΜΗΣ-ΑΛΕΑ χ.θ. 0+765 δεξιά
Δ. Κόρινθος-Πάτρα
1. EUROSERVICE χ.θ. 103+500 αμφίπλευρα
BP
2. ΟΔΕΞ Α.Ε χ.θ. 152+500 αμφίπλευρα
3. ΜΩΡΗΑΣ Α.Ε. χ.θ. 175+500 αμφίπλευρα
SHELL
4. ΜΩΡΗΑΣ Α.Ε.....................χ.θ. 202+500 αριστερά
TEXACO
Οι ΣΕΑ (2), (3) και (4) στον άξονα Κορίνθου-Πάτρας λειτουργούν με συμβάσεις επίσης με το σύστημα της αυτοχρηματοδότησης από τα έτη 1978 έως 1982 με διαγωνισμούς που διενεργήθηκαν από την Εφορία Πατρών, λόγω όμως αρμοδιότητας περιήλθαν στο ΤΕΟ.
Το ΤΕΟ και με τη μετατροπή του σε Α.Ε. θα συνεχίσει με το ίδιο νομικό καθεστώς τη λειτουργία και τη λειτουργία των ΣΕΑ.
Ο Υπουργός
Κ. ΛΑΛΙΩΤΗΣ"
22. Στην με αριθμό 1603/27.7.00 ερώτηση δόθηκε με το υπ' αριθμό 526/23.8.00 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 1603/27.7.00 που κατέθεσε στη Βουλή ο Βουλευτής κ. Σ. Μάνος, σχετικά με την παραχώρηση ραδιοσυχνοτήτων στον Οργανισμό Τηλεπικοινωνιών Ελλάδος, σας διαβιβάζουμε το σχετικό έγγραφο με αριθμ. Πρωτ. 522/301483/10.8.2000 του αναπληρωτή Δ/ντος Σύμβουλου του εν λόγω Οργανισμού. 
Πέραν όσον αναφέρονται στο προαναφερόμενο έγγραφο, επισημαίνουμε τα εξής:
1. Ο ΟΤΕ προσφέρει τηλεπικοινωνιακές υπηρεσίες από τη σύστασή του το 1949 και για το σκοπό αυτό έχει αναπτύξει ευρύτατα ασυρματικά δίκτυα, είτε για να υπάρχει παράλληλη υποδομή με τα ενσύρματα δίκτυα κορμού, είτε για την παροχή τηλεπικοινωνιακών υπηρεσιών όπου λόγω της γεωγραφικής ιδιομορφίας η εγκατάσταση ενσύρματων δικτύων ήταν από ασύμφορη έως αδύνατη, είτε τέλος για την ανάπτυξη κινητών υπηρεσιών, με ιδιαίτερη έμφαση στις επικοινωνίες με τα εμπορικά πλοία.
2. Κατά την έκδοση της άδειας του ΟΤΕ (π.δ. 437/95) οι ραδιοσυχνότητες των ήδη λειτουργούντων δικτύων έπρεπε να αποτυπωθούν και αυτό έγινε με την ΥΑ 92093/95 στην οποία λήφθηκε μέριμνα να παρασχεθεί η δυνατότητα στον ΟΤΕ να αναπτύξει τα δίκτυά του στα πλαίσια των διατάξεων του Διεθνούς Κανονισμού Ραδιοεπικοινωνιών και του Εθνικού Κανονισμού Κατανομής Ζωνών Συχνοτήτων.
3. Η Απόφαση 92093/95 δεν απονέμει αποκλειστικά στον ΟΤΕ το σύνολο των ραδιοσυχνοτήτων, ούτε αποκλείει άλλους φορείς να δραστηριποιηθούν στον τομέα των τηλεπικοινωνιών. Αυτό αποδεικνύεται άλλωστε τόσο από την πρόσφατη προκήρυξη συχνοτήτων για σημειοπολυσημειακές εφαρμογές από τον Υφυπουργό Μεταφορών και Επικοινωνιών, όσο και από τις άδειες τηλεπικοινωνιακών υπηρεσιών που έχουν εκδοθεί ή βρίσκονται υπό έκδοση.
Σε κάθε περίπτωση το Υπουγείο Μεταφορών και Επικοινωνιών θεωρεί ισότιμους όλους τους φορείς που δραστηριοποιούνται στην αγορά των τηλεπικοινωνιών, επιπλέον δε, όταν ιδίως πρόκειται για εισαγωγή νέων τηλεπικοινωνιακών υπηρεσιών ή αναδασμό συχνοτήτων, δεν διστάζει να υποχρεώσει τον ΟΤΕ να εγκαταλείψει ραδιοσυχνότητες που χρησιμοποιεί, όπως π.χ. έγινε με το με αριθμ. πρωτ. 95/Α/79/25.11.1999 έγγραφο της Γενικής Γραμματείας Επικοινωνιών, το οποίο επισυνάπτεται.
Ο Υφυπουργός
Α. ΒΟΥΛΓΑΡΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης 
Κοινοβουλευτικού Ελέγχου (Τμήμα Ερωτήσεων).
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Δευτέρας 28 Μαΐου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
1. Η με αριθμό 949/23.5.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Μεταφορών και Επικοινωνιών, σχετικώς με δημοσιεύματα του Τύπου αναφερόμενα στη δυνατότητα παρακολούθησης των κινητών τηλεφώνων κλπ.
2. Η με αριθμό 946/23.5.2001 επίκαιρη ερώτηση της Βουλευτού της Νέας Δημοκρατίας κας Παρθένας Φουντουκίδου - Θεοδωρίδου προς τους Υπουργούς Εσωτερικών, Δημόσιας Διοίκησης και Αποκέντρωσης, Εξωτερικών, σχετικώς με την υποβαθμισμένη εκπροσώπηση της ελληνικής Κυβέρνησης στις εκδηλώσεις μνήμης για τη γενοκτονία του Ποντιακού Ελληνισμού κλπ.
3. Η με αριθμό 951/23.5.2001 επίκαιρη ερώτηση της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τους Υπουργούς Εθνικής Άμυνας, Οικονομικών, σχετικώς με τη λήψη μέτρων άρσης των αδικιών εις βάρος των αναπήρων αγωνιστών της Εθνικής Αντίστασης, του Εμφυλίου Πολέμου και του Αντιδικτατορικού Αγώνα.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
1. Η με αριθμό 950/23.5.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Ανάπτυξης, σχετικώς με τα προβλήματα που δημιουργούνται στο Νομό Λακωνίας από την εγκατάσταση ανεμογεννητριών.
2. Η με αριθμό 963/23.5.2001 επίκαιρη ερώτηση του Βουλευτή της Νέας Δημοκρατίας κ. Ευγένιου ΧαΪτίδη προς τον Υπουργό Γεωργίας, σχετικώς με τις προθέσεις του Υπουργείου να αναδιαπραγματευτεί με την Ευρωπαϊκή Ένωση την αύξηση των εθνικών ποσοτήτων για το βαμβάκι και τον καπνό κλπ.
3. Η με αριθμό 952/23.5.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας-Πρόνοιας, σχετικώς με την επίλυση λειτουργικών προβλημάτων του Ιδρύματος Κοινωνικών Ασφαλίσεων στη Λάρισα.
Κυρίες και κύριοι συνάδελφοι, η Βουλευτής Α' Αθηνών κα Μαριέττα Γιαννάκου - Κουτσίκου ζητεί την άδεια του Σώματος για ολιγοήμερη απουσία στο εξωτερικό.
Εγκρίνει το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Σώμα ενέκρινε τη ζητηθείσα άδεια.
ΠΡΟΕΔΡΟΣ (Απόστολος Κακλαμάνη): Κύριοι συνάδελφοι, εισερχόμαστε στη συζήτηση των 
(ΕΠΙΚΑΙΡΩΝ ΕΡΩΤΗΣΕΩΝ)
Επίκαιρες ερωτήσεις πρώτου κύκλου: 
Η πρώτη με αριθμό 957/23.5.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β' Αντιπροέδρου της Βουλής κ. Παναγιώτη Σγουρίδη προς τον Υπουργό Εξωτερικών, σχετικά με πρόσφατο δημοσίευμα βρετανικής εφημερίδας αναφερόμενο στην απόφαση του Βρετανικού Υπουργείου Εσωτερικών για εφαρμογή ελέγχου της εθνικής προέλευσης για τους επισκέπτες, μεταξύ αυτών και των Ελλήνων Ποντίων, διαγράφεται λόγω κωλύματος του κυρίου Υπουργού.
Δεύτερη είναι η με αριθμό 961/23-5-2001 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς τον Υπουργό Δημόσιας Τάξης, σχετικώς με τη λήψη των αναγκαίων μέτρων για την εξασφάλιση της κατάλληλης αστυνόμευσης των περιοχών Βοτανικού -Ρουφ - Κεραμεικού.
Η επίκαιρη ερώτηση του κ. Παυλόπουλου έχει ως εξής:
"Οι συνθήκες ασφαλούς διαβίωσης και εν γένει ασφαλούς κυκλοφορίας των πολιτών στις περιοχές Βοτανικού - Ρουφ - Κεραμεικού, μετά την χωρίς κανένα σχεδιασμό και προγραμματισμό κατάργηση του Αστυνομικού Τμήματος Πετραλώνων και τη μεταστέγασή του στην περιοχή του Ταύρου, είναι απαράδεκτες. Ιδίως κατά τις νυκτερινές ώρες η αστυνόμευση είναι από ανεπαρκής έως ανύπαρκτη.
Παρά τα επανειλημμένα διαβήματα, εντός και εκτός της Βουλής, τόσο συναδέλφων Βουλευτών όσο και της Συντονιστικής Επιτροπής φορέων των ως άνω περιοχών, το Υπουργείο Δημόσιας Τάξης αδρανεί πλήρως.
Εν όψει των ανωτέρω
Ερωτάται ο Υπουργός Δημόσιας Τάξης:
Ποια μέτρα προτίθεται να λάβει αμέσως για την αντιμετώπιση της απαράδεκτης αυτής κατάστασης και την εξασφάλιση της κατάλληλης αστυνόμευσης των περιοχών αυτών;"
Ο Υπουργός Δημόσιας Τάξης κ. Μιχαήλ Χρυσοχοΐδης έχει το λόγο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κύριε Πρόεδρε.
Το τελευταίο χρονικό διάστημα το Υπουργείο Δημόσιας Τάξης με έναν ολοκληρωμένο σχεδιασμό που έκανε αναδιοργάνωσε όλες τις υπηρεσίες της Αττικής, προκειμένου ο κάθε δήμος και η κάθε ευρύτερη περιοχή στο Δήμο Αθηναίων να έχει το δικό της Αστυνομικό Τμήμα και έτσι να μπορεί ο πολίτης να αναφέρεται στο τμήμα της γειτονιάς του, να υπάρχουν οι πεζές περιπολίες και όλη η αναγκαία παρουσία της Αστυνομίας για την καταπολέμηση της εγκληματικότητας και την εμπέδωση του αισθήματος ασφαλείας.
Σε ό,τι αφορά τη συγκεκριμένη περιοχή Βοτανικού - Ρουφ - Κεραμεικού, που και εμένα προσωπικά επανειλημμένα με έχει απασχολήσει, μαζί με τα Πετράλωνα, θέλω να σας πω ότι το Τμήμα μεταφέρθηκε εντός των ορίων ευθύνης του προκειμένου να επιτευχθεί κατά καλύτερο τρόπο η αστυνόμευση. Το συγκεκριμένο τμήμα έχει δεκαέξι άτομα παραπάνω από την οργανική δύναμη και βεβαίως οχήματα και άλλα μέσα τα οποία είναι αναγκαία για να κάνει σωστά τη δουλειά του. 
Είναι γεγονός ότι στη συγκεκριμένη περιοχή από τη μια δεν υπάρχει σοβαρή εγκληματικότητα, υπάρχουν όμως πάρα πολλοί αλλοδαποί στην περιοχή, με αποτέλεσμα να υπάρχει ένα αίσθημα ανασφάλειας από τους κατοίκους. 
Ασχολήθηκα επανειλημμένα κι εγώ προσωπικά, βάζοντας πεζές περιπολίες στην περιοχή, παρακολουθώντας το πρόβλημα, όχι, επαναλαμβάνω, για την αντιμετώπιση της όποιας εγκληματικότητας, η οποία είναι σε πολύ χαμηλά επίπεδα, αλλά κυρίως για να αισθάνονται οι κάτοικοι ασφαλείς.
Είναι προφανές ότι δεν έχουμε επιτύχει αυτό το οποίο θέλουμε ολοκληρωμένα. Επιχειρούμε αυτήν τη στιγμή να αστυνομεύσουμε το Λεκανοπέδιο κατά τον καλύτερο δυνατό τρόπο με τα προβλήματα, που πολλές φορές υπάρχουν σε ελλείψεις κυρίως προσωπικού. Εκείνο που μπορώ να σας μεταφέρω, κύριε Παυλόπουλε, και να το μεταφέρετε στους κατοίκους, είναι ότι σε πολύ σύντομο χρονικό διάστημα θα έχουμε πολύ σημαντική αστυνομική παρουσία στη περιοχή, με κάποιους ανασχεδιασμούς τους οποίους κάνουμε, έτσι ώστε πραγματικά οι κάτοικοι της περιοχής όχι απλά να είναι, αλλά και να αισθάνονται ασφαλείς, να είναι πιο έντονη, αν θέλετε, η παρουσία της Αστυνομίας. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Κύριε Πρόεδρε, η αστυνόμευση στο Βοτανικό, το Ρουφ και τον Κεραμεικό είναι μια χαρακτηριστική περίπτωση σε ό,τι αφορά τον τρόπο, με τον οποίο λειτουργούν σήμερα τα Πολυδύναμα. Είναι κραυγαλέα περίπτωση, που αποδεικνύεται η αποτυχία του συστήματος των πολυδυνάμων.
Ήταν γνωστό ότι στην περιοχή υπήρχε ένα Αστυνομικό Τμήμα στα Πετράλωνα, το οποίο μεταφέρθηκε στον Ταύρο. Ό,τι και να κάνετε, όσο προσωπικό και αν βάλετε, είναι τέτοια η έκταση και η ιδιομορφία της περιοχής, ώστε είναι αδιανόητο να διασφαλίσετε την αστυνόμευσή της.
Το ζήτημα, λοιπόν, είναι να επανέλθουν τα Αστυνομικά Τμήματα στις επί μέρους περιοχές. Για να το πω με απλά λόγια, πρέπει να επανέλθουν τα Αστυνομικά Τμήματα στις γειτονιές. Μόνο όταν το Τμήμα είναι κοντά είναι δυνατή και η πεζή περιπολία με αποτελεσματικότητα, αλλά και η άμεση παρέμβαση. 
Στη συγκεκριμένη περιοχή το αίσθημα ανασφάλειας έχει αγγίξει όρια που δεν είχε φθάσει στο παρελθόν.
Το κυριότερο, κύριε Υπουργέ, είναι -αυτό πρέπει να το γνωρίζετε και ελπίζω να σας το έχουν πει, γιατί ομολογώ ότι πλήττει και το κύρος του κράτους, αλλά και την ίδια την κοινωνία- ότι άτομα του πολιτικού περιθωρίου εμφανίζονται δις και τρις της εβδομάδας στην περιοχή, ως υπερασπιστές καιν εγγυητές της έννομης τάξης, της ασφάλειας των πολιτών. Δεν νομίζω ότι ταιριάζει κάτι τέτοιο στην πολιτεία. 
Τονίζω, λοιπόν, ότι το θέμα δεν είναι μόνο να αυξήσετε τη δύναμη του Αστυνομικού Τμήματος στον Ταύρο. Το ζήτημα είναι να υπάρξει Αστυνομικό Τμήμα στην περιοχή, να δείτε και πάλι το θέμα των Πολυδυνάμων. 
Το ξέρετε ότι τα Πολυδύναμα απέτυχαν. Έχετε κραυγές, έχετε φωνές μέσα από το ίδιο σας το κόμμα, μέσα από την ίδια σας την Κυβέρνηση. Ξανακοιτάξτε πάλι το θέμα των Πολυδυνάμων, ξαναφέρτε τα Αστυνομικά Τμήματα στις γειτονιές, φέρτε τον αστυνομικό κοντά στον πολίτη, όχι για να τον παρακολουθεί αλλά για να τον προστατεύει. 
Με τον τρόπο αυτόν και ο αστυνομικός θα κάνει τη δουλειά του και περισσότερο η κοινωνία, ο πολίτης θα αισθάνεται ότι υπάρχει μαζί του μια αγαστή συνεργασία για το ίδιο το κοινωνικό σύνολο. 
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, ακριβώς βλέποντας τα προβλήματα από τον παλιό σχεδιασμό που είχε γίνει, συμπληρώσαμε και βελτιώσαμε αυτόν το σχεδιασμό, προκειμένου πράγματι να πετύχουμε να φέρουμε κοντά τον αστυνομικό στον πολίτη και τον πολίτη κοντά στον αστυνομικό. Νομίζω ότι σε ένα μεγάλο βαθμό επιτυγχάνεται αυτό με τις καθημερινές βελτιώσεις που γίνονται στην παρουσία της Αστυνομίας.
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Εγώ και πάλι τονίζω, κύριε συνάδελφε, ότι δεν έχουμε επιτύχει ακόμα αυτό που θέλουμε, γιατί αυτήν τη στιγμή βρίσκεται σε εξέλιξη η προσπάθειά μας. Ασφαλώς πρόκειται για μια πολύ μεγάλη περιοχή και όπου και αν είναι τοποθετημένο το Τμήμα, ασφαλώς θα υπάρχει ένα πρόβλημα ή θα υπάρχουν παράπονα από τους κατοίκους. 
Εκείνο που έχει σημασία είναι σε οποιοδήποτε σημείο της περιοχής ευθύνης του και αν είναι το Τμήμα, να μπορεί αυτό να είναι παρόν, πρώτον όταν το ζητάει ο πολίτης και μέσα από τις περιπολίες του να αισθάνεται ο πολίτης ότι είναι κοντά του η αστυνομία.
Επαναλαμβάνω και πάλι ότι πολύ σύντομα θα έχουμε ανακοινώσεις γι' αυτό το ζήτημα, για τις περιοχές αυτές, γιατί πραγματικά και εμένα προσωπικά με ανησυχεί, αφού έχω λάβει επανειλημμένα ερεθίσματα από τους συλλόγους των κατοίκων της περιοχής, τους οποίους θα επισκεφθώ για να κουβεντιάσω μαζί τους, να ακούσω τις προτάσεις τους και τα ερεθίσματά τους. Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Επόμενη είναι η τρίτη με αριθμό 954/23-5-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Δημόσιας Τάξης, σχετικώς με τη λήψη μέτρων για τη διασφάλιση της υγείας και ασφάλειας των πυροσβεστών. 
Η επίκαιρη ερώτηση του κ. Στριφτάρη έχει ως εξής:
"Άλλος ένας τραγικός θάνατος πυροσβέστη σημειώθηκε πριν λίγες μέρες στη διάρκεια κατάσβεσης πυρκαγιάς σε εργοστάσιο της Θεσσαλονίκης. Πρέπει να επισημανθεί πως τα τελευταία τρία χρόνια παρατηρείται μια κατακόρυφη αύξηση των θανατηφόρων ατυχημάτων με θύματα δεκαπέντε πυροσβέστες και δεκάδες άλλους τραυματισμούς πολιτών και πυροσβεστών που είχαν εμπλακεί σε διάφορα συμβάντα πυρκαγιών, αστικών και δασικών. Είναι χαρακτηριστικό πως τα θανατηφόρα ατυχήματα της τελευταίας τριετίας είναι περισσότερα από όσα έγιναν την εικοσιτετραετία 1974-1997! Πρόκειται για μια επικίνδυνη εξέλιξη που προδιαγράφει μέγιστο κίνδυνο για την υγεία και τη σωματική ακεραιότητα των υπαλλήλων του Πυροσβεστικού Σώματος, εξέλιξη η οποία δεν δικαιολογείται από τις επικίνδυνες συνθήκες του επαγγέλματος. Γίνεται φανερό πως στην πραγματικότητα το φαινόμενο αυτό συνδέεται με την απαράδεκτη κατάσταση που επικρατεί στις υπηρεσίες του Πυροσβεστικού Σώματος (λ.χ. οι υπηρεσίες πυρασφάλειας έχουν μεγάλα κενά στη στελέχωσή τους, ελλιπή σχεδιασμό, ο έλεγχος των επιχειρήσεων που πραγματοποιούν είναι ανεπαρκής κλπ.), με ελλείψεις στον επιχειρησιακό σχεδιασμό και στην εκπαίδευση του προσωπικού, καθώς και με τη μη εφαρμογή των αναγκαίων μέτρων υγιεινής και ασφάλειας. 
Ερωτάται ο κύριος Υπουργός, ποια μέτρα θα πάρει η Κυβέρνηση και πότε, ώστε να εφαρμόζονται τα μέτρα υγιεινής και ασφάλειας που προβλέπονται και γενικότερα, προκειμένου να τερματιστεί ο φόρος αίματος των πυροσβεστών στους χώρους εργασίας, πολύ περισσότερο μάλιστα εν όψει της θερινής περιόδου δασοπυρόσβεσης;"
Ο Υπουργός Δημόσιας Τάξης κ. Χρυσοχοΐδης έχει το λόγο για τρία λεπτά, για να πρωτολογήσει. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, πράγματι πριν από λίγες ημέρες χάθηκε ένα νέο παιδί, ένας πυροσβέστης στη Θεσσαλονίκη, στην προσπάθειά του μαζί με τους συναδέλφους του να κατασβέσουν μια μεγάλη φωτιά σε μια βιομηχανική μονάδα. Είναι αυτό ακόμη ένα γεγονός που προστίθεται σε υπόλοιπα που έχουν γίνει στο παρελθόν τα τελευταία χρόνια με απώλεια ζωών νέων ανθρώπων πυροσβεστών, οι οποίοι με κίνδυνο τη ζωή τους προσπαθούν να σώσουν κάθε φορά ανθρώπινες ζωές. 
Θέλω να τονίσω και είναι γνωστό αυτό, ότι τα τελευταία χρόνια το Πυροσβεστικό Σώμα έχει αυξήσει το εύρος των δραστηριοτήτων του. Έχει αναλάβει και τις δασικές πυρκαγιές, όπως γνωρίζετε και ταυτόχρονα έχει αναλάβει και μια σειρά από επεμβάσεις που έχουν σχέση με την ανθρώπινη ζωή, τη δημόσια ασφάλεια, ασχολείται με καταπολέμηση προβλημάτων, τα οποία δεν υπήρχαν στο παρελθόν. Και για το λόγο αυτόν ακριβώς γίνεται μια τεράστια προσπάθεια αναδιοργάνωσης του Σώματος και με προσλήψεις νέου προσωπικού, αλλά ταυτόχρονα με την καλύτερη εκπαίδευση του προσωπικού, η οποία γίνεται κατά τη διάρκεια όλου του χρόνου. Μια εκπαίδευση η οποία λαμβάνει πια χαρακτηριστικά πολύ εξειδικευμένης κατάρτισης γύρω από συγκεκριμένα φυσικά ή βιομηχανικά ατυχήματα για τα οποία πρέπει να παρέμβει η Πυροσβεστική Υπηρεσία.
Από κει και πέρα, με μια σειρά από παρεμβάσεις που έχουν γίνει με την ίδρυση των νέων ΕΜΑΚ, των Ειδικών Μονάδων Αντιμετώπισης Καταστροφών, επιχειρούμε να αναδιοργανώσουμε συνολικά το Σώμα σε όλη τη χώρα και ασφαλώς αυτή η προσπάθεια δεν έχει ολοκληρωθεί.
Είναι κρίσιμο, λοιπόν, θέμα, όπως πολύ σωστά τονίζει ο συνάδελφος, το θέμα της υγιεινής και ασφάλειας του πυροσβεστικού προσωπικού και πώς θα μπορέσουμε να βελτιώσουμε τα μέσα ατομικής προστασίας που χρησιμοποιούνται στον επιχειρησιακό τομέα. Εδώ πρέπει να σας πω ότι έχουν έλθει μεγάλες παραγγελίες σε διάφορα είδη σύμφωνα με τα διεθνή πρότυπα. 
Επίσης, πρέπει να σας πω ακόμη ότι γίνονται καθημερινώς σχεδόν μικρές ασκήσεις, αλλά γίνονται και πολύ μεγάλες ασκήσεις από το προσωπικό με την ευθύνη του Αρχηγείου του Πυροσβεστικού Σώματος, έτσι ώστε οι πυροσβέστες να είναι εκπαιδευμένοι για την αντιμετώπιση οποιουδήποτε φυσικού ή βιομηχανικού προβλήματος. Υπάρχουν μια σειρά από κανονισμοί και κανόνες νομοθετημένοι για τα μέτρα υγιεινής και ασφάλειας, όπως επίσης έχουν χορηγηθεί στο προσωπικό ειδικές στολές και μέσα ατομικής προστασίας πολύ βελτιωμένα και αξιόπιστα σε σχέση με το παρελθόν.
Πράγματι, λοιπόν, τα τελευταία χρόνια έχουμε μια αύξηση στα θανατηφόρα ατυχήματα ακριβώς γιατί έχει πολλαπλασιαστεί το εύρος των δραστηριοτήτων, αλλά ταυτόχρονα έχουμε πολλαπλασιάσει και τη θωράκιση του Πυροσβεστικού Σώματος και με τα υλικοτεχνικά μέσα και με την εκπαίδευση. Για το συγκεκριμένο συμβάν ήδη διεξάγεται έρευνα σε βάθος, προκειμένου να διαπιστωθούν αν υπάρχουν σφάλματα και ποια είναι τα αίτια της πρόκλησης του θανάτου. Ασφαλώς κάθε φορά που γίνεται ένα περιστατικό, είτε υπάρχει ατύχημα είτε όχι, γίνεται απολογισμός και καταλογισμός λαθών, έτσι ώστε να μην επαναλαμβάνονται πιθανά ελλείμματα στην προσοχή, στην εκπαίδευση ή οπουδήποτε αλλού. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
Κύριε Υπουργέ, δυστυχώς αυτά τα θανατηφόρα ατυχήματα που έχουν συμβεί, έχουν πολλαπλασιαστεί επί θητεία σας. Βέβαια δεν είναι μόνο δική σας η ευθύνη. Νομίζω ότι έχει να κάνει πρώτα και κύρια με την περιφρόνηση που δείχνει η κυβερνητική πολιτική στα μέτρα υγιεινής και ασφάλειας. Όταν παραδείγματος χάρη πάνε σε ένα εργοστάσιο που καίγεται τριάντα και σαράντα πυροσβέστες δεν τους συνοδεύει ούτε ένα ασθενοφόρο. Κάτι μπορεί να συμβεί. Και όχι μόνο αυτό, αλλά δεν χαρακτηρίζεται η δουλειά τους επικίνδυνη, ώστε να τους αναγνωριστεί το επίδομα της επικίνδυνης εργασίας για να έχει σχέση και με τη συνταξιοδότησή τους στα ανθυγιεινά και επικίνδυνα επαγγέλματα. Έχει να κάνει με την αντίληψή σας και τη στρατιωτικοποίηση του σώματος και ουσιαστικά οι άνθρωποι αυτοί είναι ανεκπαίδευτοι.
Κακά τα ψέματα. Πήρατε τη δασοπυρόσβεση από τα δασαρχεία, από τους δασικούς, τη δώσατε στους πυροσβέστες χωρίς να τους εκπαιδεύσετε, χωρίς να συμπληρώσετε τα κενά που απαιτούνται και φυσικά έχουμε αυτά τα θλιβερά επεισόδια.
Και ένα άλλο, κύριε Υπουργέ. Δεν ξέρω πόσο πραγματικά θα συμβάλουν και νομίζω ότι θα συμβάλουν πολύ, όταν θα ελεγχθούν και τα μέσα πυροπροστασίας της κάθε επιχείρησης. Δημιουργούνται πυρκαγιές -και είναι διαπιστωμένο και σεις το ξέρετε- από ελλιπή μέτρα πυροπροστασίας που έχουν συγκεκριμένα εργοστάσια και γι' αυτό δεν υπάρχει καμία ειδική μέριμνα ή ειδική μελέτη ή ειδική εκπαίδευση. Μπορεί από ορισμένα εργοστάσια ανά πάσα στιγμή να εκδηλωθεί πυρκαγιά και να πάρει τεράστιες διαστάσεις. Γι' αυτά δεν υπάρχει κανένα σχέδιο αντιμετώπισής τους.
Νομίζω ότι πρέπει να αλλάξει η νοοτροπία που αντιμετωπίζεται το Πυροσβεστικό Σώμα. Δεν είναι νοοτροπία να σε διατάσσουν να σβήσεις τη φωτιά. Κανένας δεν έχει το δικαίωμα να διατάξει τον άλλον να πάει να σκοτωθεί για να υπερασπίσει την περιουσία του καθενός.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Νομίζω ότι το τελευταίο που αναφέρατε δεν υπάρχει σε καμία απολύτως ρύθμιση στην Πυροσβεστική Υπηρεσία και ούτε διατάσσει κανένας να πάει κάποιος να σβήσει τη φωτιά για να καεί.
Νομίζω δεν έχει συμβεί τέτοιο πράγμα και πρέπει να σας πω ότι με πολλή στοργή και φροντίδα και οι αξιωματικοί του Σώματος αλλά και το προσωπικό, το θέμα των μέτρων ασφαλείας αντιμετωπίζεται με πολύ μεγάλη προσοχή. Δεν είναι εκεί το πρόβλημα. Το πρόβλημα είναι σε ό,τι αφορά την καλύτερη οργάνωση των μέτρων ασφαλείας και υγιεινής, όπως πολύ σωστά είπατε εσείς, η διαρκής εκπαίδευση του προσωπικού, γιατί η αποστολή του Πυροσβεστικού Σώματος είναι αυτή. 
Σε σχέση βέβαια με τις επιχειρήσεις που είπατε, πρέπει να σας πω ότι τους τελευταίους μήνες υπάρχει μια εκστρατεία στην κυριολεξία από το Πυροσβεστικό Σώμα, προκειμένου να ελεγχθούν μεγάλα κτίρια και επιχειρήσεις σε ό,τι αφορά τους κανόνες πυρασφάλειας που πρέπει να τηρούνται. Και μάλιστα με πρόσφατη εντολή πάλι του Αρχηγείου του Πυροσβεστικού Σώματος, δόθηκε εντολή να ενταθούν αυτοί οι έλεγχοι, έτσι ώστε να λαμβάνει ο καθένας, ο κάθε ιδιώτης, η κάθε επιχείρηση τα μέτρα τα οποία προβλέπονται από το νόμο.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Η τέταρτη επίκαιρη ερώτηση, με αριθμό 947/23-5-2001, του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Υγείας-Πρόνοιας σχετικώς με την αντιμετώπιση των λειτουργικών προβλημάτων του Νοσοκομείου Αλεξανδρούπολης κλπ., διαγράφεται λόγω κωλύματος του κυρίου Υπουργού.
Εισερχόμαστε στη συζήτηση των επικαίρων ερωτήσεων δευτέρου κύκλου:
Η πρώτη επίκαιρη ερώτηση με αριθμό 955/23-5-2001 του Βουλευτή του Πανελληνίου Σοσιαλιστικού Κινήματος κ. Ανδρέα Λοβέρδου προς τον Υπουργό Εθνικής Παιδείας και Θρησκευμάτων, σχετικώς με τις εξετάσεις των αποφοίτων πανεπιστημίων της αλλοδαπής (πλην Ευρωπαϊκής Ένωσης) για αναγνώριση τίτλων ιατρικών σπουδών, διαγράφεται λόγω κωλύματος του κυρίου Υπουργού.
Δεύτερη είναι η με αριθμό 948/23-5-2001 επίκαιρη ερώτηση του Βουλευτή της Νέας Δημοκρατίας κ. Γεωργίου Τρυφωνίδη προς τον Υπουργό Δικαιοσύνης, σχετικώς με τις δηλώσεις του Υπουργού στα Μέσα Μαζικής Ενημέρωσης ότι θα ρυθμιστεί νομοθετικά υποχρεωτικός ο πολιτικός γάμος και ο θρησκευτικός να είναι προαιρετικός.
Η επίκαιρη ερώτηση του κ. Τρυφωνίδη έχει ως εξής:
"Με δηλώσεις σας στα ΜΜΕ, κύριε Υπουργέ, διακηρύξατε ότι είναι καλύτερα να θεσπιστεί υποχρεωτικός ο πολιτικός γάμος και ο θρησκευτικός να είναι προαιρετικός.
Ερωτάσθε, κύριε Υπουργέ: 
Εάν οι δηλώσεις αυτές απηχούν "προσωπικές απόψεις", οπότε έχουν την ανάλογη βαρύτητα ή σηματοδοτούν κυβερνητικές προθέσεις και στόχους της πολιτικής παράταξης που σας όρισε Υπουργό Δικαιοσύνης.
Εάν αποτελούν "προσωπικές σας απόψεις" νομίζετε ότι μπορείτε να χρησιμοποιείτε το "Βήμα" του Υπουργείου σας με αυτόν τον τρόπο και να δημιουργείτε εκ του μηδενός θέματα εκεί που ήδη έχει απαντήσει έμπρακτα ο ελληνικός λαός".
Ο κύριος Υπουργός έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριε Πρόεδρε, δεν δήλωσα ότι η Κυβέρνηση έχει πρόθεση να τροποποιήσει το σύστημα που προβλέπει ο Αστικός Κώδικας για την τέλεση του γάμου και να εισαγάγει τον πολιτικό. Αντίθετα, έχω επανειλημμένα δηλώσει ότι δεν περιλαμβάνεται στο πρόγραμμα της Κυβέρνησης η τροποποίηση των σχετικών διατάξεων.
Η κυβέρνηση του ΠΑΣΟΚ το 1982 έλυσε το θέμα αυτό με τη μεγάλη μεταρρύθμιση του οικογενειακού δικαίου και προέβλεψε το λεγόμενο διαζευκτικό σύστημα που δίνει την ευχέρεια στον Έλληνα πολίτη να επιλέγει μεταξύ πολιτικού και θρησκευτικού τύπου του γάμου. Και έτσι το μεγάλο πρόβλημα συνταγματικής τάξεως που υπήρχε τότε και που δημιουργούσε δυσχέρεια στους πολίτες εκείνους, λίγους έστω, που δεν πρέσβευαν ή δεν πρεσβεύουν το γάμο ως μυστήριο και δεν ήθελαν να τελέσουν θρησκευτικό γάμο, λύθηκε. Ήταν, επαναλαμβάνω, ένα συνταγματικό πρόβλημα που λύθηκε με το διαζευκτικό σύστημα κατά τρόπο ικανοποιητικό. 
Θεωρούμε ικανοποιητικό το σημερινό τρόπο τέλεσης του γάμου με βάση το διαζευκτικό σύστημα. Μπορεί να μην είναι τέλειο το σύστημα, τίποτα δεν είναι τέλειο, αλλά είναι ικανοποιητικό.
Η σημερινή Κυβέρνηση του ΠΑΣΟΚ εξακολουθεί να θεωρεί ικανοποιητικό το σύστημα και δεν έχει πρόθεση να το μεταβάλει όπως το έχω δηλώσει επανειλημμένα. Άλλο είναι το πρόβλημα ότι μπορεί να γίνεται συζήτηση πάνω στο θέμα αυτό. Δεν νομίζω ότι είναι το πνεύμα της ερώτησης ότι θέλει να περιορίσουμε την ελευθερία του λόγου, την ελευθερία της συζήτησης, την ελευθερία της έρευνας, την ελευθερία της έκφρασης γνώμης. Είναι ελεύθερος κάθε Έλληνας πολίτης να εκφράζει τη γνώμη του πάνω σ' αυτό το θέμα του υποχρεωτικού πολιτικού ή θρησκευτικού γάμου, αλλά δεν περιλαμβάνεται, επαναλαμβάνω, στο πρόγραμμα της Κυβέρνησης.
Με την ευκαιρία θα ήθελα να διευκρινίσω μια παρεξήγηση, η οποία υπάρχει και προκαλούμε ανησυχία και στον ελληνικό λαό. Τίποτα δεν εμποδίζει την άσκηση των οποιωνδήποτε θρησκευτικών πεποιθήσεων του Έλληνα πολίτη. Δεν περιορίζουμε τίποτα και αυτό φάνηκε και ύστερα από τη γνωστή κρίση των ταυτοτήτων όσα λέγονται για δήθεν προθέσεις αποχριστιανοποίησης της κοινωνίας. Είναι τελείως ανακριβή. Σεβόμαστε και δεν υπάρχει κανένας προβληματισμός για τη διατήρηση των παραδόσεων, των ηθών, της ιστορίας μας, του έθνους, της ορθοδοξίας. Όλα αυτά τα έχει καταλάβει ο Έλληνας πολίτης ότι δεν διέτρεξαν κανέναν κίνδυνο. Απλώς υπάρχει ανάγκη προστασίας των μειονοτήτων, υπάρχει ανάγκη να διατηρήσουμε την ελευθερία του λόγου, την ελευθερία της ανταλλαγής απόψεων.
Ως προς την υποχρεωτικότητα της τέλεσης του γάμου πάλι προκαλείται ανησυχία στον κόσμο. Δεν σημαίνει τίποτε άλλο αυτή η άποψη, παρά το ότι το κράτος, η πολιτεία, η οποία προβλέπει τις συνέπειες του γάμου, θα πρέπει να ελέγχει το αν συντρέχουν οι προϋποθέσεις. 
Θα ήθελα να σημειώσω ότι και σήμερα ο Αστικός Κώδικας, αφού προβλέπει το διαζευκτικό σύστημα στο άρθρο 1367, συνεχίζει στο άρθρο 1368 κάτι που το αγνοείτε φαίνεται, ότι την άδεια τέλεσης του γάμου την εκδίδει ο δήμαρχος, ενώ παλιά έως το 1982 προβλεπόταν ο επίσκοπος. Και αυτό γίνεται για να ελέγχει η πολιτεία αν συντρέχουν οι προϋποθέσεις και όχι γιατί δεν έχει εμπιστοσύνη στο λειτουργό της Ορθόδοξης Εκκλησίας. Ασφαλώς του έχει εμπιστοσύνη. Αλλά όπως ξέρετε, η θρησκευτική ελευθερία περιλαμβάνει όλα τα θρησκεύματα. Άρα μπορεί το γάμο να τον τελεί ένας θρησκευτικός λειτουργός μιας μικρής θρησκείας, μιας δευτερεύουσας αίρεσης που ενδεχομένως να μη συμφωνεί με τις προϋποθέσεις του Αστικού Κώδικα. Και αν τελέσει το γάμο, μολονότι υπάρχει κώλυμα, ξέρετε ότι μπορεί να ακυρωθεί μεν, αλλά ωσότου ακυρωθεί, αν ακυρωθεί, θα επιφέρει τα αποτελέσματα. 
Η πολιτεία λοιπόν θέλει να ελέγχει και αυτό το προβλέπει το άρθρο 1368, να ελέγχει αν συντρέχουν οι προϋποθέσεις. Να, με τι έχει σχέση η υποχρεωτικότητα του πολιτικού γάμου, η οποία σε ορισμένους προκαλεί μια φοβερή αντίθεση, έναν πανικό, χωρίς κανένα λόγο. 
Τελειώνω επαναλαμβάνοντας ότι δεν περιλαμβάνεται στο πρόγραμμα της Κυβέρνησης. Αυτή είναι η πολιτική μας επιλογή, ανεξάρτητα από τις όποιες επιστημονικές απόψεις. Η πολιτική μας επιλογή είναι να μην τροποποιήσουμε το σχετικό σύστημα που ισχύει σήμερα με τον Αστικό Κώδικα και που το κρίνουμε ικανοποιητικό.
ΠΡΟΕΔΡΕΥΩΝ (Παναγιώτης Σγουρίδης): Δηλαδή έγινε πολλή φασαρία για το τίποτα.
Ο κ. Τρυφωνίδης έχει το λόγο.
ΓΕΩΡΓΙΟΣ ΤΡΥΦΩΝΙΔΗΣ: Κύριε Υπουργέ, χρειαστήκατε πολύ περισσότερο χρόνο για να απαντήσετε εμμέσως στο δεύτερο ερώτημά μου, ότι δηλαδή αυτές οι δηλώσεις σας απηχούν αυστηρά προσωπικές σας θέσεις. Γιατί το είπατε, ότι προτιμάτε καλύτερα να είναι υποχρεωτικός ο πολιτικός γάμος και προαιρετικός ο θρησκευτικός.
Το πρόβλημα όμως είναι ότι: ποιος σας δίνει το δικαίωμα να χρησιμοποιείτε το Βήμα του Υπουργού Δικαιοσύνης και να κάνετε τέτοιες δηλώσεις που ταράζουν την ηρεμία, αποπροσανατολίζουν τον ελληνικό λαό από τα προβλήματα τα οποία έχει. Γενικά η συμπεριφορά σας αυτή φαίνεται να σας αδικεί, σύμφωνα με αυτά που είπατε σήμερα στην Εθνική Αντιπροσωπεία; Γιατί η συμπεριφορά σας, κύριε Υπουργέ, μοιάζει να είναι χειρότερη απ' αυτή της τρομοκρατικής οργάνωσης της "17 Νοέμβρη". Δεν είμαι υπερβολικός. Ακούστε με τι εννοώ: Η "17 Νοέμβρη" χτυπά φυσικά πρόσωπα. Εσείς χτυπάτε παραδόσεις και αξίες του ελληνικού λαού, που προσδιορίζουν την εθνική του ταυτότητα.
ΠΡΟΕΔΡΕΥΩΝ (Παναγιώτης Σγουρίδης): Τουπαμάρος της πολιτικής εννοείτε; 
ΓΕΩΡΓΙΟΣ ΤΡΥΦΩΝΙΔΗΣ: Παρακαλώ, κύριε Πρόεδρε, μη με διακόπτετε. 
Και μάλιστα, κύριε Υπουργέ, δείχνετε μία εμμονή σ' αυτό το θέμα και μία συνέπεια, λες και το έχετε πάρει εργολαβικά. 
Εάν συνεχίσετε μ' αυτήν τη συμπεριφορά, λυπάμαι πάρα πολύ, αλλά είναι πολύ μεγάλη η ευθύνη του Πρωθυπουργού, του κ. Σημίτη, να σας διατηρεί στην Κυβέρνηση. Δεν μπορεί ο Υπουργός της Δικαιοσύνης να βγαίνει και να λέει -ο Υπουργός Δικαιοσύνης, όχι ο καθηγητής κ. Σταθόπουλος- αυτά που λέει. Αν βάζατε μπροστά ότι ο καθηγητής κ. Σταθόπουλος έχει αυτήν την προσωπική γνώμη, είναι σεβαστό. Αλλά δυστυχώς εσείς μιλάτε φορώντας το καπέλο το ημίψηλο του Υπουργού. Και πρέπει να προσέχετε στο εξής τι δηλώσεις θα κάνετε ως Υπουργός Δικαιοσύνης, γιατί η πολιτική ευθύνη αντανακλά στον κ. Σημίτη.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο για ένα λεπτό, προκειμένου να δευτερολογήσετε. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριε Πρόεδρε, νομίζω ότι όσα είπα στην πρωτολογία μου δίνουν την απάντηση. Τα νερά δεν τα ταράσσω εγώ, μάλλον εκείνοι οι οποίοι ανησυχούν άδικα, χωρίς να υπάρχει λόγος. 
Είπα σαφώς ποια είναι η πολιτική επιλογή της Κυβέρνησης ως Υπουργός της Δικαιοσύνης, που ασκώ...
ΓΕΩΡΓΙΟΣ ΤΡΥΦΩΝΙΔΗΣ: Παραιτηθείτε τότε, κύριε Υπουργέ.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Θα σας άρεσε πολύ να παραιτηθώ και να δημιουργήσω πρόβλημα, αλλά δεν έχω κανένα λόγο να παραιτηθώ, κύριε Τρυφωνίδη, ούτε να αποκηρύξω επιστημονικές απόψεις. Δεν θα φιμώσουμε τον ελληνικό λαό και τον Έλληνα πολίτη από το να λέγει τη γνώμη του. Αλλά σας είπα -και πρέπει να το διατηρήσετε αυτό και να μη δημιουργείτε άδικα ανησυχία- ότι η πολιτική επιλογή της Κυβέρνησης -και μιλώ ως πολιτικός αυτήν τη στιγμή- είναι να μη μεταβάλει τον τρόπο τέλεσης του γάμου. Είναι ξεκάθαρα τα πράγματα. Άδικα ανησυχείτε και προκαλείτε. Ίσως για λόγους κάποιας σκοπιμότητας - δεν ξέρω, ίσως να έχετε κάποια σκοπιμότητα, αντιπολιτευτική ή άλλη- προκαλείτε άνευ λόγου ανησυχία στον ελληνικό λαό. 
ΓΕΩΡΓΙΟΣ ΤΡΥΦΩΝΙΔΗΣ: Κύριε Υπουργέ, εγώ σας είπα να προσδιορίσετε το χαρακτήρα με τον οποίο μιλάτε, του καθηγητού ή του Υπουργού Δικαιοσύνης. 
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη συζήτηση της τρίτης με αριθμό 953/23.5.2001 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργούς Οικονομικών, Γεωργίας, σχετικώς με την καταβολή του επιδόματος παραγωγικότητας στους δασικούς υπαλλήλους, κλπ. 
Η επίκαιρη ερώτηση του κ. Στριφτάρη έχει ως εξής:
"Αν και πέρασε πάνω από ένα εξάμηνο από την επίδοση στα αρμόδια Υπουργεία Γεωργίας και Οικονομικών της 2495/2000 απόφασης του Συμβουλίου της Επικρατείας, που αφορά την καταβολή στους δασικούς υπαλλήλους του επιδόματος παραγωγικότητας ή της διατηρούμενης διαφοράς που αντιστοιχεί σε αυτό αναδρομικά για την περίοδο 1996-2000, όσο και μελλοντικά από το 2001 και εφεξής, τα αρμόδια Υπουργεία, κατά παράβαση του Συντάγματος, δεν υλοποιούν την παραπάνω απόφαση, με αποτέλεσμα οι δικαιούχοι δασικοί υπάλληλοι να οδηγούνται σε απεργία και κινητοποιήσεις.
Η άρνηση υλοποίησης της παραπάνω απόφασης προσλαμβάνει διαστάσεις πρόκλησης και αυταρχισμού, επειδή τόσο η ολομέλεια του Νομικού Συμβουλίου του Κράτους με την 67/2001 ομόφωνη γνωμοδότηση του όσο και η ανεξάρτητη αρχή του Συνηγόρου του Πολίτη με την 3582.01.2.1/2001 επιστολή της αναγνωρίζει τη νομιμότητα και το δίκαιο του αιτήματος των δασικών υπαλλήλων και συστήνουν την άμεση ικανοποίησή τους.
Ερωτώνται οι κύριοι Υπουργοί, γιατί η Κυβέρνηση αρνείται να εφαρμόσει τις παραπάνω αποφάσεις και πότε θα καταβληθούν στους δικαιούχους αυτά που τους οφείλονται;"
Ο Υπουργός Γεωργίας κ. Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, η Κυβέρνηση έχει αποδεχθεί την απόφαση του Συμβουλίου της Επικρατείας για το πρόσθετο ειδικό επίδομα για τους δασολόγους, το οποίο με απόφαση του 1996 δεν είχε δοθεί στο δικό τους κλάδο.
Η απόφαση αυτή είχε στηριχθεί στο ότι αυτό το επίδομα ήταν ένα πρόσθετο επίδομα και δεν μπορούσε να γίνει διαχωρισμός, αφού ήδη οι δασικοί υπάλληλοι φέρνανε κάποιο άλλο επίδομα και ίσως με τη λογική η τότε πολιτική ηγεσία ότι η δασοπυρόσβεση έφυγε από το Υπουργείο Γεωργίας, θεώρησε ότι δεν έπρεπε να δημιουργηθεί μια ανισότητα και έτσι χορηγήθηκε το ένα επίδομα στους δασολόγους. Προσέφυγαν στη δικαιοσύνη, βγήκε η απόφαση του Συμβουλίου της Επικρατείας, την οποία έκανα αμέσως δεκτή, την έχω υπογράψει και την έχω στείλει στο Υπουργείο Οικονομικών από το Φεβρουάριο, καθώς επίσης υπέγραψα και το σχέδιο κοινής υπουργικής απόφασης για την καταβολή στους δασολόγους των χρηματικών ποσών που δικαιούνται και για το πρόσθετο αυτό επίδομα παραγωγικότητας.
Πρέπει να σας πω ότι το πρώτο ποσό ανέρχεται σε 8,5 δισεκατομύρια δραχμές. Το δεύτερο εντάσσεται στον ειδικό λογαριασμό που έχουμε και θα το παίρνουν όπως το παίρνουν το ειδικό επίδομα παραγωγικότητας όλοι οι άλλοι υπάλληλοι. Εγώ είδα χθες τους δασολόγους, ήρθαν στο γραφείο μου, συζητήσαμε, τους παρέδωσα και τα σχετικά έγγραφα, διότι προσπαθούμε μαζί με το Υπουργείο Οικονομικών να βρούμε μια λύση. Διότι είναι γνωστό ότι ένα τόσο μεγάλο ποσό, το οποίο με δικαστική απόφαση φυσικά, την οποία θα εκτελέσουμε, έρχεται στο μέσον μιας χρονιάς κατά την εκτέλεση ενός προϋπολογισμού, δεν είναι και εύκολο να βρεθεί. 
Τους διαβεβαίωσε λοιπόν και ο Υπουργός Οικονομικών και εγώ ότι τα αναδρομικά των 8,5 δισεκατομμυρίων θα βρούμε τρόπο να τα χορηγήσουμε. Για το δε άλλο θέμα, μετά την υπογραφή της κοινής υπουργικής απόφασης δεν υπάρχει κανένα θέμα. Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς τον Υπουργό Γεωργίας.
Ορίστε, κύριε Στριφτάρη, έχει το λόγο για δύο λεπτά, για να αναπτύξετε την επίκαιρη ερώτησή σας. 
ΣΠΥΡΙΔΩΝ ΣΤΡΙΦΤΑΡΗΣ: Κατ' αρχάς είναι θετικά αυτά που είπε ο κύριος Υπουργός. Βεβαίως θα έπρεπε να φθάσουν στην απεργία και στις κινητοποιήσεις για να ακουστεί η φωνή τους. Όμως αυτό που ήθελα και επιμένω για τον κύριο Υπουργό είναι να δοθούν και κάποια χρονικά όρια, μέχρι πότε θα τα πάρουν. Μην τα διεκδικούν και τα παιδιά τους. Μη φθάσουν στο σημείο δηλαδή να τα διεκδικούν τα παιδιά τους, αφού αυτοί θα έχουν αποδημήσει εις Κύριον! Να δεσμευτεί ο Υπουργός σε ένα χρονικό διάστημα για να αποδοθούν αυτά τα οποία δικαστικά κέρδησαν οι υπάλληλοι αυτοί που κατά τη γνώμη μας κακώς τα στερήθηκαν όλα αυτά τα χρόνια. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχει τελειώσει ο κ. Στριφτάρης. Δεν νομίζω ότι έχετε να πείτε τίποτε άλλο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Όχι, κύριε πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Καλώς. 
Τέταρτη είναι η με αριθμό 956/23.5.2001 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Επικρατείας, σχετικώς με την υλοποίηση των εξαγγελιών του Πρωθυπουργού κατά την επίσκεψή του στην Εύβοια προεκλογικά. 
Η επίκαιρη ερώτηση του κ. Κεδίκογλου έχει ως εξής:
"Ο Πρωθυπουργός κατά την προεκλογική ομιλία στη Χαλκίδα στις 29.3.2000 εκτός των γενικών πολιτικών δεσμεύσεων, ειδικώς για τον πολύπαθο Νομό της Εύβοιας, είπε: "Είμαι σήμερα ενώπιόν σας όχι για να υποσχεθώ αλλά για να δεσμευθώ ... και συνέχισε... στο Νομό Εύβοιας προωθούμε ένα δυναμικό πρόγραμμα ... για την άρση της απομόνωσης ... και τη βελτίωση των υποδομών στις μεταφορές ... Στον τομέα της αγροτικής ανάπτυξης δεσμευόμαστε για την ένταξη του φράγματος Ψαχνών στα έργα προτεραιότητας της νέας τετραετίας ... η ολοκλήρωση του ΒΙΟΠΑ Χαλκίδας, η μελέτη του ΒΙΟΠΑ Μαντουδίου ... Για τους εργάτες της "ΒΙΟΜΑΓΝ"... θα φροντίσουμε να πάρουν μέχρι δραχμής ό,τι δικαιούνται. Εξετάζουμε όλες τις δυνατότητες επαναλειτουργίας μέρους της επιχείρησης αυτής. Η "ΒΙΟΜΑΓΝ" θα εμπλουτιστεί με νέα εκμεταλλευτικά δικαιώματα με στόχο να επιδιωχθεί με καλύτερες προϋποθέσεις ένα νέο βιώσιμο επενδυτικό σχήμα.... Να δώσουμε βάρος στις σύγχρονες αναπτυξιακές δυνατότητες του νομού κλπ.
Παρά τις δεσμεύσεις μέχρι σήμερα, τίποτα δεν έχει πραγματοποιηθεί.
Ούτε και η καταβολή των δεδουλευμένων εις τους ανέργους της ΒΙΟΜΑΓΝ, θέμα ζωής, ούτε η λειτουργία του κλάδου των πυριμάχων, ούτε εμπλουτισμός με νέα δικαιώματα (παρά την απόφαση του Υπουργείου Ανάπτυξης αρ. πρωτ. Δ8 Α/Φ 7.12.16/ οικ. 478/3.4.2000), ούτε φυσικά το φράγμα των Ψαχνών εντάχτηκε.
Τίποτα δεν έχει γίνει. Ενταγμένες πιστώσεις στην ΣΑΕ 071 στα έργα με αριθμούς 9670000,8570013, οδικό δίκτυο και λιμενικά έργα, διαγράφηκαν. 
Ο λαός της Εύβοιας αισθάνεται πολιτικώς εξαπατημένος και γι' αυτόν είναι αναξιόπιστες οι πολιτικές δεσμεύσεις του Πρωθυπουργού. 
Παρακαλείται ο κύριος Υπουργός να επικοινωνήσει με τον Πρωθυπουργό και τους αρμόδιους Υπουργούς και να πληροφορήσει την Βουλή σχετικώς".
Ο Υπουργός Επικρατείας κ. Παπαϊωάννου έχει το λόγο για τρία λεπτά, για να πρωτολογήσει. 
ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Επικρατείας): Ευχαριστώ κύριε Πρόεδρε. 
'Ηθελα να ενημερώσω εσάς και το Σώμα ότι σύμφωνα με το άρθρο 129 παράγραφος 2 οι επίκαιρες ερωτήσεις απευθύνονται στον Πρωθυπουργό και στους αρμόδιους Υπουργούς που απαντούν προφορικά στη Βουλή οι ίδιοι.
Είναι προφανές από το περιεχόμενο της επίκαιρης ερώτησης ότι τα θέματα που θίγει ο συνάδελφος κ. Κεδίκογλου, όπως είναι η ένταξη του φράγματος Ψαχνών στα έργα προτεραιότητας ή τα θέματα της ΒΙΟΠΑ ή της "ΒΙΟΜΑΓΝ", δεν αφορούν αρμοδιότητες του Υπουργού Επικρατείας. Κατά συνέπεια, κύριε συνάδελφε, νομίζω ότι πρέπει να καταθέσετε την επίκαιρη ερώτηση στους αρμόδιους Υπουργούς ή στον Πρωθυπουργό, που πάλι σύμφωνα με τον Κανονισμό μπορεί να ορίσει τον Υπουργό που να συντονίσει και να σας απαντήσει. 
Κατά συνέπεια δεν έχω να δώσω κάτι επί της ουσίας σήμερα στον κύριο συνάδελφο και λυπάμαι γι' αυτό, γιατί δεν έχω καμία εξουσιοδότηση από τους συναρμόδιους Υπουργούς, που ούτως ή άλλως δεν χρειαζόταν να την έχω, γιατί θα έρχονταν οι ίδιοι στη Βουλή να απαντήσουν στα ερωτήματα τα οποία έχετε θέσει. Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο για δύο λεπτά, για να πρωτολογήσει.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, εκτιμώ βαθύτατα τον κ. Παπαϊωάννου και λυπάμαι για την απάντηση που παίρνω. Είναι Υπουργός Επικρατείας και ο Υπουργός Επικρατείας, τουλάχιστον ξέραμε εμείς όταν ήταν ο κ. Λιβάνης, ήταν ο συντονιστής όλου του κυβερνητικού έργου, όλων των Υπουργών. Μπορεί να μην έχει αρμοδιότητα ειδική, έχει όμως αρμοδιότητα από το νόμο περί Υπουργικού Συμβουλίου. Και δεν θα ήθελα ένα τόσο καλό στέλεχος του κόμματος να παραιτείται αυτών των αρμοδιοτήτων, τις οποίες ο νόμος και η Βουλή του έχει δώσει. 
Πέρα απ' αυτό, κύριε Πρόεδρε, ο καθένας μπορεί να έχει την άποψή του για τον Πρωθυπουργός της χώρας. Μα είναι ο Πρωθυπουργός της χώρας. Εγώ έχω τη χειρότερη άποψη για τον εντιμότατο καθηγητή κ. Κωνσταντίνο Σημίτη. Αλλά σε κάθε περίπτωση, κύριε Υπουργέ της Επικρατείας, διαπιστώνεται ότι πρόκειται περί μιας αναξιοπιστίας. Δεν είναι ευχάριστο πράγμα να κουβεντιάζουν στην Εύβοια και να λένε:"Ξέρετε ο Πρωθυπουργός ήρθε εδώ περίπου όπως οι αρχηγοί των συμμοριτών, των κατσαπλιάδων στη μεταδεκεμβριανή περίοδο. Μπαίναν μέσα στα χωριά, λήστευαν, βίαζαν, έκαναν ότι ήθελαν και στο τέλος ο αρχηγός της συμμορίας μάζευε το χωριό στην πλατεία και έλεγε αυτά όλα που έγιναν, έγιναν για το καλό σας".
Αυτά δεν επιτρέπεται να λέγονται για έναν Πρωθυπουργό, οποιαδήποτε γνώμη και αν έχει κανείς γι' αυτόν.
Θα παρακαλούσα λοιπόν, τον κύριο Υπουργό να δεχθεί να του εγχειρίσω το φάκελο με όλο το υλικό αυτό, όπως προήρθε και ο ίδιος γνωρίζει καλύτερον εμού, να το διαβιβάσει στους αρμόδιους Υπουργούς, να μετατραπεί αυτή η επίκαιρη ερώτηση σε τακτική ερώτηση, κύριε Υπουργέ, αλλά με δικό σας διαβιβαστικό προς όλους τους Υπουργούς και επιτέλους να πάρουμε μια απάντηση.
Διότι δίνουμε μια ερώτηση στον κύριο Πρωθυπουργό, δεν την εγγράφουν. Και βεβαίως το έκανα τυπικώς, διότι ο Πρωθυπουργός όποτε έρθει εδώ λέει ψέματα. Και είναι απαράδεκτο δηλαδή, να ακούς έναν Πρωθυπουργό να κάνει και τον καθηγητή, να απαρνείται και τον τίτλο του νομικού και να λέει ψέματα. 
Δεύτερον, κάναμε στους Υπουργούς επιστολές-ερωτήσεις, δεν δίνουν σημασία. Εν πάση περιπτώσει, επιτρέψτε μου, κύριε Πρόεδρε, να εγχειρίσω αυτόν το φάκελο στον κύριο Υπουργό της Επικρατείας, το λιγότερο να το διαβιβάσει στους Υπουργούς ως κοινή ερώτηση. 
(Στο σημείο αυτό ο Βουλευτής κ. Βασίλης Κεδίκογλου εγχειρίζει στον κύριο Υπουργό τον προαναφερθέντα φάκελο)
Επαναλαμβάνω, δεν μου είναι και εμένα ευχάριστο παρά τη φοβερή αντίθεση που έχω στο πρόσωπο του σημερινού Υπουργού, που θεωρώ συμφορά για τη χώρα, το ότι προεδρεύεται η Κυβέρνηση από τον εντιμότατο καθηγητή κ. Σημίτη σήμερα ...
ΠΡΟΕΔΡΕΥΩΝ (Παναγιώτης Σγουρίδης): Νομίζω ότι θα πρέπει οι εκφράσεις αυτές να μην είναι μέσα στο λεξιλόγιό σας, κύριε Κεδίκογλου. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ο πολιτικός μου λόγος είναι κριτικός. Αυτό είναι γνωστό. 
ΠΡΟΕΔΡΕΥΩΝ (Παναγιώτης Σγουρίδης): Ναι, αλλά τέτοιες εκφράσεις, όπως περί κατσαπλιάδων κλπ., να μη γραφτούν στα Πρακτικά. 
ΒΑΣΙΛΗΣ ΚΕΔΙΚΟΓΛΟΥ: Με συγχωρείτε. Μην κάνετε άλλη απαγόρευση, γιατί ήδη προσέφυγα στο Συμβούλιο της Επικρατείας για μία απαγόρευση που κάνατε. Θέλετε να το κάνετε; Κάντε το. Τα κανάλια λειτουργούν σήμερα. Εάν απαγορεύσετε τη γραφή, θα γίνει θέμα. Θα εισαχθεί το Συμβούλιο της Επικρατείας στην Αίθουσα. 
ΠΡΟΕΔΡΕΥΩΝ (Παναγιώτης Σγουρίδης): Δεν τιμούν το Κοινοβούλιο ούτε εσάς, κύριε Κεδίκογλου, τέτοιες εκφράσεις. 
ΒΑΣΙΛΗΣ ΚΕΔΙΚΟΓΛΟΥ: Με συγχωρείτε, κύριε Πρόεδρε. Εγώ μεταφέρω τι λέει ο κόσμος στα καφενεία, τι λέει ο κόσμος στα χωριά του. 
ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Επικρατείας έχει το λόγο για δύο λεπτά, να δευτερολογήσει. 
ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Επικρατείας): Κύριε Πρόεδρε, η απάντησή μου χωρίζεται σε δύο ενότητες. 
Κατ' αρχάς όσον αφορά στα θέματα της ουσίας επανέρχομαι σ' αυτά που είπα στην αρχή. Και θέλω να γνωρίζει ο κύριος συνάδελφος ότι μόλις έλαβα από την αρμόδια υπηρεσία της Βουλής την ερώτηση, εγγράφως απάντησα για την αναρμοδιότητα και μου είπαν ότι δεν υπάρχει τυπική διαδικασία μεταβίβασης. Εγώ πολύ ευχαρίστως να μεταβιβάσω το φάκελο, αλλά νομίζω ότι έχετε όλο το δικαίωμα και όλη την άνεση να καταθέσετε ερωτήσεις στους αρμόδιους συναδέλφους. 
ΒΑΣΙΛΗΣ ΚΕΔΙΚΟΓΛΟΥ: Δεν ανταποκρίνονται, κύριε Υπουργέ. 
ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Επικρατείας): Κύριε Κεδίκογλου, δεν έχω αυτά τα στοιχεία ούτε μπορώ να ελέγχω τους Υπουργούς. Ξέρω ότι όλοι κάνουν καλά τη δουλειά τους. Εκείνο όμως που προβλέπει ο Κανονισμός είναι ότι εσείς έχετε όλο το δικαίωμα και όλη τη δυνατότητα -το έχουν κάνει όλοι οι συνάδελφοι εδώ- να απευθυνθείτε στους αρμόδιους Υπουργούς. 
Για το δεύτερο θέμα. θέλω να πω τα εξής: Το ΠΑΣΟΚ σε όλη του την ιστορική διαδρομή και ο συγκεκριμένος Πρωθυπουργός, ο Κώστας Σημίτης, δεν είχαν και δεν θα έχουν θέμα αξιοπιστίας σε σχέση με την εμπιστοσύνη που τους δείχνει ο ελληνικός λαός. Έχουμε ανταποκριθεί στο χρέος μας και ιδιαίτερα ο Πρωθυπουργός με τον καλύτερο δυνατό τρόπο. Κανένας δεν εξαπάτησε ποτέ κανέναν. Όλα όσα έχουμε υποσχεθεί έχουν γίνει ή θα γίνουν μέσα στην τετραετία. Είναι φανερό και αυτονόητο ότι ο Πρωθυπουργός, όταν αναφέρθηκε σε κάποια έργα, αναφέρθηκε για την επόμενη τετραετία και ο λαός ανανεώνει την εμπιστοσύνη του σε μας ακριβώς γιατί ένας από τους λόγους είναι ότι τηρούμε τις δεσμεύσεις μας.
Όσον αφορά στους χαρακτηρισμούς: Πιστεύω, κύριε Κεδίκογλου, ότι δεν αδικείτε μόνο τον Πρωθυπουργό. Αδικείτε και τον εαυτό σας. Δεν θέλω να πω τίποτα παραπάνω. 
ΒΑΣΙΛΗΣ ΚΕΔΙΚΟΓΛΟΥ: Δεν είναι δικοί μου οι χαρακτηρισμοί. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επίκαιρων ερωτήσεων. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
Θα συζητηθεί η με αριθμό 22/8-11-2000 επερώτηση των Βουλευτών του Συνασπισμού της Αριστεράς και της Προόδου κυρίων Ασημίνας Ξηροτύρη- Αικατερινάρη, Γεωργίου Αμπατζόγλου, Μαρίας Δαμανάκη, Παναγιώτη Λαφαζάνη και Φώτη Κουβέλη προς τον Υπουργό Γεωργίας, σχετικά με την αντιμετώπιση προβλημάτων του αγροτικού τομέα. 
Από τη Νέα Δημοκρατία μας κοινοποιούν ότι ορίζεται Κοινοβουλευτικός Εκπρόσωπος ο Βουλευτής Μαγνησίας κ. Αθανάσιος Νάκος.
Πριν δώσω το λόγο στην πρώτη ομιλήτρια, την κα. Ασημίνα Ξηροτύρη-Αικατερινάρη, θα ήθελα να ανακοινώσω στο Σώμα ότι για την επερώτηση αυτή εκ μέρους του Κομμουνιστικού Κόμματος Ελλάδας ορίζεται Κοινοβουλευτικός Εκπρόσωπος ο κ. Σπυρίδων Στριφτάρης.
Επίσης θα ήθελα να ανακοινώσω στο Σώμα ότι τη συνεδρίασή μας παρακολουθούν από τα θεωρεία μια αντιπροσωπεία από το χωριό Μπελογιάννης της Ουγγαρίας. Βρίσκεται εδώ ο δήμαρχος και μέλη του δημοτικού συμβουλίου. 
Η Βουλή τους καλωσορίζει. 
(Χειροκροτήματα απ' όλες τις πτέρυγες της Βουλής)
Θα ήθελα να τους πω για να έχουν υπόψη τους ότι σήμερα έχουμε κοινοβουλευτικό έλεγχο και βρίσκονται στην Αίθουσα οι Βουλευτές που ερωτούν και οι Υπουργοί οι οποίοι απαντούν. 
Το λόγο έχει η κα. Ασημίνα Ξηροτύρη-Αικατερινάρη για είκοσι λεπτά. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
Όταν πριν έξι μήνες ο Συνασπισμός κατέθεσε την επερώτησή του για τα προβλήματα των αγροτών και του αγροτικού τομέα, χαρακτήριζε την πολιτική της Κυβέρνησης αποσπασματική, αναποτελεσματική, κατώτερη των περιστάσεων και των αναγκών και δεν το έκανε αυτό από αντιπολιτευτική διάθεση. Ήταν τα δεδομένα, τα στοιχεία τα οποία δείχνουν το μέγεθος των προβλημάτων, οι πράξεις και οι παραλείψεις της Κυβέρνησης που τα επιδείνωσαν, οι γενικότεροι οικονομικοί προσανατολισμοί της που δημιουργούν ασφυκτικές πιέσεις στα εισοδήματα των αγροτών και στην ανάπτυξη της γεωργίας. 
Από τότε όχι μόνο τίποτα δεν βελτιώθηκε, αλλά και νέα προβλήματα προέκυψαν τόσο από την εσωτερική πολιτική της Κυβέρνησης όσο και από τη διαπραγματευτική της τακτική στα όργανα της Ευρωπαϊκής Ένωσης.
Μεγάλες είναι οι ευθύνες της Κυβέρνησης για μία σειρά ρυθμίσεις που αφορούν βασικά προϊόντα της χώρας μας, όπως η δυσμενής αναθεώρηση του κανονισμού για το βαμβάκι, η κατάρρευση των τιμών στο λάδι, η αναθεώρηση του κανονισμού για τα οπωροκηπευτικά. Μεγάλες επίσης είναι οι επιπτώσεις στον αγροτικό τομέα, όπως και στους άλλους τομείς της οικονομίας μας, η ανεπίτρεπτη μεγάλη καθυστέρηση που παρατηρείται στην έγκριση, στην ένταξη και στη συνέχεια στην εξειδίκευση και στην υλοποίηση των έργων και των δράσεων του Γ΄ Κοινοτικού Πλαισίου Στήριξης, η αποδιοργάνωση του δημόσιου τομέα και στην προκειμένη περίπτωση του Υπουργείου Γεωργίας, με το ράβε-ξήλωνε οργανισμών και αρμοδιοτήτων του και τη δημιουργία στη θέση τους κάθε είδους εταιρειών και οργανισμών που μπορεί να φαντασθεί κανείς και όλες με τη μορφή ανωνύμων εταιρειών, από την ακινησία στο χώρο των αγροτικών συνεταιρισμών ένα χρόνο μετά την ψήφιση του νομοσχεδίου που υποτίθεται ότι θα έδινε λύσεις στα προβλήματά τους.
Σε όλα αυτά να προσθέσουμε την επικείμενη αναθεώρηση των κανονισμών για το λάδι, τα καπνά και τα αιγοπρόβατα και βέβαια τα μεγάλα διατροφικά προβλήματα, τα προβλήματα από τα γενετικά τροποποιημένα προϊόντα, αποτελέσματα της εντατικοποίησης της παραγωγής και της μεγιστοποίησης του κέρδους.
Η Κυβέρνηση στην περίπτωση των τρελών αγελάδων και του αφθώδους πυρετού στήριξε τα κράτη-μέλη που αντιμετώπιζαν τα προβλήματα, αλλά δεν πήρε καμία πρωτοβουλία, ώστε αφ'ενός μεν να διασφαλίσει ότι δεν θα περικοπεί η στήριξη στα δικά της προϊόντα και αφ'ετέρου να προωθήσει την ανάγκη ενίσχυσης της μικρής οικογενειακής κτηνοτροφίας στη χώρα μας.
Τα παραπάνω είναι ένα μέρος των μεγάλων προβλημάτων που επιβάλλουν στο Συνασπισμό τη συνεχή του παρέμβαση, όπως και η σημερινή του, στο Κοινοβούλιο και την ανάγκη να ζητήσει από την Κυβέρνηση να τοποθετηθεί σε αυτά.
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα. ΑΝΝΑ ΜΠΕΝΑΚΗ-ΨΑΡΟΥΔΑ)
Ας δούμε τα θέματα με τη σειρά.
Τα εισοδήματα των αγροτών: Το καθαρό αγροτικό εισόδημα ανά απασχολούμενο μειώθηκε κατά 2,5% το 1996, 4,4% το 1997, 3,9% το 1998 και έμεινε αμετάβλητο το 1999, στοιχεία από τη EUROSTAT. Το 2000 είχαμε αύξηση κατά 2,1%. Είναι η αναθεωρημένη αλλά όχι τελική πρόβλεψη. Και γι'αυτό είναι ευχαριστημένος ο κύριος Υπουργός. Και είναι ακόμα πιο ευχαριστημένος που με βάση τα δικά του στοιχεία ισχυρίζεται ότι το πραγματικό αγροτικό εισόδημα αυξήθηκε κατά 1,21% σε μία ολόκληρη δεκαετία. Και δεν ειπώθηκε βέβαια καμία λέξη για το ότι η ελάχιστη αυτή αύξηση στο καθαρό ανά κεφαλή αγροτικό εισόδημα προκύπτει από τη συνεχιζόμενη μεγάλη μείωση των απασχολούμενων στη γεωργία και ότι στην πραγματικότητα τα εισοδήματα είναι κατά πολύ μικρότερα από αυτά που καταγράφονται. Το 35% των Ελλήνων αγροτών ζει κάτω από το όριο της φτώχειας.
Η απασχόληση μειώνεται με ετήσιο ρυθμό -2,9% σύμφωνα με τα στοιχεία της Ευρωπαϊκής Ένωσης. Η πρόβλεψη του Υπουργείου για τη δεκαετία 1998-2007 είναι μείωση κατά 7,84% -15% για τις γυναίκες, 5% για τους άνδρες- ενώ η μείωση στις μικρότερες ηλικίες προβλέπεται τεράστια, της τάξης του 30%.
Τι σημαίνει αυτή η μείωση για την αύξηση της ανεργίας και την ερήμωση της υπαίθρου είναι πάρα πολύ φανερό. Τα νούμερα δείχνουν ότι η Κυβέρνηση απέτυχε στο στόχο της να συγκρατήσει τον αγροτικό πληθυσμό, να περιορίσει τις επιπτώσεις στην αύξηση της ανεργίας στις αστικές περιοχές.
Οι επενδύσεις, δημόσιες και ιδιωτικές, από το 1980 και μετά μειώνονται με ρυθμό 3% περίπου το χρόνο, όπως αναφέρει και η αξιολόγηση του Β΄ Κοινοτικού Πλαισίου Στήριξης και μάλιστα όταν το μεγαλύτερο μέρος των επενδύσεων έχει κατευθυνθεί, όπως είναι ανάγκη, στα αρδευτικά έργα.
Η επιβαλλόμενη αύξηση των δημοσίων επενδύσεων δεν έγινε, γιατί προσκρούει στις λογικές της λιτότητας και της αυστηρής δημοσιονομικής πολιτικής. Λόγω του ελλείμματος, όμως, των δημοσίων επενδύσεων, μειώνεται ακόμη περισσότερο το ήδη χαμηλό ενδιαφέρον για επενδύσεις του ιδιωτικού τομέα στον αγροτικό τομέα.
Το μέγεθος και ο πολυτεμαχισμός του αγροτικού κλήρου παραμένουν αμετάβλητα παρά το ότι μεσολάβησαν δύο Κοινοτικά Πλαίσια Στήριξης.
Στην αξιολόγηση του Β' Κοινοτικού Πλαισίου Στήριξης αναφέρεται ότι οι παρεμβάσεις δεν άλλαξαν καθόλου τα πράγματα, όπως καταγράφεται και σε μελέτη του ΙΣΤΑΜΕ. Το μέσο μέγεθος των αγροτικών εκμεταλλεύσεων παραμένει σχεδόν σταθερό, περίπου στο ? του μέσου κοινοτικού όρου. Το κόστος των εισροών αυξήθηκε το 2000 σε σχέση με το 1999 κατά 3,2%, σύμφωνα με τα στοιχεία της Ευρωπαϊκής Ένωσης. Ιδιαίτερα η αύξηση του κόστους της ενέργειας, που και σήμερα είναι πάρα πολύ μεγάλη οδηγεί σε παραπέρα μείωση των αγροτικών εισοδημάτων.
Το εμπορικό γεωργικό ισοζύγιο το 1998 παρουσίασε έλλειμμα τριακόσια πενήντα δισεκατομμύρια (350.000.000.000) αυξημένο κατά 15% σε σχέση με το 1997. Ο αξιολογητής του Β' Κοινοτικού Πλαισίου Στήριξης αναφέρει ως κύρια αιτία τη μεγάλη αύξηση των εισαγωγών ζωοκομικών προϊόντων με παράλληλη μείωση της παραγωγής των εγχωρίων κλάδων, κυρίως της βοοτροφίας. 
Οι τιμές των αγροτικών προϊόντων. Σύμφωνα με τα τελευταία στοιχεία της Ευρωπαϊκής Ένωσης οι πραγματικές τιμές παραγωγού στην Ελλάδα το 2000 βρίσκονται στο 80% των τιμών του 1990.
Το βαμβάκι περίπου διακόσιες ογδόντα (280) δραχμές το κιλό ήταν φέτος η μέση τιμή, χαμηλότερη από το 1993. Στο λάδι η κατάρρευση των τιμών είναι γνωστή. Στον καπνό η μέση τιμή μαζί με την ενίσχυση ήταν χίλιες τετρακόσιες εξήντα (1460) δραχμές το κιλό το 1996, χίλιες τριακόσιες εξήντα οκτώ (1368) δραχμές το κιλό το 1999 ενώ μειωμένες κατά 23% ήταν συνολικά οι εμπορικές τιμές στη διετία 1998-1999. Στα τεύτλα η μείωση της καθαρής προσόδου των τριάντα χιλιάδων παραγωγών έφθασε στο 22% το 1998 και το 1999 σε σχέση με το 1997. Αυτά είναι στοιχεία του ίδιου του Υπουργείου. Στα εσπεριδοειδή και τα ροδάκινα οι τιμές ήταν χαμηλότερες από κάθε άλλη χρονιά.
Σε επίπεδο Ευρωπαϊκής 'Ενωσης οι χειρισμοί της Κυβέρνησης και οι διαπραγματεύσεις της είναι εξαιρετικά ανεπαρκείς και πολλές φορές καταλήγουν σε τραγικά αποτελέσματα, ενώ καμία πρωτοβουλία προώθησης των ελληνικών θεμάτων δεν αναλαμβάνεται. 
Το αποκορύφωμα της ανεπάρκειάς της εκφράστηκε στην αναθεώρηση του κανονισμού για το βαμβάκι. Πέτυχε να ψηφίσει κανονισμό χειρότερο και από την πρόταση της επιτροπής.
Στο λάδι δέχτηκε την κατάργηση του μηχανισμού παρέμβασης το 1998 και έκτοτε παρά την κατάρρευση των τιμών δεν υποστήριξε αποφασιστικά την επαναφορά του, αίτημα που διατυπωνόταν από όλους τους φορείς.
Στα καπνά η ευθύνη της Κυβέρνησης για τις ρυθμίσεις που υιοθετήθηκαν κατά την αναθεώρηση είναι πολύ μεγάλες και αναγνωρισμένες πάλι από όλους τους φορείς. Κανένα αίτημα των Ελλήνων καπνοπαραγωγών δεν έγινε δεκτό. Και το βασικότερο, δέχτηκε ο κανονισμός που προέβλεπε και την ενίσχυση της κοινοτικής καπνοκαλλιέργειας να ισχύει μέχρι το 2002 και όχι μέχρι το 2006, με συνέπεια ο τομέας του καπνού να κινδυνεύει μετά το 2002 να υποστεί μεγάλες περικοπές στο όνομα της προστασίας του περιβάλλοντος και της δημόσιας υγείας. 
Το ίδιο αρνητικές για τη χώρα μας ήταν και οι αναθεωρήσεις των κανονισμών για τα οπωροκηπευτικά, για το γάλα και για τα σιτηρά παλαιότερα. Για τα οπωροκηπευτικά όπως παραδείγματος χάρη για το ροδάκινο ο νέος κανονισμός έχει τις εξής αρνητικές επιπτώσεις: Με την κατάργηση της ελάχιστης τιμής παραγωγού η τιμή ενίσχυσης να χορηγείται απευθείας στους παραγωγούς και το ύψος της να καθορίζεται για πολυετή περίοδο και όχι κάθε χρόνο, έτσι ώστε να είναι δυνατόν να καθοριστούν οι συνθήκες της αγοράς και οι διεθνείς τιμές και έτσι να προστατευτεί περισσότερο το προϊόν.
Όσον αφορά το Γ' Κοινοτικό Πλαίσιο Στήριξης και τις δράσεις για την ολοκληρωμένη ανάπτυξη της υπαίθρου, πέραν από τις θριαμβολογίες της Κυβέρνησης για τα τρισεκατομμύρια που θα κατακλύσουν την ύπαιθρο και την περιφέρεια, η καθυστέρηση στην έγκριση και τελικά η ένταξη και εξειδίκευση των έργων και δράσεων είναι ανεπίτρεπτα μεγάλη. Το σύστημα των διαχειριστικών αρχών είναι δυσκίνητο, γραφειοκρατικό και συγκεντρωτικό. Τα έργα και οι δράσεις θα συσσωρευτούν προς υλοποίηση χωρίς να έχει προηγηθεί κανένας προγραμματισμός, καμία διαβούλευση με τους κοινωνικούς εταίρους, όπως επιβάλλει το συμφέρον της χώρας, αλλά και οι κανονισμοί για τα διαρθρωτικά ταμεία. Όλα αυτά δημιουργούν δυσμενείς συνθήκες υλοποίησης, αλλά και οι διαπιστώσεις που προκύπτουν τόσο από την αξιολόγηση του Β' Κοινοτικού Πλαισίου Στήριξης όσο και από τα νέα προγράμματα μας ανησυχούν ακόμη περισσότερο.
Ενδεικτικά θα αναφερθούμε σε ορισμένα σημεία αυτών των προγραμμάτων. Απαιτούνται κατ' αρχήν πολύ περισσότεροι πόροι απ' όσους διατέθηκαν στο Β' ΚΠΣ για να αντιμετωπιστούν τα διαρθρωτικά προβλήματα του τομέα. 
Στην αξιολόγηση του προγράμματος "Αγροτική Ανάπτυξη- Ανασυγκρότηση της υπαίθρου 200-2006" αναφέρεται επί λέξει: "Η εξέταση σε όρους εκροών και επιπτώσεων αναδεικνύει το ουσιαστικό πρόβλημα του προγράμματος που είναι η έλλειψη πόρων. Αν συνυπολογιστεί και το γεγονός ότι σημαντικό τμήμα των πόρων θα καλύψει ειλημμένες υποχρεώσεις από το Β' ΚΠΣ διαφαίνεται ότι οι διατιθέμενοι πόροι είναι ανεπαρκείς σε σχέση με το μέγεθος και την οξύτητα των προβλημάτων. 
Υπήρξε σημαντική υστέρηση στην υλοποίηση των έργων εγγείων βελτιώσεων και εκμετάλλευσης των επιφανειακών υδατικών απορροών κατά το Β' ΚΠΣ. 
Η χρηματοδότηση των επενδύσεων στις γεωργικές εκμεταλλεύσεις είναι χαμηλότερη στο Γ' ΚΠΣ απ' ό,τι στο Β' ΚΠΣ. Αυτό αντανακλάται στον περιορισμένο σχετικά αριθμό επενδύσεων που θα χρηματοδοτηθούν στο Γ' ΚΠΣ σε σχέση με το Β'.
Η εξισωτική αποζημίωση στα πλαίσια του Β' ΚΠΣ αντιμετώπισε προβλήματα που σχετίζονται με τη δυνατότητα κάλυψης των δικαιούχων για το σύνολο της περιόδου 1994-1999. Το πρόβλημα παρουσιάστηκε λόγω της ανεπάρκειας των πόρων που διατέθηκαν σε σχέση με τις ανάγκες του τομέα. 
Το ποσό που διατέθηκε για την κάλυψη των περιβαλλοντικών αναγκών της χώρας στο Β' ΚΠΣ ήταν εντελώς ανεπαρκές. 
Το 45% περίπου των κονδυλίων του Γ' ΚΠΣ για τη γεωργία απορροφώνται στα προγράμματα της πρόωρης συνταξιοδότησης και της εξισωτικής αποζημίωσης.
Ακολουθείται η ίδια πολιτική διαχείρισης με αυτή του Β' ΚΠΣ, αφού στην ουσία οι κύριοι άξονες του προγράμματος είναι συνέχεια αυτών του προηγουμένου. Η πολιτική αυτή δεν επέφερε καμία ουσιαστική βελτίωση της ανταγωνιστικότητας με αποτέλεσμα τη σημαντική μείωση των εξαγωγών, ενώ τόσο το μέγεθος όσο και η σύνθεση της παραγωγής παρέμειναν στάσιμα. 
Γεωργία και περιβάλλον. Διαχειριστήκατε τόσα λεφτά για τη γεωργία, αλλά από τα αποτελέσματα της αγροτικής σας πολιτικής προκύπτει ότι ο αγροτικός πληθυσμός της υπαίθρου και το περιβάλλον είναι οι μεγάλοι χαμένοι. Η ύπαιθρος ερημώνεται και οι αγρότες μεταναστεύουν στα αστικά κέντρα αυξάνοντας τα ποσοστά ανεργίας. Εγκαταλείφθηκαν κυρίως οι ορεινές και προβληματικές περιοχές της παραδοσιακής γεωργίας.
Το περιβάλλον είναι σήμερα ο μεγαλύτερος χαμένος του "εκσυγχρονισμού" της ελληνικής γεωργίας. Στις πεδινές περιοχές η ρύπανση, η διάβρωση, η εξάντληση των υδάτινων πόρων εξελίχθηκαν περίπου ανεξέλεγκτα. Στις ορεινές περιοχές εντάθηκαν η υπερβόσκηση, η διάβρωση και βέβαια οι εμπρησμοί, η αυθαίρετη δόμηση και η εγκατάλειψη παραδοσιακών γεωργικών συστημάτων. 
Εκ των πραγμάτων αποδεικνύεται ότι επί σειρά ετών ασκήθηκε αντιπεριβαλλοντική πολιτική και το ερώτημα είναι, έχει έστω και τώρα γίνει αυτό κατανοητό, ώστε να αλλάξει άμεσα η εθνική μας αγροτική πολιτική; Το σημαντικότερο από όλα αυτά είναι η μεγάλη ώθηση που πρέπει να δοθεί από την εθνική μας αγροτική πολιτική στη βιολογική γεωργία και στη συναφή με αυτήν κτηνοτροφία. 'Ολοι μιλούν για το συγκριτικό πλεονέκτημα της χώρας μας στην ανάπτυξη της βιολογικής γεωργίας και της κτηνοτροφίας και στην ανάγκη να αποτελέσουν αυτές το όχημα μιας διαφορετικής, φιλικής προς το περιβάλλον παραγωγικής διαδικασίας.
'Όμως, σήμερα μόνο το 0,60% των συνολικών εκτάσεων καταλαμβάνουν οι βιολογικές καλλιέργειες και το ιδιαίτερα ανησυχητικό είναι ότι η Κυβέρνηση προγραμματίζει στην επόμενη πενταετία την ένταξη του εξαιρετικά μικρού ποσοστού του 0,2% δηλαδή εβδομήντα χιλιάδων στρεμμάτων και έτσι η χώρα μας δεν έχει περιθώρια ανάπτυξης αυτού του τομέα. 
Σήμερα επανήλθε πάλι το μεγάλο θέμα των μεταλλαγμένων προϊόντων. Δεν μου φθάνει ο χρόνος να αναφερθώ. 'Εχουμε αναφερθεί πολλές φορές σ' αυτό, έχουμε καταθέσει στην επιτροπή της Βουλής "αποτίμηση της τεχνολογίας" ένα πόρισμα για τα γενετικά τροποποιημένα προϊόντα, το οποίο κάποτε, κύριε Υπουργέ, θα πρέπει να το δείτε για να καταλήξουμε σε μία σειρά μέτρων και αποφάσεων. Εμείς τα θέλαμε να απαγορευθεί αυτήν τη στιγμή η χρήση τους. Εν πάση περιπτώσει θα πρέπει να δημιουργήσουμε ένα πλαίσιο, γιατί αυτό το θέμα είναι πάρα πολύ σοβαρό και δεν έχει λυθεί. 
Τα όργανα και οι θεσμοί που θα υπηρετήσουν τη ζητούμενη εθνική πολιτική. Πρώτα και κύρια είναι το Υπουργείο Γεωργίας.
Και σας θέτουμε εξαρχής το ερώτημα: Το Υπουργείο Γεωργίας εξυπηρετεί με τις αλλαγές που προωθείτε σήμερα την ανάγκη μιας νέας εθνικής αγροτικής πολιτικής ή μήπως κάτω από τις διακηρύξεις για "θεσμικές τομές, νέους μηχανισμούς" κατεδαφίζει σταδιακά τους μηχανισμούς, διαλύει τις υπηρεσίες και υπακούει σε θεσμικές αλλαγές που απομακρύνουν το δημόσιο χαρακτήρα και δημόσιο συμφέρον; 
Παρακολουθούμε με ανησυχία τις αλλαγές αυτές και όχι μόνο εμείς, αλλά και οι φορείς των αγροτών, όπως και οι εργαζόμενοι στο Υπουργείο. 
Τα αποτελέσματα των μέχρι τώρα αλλαγών δίνουν πλέον μια σαφή εικόνα των επιδιώξεων του Υπουργείου. Να μην έχει την ευθύνη άσκησης της αγροτικής πολιτικής. 
Καταργεί και ιδρύει Οργανισμούς με τη μεγαλύτερη ευκολία χωρίς σύνδεση μεταξύ τους και κατακερματίζει τις επιστημονικές και διοικητικές δυνάμεις του με αναγκαστικές μετατάξεις. 
Υπό αυτούς τους όρους, πώς είναι δυνατόν να εφαρμοστούν προγράμματα αγροτικής πολιτικής είτε κοινής οργανώσεως αγοράς είτε έργα αναδιαρθρώσεων, χωρίς εντολές και επιτελικές αποφάσεις, όταν η κεντρική διοίκηση αποκόπτεται στην ουσία οργανικά από την περιφέρεια;
Το Υπουργείο Γεωργίας έφθασε να έχει σήμερα χιλιάδες κενές οργανικές θέσεις και οι πρόσφατες προσλήψεις αφορούν κυρίως εποχιακούς υπαλλήλους και ελάχιστους, σε σχέση με τις ανάγκες, μόνιμους. 
Τον Απρίλιο του 2000 στη Βουλή ο κύριος Υπουργός μίλησε για το νέο οργανόγραμμα του Υπουργείου. Δεν υπάρχει ακόμη τίποτε, ενώ εξακολουθεί να παραμένει η σύγχυση για τις αρμοδιότητες και στον τομέα της γεωργίας, που θα μεταφερθούν στη Νομαρχιακή Αυτοδιοίκηση και στη Γενική Γραμματεία Περιφέρειας και αντίστοιχα για τη σύνθεση και το περιεχόμενο του έργου που θα αναλάβουν οι υπηρεσίες των δύο αυτών βαθμίδων. 
Σε καμία περίπτωση όμως με οποιαδήποτε τέτοιο οργανόγραμμα που θα επιλέξετε εμείς δεν θα συμφωνήσουμε. Αυτό σε καμία περίπτωση δεν σημαίνει για μας ότι οι Εθνικοί Εξειδικευμένοι Οργανισμοί που απέδωσαν σημαντικά πρέπει να διαλυθούν. Δεν πρέπει να απορροφηθούν από άλλα σχήματα, αντίθετα πρέπει να συνεχίσουν να παρέχουν την επιστημονική και τεχνική τους υποστήριξη στα θέματα των τομέων δράσης τους. 
Για να δούμε μερικά παραδείγματα από τους Οργανισμούς που ιδρύθηκαν σήμερα και που κατήργησαν άλλους πολύ σημαντικούς στο παρελθόν. 
Ο ΟΠΕΚΕΠΕ. Οργανισμός για τη διαχείριση των κοινοτικών ενισχύσεων. Ιδρύθηκε το 1998, έχει εξαγγελθεί πολλές φορές η έναρξη λειτουργίας του, τώρα λέγεται ότι θα αρχίσει να λειτουργεί από την 1η Ιουλίου. Ήταν δημοσίου δικαίου με τον αρχικό νόμο, μετατράπηκε με τροποποίηση του νόμου, σε ιδιωτικού δικαίου, που λειτουργεί κάτω από κανόνες ιδιωτικής οικονομίας. Προέβλεπε χίλιες επτακόσιες θέσεις προσωπικό, θα λειτουργήσει με περίπου τριακόσιες. 
Ο ΟΠΙΛΟΓ. Οργανισμός για τη πιστοποίηση των λογαριασμών του Γεωργικού Ταμείου. Δημιουργήθηκε το 1998. Ήταν ο μόνος που πραγματικά επιβάλλονταν και από την κοινοτική νομοθεσία να γίνει. Δυο σελίδες καταλάμβανε η εισηγητική έκθεση της δημιουργίας του με κύριο στοιχείο την ανεξαρτησία του Οργανισμού από την κεντρική διοίκηση και την είσπραξη των διάφορων καταλογισμών. Όχι μόνο δεν λειτούργησε, αλλά τώρα καταργείται κιόλας με το νομοσχέδιο-σκούπα που είναι υπό κατάθεση. 
Ο Οργανισμός Γεωργικής Επαγγελματικής Εκπαίδευσης. Λειτουργεί υποτίθεται και μάλλον είναι δυσδιάκριτο το έργο του. 
Η Εταιρεία "Αγρογή Α. Ε.". Δημιουργήθηκε το 1998 με στόχο να παρέμβει στην αγορά αγροτικής γης. Δεν λειτουργεί βέβαια. Το κράτος πρέπει να καταθέσει το κεφάλαιό της. Στο νομοσχέδιο-σκούπα τροποποιούνται βασικές διατάξεις του νόμου του.
Οι ενδιάμεσοι φορείς. Είναι ο νέος θεσμός που δημιουργείται με το νομοσχέδιο - σκούπα. Τι θα κάνουν; Θα αναλάβουν την τεχνική στήριξη στον αγροτικό χώρο και την εφαρμογή κοινοτικών προγραμμάτων; Είναι μεγάλα ερωτήματα.
Βασικός μοχλός ανάπτυξης και εργαλείο στήριξης του Αγροτικού Τομέα υπήρξε επί σειρά ετών η Αγροτική Τράπεζα. Σήμερα με την επιχειρούμενη ανασυγκρότησή της ουσιαστικά απομακρύνεται σταδιακά από τον αγροτικό τομέα και μετατρέπεται σε Εμπορική Τράπεζα. Άλλωστε η μετοχοποίησή της αποτελεί κατά βάση το πρώτο στάδιο ιδιωτικοποίησής της. 
Για μας είναι ανάγκη η ενίσχυση της έρευνας στον αγροτικό τομέα.
Η Κυβέρνηση συχνά αναφέρεται στην ποιότητα των αγροτικών προϊόντων σε μια ανταγωνιστική γεωργία που θα ανταποκριθεί στις νέες συνθήκες. Τα πράγματα, όμως με την έρευνα είναι απογοητευτικά. Έχουμε κάνει και σχετική ερώτηση. Δεν θα αναφερθώ περισσότερο σ' αυτό.
Το Μητρώο Αγροτών, σημαντικό εργαλείο στην άσκηση αγροτικής πολιτικής, είναι στο σημείο μηδέν με ευθύνη του Υπουργείου Γεωργίας.
Για τον ΕΛΓΑ, που για εμάς είναι πολύ σημαντικό εργαλείο για την άσκηση αγροτικής πολιτικής, αυτήν τη στιγμή προωθούνται ρυθμίσεις, των οποίων τα βάρη θα τα επωμισθούν οι αγρότες για την ασφάλιση της παραγωγής τους σε ιδιωτικές εταιρείες. Επειδή δεν μου φτάνει ο χρόνος, ίσως στη δευτερολογία μου να αναφερθώ σ' αυτό.
Μακροχρόνια, λοιπόν, και σύνθετα τα προβλήματα των αγροτών και της ελληνικής γεωργίας, που δεν εξαντλούνται σε είκοσι λεπτά. Μεγάλο διαπιστώνεται το έλλειμμα μιας εθνικής αγροτικής πολιτικής επίλυσής τους. Μάλιστα σήμερα είναι ακόμη μεγαλύτερο. Το παρελθόν ήταν δύσκολο, το μέλλον είναι ακόμη δυσκολότερο. Αυτό γιατί στην Ευρωπαϊκή Ένωση με το πρόσχημα της διεύρυνσης προς τις άλλες χώρες θα υιοθετούνται και θα προωθούνται πολιτικές που μεταβάλλουν τις βασικές αρχές της ίδρυσής της, που περιορίζουν το όραμα της Ενωμένης Ευρώπης σε πλαίσια σχεδόν αποκλειστικά "οικονομίστικα" και "εμπορικά". Θα υποβαθμίζονται έτσι, θα αποδυναμώνονται και θα τίθενται σε δεύτερη μοίρα οι προτεραιότητες, που θα ενδυνάμωναν την οικονομική και κοινωνική συνοχή.
Για τις ανάγκες της Ένωσης στη σημερινή της σύνθεση, ανάγκες που οφείλονται σε περιφερειακές διαφορές των οποίων η εξάλειψή τους καθυστερεί, θα διατίθενται για διαρθρωτικές παρεμβάσεις συνεχώς λιγότεροι πόροι. 
Η κύρια όμως μεταβολή επιδιώκεται να γίνει στη "φιλοσοφία", αλλά και στις πρακτικές που αφορούν στην Κοινή Αγροτική Πολιτική. Πρόκειται βέβαια για μια μεταβολή που ξεκίνησε τα προηγούμενα χρόνια με τις διαδοχικές αναθεωρήσεις της Κ.Α.Π., με τα συμφωνηθέντα πλαίσια της GATT και της ΠΟΕ.
Είναι μια μεταβολή προς την κατεύθυνση της "φιλελευθεροποίησης" της γεωργίας, της αντιμετώπισής της σαν μια εμπορική δραστηριότητα που υπόκειται στους νόμους της ελεύθερης αγοράς. Ο αγροτικός τομέας αντιμετωπίζεται πλέον ως τομέας στον οποίον εφαρμόζονται οι εμπορικοί κανόνες με τον ίδιο τρόπο που εφαρμόζονται στο βιομηχανικό και το βιοτεχνικό. 
Όπως καταλαβαίνετε, για τη χώρα μας οι συνθήκες αυτές θα είναι ακόμη δυσμενέστερες.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο συνάδελφος κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κυρία Πρόεδρε, ο πρωτογενής τομέας δοκιμάζεται στη χώρα μας. Ειδικότερα στην περιοχή της πρωτεύουσας με το ρυθμιστικό σχέδιο του 1985, ετέθησαν οι στόχοι να ενισχυθεί η γεωργία, να ανασχεθεί η βιομηχανική δραστηριότητα και η διόγκωση των οικονομικών δραστηριοτήτων. 
Σήμερα, δεκαπέντε χρόνια μετά, όχι απλώς δεν επετεύχθησαν οι στόχοι, αλλά η Αττική και μάλιστα η γεωργική γη της Αττικής, εξελίσσεται αντίθετα προς τους στόχους και συρρικνώνεται. Οι απομένουσες αγροτικές εκτάσεις στη δυτική Αττική είναι τριακόσια τετραγωνικά χιλιόμετρα και υπάρχουν άλλα διακόσια σε αγρανάπαυση. Επίσης τριακόσια τετραγωνικά χιλιόμετρα είναι η έκταση που έχει μείνει στην ανατολική Αττική στην περιοχή των Μεσογείων.
Ενδεικτικό στοιχείο για το ρυθμό μείωσης της αγροτικής γης τα τελευταία χρόνια είναι ότι στο Θριάσιο Πεδίο το 1976 ήταν εβδομήντα έξι τετραγωνικά χιλιόμετρα η γεωργική γη, το 1990 μειώθηκε στα σαράντα τέσσερα λόγω ανάπτυξης της βιομηχανίας και σήμερα είναι στα τριάντα λόγω ανάπτυξης του τριτογενούς τομέα και χωροθέτησης εμπορευματικών δραστηριοτήτων.
Αντίστοιχη εικόνα υπάρχει και στην ανατολική Αττική, όπου η χωροθέτηση του νέου αεροδρομίου των Σπάτων εκτάσεως δεκαέξι χιλιάδων τετραγωνικών χιλιομέτρων και ο μη καθορισμός χρήσεων γης σε όλη την περιβάλλουσα περιοχή έχει οδηγήσει σε υψηλούς ρυθμούς εξαφάνισης της γεωργικής γης. 
Ο οργανισμός της Αθήνας επισημαίνει ότι η κατάσταση κινδυνεύει να χαρακτηριστεί μη αναστρέψιμη. Δυστυχώς, το Υπουργείο Περιβάλλοντος με τη γνώμη και του Υπουργείου Γεωργίας μεθοδεύει ρυθμίσεις μέσω προεδρικού διατάγματος για τη ζώνη Μεσογείων, όπου θα επιτρέψει την κατάτμηση της γεωργικής γης με όριο αρτιότητας κάτω των δέκα στρεμμάτων, αν και είναι γνωστό ότι τα τελευταία χρόνια έχουν ενταχθεί στο σχέδιο πόλης εξήντα τετραγωνικά χιλιόμετρα και είναι υπό ένταξη άλλα τριάντα περιοχής κυρίως γεωργικής γης. 
Στην Αττική υπάρχει σοβαρό πρόβλημα έλλειψης νερού για άρδευση. Στην περιοχή των Μεγάρων μέχρι σήμερα αντλούνταν δύο εκατομμύρια κυβικά μέτρα το χρόνο. Πριν είκοσι χρόνια το βάθος των γεωτρήσεων ήταν μέχρι εκατό μέτρα. Σήμερα, το 2001, κυμαίνεται μεταξύ διακοσίων πενήντα και τριακοσίων μέτρων.
Στο θριάσιο Πεδίο αντλούνται δύο εκατομμύρια κυβικά μέτρα υπογείων νερών για τη βιομηχανία και άλλα δέκα εκατομμύρια για τη γεωργία. Ο υδροφόρος ορίζοντας κατεβαίνει με ένα ρυθμό είκοσι πέντε εκατοστών ετησίως. Στο Μαραθώνα η κάθοδος του υδροφόρου ορίζοντα στην εικοσαετία 1980-2000 είναι εβδομήντα έως εκατό μέτρα. Αποτέλεσμα αυτής της εξαντλητικής απορρόφησης υπόγειων νερών είναι η σταδιακή εναλάτωση του υδροφόρου ορίζοντα. Στο Θριάσιο Πεδίο η θάλασσα έχει εισχωρήσει έως πέντε χιλιόμετρα, ενώ στην ανατολική Αττική και ειδικότερα στην περιοχή του Μαραθώνα μέχρι δέκα χιλιόμετρα.
Η υφαλμύρωση έχει ενταθεί τα τελευταία χρόνια. Είναι μη αναστρέψιμο φαινόμενο και δημιουργεί συνθήκες ερημοποίησης. Αυτό σε συνδυασμό με την ανομβρία που παρατηρείται τα τελευταία χρόνια, έχει οδηγήσει σε έλλειψη επαρκούς ποσότητας νερών. Ταυτόχρονα καταδεικνύει την απουσία πολιτικής διαχείρισης των υδατίνων πόρων. Ειδικά στην Αττική απουσιάζουν οι υδατοδεξαμενές στους πρόποδες των ορεινών όγκων, που θα μπορούσαν να ανακουφίσουν και σε μεγάλο βαθμό να επιλύσουν το πρόβλημα. 
Και μπορεί μεν για όλη τη χώρα ο Απρίλιος να ήταν ένας ιδιαίτερα βροχερός μήνας και οι ταμιευτήρες του Ταυρωπού και του Αλιάκμονα, που εξυπηρετούν την ευρύτερη γεωργική περιοχή να έχουν αποθέματα, αλλά στην Αττική το πρόβλημα είναι οξυμμένο, διότι εκτός των άλλων υπάρχει και σοβαρή ρύπανση του υδροφόρου ορίζοντα. 
Έτσι σαν αποτέλεσμα όλων των πιο πάνω παραγόντων, στη δυτική Αττική έχουμε μείωση της παραγωγής σιτηρών κατά 35%. Ενώ μέχρι σήμερα η Ελευσίνα ήταν γνωστή για την καλλιέργεια του σιταριού, σήμερα δεν υπάρχει σιτάρι ορατό όχι μόνο διά γυμνού οφθαλμού, αλλά ούτε διά μικροσκοπίου. Στην ανατολική Αττική η απόδοση των αμπελώνων έχει περιοριστεί κατά 50%. Ο ιστορικός αμπελώνας της Αττικής, από τον οποίο ζουν δέκα χιλιάδες οικογένειες, καλλιεργώντας εκατόν δεκατρία τετραγωνικά χιλιόμετρα -έχουν το 1/6 της αμπελοκαλλιέργειας στη χώρα μας- έχει συρρικνωθεί. Πέρυσι τρυγήθηκαν τα μισά σταφύλια. Το μέλλον είναι αβέβαιο. 
Κύριε Υπουργέ, δεν μπορούμε να αφήνουμε πλέον τη χώρα μας και τον πρωτογενή τομέα στη μοίρα τους. Οφείλουμε να ασκήσουμε ενεργητικές πολιτικές έναντι των αμυντικών πολιτικών, δηλαδή της χρησιμοποίησης επιδοτήσεων και αντισταθμιστικών ωφελημάτων για την αντιμετώπιση των δυσμενών επιπτώσεων. Μια τέτοια ενεργητική πολιτική σήμερα δεν είναι ορατή από την πλευρά του Υπουργείου Γεωργίας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, έντεκα μαθητές και έξι συνοδοί δάσκαλοι του Δημοτικού Σχολείου Αγίου Δημητρίου Καρύστου Ευβοίας και τριάντα επτά μαθητές και δύο συνοδοί δάσκαλοι από το 8ο Δημοτικό Σχολείο Πετρούπολης.
Τους καλωσορίζουμε στο Κοινοβούλιο.
(Χειροκροτήματα)
Θα ήθελα να εξηγήσω στα παιδιά ότι σήμερα συζητάμε επερώτηση του Συνασπισμού της Αριστεράς και της Προόδου προς τον Υπουργό Γεωργίας και γι' αυτό παρευρίσκονται στην Αίθουσα μόνον οι επερωτώντες Βουλευτές, οι Κοινοβουλευτικοί Εκπρόσωποι των κομμάτων και ο κύριος Υπουργός.
Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Λόγω έλλειψης χρόνου, θα αναφερθώ μόνο σε ένα προϊόν της γεωργίας μας, το βαμβάκι. Όλοι ξέρουμε την τεράστια στρατηγική σημασία του για την αγροτική παραγωγή της χώρας μας, αλλά και για τη ζωή και το μέλλον ολόκληρων περιοχών και κυρίως της Θεσσαλίας. 
Κύριε Υπουργέ, σας λέω ευθέως ότι ειδικά η πολιτική που ακολουθείτε για το βαμβάκι είναι απολύτως καταστροφική, για να μην πω εγκληματική για το ίδιο το προϊόν και για δεκάδες χιλιάδες μικροπαραγωγούς. Θα έπρεπε όλες οι προσπάθειές σας προς την Ευρωπαϊκή ΄Ενωση να κατατείνουν στο να αυξήσετε την ελάχιστη εγγυημένη τιμή του προϊόντος.
Να μειώσετε το συντελεστή υπευθυνότητας ο οποίος είναι πανύψηλος και να αυξήσετε κυρίως το πλαφόν που στηρίζεται από την Ευρωπαϊκή Ένωση το ποσοστό των επτακοσίων ογδόντα χιλιάδων τόνων βαμβακιού το οποίο είναι πάρα πολύ μικρό. 
Και όλα αυτά θα είχατε πάρα πολύ δίκιο να τα υπερασπιστείτε και να τα παλέψετε γιατί είναι γνωστό ότι το βαμβάκι είναι ελλειμματικό προϊόν στην Κοινότητα και γιατί έχει τεράστια σημασία για την αγροτική μας παραγωγή. Και όμως, αντί να πράξετε αυτό και σεις και οι προκάτοχοί σας και η Κυβέρνηση συνολικά, και να κινηθείτε σ' αυτήν την κατεύθυνση, έχετε απολύτως συμβιβαστεί με τη σημερινή κατάσταση και σκάβετε στην κυριολεξία τον λάκκο των παραγωγών. Τι έκανε ο προκάτοχός σας και τι κάνετε και σεις; Αποδέχεστε ότι πρέπει να περιοριστεί η καλλιέργεια του βαμβακιού και ότι πρέπει να μειωθούν οι καλλιεργητικές εκτάσεις, τάχα, γιατί η καλλιέργεια του βαμβακιού είναι βλαπτική στο περιβάλλον και έχει αρνητικές συνέπειες για την ποιότητα της ζωής στην περιφέρεια. Και ακολουθείτε εδώ και χρόνια και ο προκάτοχός σας και σεις, μια πολιτική διοικητικού περιορισμού των καλλιεργησίμων εκτάσεων του βαμβακιού. 
Αυτή η πολιτική είναι καταστροφική, απαράδεκτη αλλά και ανεδαφική γι' αυτό δεν εφαρμόζεται κιόλας. Διαμορφώνει μια διαχωριστική γραμμή στους αγρότες που δημιουργεί νέους τσιφλικάδες από τη μια και καταστρέφει χιλιάδες μικροκαλλιεργητές του βαμβακιού. 
Σας έχουν καταγγείλει όχι μόνο οι αγροτικοί φορείς ομόφωνα, γι' αυτούς τους διοικητικούς περιορισμούς αλλά και η Ευρωπαϊκή Ένωση. Σας στέλνει κατηγορούμενους στο Ευρωπαϊκό Δικαστήριο για μια πολιτική που ενώ είναι αντιαγροτική, θα κληθούμε να πληρώσουμε και από πάνω.
Και ενώ ακολουθείτε αυτήν την πολιτική που μόνο ταφόπετρα μπορεί να είναι για το βαμβάκι, δεν διαπραγματεύεστε στην Κομισιόν για καλύτερους όρους όπως σας είπα στην αρχή συνολικά για τη βαμβακοπαραγωγή. 
Τι πρότεινε το 1999, κύριε Υπουργέ, η Κομισιόν για την αναθεώρηση του κανονισμού; Η πρόταση προέβλεπε τη διατήρηση της ίδιας εθνικής ποσόστωσης, την ίδια εγγυημένη τιμή, δυνατότητα περιορισμού στην έκταση μόνο για συγκεκριμένες περιοχές που πιθανόν παρουσιάζουν προβλήματα ρύπανσης ή έλλειψης νερού και στη βάση συγκεκριμένων προγραμμάτων και όχι γενική σε όλη την Ελλάδα όπως επέβαλε το Υπουργείο σας. Και ταυτόχρονα, καθιστούσε το καθεστώς ακόμα δυσμενέστερο, προτείνοντας αύξηση κατά 20% του συντελεστή συνυπευθυνότητας. 'Ηταν μια απολύτως απαράδεκτη πρόταση και αντί να ξεσηκώσετε και τις πέτρες ακόμα, να εναντιωθείτε σ' αυτήν την πρόταση της Κομισιόν, συνυπογράψατε έναν κανονισμό αναθεώρησης της αγοράς του βαμβακιού ο οποίος είναι ακόμα δυσμενέστερος και από την πρόταση της Κομισιόν, κατά πρωτοφανή τρόπο για τα δεδομένα της Ευρωπαϊκής Επιτροπής και τα δεδομένα των ελληνικών κυβερνήσεων. Γιατί αυτό που συνυπογράψατε είναι, δυστυχώς, ακόμα χειρότερο και από την πρόταση της Κομισιόν, και θα έχει ως δραματική συνέπεια να έχουμε μειώσεις τουλάχιστον κατά 70% των τιμών, έναντι 50% που ίσχυαν με τον προηγούμενο κανονισμό.
Αυτά είναι πρωτοφανή και απαράδεκτα, κύριε Υπουργέ, και θα έχουν δυσμενέστατες, καταστροφικές επιπτώσεις στο μέλλον. Και όχι μόνο αυτό. Για να αποποιηθείτε την ευθύνη αυτής της πολιτικής, πηγαίνετε και αναθέτετε στις νομαρχίες τώρα να εφαρμόσουν αυτό τον κανονισμό. Και αυτό το κάνετε εσπευσμένα, χωρίς να τους δίνετε ούτε δυνατότητες ούτε μέσα για να ασκήσουν αυτήν την πολιτική. Αυτό θα επιτείνει τα αδιέξοδα και τη σύγχυση. 
Επιπλέον, καταργείτε και τον Οργανισμό Βάμβακος. Μιλάμε διαρκώς για ποιότητα στις καλλιέργειες, και έρχεστε να δώσετε τη χαριστική βολή στο βαμβάκι με την κατάργηση του Οργανισμού, ο οποίος έπαιζε ένα τεράστιο ρόλο στην καλλιέργεια και ποιότητα του προϊόντος καθώς και στήριξη των τιμών.
Θέλω να μου απαντήσετε, γιατί καταργείτε τον Οργανισμό Βάμβακος και με τι τον αντικαθιστάτε; Με τις Νομαρχιακές Αυτοδιοικήσεις, που τους αναθέτετε ευθύνες και έργα χωρίς να έχουν καμία δυνατότητα να τα φέρουν εις πέρας;
Κύριε Υπουργέ, οι πατεράδες αγρότες μεγάλωσαν γιους και ανέπτυξαν την ύπαιθρο. Με την πολιτική που ακολουθείτε, της άκρατης και άκριτης φιλελευθεροποίησης στον αγροτικό κόσμο, οι γιοι αγρότες δεν θα μπορούν να θρέψουν πλέον όχι μόνο τις οικογένειές τους αλλά θα πετάνε στο δρόμο και τους πατεράδες τους. Αυτήν την πολιτική εμείς την αποδοκιμάζουμε, την καταδικάζουμε απολύτως. Υπάρχουν εναλλακτικές προτάσεις -όπως σας είπα- εναλλακτικές λύσεις και εναλλακτικοί αγώνες, που θα έπρεπε να κινηθείτε και να στηρίξετε την αγροτική μας παραγωγή. Δεν το κάνετε και έχετε τεράστια ευθύνη, είσαστε υπόλογος στον αγροτικό κόσμο, υπόλογος στον ελληνικό λαό, υπόλογος απέναντι στην προοπτική της γεωργίας μας. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Υπουργέ, υπάρχουν μερικά δεδομένα τα οποία είναι αναμφισβήτητα. 
Τα τελευταία χρόνια έχουμε καταγεγραμμένη μείωση του αγροτικού εισοδήματος, επίσης έχουμε καταγεγραμμένη μείωση των επενδύσεων, όπως επίσης έχουμε καταγεγραμμένη και μείωση των εξαγωγών των αγροτικών προϊόντων. 
Από την άλλη πλευρά, είναι πασίδηλο ότι οι αγρότες αντιμετωπίζουν μία συγκεκριμένη δύσκολη κατάσταση. 
Είμαι βέβαιος ότι επισκέπτεστε την ύπαιθρο χώρα, όπως βέβαιος είμαι ότι θα διαπιστώνετε ότι ερημώνει η ύπαιθρος. Το αγροτικό εισόδημα αδυνατεί να συγκρατήσει τον πληθυσμό της αγροτιάς στην ύπαιθρο χώρα. Και στην αγωνία μας για την αγροτική οικονομία, κύριε Υπουργέ, σας ζητάμε να προσθέσετε και την αγωνία ότι αν περαιτέρω ερημωθεί η ύπαιθρος χώρα, θα επέλθει κοινωνική ανισορροπία. Πού θα πάει αυτός ο κόσμος για να επιβιώσει; Θα μείνει η ύπαιθρος χώρα με τους υπερήλικες; 'Ετσι θα μείνει, διότι δεν υπάρχει κανένα μέγεθος που να μπορεί να συγκρατεί τις νέες γενιές των αγροτών. Και τα μεγέθη είναι συγκεκριμένα, κύριε Υπουργέ. 
Τι μέτρα πήρατε για να προωθήσετε στο πλαίσιο ενός εθνικού σχεδιασμού την αναθεώρηση της ΚΑΠ; Είναι ένα αίτημα το οποίο εκκρεμεί. Και οφείλετε να μας πείτε, γιατί καθυστερεί η πρωτοβουλία της Ελλάδας για την αναθεώρηση της ΚΑΠ. Και μάλιστα σας έχει πει ο Συνασπισμός από εξαιρετικά υπεύθυνη θέση, ότι εμείς είμαστε έτοιμοι μαζί με τις άλλες πολιτικές δυνάμεις να συμβάλουμε στο να διαμορφωθεί ένα εθνικό σχέδιο με βάση το οποίο θα εμφανιστεί η χώρα στην Ευρωπαϊκή 'Ενωση για να αναζητήσει διαδικασίες αναθεώρησης της ΚΑΠ. Γιατί πιστεύουμε ότι η υπόθεση της αγροτικής οικονομίας έχει ξεπεράσει τη δωδέκατη ώρα και ότι αν δεν ενεργοποιηθούν Κυβέρνηση, συνδικαλιστικοί φορείς, οι αγρότες και όλες οι πολιτικές δυνάμεις, η πορεία δεν θα είναι αναστρέψιμη. 
Κύριε Υπουργέ, γνωρίζετε ότι ομιλώ καλόπιστα. Οφείλει, όμως, η Κυβέρνησή σας με ένα συγκεκριμένο τρόπο να απευθυνθεί στον ελληνικό λαό και να πει, την θέλει την αγροτική οικονομία; Σε τι ποσοστό την θέλει την αγροτική οικονομία; Και αν την θέλει σε μειωμένο ποσοστό, πρέπει επίσης εκείνη την ώρα να το πει στον ελληνικό λαό, που προτίθεται να απασχολήσει όλους εκείνους που θα φύγουν από το πλαίσιο της αγροτικής οικονομίας και θα κινηθούν προς τα αστικά κέντρα. 
Δεν είναι δυνατόν για ένα τόσο σημαντικό ζήτημα να κρύβεται η Κυβέρνηση πίσω από το δάκτυλο της. Είναι μείζον εθνικό ζήτημα αυτό της αγροτικής οικονομίας, γι'αυτό σήμερα σας επερωτούμε και γι'αυτό θέλουμε την υπεύθυνη απάντησή σας. 
Σας είπαν λίγο πριν οι συνάδελφοι για την υπόθεση των υδάτων. Διαπιστώσατε στις αρχές του έτους, προεξάρχοντος του κυρίου Πρωθυπουργού, ότι υπάρχει μεγάλη υπόθεση των υδάτινων πόρων που χάνονται. Και μάλιστα ελέχθη και το χαρακτηριστικό από μεταφορά από τον ποιητή, "το μέλλον θα έχει μεγάλη ξηρασία". 
Διαχειρίζεστε περίπου το 85% των νερών της χώρας ως Υπουργείο Γεωργίας.
Τι κάνατε με αυτήν την υπόθεση; Ο φορέας τον οποίον είχατε ανακοινώσει έχει συσταθεί ή παλεύετε και πελαγοδρομείτε στη διελκυστίνδα τι χαρακτήρα θα έχει αυτός ο φορέας. Σας είπε ο κ. Αμπατζόγλου, σας είπε ο κ. Λαφαζάνης, σας λέω και εγώ ότι στο θεσσαλικό κάμπο "χτυπάνε" στα τετρακόσια μέτρα για να βγάλουν πρωτίστως μεθάνιο και μετά νερό; Είναι δυνατόν με τέτοιο υψηλό κόστος να έχουμε ανταγωνιστικό γεωργικό προϊόν; Προφανώς όχι. Και μην αναζητήσετε την ευθύνη στον οποιονδήποτε άλλον, παρά μόνο στην απουσία ενός ολοκληρωμένου κυβερνητικού σχεδιασμού για την αντιμετώπιση των προβλημάτων της αγροτιάς. 
Υπάρχουν και άλλα ζητήματα, αλλά στο πλαίσιο του χρόνου δεν έχω την δυνατότητα να αναφερθώ. Ανενεργό το Μητρώο Αγροτών. Πώς σκέπτεσθε, κύριε Υπουργέ, να το αξιοποιήσετε για να περιορίσετε την πολυαπασχόληση που πλήττει την κύρια εργασία του αγρότη;
Και περαιτέρω, αυτήν την ώρα και σε παλαιότερη συζήτηση είχαμε τη δυνατότητα να ανταλλάξουμε απόψεις -ολοκληρώνω, κυρία Πρόεδρε, ένα λεπτό θέλω- είχαμε συμφωνήσει και εσείς και εγώ ότι ένας δυναμικός κλάδος που μπορεί όχι να ισορροπήσει τα πράγματα, αλλά να εμφανισθεί και κάτι να προσθέσει, είναι ο κλάδος των βιολογικών αγροτικών προϊόντων. Το 0,7% της συνολικής παραγωγής, κύριοι συνάδελφοι, όταν οι Ιταλοί, οι Γάλλοι, οι Γερμανοί δίνουν μεγάλη προτεραιότητα, διότι θεωρούν εξαιρετικά δυναμικό αυτόν τον κλάδο. Αλλά δεν είναι δυνατόν -και ολοκλήρωσα, κυρία Πρόεδρε- χωρίς έναν ολοκληρωμένο σχεδιασμό, χωρίς να ξέρει η Κυβέρνηση ποια είναι η αφετηρία της και η τελική της στόχευση για την αγροτική οικονομία να έχουμε αποτελέσματα. Και για όλα αυτά, κύριε Υπουργέ, ως Κυβέρνηση με τη συλλογική ευθύνη, είσθε βαρύτατα εκτεθειμένοι απέναντι στον αγροτικό πληθυσμό, ο οποίος βρίσκεται σε εξαιρετικά δεινή, σε τραγική θέση, κύριοι συνάδελφοι.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο, για να απαντήσει.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρία και κύριοι συνάδελφοι, η Κυβέρνηση στα πλαίσια μιας συγκεκριμένης στρατηγικής και επεξεργασμένων πολιτικών, οι οποίες επισημοποιήθηκαν με την υποβολή τους στην Ευρωπαϊκή 'Ενωση για την κατάρτιση του τρίτου σχεδίου που ήδη έχει αρχίσει και τρέχει, έχει αποδείξει ότι και ενδιαφέρον έχει και καθημερινά επεξεργάζεται θέσεις και θέματα για τη στήριξη του πρωτογενούς τομέα παραγωγής, ο οποίος είναι η βάση πραγματικά και των άλλων τομέων παραγωγής.
Όσον αφορά το εισόδημα, το αγροτικό εισόδημα προσδιορίζεται από τρεις πηγές: Πρώτον, από τις επιδοτήσεις, δεύτερον, από τη συμπίεση του κόστους εισροών και, τρίτον, από τις εμπορικές τιμές. Και επειδή οι επιδοτήσεις δυστυχώς ή ευτυχώς αποτελούν το 40% του αγροτικού εισοδήματος, τις επιδοτήσεις αυτές μέχρι το 2006 για όλα τα προϊόντα τις διασφαλίσαμε με πόρους ενός τρισεκατομμυρίου δραχμών ετησίως. 'Αρα διασφαλίσαμε το 40% του εισοδήματος για όλην αυτή την περίοδο.
Όσον αφορά το κόστος εισροών, το κόστος παραγωγής διαμορφώνεται από σειρά παραγόντων τους οποίους και εκεί προσπαθούμε με κάθε τρόπο να συμπιέσουμε. Πρώτα απ' όλα το σημαντικότερο κόστος είναι το χρηματοοικονομικό κόστος και σήμερα βρισκόμαστε στη θέση της μείωσης της πολύ μεγάλης μείωσης, των επιτοκίων για τον αγροτικό τομέα, αφού από το 23% του 1995 έχουν σήμερα μειωθεί στο 7,5% έως 9% για τα κεφάλαια κίνησης στο 7,5% έως 8,5% για τα μεσοπρόθεσμα δάνεια, στο 6,25% για τους νέους αγρότες και στο 1% έως 6% για τα αγροτικά στεγαστικά δάνεια. Με τον ίδιο τρόπο έχει αυξηθεί η επιστροφή του ΦΠΑ αυξάνοντας το συντελεστή από 1,5% σε 2% και φυσικά έχει μειωθεί δραστικά -αυτές είναι αποφάσεις που έχουν ληφθεί, ισχύουν- η μείωση του ειδικού φόρου κατανάλωσης για το πετρέλαιο κατά 50% για την αγροτική χρήση και κατά 100% για την αλιεία και κατά 80% μείωση του ειδικού φόρου κατανάλωσης για τα θερμοκήπια, τα ξηραντήρια, τα αθλητικά συγκροτήματα κλπ.
Αλλά το ίδιο συμβαίνει και με το ηλεκτρικό ρεύμα. Το ηλεκτρικό ρεύμα 
για αγροτική χρήση έχει κόστος 11 δραχμές σήμερα για τον αγρότη, όταν έχει 27 δραχμές για τις επιχειρήσεις και 33 δραχμές η κιλοβατώρα για τα νοικοκυριά.
Όσον αφορά το τρίτο σκέλος, τις εμπορικές τιμές, εκεί δεν μπορούμε να κάνουμε τίποτα. Εκεί αυτό που μπορούμε να κάνουμε είναι να δημιουργούμε μηχανισμούς -και δημιουργούμε- ώστε να μπορέσουν τα ελληνικά αγροτικά προϊόντα να έχουν καλύτερες τιμές στις αγορές, στις εσωτερικές ή στις διεθνείς.
Πρέπει όμως να συμφωνήσουμε κάποια πράγματα. Δεν μπορούμε να λέμε ή ότι μειώθηκε το εισόδημα ή ότι αυξήθηκε το εισόδημα αυθαίρετα, όπως έκανε προχθές και η Νέα Δημοκρατία, που δήλωσε ότι μειώθηκε το αγροτικό εισόδημα κατά 8%. Και μάλιστα το δήλωσε μία εβδομάδα μετά την ανακοίνωση των στοιχείων της EUROSTAT, που έλεγε ότι το 2000 το αγροτικό εισόδημα στην Ελλάδα αυξήθηκε κατά 2,1% και από το 1995 έως το 2000 αυξήθηκε συνολικά κατά 2,2%. 
Πρέπει, λοιπόν, να συμφωνήσουμε κάποια πράγματα, διότι αυτό ανακυκλώνει μία γενικότερη αναξιοπιστία όλων μας και είναι χαρακτηριστικό ότι προχθές πάλι για τις δασικές πυρκαγιές, μετά τη σύσκεψη που έγινε γι' αυτό το θέμα και για τα νερά με τον κ. Καραμανλή, την ίδια περίπου ώρα ο παρών αγαπητός συνάδελφος κ. Νάκος μιλούσε στη Βουλή για τρία εκατομμύρια καμένα στρέμματα και ο κ. Ρουσόπουλος, το ίδιο πρωί μετά τη σύσκεψη, μιλούσε για ενάμισι εκατομμύριο στρέμματα. 
ΑΘΑΝΑΣΙΟΣ ΝΑΚΟΣ: Υπάρχουν στοιχεία. Δεν σας τα είπαν καλά, κύριε Υπουργέ.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κάποτε πρέπει να χρησιμοποιούμε -και το κάνω σαν σχόλιο για όλους μας αυτό- ακριβή στοιχεία, για να μπορούμε προς τα έξω και στα ακριβή στοιχεία να κάνουμε την κριτική μας, ότι το 2,1% είναι χαμηλό...
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Τελικά μειώθηκε ή αυξήθηκε το αγροτικό εισόδημα; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Το αγροτικό εισόδημα, σύμφωνα με τα στοιχεία της EUROSTAT που δημοσιεύθηκαν την περασμένη εβδομάδα, αυξήθηκε κατά 2,1%. 
Φυσικά δεν μπορούμε να λέμε όλα αυτά όταν είναι γνωστό ότι σε μία ακαθάριστης αξίας παραγωγή 2,9 τρισεκατομμυρίων δραχμών οι συνολικές εισροές στον αγροτικό τομέα είναι 2,3 τρισεκατομμύρια δραχμές. Ποιος δίνει 2,3 τρισεκατομμύρια δραχμές για να παράγει 2,9 τρισεκατομμύρια δραχμές; Επομένως χρηματοδοτείται επαρκώς ο αγροτικός τομέας και μέσα σε αυτά τα 2,3 τρισεκατομμύρια δεν περιλαμβάνονται οι ρυθμίσεις της Α.Τ.Ε. και πολλοί άλλοι παράγοντες. 
Το ίδιο ισχύει και για τη φορολογία. Για τους τριακοσίους εξήντα τέσσερις χιλιάδες φορολογούμενους αγρότες -και σημειωτέον ότι αγρότες, αλιείς και δασεργάτες συμμετέχουν με το 0,91% της συνολικής φορολογίας, όταν στο κόστος της συνολικής φορολογίας οι μισθωτοί έχουν το 43%- τουλάχιστον για το 2000 ακόμα και αυτό το μικρό ποσοστό μειώθηκε στο συνολικό φόρο κατά 17% όσον αφορά τα εισοδήματα του 1999. 
Κυρίες και κύριοι συνάδελφοι, δεν κατάλαβα από την επερώτηση γιατί μέμφεσθε -εσείς το λέτε αποδιοργάνωση, εμείς το λέμε αναδιάρθρωση του Υπουργείου Γεωργίας- αυτό που έχουμε ξεκινήσει. Το έχουμε ξεκινήσει προκειμένου να πάνε οι υπηρεσίες που έχουμε πιο κοντά στον αγρότη. Και για πρώτη φορά το Υπουργείο Γεωργίας υπέγραψε σύμβαση με όλους τους νομάρχες και την ΠΑΣΕΓΕΣ, για να μπορεί να λειτουργήσει το σύστημα καλύτερα. Κι ένα σύστημα θα λειτουργήσει όσο πάει πιο κοντά στον αγρότη. Φυσικά αναδιαρθρώνουμε το Υπουργείο Γεωργίας, έχουμε ανακοινώσει, έχουμε καταθέσει, εντός των ημερών δημοσιεύεται το προεδρικό διάταγμα που θέλει ένα Υπουργείο Γεωργίας επιτελικό όργανο, που θα ασχολείται μόνο με πολιτικές. Τα υπόλοιπα θέματα θα ανήκουν στις περιφέρειες, στις νομαρχίες και εντός του έτους και μέχρι το τέλος του 2001 στις διαδημοτικές συνεργασίες, ακόμα και στους αγροτικούς καποδιστριακούς δήμους. Μόνο όταν πάμε εκεί υπηρεσίες θα λειτουργήσει το σύστημα. Και εκεί θα πάει το βαμβάκι, εκεί θα πάνε όλα τα προϊόντα, εκεί θα πάει και ο καπνός και όχι σε συγκεντρωτικούς μηχανισμούς, για τους οποίους η Ευρωπαϊκή Ένωση επανειλημμένα και ιδιαίτερα για την περίοδο 1990-1993 μας έχει καταγγείλει με σκληρά λόγια για τους ελέγχους και τις όλες ατασθαλίες που έγιναν σε εκείνη την περίοδο.
Επομένως εμείς το ξεκαθαρίζουμε. Πιστεύουμε ότι ο αγροτικός τομέας της οικονομίας θα στηριχθεί στις συνεταιριστικές οργανώσεις και στην Τοπική και Νομαρχιακή Αυτοδιοίκηση και μόνο μέσα από εκεί θα πάμε κοντά στον αγρότη να τον εξυπηρετήσουμε. 
ΠΑΝΑΓΙΩΤΗΣ ΛΑΦΑΖΑΝΗΣ: Εσείς αποφασίζετε για τις τιμές;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Λαφαζάνη, σας παρακαλώ!
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Λαφαζάνη, δεν σας διέκοψα στις τόσες ανακρίβειες που είπατε για το βαμβάκι, που έδειξαν ότι αυτοί που σας συμβούλεψαν να τα πείτε δεν ξέρουν τον κανονισμό. Και όμως δεν σας διέκοψα. 
Πιστεύουμε, λοιπόν, ότι μέσα από αυτό το σύστημα της πλήρους αποκέντρωσης του Υπουργείου Γεωργίας ο νέος Οργανισμός του Υπουργείου Γεωργίας προβλέπει μείωση κατά 40% των διευθύνσεων και τμημάτων. Θα ασχοληθούμε μόνο με τα πολιτικά θέματα, μόνο με τη στρατηγική για την ελληνική γεωργία και όλα τα άλλα θέματα θα πάνε κοντά στον αγρότη, είτε αυτή η υπηρεσία λέγεται συνεταιρισμός είτε λέγεται νομαρχιακή αυτοδιοίκηση.
Όσον αφορά τους μηχανισμούς ελέγχου, αλλά και όλα τα θέματα που έχουν σχέση -και είναι και στην επικαιρότητα και θα είναι για πολλά χρόνια- με τη διατροφική κρίση που έχει ξεκινήσει, που έχει σχέση με την εντατική γεωργία, την οποία παραδοσιακά εμείς στην Ελλάδα δεν υπηρετούμε, έχουν δημιουργήσει μία σύγχυση στον καταναλωτή. 
Πρώτα-πρώτα για την ασφάλεια των τροφίμων και την υγεία του καταναλωτή έχουμε πάρει συγκεκριμένα περιβαλλοντικά μέτρα και εφαρμόζουμε συγκεκριμένους κανονισμούς για τις βιοκαλλιέργειες, τις οποίες στηρίζουμε και προωθούμε και διαθέτουμε σε διακόσιες εβδομήντα χιλιάδες στρέμματα με 22,4 δισεκατομμύρια δραχμές για τη φυτική παραγωγή και σε εξακόσιες χιλιάδες στρέμματα με 15,5 δισεκατομμύρια δραχμές ενισχύσεις για τη ζωική παραγωγή. 
Πιστεύουμε ότι με αυτά τα μέτρα που έχουμε πάρει και με την ολοκλήρωση για πρώτη φορά στον τόπο μας συγκεκριμένου Οργανισμού Πιστοποίησης Γεωργικών Προϊόντων -γιατί όλοι οι βιολογικοί οργανισμοί και οι έξι χιλιάδες βιοκαλλιεργητές που λειτουργούσαν μέχρι σήμερα, λειτουργούσαν εκτός θεσμικού πλαισίου-...... 
ΑΘΑΝΑΣΙΟΣ ΝΑΚΟΣ: Ποιο φταίει;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): .....ο οποίος λειτουργεί, πιστοποιεί βιολογικά προϊόντα με συγκεκριμένο σήμα, το οποίο απεδέχθησαν όλοι, έχουμε πλέον ένα συγκεκριμένο πλαίσιο, το οποίο φτιάξαμε και λειτουργούμε, για να μπορέσουμε να στηρίξουμε τα ελληνικά προϊόντα και φυσικά τις τιμές τους στις διεθνείς αγορές. 
Θα ήθελα να πω σε αυτό το σημείο ότι η θέση μας είναι σαφής. Εμείς δεν αρνούμαστε τη βιοτεχνολογία, δεν κυνηγάμε μάγους, θέλουμε την εξέλιξη σε αυτήν την επιστήμη και να τη στηρίξουμε με δύο όρους. Κάθε προϊόν επιρροής και επίδρασης της βιοτεχνολογίας θα πρέπει να διασφαλίζει δύο πράγματα: 
Πρώτον, την ασφάλεια για την υγεία του ανθρώπου και :
Δεύτερον, την ασφάλεια ότι δεν θα υπάρχουν αρνητικές επιδράσεις στο περιβάλλον. 
Αν αυτά τα δύο στοιχεία μπορούν να αποδειχθούν, τότε τα γενετικά τροποποιημένα προϊόντα μπορούν να κυκλοφορούν. Και ναι μεν η θέση της χώρας μας είναι ότι δεν ευνοούμε και δεν θα στηρίξουμε πολιτικές για καλλιέργειες γενετικά τροποποιημένων οργανισμών, αλλά κάπου -και γι' αυτό εγώ πήγα με δική μου πρωτοβουλία στην Επιτροπή Τεχνολογίας Αποτίμησης στη Βουλή και ήλθαν και άλλοι συνάδελφοι και μη κυβερνητικοί οργανισμοί και αναπτύξαμε το θέμα ακριβώς στην ίδια συλλογιστική που την έχει αναπτύξει, γι' αυτό το θεωρώ ως πολύ σημαντικό θέμα, και η οικονομική και κοινωνική επιτροπή, η ΟΚΕ- δεν είναι ένα απλό θέμα, δεν είναι ένα θέμα που κυνηγάμε ανεμόμυλους και να παίζουμε εμπορικά παιχνίδια και να παίζουμε διάφορα άλλα παιχνίδια, γιατί αυτά δημιουργούν σύγχυση στον καταναλωτή. Παραδείγματος χάρη, ένα σημερινό θέμα για τη συμμετοχή και την εμφάνιση από τον Τύπο ως δηλητηρίων και δηλητηριασμένων τροφίμων, επειδή ορισμένα τρόφιμα περιέχουν ουσίες που προέρχονται από γενετικά τροποποιημένα προϊόντα. Μα, το καλαμπόκι και η σόγια είναι εγκεκριμένα από την Ευρωπαϊκή Ένωση, άσχετα εάν εμείς δεν τα καλλιεργούμε στην Ελλάδα. 
Η Ευρωπαϊκή 'Ένωση δεν μιλάει για δηλητήρια ή ακατάλληλα τρόφιμα, αλλά λέει: Όταν μία ουσία, ένα προϊόν εμπεριέχει ουσίες από γενετικά τροποποιημένα προϊόντα, αυτό πρέπει να γραφεί στην ετικέτα. 
Εκεί, αν δεν το έχουν κάνει, είναι παράβαση. Αλλά δεν είναι το τρόφιμο αυτό δηλητηριασμένο, κακό, άθλιο ή άσχημο. Για να το ξεκαθαρίσουμε αυτό το θέμα. 
Η θέση της Κυβέρνησης είναι σαφής. Δεν ευνοούμε την καλλιέργεια γενετικά τροποποιημένων οργανισμών. Από την άλλη πλευρά δεχόμαστε όλες τις απόψεις της Επιστημονικής Επιτροπής της Ευρωπαϊκής Ένωσης και δεν μπορούμε να κάνουμε διαφορετικά. Παρ' όλα αυτά, η θέση της χώρας μας σ' όλες τις επιτροπές είναι αρνητική όσον αφορά την καλλιέργεια γενετικά τροποποιημένων προϊόντων και θα σας πω γιατί. 
Πρώτα απ' όλα εμείς είμαστε μια χώρα με συγκεκριμένη γη. Δεν μπορούμε να την αυξήσουμε. Και γι' αυτό, όταν ακούω για στάρια, βαμβάκια, καλαμπόκια, νομίζω ότι κάποτε πρέπει να ισορροπήσουμε, διότι για όλα αυτά που ζητάμε να καλλιεργήσουμε σε στάρια, σε βαμβάκια, σε καλαμπόκια, θέλουμε δύο Ελλάδες. Δεν γίνονται αυτά.
Από την άλλη πλευρά εμείς έχουμε στις πολιτικές μας ένα βασικό στόχο, την παραγωγή προϊόντων ποιότητας. Και όταν λέω "προϊόντων ποιότητας", εννοώ των συμβατικών προϊόντων. Δεν εννοώ μόνο τα βιολογικά. Γιατί ναι μεν στηρίζουμε και θέλουμε και διαθέτουμε πόρους και κάνουμε χιλιάδες προσπαθειών για να έχουμε πραγματικά προϊόντα από βιοκαλλιέργιες στην Ελλάδα, αλλά δεν είναι ο κύριος στόχος αυτός. Ο κύριος στόχος είναι να έχουμε ποιοτικά ανώτερα και βεβαιωμένα προϊόντα, γιατί αυτά είναι που θα πάνε στις μεγάλες αγορές και θα πετύχουν καλές τιμές. 
Και είμαστε η πρώτη χώρα στην Ενωμένη Ευρώπη που έχουμε αναγνωρίσει εβδομήντα επτά βασικά γεωργικά προϊόντα ως προϊόντα ονομασίας προέλευσης και γεωγραφικής ένδειξης. Είμαστε η πρώτη σε αριθμό προϊόντων χώρα που έχουμε αναγνωρίσει τέτοια προϊόντα. Και αυτό δείχνει την προσπάθεια την οποία καταβάλλουμε. 
Από την άλλη πλευρά μέσα στο θέμα αυτό το τεράστιο της διατροφικής κρίσης παίρνουμε όλα εκείνα τα μέτρα, που τουλάχιστον αφορούν το δικό μας κομμάτι, δηλαδή από το χωράφι -όπως λέμε- μέχρι το ράφι, για να είναι βέβαιοι οι καταναλωτές για το τι τρώνε. 
Έχουμε εκατόν τριάντα πέντε εργαστήρια που κάνουν εξακόσιες χιλιάδες αναλύσεις στη ζωική και φυτική παραγωγή ετησίως, δαπανούμε τεράστια ποσά για τις ζωονόσους και πιστεύω ότι και από όλη αυτήν την προσπάθεια αλλά και από τις διατροφικές συνήθειες των Ελλήνων καταφέραμε να είμαστε μία από τις τέσσερις χώρες που δεν έχουμε κρούσμα από σπογγώδη εγκεφαλοπάθεια των βοοειδών.
Αλλά και όταν εμφανίσθηκε ο αφθώδης πυρετός σε μας, στα βοοειδή του 'Εβρου, μέσα σε δύο μήνες καταφέραμε να κλείσουμε το θέμα χωρίς επέκταση της ασθένειας, με πλήρη έλεγχο από τους ευρωπαϊκούς οργανισμούς, όταν σε άλλες χώρες, όπως στη Μεγάλη Βρετανία, επεκτάθηκε σε επτακόσιες εστίες με εκατοντάδες χιλιάδες νεκρά και σφαγμένα ζώα. 
Αλλά προς αυτήν την κατεύθυνση κύριο στοιχείο θα αποτελέσει η διασύνδεση της γεωργίας με το περιβάλλον. Ιδιαίτερα από το 2004 και μετά είμαι βέβαιος ότι θα συσχετισθεί τόσο πολύ, ώστε κανένας παραγωγός να μην μπορεί να παράγει προϊόντα και να τα στείλει στην αγορά, αν δεν έχει σεβαστεί τους κανόνες για το περιβάλλον. Ήδη έχουμε υπογράψει την απόφαση και για τους γεωργοπεριβαλλοντικούς κανονισμούς, αλλά και την κοινή υπουργική απόφαση για τις ορθές γεωργικές πρακτικές, τις οποίες οφείλουν να ακολουθούν όλοι οι αγρότες, όταν παράγουν προϊόντα.
Κυρίες και κύριοι συνάδελφοι, ετέθη όμως και το θέμα της Κοινής Αγροτικής Πολιτικής. Εμείς υπερασπιζόμαστε και θα υπερασπιστούμε την Κοινή Αγροτική Πολιτική. Είναι η μόνη πολιτική που καταφέραμε οι Ευρωπαίοι να έχουμε. Δεν έχουμε καμία άλλη κοινή πολιτική. Μόνο αυτή έχουμε και θα την υπερασπιστούμε. Είναι γεγονός ότι η Κοινή Αγροτική Πολιτική, όταν άρχισε να γίνεται εδώ και πενήντα χρόνια, έγινε γιατί πραγματικά υπήρχε μεγάλο πρόβλημα τροφίμων στην Ενωμένη Ευρώπη. 
Παρ' όλα αυτά, επειδή άκουσα και το σχόλιο γιατί δεν έχουμε ξεκινήσει τις συζητήσεις για τη νέα ΚΑΠ, μου κάνει εντύπωση αυτό, γιατί εδώ μόλις έχει περάσει ένας χρόνος που τελειώσαμε την αγροτική πτυχή της "Ατζέντας 2000", δηλαδή την αναθεώρηση της ΚΑΠ. Και έχουν ξεκινήσει οι συζητήσεις. Και σε μας έχουν ξεκινήσει οι συζητήσεις και έχουν γίνει και ομιλίες και σε έντυπο έχουμε βγάλει τις θέσεις μας για τη νέα ΚΑΠ.
Φυσικά και μας απασχολεί το θέμα της νέας Κοινής Αγροτικής Πολιτικής. Και στη Σουηδία, πριν από ένα μήνα, στο άτυπο Συμβούλιο Υπουργών γι' αυτό μίλησα, στη Σόφια την περασμένη εβδομάδα γι' αυτό μίλησα. Συνέχεια γι' αυτό το θέμα έχουμε θέσεις και μάλιστα υπάρχει υπουργικό συμβούλιο τη μεθεπόμενη εβδομάδα ακριβώς με αυτό το θέμα, που έχει σχέση με τη νέα Κοινή Αγροτική Πολιτική. Εδώ μόλις αρχίζουμε να εφαρμόζουμε την αναθεώρηση της ΚΑΠ του 2000. Φυσικά θα πάμε στη νέα ΚΑΠ και ήδη έχω κάνει σαφή δήλωση, την οποία έχω στείλει παντού, ότι η νέα ΚΑΠ θα είναι, όπως και όλες οι συζητήσεις που έχουμε για τη διαμόρφωση πολιτικών για τα προβλήματα, αποτέλεσμα διαλόγου.
Η νέα ΚΑΠ θα διαμορφωθεί -και το δηλώνω από τώρα- από όλους, διότι πραγματικά μέσα από τη νέα ΚΑΠ έχουν προκύψει τα εξής δεδομένα: Πρώτον, το 2003 θα κλείσουν οι συζητήσεις και οι διαπραγματεύσεις στον Παγκόσμιο Οργανισμό Εμπορίου. Δεύτερον, το 2004 θα αρχίσουν οι ουσιαστικές διαδικασίες ένταξης των νέων χωρών. Το μεγαλύτερο θέμα στη διεύρυνση είναι η αγροτική πολιτική. Δεν είναι τα άλλα θέματα, τα πολιτικά ή της άμυνας ή οποιαδήποτε άλλα θέματα. Είναι η αγροτική πολιτική. Και δαπανούμε εκατοντάδες ωρών για να συζητάμε και εγώ έχω συναντήσει και προσωπικά, εκτός φυσικά από τους συναδέλφους μου της Ευρωπαϊκής Ένωσης, όλους τους Υπουργούς Γεωργίας των υπό διεύρυνση χωρών και θεωρούμε μεγάλη επιτυχία ότι το επόμενο Σαββατοκύριακο γίνεται στην Ελλάδα η Διάσκεψη των Υπουργών Γεωργίας των μεσογειακών χωρών. Αυτό δείχνει -μαζί με τις επαφές που έχουμε με τους Υπουργούς Γεωργίας των λιγότερο ανεπτυγμένων χωρών- ότι τουλάχιστον σ' αυτό που εμείς ονομάζουμε "αγροτική διπλωματία" έχουμε κάνει σημαντικότατα βήματα. Παρακολουθούμε την κατάσταση, έχουμε αναθέσει εμπειρογνωμοσύνες, έχουμε αναθέσει μελέτες σε πανεπιστήμια, μας λένε συνέχεια ποια θα είναι τα αποτελέσματα σε όλα τα σενάρια και με όλες τις παραδοχές και επομένως, τουλάχιστον όσον αφορά την ΚΑΠ, εμείς είμαστε βέβαιοι ότι, μαζί και με τις άλλες χώρες του νότου, με τις οποίες διατηρούμε άριστες σχέσεις, θα παίξουμε σημαντικό ρόλο. 
Στα πλαίσια όμως της ΚΑΠ αυτό που εμφανίζεται ως κυρίαρχο στοιχείο είναι το θέμα των επιδοτήσεων. Εγώ πιστεύω ότι οι επιδοτήσεις στα προϊόντα, ή για να το πω αλλιώς, οι επιδοτήσεις στον αγροτικό τομέα θα διατηρηθούν αν όχι και θα αυξηθούν. Εκτιμώ όμως ότι από το 2004 και μετά, όπως έγινε και με την "Αντζέντα 2000", θα μειωθεί η στήριξη στις τιμές, θα αυξηθεί η στήριξη για να έχουμε ισορροπία στο εισόδημα, αλλά ολοένα και μεγαλύτερα ποσά θα πηγαίνουν στην ανασυγκρότηση της υπαίθρου που είναι το κλειδί.
Το κλειδί δεν είναι η ανάπτυξη της γεωργίας. Το κλειδί για τόπους που έχουν μεγάλες περιφέρειες και μεγάλο αγροτικό πληθυσμό, είναι η ανάπτυξη της υπαίθρου. Διότι αυτά τα προβλήματα που δίνουν και αρνητικές εικόνες έχουν σχέση με την ανάπτυξη συνολικά της ελληνικής περιφέρειας και όχι με την ανάπτυξη της γεωργίας. 
Και είναι αυτό που λέω πάντα. Δηλαδή αν αντί για χίλιες δραχμές επιδότηση στο ένα κιλό του καπνού δώσουμε δύο χιλιάδες, θα αλλάξει τίποτα; Φυσικά όχι. Το θέμα είναι να βρούμε πόρους, να στηρίξουμε πόρους, για να κάνουμε κοινωνικά και οικονομικά μια άλλη ελληνική περιφέρεια. Και επειδή μιλάμε με ενιαίες εικόνες, θέλω να πω ότι είναι μεγάλο λάθος. Γι' αυτό και το κύριο ενδιαφέρον μας δεν είναι στη γεωργία συνολικά ως μία γεωργία, γιατί δεν υπάρχει μία γεωργία. Υπάρχουν πολλές γεωργίες. Υπάρχει η γεωργία των πλούσιων περιοχών, που παίρνουν το 73% των επιδοτήσεων, υπάρχουν όμως και οι ορεινές, ημιορεινές και νησιωτικές περιοχές, που είναι στο κέντρο του ενδιαφέροντός μας και γι' αυτό πρέπει να κάνουμε βαθιές τομές και τις κάνουμε με τις πολιτικές που ακολουθούμε, για να ενισχύσουμε αυτούς τους αγρότες που ζουν στις μειονεκτικές περιοχές. Εκεί είναι το ελληνικό πρόβλημα και δεν είναι στις υπόλοιπες περιοχές.
Σαφώς τα στοιχεία για το Β΄ Κοινοτικό Πλαίσιο Στήριξης είναι ότι κλείνει με απορρόφηση για το Υπουργείο Γεωργίας, από την πλευρά του τομέα γεωργίας, 104%, υπέρ - απορρόφηση. Και δεν θέλω να αναφέρω τώρα μια σειρά έργων. Γιατί είχαμε στόχο να εντάξουμε εννέα χιλιάδες νέους αγρότες και έχουμε εντάξει είκοσι δύο χιλιάδες νέους αγρότες. Είχαμε εκατόν πενήντα χιλιάδες σχέδια βελτίωσης στα οποία εντάχθηκαν. Υπάρχει όμως θέμα -και συμφωνώ- ότι δεν υπήρξε αυτή η εξέλιξη, παρά τις χρηματοδοτήσεις, όσον αφορά την αύξηση των επενδύσεων. Σίγουρα κάναμε βήματα. Από αρνητικές φθάσαμε να είμαστε ελάχιστα θετικοί.
Αλλά προσέξτε. Δεν μπορούμε να λέμε ότι δεν υπήρξαν πόροι. Μόνο από το 1981 έως το 1999 σε σημερινές τιμές διατέθηκαν στον αγροτικό χώρο κατευθείαν στον παραγωγό 16,5 τρισεκατομμύρια δραχμές. Αυτά γιατί υπήρχαν συγκεκριμένες βιοτικές και άλλες ανάγκες, που πραγματικά δεν κατέληξαν, έστω και ένα μέρος από αυτά, μιλάω για τις άμεσες επιδοτήσεις, σε επενδύσεις. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Αξιολογήσατε αυτές οι χρηματοδοτήσεις τι απέδωσαν;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Φυσικά τις έχουμε αξιολογήσει. 'Εχουμε αναθέσει και έχουμε στα σχέδιά μας το αναλυτικό τεύχος κόστος του αξιολογητή του Β' Κοινοτικού Πλαισίου Στήριξης που μας δίνει όλα τα δεδομένα και για όλους τους δείκτες. Φυσικά και τα έχουμε αναθέσει. Εδώ δεν ερχόμαστε να πούμε προσωπικές απόψεις. Οι απόψεις έχουν βγει μέσα από ειδικές εμπειρογνωμοσύνες που έχουν γίνει στα πλαίσια και του Β' Κοινοτικού Πλαισίου Στήριξης. Αλλά δεν μπορούμε να πούμέ ότι δεν υπήρξαν κάποια πράγματα. 
Αυτά τα χρόνια πήγαν 16,5 τρισεκατομμύρια δραχμές στον αγροτικό τομέα, όχι από επενδύσεις, όχι από ενισχύσεις γενικά, αλλά μόνο από άμεσες ενισχύσεις στα προϊόντα. Και στο κάτω-κάτω, αυτές οι τεράστιες πόλεις που έγιναν δορυφόροι της Αθήνας, δυστυχώς κατ' εικόνα και ομοίωσή της, δεν έγιναν από εφοπλιστές και πολυεθνικές. Οι χιλιάδες πολυκατοικίες σε όλες τις μεγάλες πόλεις έγιναν από αυτά τα εισοδήματα.
Κυρίες και κύριοι συνάδελφοι, για το βαμβάκι έχουν υποβάλει συνάδελφοι της Νέας Δημοκρατίας επερώτηση και ελπίζω ότι θα συζητηθεί. Δεν θα μπω στα προϊόντα. Ο συνάδελφός μου και φίλος κ. Αργύρης στην δευτερολογία ίσως αναφερθεί στα προϊόντα, διότι παρατηρώ ένα και μόνο πράγμα και δεν θα κάνω κανένα άλλο σχόλιο. Παρατηρώ ότι δεν γνωρίζουμε τους κανονισμούς. 
ΣΠΥΡΙΔΩΝ ΣΤΡΙΦΤΑΡΗΣ: Εσείς τους γνωρίζετε;
ΠΑΝΑΓΙΩΤΗΣ ΛΑΦΑΖΑΝΗΣ: Εσείς που τους γνωρίζετε, πείτε μας. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Με ρωτήσατε για όλα τα θέματα και εσείς, κύριε Λαφαζάνη, αν θέλετε, έχετε κάνει μία επερώτηση και έχετε εφτά σημεία.
ΠΑΝΑΓΙΩΤΗΣ ΛΑΦΑΖΑΝΗΣ: Αφήστε την επερώτηση.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εγώ σ' αυτά θα σας απαντήσω. Είμαι υποχρεωμένος να απαντήσω και απαντώ. Δίνω μια άλλη εικόνα για την ελληνική γεωργία πιστεύω με αυτά που λέω, αλλά ειδικά για το θέμα που θέσατε, δεν είναι έτσι όπως τα λέτε.
ΠΑΝΑΓΙΩΤΗΣ ΛΑΦΑΖΑΝΗΣ: Πείτε μας πως είναι.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Μα, δεν έχω επερώτηση για το βαμβάκι αυτήν τη στιγμή, ώστε να σας μιλήσω για το βαμβάκι. Θα συζητήσουμε για το βαμβάκι τις επόμενες μέρες. 
ΠΑΝΑΓΙΩΤΗΣ ΛΑΦΑΖΑΝΗΣ: Μα, το βαμβάκι είναι ο κορμός της γεωργίας.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Για να μιλήσω για το βαμβάκι θέλω πολύ ώρα. Πρέπει να σταματήσουν τα παραμύθια.
ΠΑΝΑΓΙΩΤΗΣ ΛΑΦΑΖΑΝΗΣ: Εμείς λέμε παραμύθια, εσείς πείτε μας ποια είναι η πραγματικότητα. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, πραγματικά μέσα σε ένα διεθνές περιβάλλον, εμείς έχουμε στόχο να υπερασπίσουμε την ΚΑΠ και θα την υπερασπίσουμε και για να διατηρηθούν οι πόροι του 44% και πλέον του κοινοτικού προϋπολογισμού, αλλά και για να ληφθούν υπόψη όλα τα θέματα τα οποία θα προκύψουν από τον ΠΟΕ και τη διεύρυνση.
'Εχουμε μπροστά μας το Γ΄ Κοινοτικό Πλαίσιο Στήριξης. Ετοιμάσαμε τις προτάσεις μας, τις απεδέχθη η ευρωπαϊκή επιτροπή, χωρίς να διορθώσει ή να αλλάξει ένα κόμα. Υπογράφηκαν από την ευρωπαϊκή επιτροπή, στις 8 Ιουνίου υπάρχει η πρώτη επιτροπή παρακολούθησης για την αλιεία και στις 20 περίπου Ιουνίου υπάρχει η πρώτη επιτροπή παρακολούθησης για τη γεωργία και φυσικά θα αρχίσουν να εκταμιεύονται για τα ειδικά προγράμματα. Γιατί πρέπει να σας πω ότι από το Γ΄ Κοινοτικό Πλαίσιο Στήριξης μόνο το δικό μας Υπουργείο έχει εκταμιεύσει εκατό δισεκατομμύρια (100.000.000.000) δραχμές σε σίγουρα επιλέξιμα έργα, κυρίως αρδευτικά έργα και επομένως, έχουμε απορροφήσει πόρους από το Γ΄ Κοινοτικό Πλαίσιο Στήριξης.
Το Γ΄ Κοινοτικό Πλαίσιο Στήριξης είναι μία μεγάλη ευκαιρία γιατί μέσα από αυτό μας δίνεται η δυνατότητα να έχουμε πόρους για όλα αυτά και κυρίως για τη διαχείριση των υδατικών πόρων και τις υποδομές, για την ποιότητα, γιατί το νερό είναι η πρώτη μας πολιτική στο Υπουργείο Γεωργίας. 
Δεύτερον -και πολύ σωστά είπατε, για να μιλάμε πάντα σύμφωνα με τα στοιχεία της EUROSTAT που δημοσιεύθηκαν προχθές- η γεωργία στην Ελλάδα καταναλώνει το 87,6% των νερών της χώρας. Επομένως, έχουμε μία μεγάλη ευθύνη και γι' αυτό κοντά στα φράγματα και τις λιμνοδεξαμενές που έχουν γίνει, θα υπάρξει μέχρι τις 17 Ιουνίου, όπου θα γιορτάσουμε την παγκόσμια ημέρα κατά της ερημοποίησης, ένα πλήρες μεσοχρόνιο και μακροχρόνιο σχέδιο, το οποίο και θα παρουσιάσουμε στην ειδική αυτή εκδήλωση.
Κυρία και κύριοι συνάδελφοι, όσοι υπηρετούμε τον αγροτικό τομέα της οικονομίας για πολλά χρόνια ξέρουμε και τα ελλείμματα, ξέρουμε και τα προβλήματα. Και όπως είπα είναι τελείως διαφορετικά στις πολλές ελληνικές γεωργίες. Είναι άλλα στις μειονεκτικές περιοχές, άλλα στις ορεινές, άλλα στις νησιωτικές περιοχές. Και με πολλές δράσεις προσαρμοσμένες στο κάθε επίπεδο γεωργίας είμαστε βέβαιοι, ότι με τους εθνικούς και κοινοτικούς πόρους, θα καταφέρουμε πάρα πολλά από αυτά τα ελλείμματα να τα καλύψουμε. Υπάρχουν, όμως, και ορισμένα θέματα για τα οποία θα τρέξουμε και μάλιστα μέσα στο χρόνο. Είναι το θέμα της πλήρους αλλαγής της νομοθεσίας για την εμπορία των αγροτικών προϊόντων. Μέχρι το τέλος του χρόνου μέσα από την επιτροπή που έχουμε συστήσει με το Υπουργείο Ανάπτυξης και το Υπουργείο Οικονομικών, θα φέρουμε πλήρες σχέδιο με πειθαρχίες, γιατί ήδη έχουμε δημοσιεύσει ειδικά για τα οπωροκηπευτικά το νέο μητρώο των εμπόρων οπωροκηπευτικών, αλλά θέλουμε να φέρουμε ένα πλήρες σχέδιο γιατί αυτή είναι μία από τις μεγάλες πληγές, από τα μεγάλα προβλήματα του αγροτικού χώρου. 
Το δεύτερο μεγάλο έλλειμμα είναι το έλλειμμα της γνώσης και της πληροφόρησης και όχι μόνο μέσα από τον Οργανισμό ΔΗΜΗΤΡΑ που κάναμε. Πρέπει να σας ανακοινώσω ότι μετά από ενάμιση χρόνο πεισματικών αγώνων του Υπουργείου Γεωργίας, καταφέραμε να εγκριθεί επιτέλους το πληροφοριακό σύστημα και το δορυφορικό ψηφιακό αγροτικό κανάλι, το οποίο θα δώσει τη γνώση και την πληροφορία που απαιτεί καθημερινά ο Έλληνας αγρότης για να διαμορφώνει θέσεις απέναντι σε όλες τις εξελίξεις και κυρίως στις τιμές. 
Εμείς θέλουμε ένα Υπουργείο Γεωργίας κοντά στον αγρότη. Το Υπουργείο Γεωργίας της Αχαρνών έχει τελειώσει. Θα είναι ένα επιτελικό Υπουργείο και τίποτε άλλο. Επομένως όλες οι άλλες δράσεις θα περάσουν μέσα από τους μηχανισμούς των συνεταιριστικών οργανώσεων και μέσα από τους μηχανισμούς της Tοπικής Aυτοδιοίκησης. Εμείς, ως φαίνεται, και από τη σύνταξη του Γ΄ Κοινοτικού Πλαισίου Στήριξης και στρατηγική έχουμε και επεξεργασμένες πολιτικές έχουμε και πόρους πήραμε. Γιατί οφείλω να θυμίσω ότι τα έντεκα τρισεκατομμύρια (11.000.000.000.000) δραχμές που πήραμε για την περίοδο 2000-2006 είναι υπερδιπλάσια και υπερτριπλάσια από το μέγεθος της ελληνικής γεωργίας ως παραγωγή, ή ως καλλιέργειας. Και επομένως έχοντας στρατηγική, επεξεργασμένες πολιτικές και πόρους, είμαι βέβαιος ότι θα καταφέρουμε μαζί με όλα όσα έχουμε πετύχει μέχρι σήμερα να δημιουργήσουμε όρους πραγματικά ανάπτυξης για τη γεωργία και την ύπαιθρο. Ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδα, δύο σχολεία. Το 1Ο Δημοτικό Σχολείο Αθηνών με σαράντα έξι μαθητές και δύο συνοδούς και το 2ο Δημοτικό Σχολείο Τήνου με τριάντα πέντε μαθητές και είκοσι δύο συνοδούς. 
Τους καλοδεχόμαστε και εξηγούμε ότι συζητείται επερώτηση των Βουλευτών του Συνασπισμού της Αριστεράς και της Προόδου προς τον Υπουργό Γεωργίας, για την αγροτική πολιτική και γι' αυτό παρίστανται μόνο οι επερωτώντες Βουλευτές και οι Κοινοβουλευτικοί Εκπρόσωποι των άλλων κομμάτων. 
(Χειροκροτήματα)
Ο Πρόεδρος του Συνασπισμού της Αριστεράς και της Προόδου κ. Νίκος Κωνσταντόπουλος έχει το λόγο. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κυρία Πρόεδρε, κύριοι συνάδελφοι, λυπάμαι για τις αποστροφές του Υπουργού Γεωργίας. Το να "σταματήσουν τα παραμύθια", κανένας Υπουργός δεν έχει το δικαίωμα να το λέει, απευθυνόμενος σε καμία Κοινοβουλευτική Ομάδα, όταν ασκεί κοινοβουλευτικό έλεγχο, καταθέτοντας σχετικές επερωτήσεις. Γιατί, αν κάποιος επιχειρεί "να παραμυθιάσει" συστηματικά την ελληνική κοινωνία, αυτός είναι η Κυβέρνηση. Και αυτή η νοοτροπία της αυθεντίας και της αλαζονείας, με την οποία οι ελεγχόμενοι Υπουργοί νομίζουν ότι μπορούν να αντιστρέφουν τη βάση του ελέγχου, κάποτε πρέπει να σταματήσει. Έχω την άνεση αυτήν τη στιγμή, απευθυνόμενος στον παρόντα Υπουργό Γεωργίας, να του πω: ας ανταγωνιστεί επί της ουσίας με το όποιο έργο θέλει να προσφέρει, τους όποιους συναδέλφους του, ας μην ανταγωνίζεται στο ύφος αυτό, το οποίο ουσιαστικά είναι αντιδημοκρατική και συντηρητική φόρμουλα άσκησης της πολιτικής. 
Το "να σταματήσουν τα παραμύθια", κύριε Υπουργέ, οφείλετε να το πάρετε πίσω, γιατί κανείς δεν πρόκειται από το Συνασπισμό να σας επιτρέψει αυτού του είδους τους αφορισμούς.
Είμαι υποχρεωμένος να το πω αυτό, διότι, επιτέλους πια, πρέπει να καταλάβετε, ότι αυτό το έλλειμμα διαλόγου που υπάρχει στο δημόσιο βίο της χώρας, το διαμορφώνετε με την πολιτική σας, εσείς που κυβερνάτε. 
Διάλογος δεν είναι να λέτε εσείς τις αυθεντικές σας αποστροφές και να πετροβολάτε όλους τους άλλους ότι δεν ξέρουν. Αυτό είναι οίηση. Διάλογος δεν είναι να εμφανίζεστε εσείς ως οι ιδιοκτήτες των συνταγών ευτυχίας και της μιας αλήθειας και να καλείτε όλους τους άλλους να προσκυνάνε. Αυτό είναι αυταρχισμός και αλαζονεία. Διάλογος δεν είναι να εμφανίζεστε ενώπιον της Εθνικής Αντιπροσωπείας και να λέτε: "οι αγρότες πρέπει να είναι ευχαριστημένοι, οι αγρότες έχουν αυξημένα εισοδήματα, οι αγρότες στηρίζονται, με προοπτική για το μέλλον τους, από την κυβερνητική πολιτική, κατά τρόπο αποφασιστικό και εάν αισθάνονται δυσάρεστα φταίνε οι ίδιοι", γιατί αυτό είναι μια προκλητική επικοινωνιακή τεχνική που θέλει να αντιστρέψει τα δεδομένα της πραγματικότητας.
"Το Υπουργείο της οδού Αχαρνών τελείωσε", είπατε. Φτιάξατε έναν αστερισμό ανωνύμων εταιρειών για να έχετε με σύγχρονες μεθόδους διαδικασίες πελατειακών σχέσεων. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Πείτε μου μια ανώνυμη εταιρεία.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα σας πω, κύριε Υπουργέ. Θα σας πω. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, πείτε μου μια ανώνυμη εταιρεία.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα σας πω, κύριε Υπουργέ.
Τα προγράμματα αγροτοτουρισμού και στήριξης της περιφέρειας δεν είναι οι γιορτές στις οποίες συνωθείστε κάθε φορά, για να σας δείχνουν οι μεγιστάνες του πλούτου, ποια είναι η ντομάτα, το μέλι και το μελιτζανάκι, ούτε είναι τα δασικά χωριά, τα χωριά τύπου Δολιανών, γιατί ξέρετε πολύ καλά ότι δεν είναι δασικό χωριό. Εάν θέλετε, λοιπόν, να μιλήσουμε επί της ουσίας.
Θα γιορτάσετε, λέτε, μεθαύριο την παγκόσμια ημέρα κατά της ερημοποίησης. Γιορτές, πανηγύρια. Δεν ξέρετε ότι υπάρχουν φαινόμενα ερημοποίησης στην ελληνική περιφέρεια; Δεν ξέρετε το σοβαρό πρόβλημα που αντιμετωπίζει η Θεσσαλία, η Πελοπόννησος, που αντιμετωπίζουν άλλες περιοχές; Δεν ξέρετε ότι ο νόμος για τα νερά, αυτός ο συγκεκριμένος, που είναι και καλός νόμος, ο 1739/1987, δεν εφαρμόζεται; 
ΣΠΥΡΙΔΩΝ ΣΤΡΙΦΤΑΡΗΣ: Δεν υπάρχει.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν το ξέρετε ότι δεν εφαρμόζεται; Δεν ξέρετε ότι μόλις τώρα κάνατε συσκέψεις συντονισμού των οκτώ συναρμοδίων Υπουργείων, για να αποκτήσετε επιτέλους πολιτική για τα νερά; 
Θέλετε, λοιπόν, να μιλήσουμε με τη γλώσσα της αλήθειας; Να μιλήσουμε με τη γλώσσα της αλήθειας. 
Θα γιορτάσετε. Βεβαίως. Γιορτές και πανηγύρια ξέρει το πολιτικό μας σύστημα να κάνει. Το λύσατε το πρόβλημα της διαχείρισης των νερών στην επταετία που είσαστε Κυβέρνηση; Αξιοποιήσατε τους πόρους από το Β' Κοινοτικό Πλαίσιο Στήριξης; Έχετε πρόγραμμα από το Γ' Κοινοτικό Πλαίσιο Στήριξης; Υλοποιήσατε τη μελέτη του ΚΕΠΕ του 1999 ή απεντάξατε έργα για τη διαχείριση των νερών από το Β' Κοινοτικό Πλαίσιο Στήριξης;
Άκουσα επίσης να λέει ο κύριος Υπουργός, ότι "όταν ζητάμε όσα ζητάμε για σιτάρια, για βαμβάκια, για καλαμπόκια, πρέπει να πούμε ότι κάπου επιτέλους πρέπει να ισορροπήσουμε, γιατί εάν πρέπει να μιλάμε για όλα αυτά τότε χρειαζόμαστε δύο Ελλάδες". Δεν σας ελέγχουμε γιατί δεν κάνετε δύο Ελλάδες, κύριε Υπουργέ. Σας ελέγχουμε γιατί κάνετε την Ελλάδα μισή, με την αγροτική πολιτική την οποία εφαρμόζετε. Γι' αυτό σας ελέγχουμε. Γιατί η αγροτική σας πολιτική κάνει την Ελλάδα μισή. Και ξέρετε πάρα πολύ καλά το πρόβλημα που αντιμετωπίζει ο αγροτικός πληθυσμός. 
Σας άκουσα. Και κατά σύμπτωση χθες το βράδυ, μέχρι και τη μία η ώρα μετά τα μεσάνυχτα βρισκόμουν στην Αμυγδαλή της Λάρισας, ανάμεσα σε εκατόν πενήντα αγρότες, παλιούς και νέους.
Tι κρίμα να μην έχω αποτυπωμένη μια μαγνητοφωνημένη συζήτηση, με όσα έλεγαν οι αγρότες, για να σας την χαρίσω για να την ακούσετε! 
Εσείς μιλήσατε από την πλευρά μιας ικανοποιημένης Κυβέρνησης. Καθίστε σ' αυτήν την ικανοποίησή σας, όσο αυτάρεσκα μπορείτε. Εμείς από την πλευρά του Συνασπισμού θα μιλήσουμε από την πλευρά μιας δυσαρεστημένης, εξοργισμένης κοινωνίας και ιδιαίτερα από την πλευρά των αγροτών, οι οποίοι ανησυχούν.
Βεβαίως η αγροτική οικονομία είναι στρατηγικής σημασίας τομέας για την εθνική οικονομία, αλλά εθνική αγροτική πολιτική από το 1975 και μετά, δεν εφάρμοσε καμία κυβέρνηση. Βεβαίως ο αγροτικός πληθυσμός είναι στρατηγικής σημασίας στοιχείο για τη διατήρηση της κοινωνικής συνοχής, αλλά στη διάρκεια αυτής της περιόδου, ο αγροτικός πληθυσμός βίαια συμπιέζεται και ανατρέπονται τα στοιχεία της προστασίας και της συνοχής του. Βεβαίως η αγροτική παραγωγή είναι στρατηγικής σημασίας παράγοντας για την ισόρροπη ανάπτυξη, για την ποιότητα στην καθημερινότητα, της κατανάλωσης, για την προστασία του πολίτη-καταναλωτή, για την ανάπτυξη και την αναδιάρθρωση της υπαίθρου.
Ε, λοιπόν εάν τα αναγνωρίζετε όλα αυτά, εξηγείστε μου γιατί μετά από 7 χρόνια συνεχούς διακυβέρνησης της χώρας, εκείνο το μέγεθος που μεγαλώνει ολοένα και περισσότερο, είναι το μέγεθος της περιφερειακής ανισότητας. Αυτήν την εξήγηση να δώσετε στον ελληνικό λαό. Γιατί στη διάρκεια της διακυβέρνησης της τελευταίας περιόδου -και των προηγουμένων, αν θέλετε, από το 1974 και μετά- η περιφερειακή και ενδοπεριφερειακή ανισότητα μεγαλώνει; 
Στα λόγια; Βεβαίως "οι αγρότες, η ύπαιθρος, η παραγωγή". 'Εχει αρχίσει και γίνεται και λίγο γραφικό. Στην πράξη; Συντάξεις πείνας οι αγροτικές, εισόδημα χωρίς εξασφάλιση, παραγωγή χωρίς προοπτική, προϊόντα χωρίς τιμή, εκμετάλλευση από την μεσιτεία και το εμπόριο, αγορές που δεν εξασφαλίζονται, συγκριτικά πλεονεκτήματα που δεν αξιοποιούνται.
Τα λέω αυτά, γιατί δεν μπορείτε να αγνοήσετε ορισμένες παραμέτρους της πραγματικότητας. Υπάρχει πρόβλημα εγκατάλειψης της υπαίθρου. Υπάρχει πρόβλημα ερήμωσης. Υπάρχει πρόβλημα βίαιης μετακίνησης του αγροτικού πληθυσμού, αναγκαστικής μετακίνησης. Υπάρχει πρόβλημα σε ολόκληρο το διατροφικό κύκλο. Εκεί θα μπορούσε πράγματι με συγκριτικά πλεονεκτήματα να προβληθεί ο λεγόμενος "κρητικός ή μεσογειακός τρόπος διατροφής". Υπάρχει πρόβλημα που και σεις δεν το αγνοείτε μεγέθυνσης των περιφερειακών ανισοτήτων.
Κάθε πολιτική κρίνεται και από το ποια συνείδηση διαμορφώνει, κύριε Υπουργέ, στην κοινωνία. Διαμορφώσατε συνείδηση κατανόησης, στήριξης, προστασίας του αγροτικού πληθυσμού; Η δική σας κυβέρνηση δεν είναι που όταν οι αγρότες άρχισαν να διαμαρτύρονται, επινόησε τον αντιδημοκρατικό και βάναυσο όρο του "κοινωνικού αυτοματισμού"; Θυμόσαστε πότε είπατε για πρώτη φορά περί κοινωνικού αυτοματισμού; 'Όταν οι αγρότες άρχισαν να διαμαρτύρονται και θέλατε να τους φέρετε σε αντιπαράθεση με τους κατοίκους των αστικών κέντρων. Θέλατε να φέρετε σε αντιπαράθεση τους αγρότες της Θεσσαλίας με τους αγρότες της Κρήτης, της Πελοποννήσου με τους αγρότες της Στερεάς, τους καταναλωτές με τους αγρότες-παραγωγούς. 
Η δική σας κυβέρνηση μίλησε περί "κοινωνικού αυτοματισμού", για την αντιμετώπιση των δικαιολογημένων αντιδράσεων των αγροτών. Η δική σας κυβέρνηση ποινικοποίησε διαμαρτυρίες των αγροτών. Η δική σας κυβέρνηση επινόησε μεθόδους αντιδημοκρατικές και αυταρχικές, για την αντιμετώπιση της δίκαιης διαμαρτυρίες και διεκδίκησης.
Κύριε Υπουργέ, εσείς όχι, αλλά η δική σας κυβέρνηση υιοθέτησε, ανέχτηκε και επικρότησε ένα αγοραίο υβρεολόγιο μέλους της Κυβέρνησης, εναντίον των αγροτών, για να σας θυμίσω αυτά που ξέρετε πάρα πολύ καλά.
Άρα λοιπόν, ας μιλούμε με διαφορετικό τρόπο. Εάν σας άκουσαν οι αγρότες σήμερα, πρέπει να είναι ευτυχείς! Αυξάνεται το εισόδημά τους!. 
Κύριε Υπουργέ, αυτό λέει η στατιστική της EUROSTAT;
Είπατε ότι πρέπει να μιλάμε με στοιχεία, αλλά να τα διαβάζουμε σωστά τα στοιχεία. Διότι ρέπετε όλοι στην κυβέρνηση στις αλχημείες περί τα στοιχεία. Είναι ειδική τεχνική. Είναι ειδική λογιστική. Τι λέει, λοιπόν η EUROSTAT, ως προς τα εισοδήματα των αγροτών. Το καθαρό αγροτικό εισόδημα ανά απασχολούμενο μειώθηκε κατά 2,5% το 1996, κατά 4,4% το 1997 κατά 3,9% το 1998, έμεινε αμετάβλητο το 1999, αυξήθηκε σε σχέση με το 1999 το 2000 κατά 2,1%. Αυτή, λοιπόν, η θεώρηση των πραγμάτων που κάνετε είναι αποσπασματική, ηθελημένα επιλεκτική, προκειμένου να φτιάξετε μια εικονική εξίσωση, χωρίς να λάβετε υπόψη σας το δεδομένο ότι στη διάρκεια αυτής της τελευταίας πενταετίας, έχουμε σταθερή μείωση των εισοδημάτων των αγροτών. 
Η οποιαδήποτε, λοιπόν, αύξηση στο καθαρό ανά κεφαλή αγροτικό εισόδημα την οποία επικαλείστε σεις είναι σχετική, διότι είναι επιλεκτική και μερική. Εκείνο το οποίο οφείλεται να αναγνωρίσετε ότι έχουμε παράλληλα με την αρνητική πορεία, είναι μια συνεχιζόμενη μεγάλη μείωση των απασχολούμενων στη γεωργία. Στην πραγματικότητα από τη συνεκτίμηση αυτών των δυο στοιχείων, η μείωση του εισοδήματος είναι ακόμη μεγαλύτερη. Δεν τα αγνοείτε αυτά. Και οι σύμβουλοί σας αυτά σας επισημαίνουν. Για τις ανάγκες βέβαια του κοινοβουλευτικού ελέγχου, δίνεται μια εικονική πραγματικότητα. Δεν γνωρίζετε ότι και από τις δηλώσεις του φόρου εισοδήματος των αγροτών προκύπτει ότι το μέσο φορολογητέο ετήσιο εισόδημά τους το 1999 ήταν ένα εκατομμύριο τετρακόσιες τριάντα εννέα χιλιάδες (1.439.000.000) έναντι τεσσάρων εκατομμυρίων (4.000.000.000) από το εισόδημα των μισθωτών; Και ούτε μπορεί να ισχυρίζεστε ότι οι πολλές γεωργίες και τα πολλά εισοδήματα και οι διαφορετικές καταστάσεις οδηγούν στο να είναι οι αγρότες φοροφυγάδες και γι' αυτό το εισόδημα που δηλώνουν είναι μικρό. Γιατί γνωρίζετε πάρα πολύ καλά ότι τα περισσότερα από τα προϊόντα αυτά διακινούνται με παραστατικά προκειμένου να λαμβάνονται και οι σχετικές επιδοτήσεις.
Κύριε Υπουργέ, ως προς το θέμα της απασχόλησης το ξέρετε πολύ καλά ότι μειώνεται με ετήσιο ρυθμό 2,9% σύμφωνα με τα στοιχεία πάλι της Ευρωπαϊκής 'Ενωσης. Περίπου 30% μείωση της απασχόλησης στον αγροτικό τομέα την τελευταία δεκαετία. Η πρόβλεψη του ίδιου του Υπουργείου σας για τη δεκαετία 1998-2007 είναι μείωση κατά 7,84% , 15% για τις γυναίκες, 5% για τους άνδρες. Ενώ η μείωση στην ηλικία δεκατεσσάρων και είκοσι τεσσάρων ετών προβλέπεται τεράστια, της τάξεως του 30%. Τι σημαίνει αυτή η μείωση για την αύξηση της ανεργίας και την ερήμωση της υπαίθρου; Μπορείτε να πείτε στη Βουλή; Εφησυχάζετε και αισιοδοξείτε, όταν κάνετε αυτές τις συγκεκριμένες αρνητικές εκτιμήσεις; Και πρέπει επίσης να σημειώσουμε ότι σύμφωνα με τα στοιχεία του Υπουργείου του δικού σας, η μείωση του αγροτικού πληθυσμού αυξάνει τον αστικό πληθυσμό, δεν αυξάνει τον ημιαστικό πληθυσμό. Να, λοιπόν, τα προβλήματα και της συνοχής και της μεγάλης ανισότητας μεταξύ αστικών κέντρων και ερημούμενης και εγκαταλελειμμένης υπαίθρου. Το ίδιο το δικό σας Υπουργείο, στο έγγραφο του προγράμματος της αγροτικής ανάπτυξης 2000-2006, αναφέρει ότι, η προστιθέμενη αξία, ανά ετήσια μονάδα ανθρώπινης εργασίας, παραμένει χαμηλή, στο 64% περίπου της μέσης κοινότητας. Άλλωστε και με βάση τις επίσημες εκθέσεις τα οικονομικά μεγέθη που δείχνουν ξεκάθαρη την απαράδεκτη χαμηλή εισοδηματική κατάσταση και τη μειούμενη απασχόληση στη γεωργία είναι εύγλωττα. Τα ξέρετε. 
(Στο σημείο αυτό την Προεδρική Έδρα καταλαμβάνει ο Α΄Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Γι' αυτό, λοιπόν, δεν μπορεί να λέτε αβασάνιστα στη Βουλή ότι ο έλεγχος, τον οποίο ασκούμε είναι παραμύθια και ότι εσείς έχετε τις επίσημες εκθέσεις, που σας λένε ότι τα μεγέθη είναι ευνοϊκά και αισιόδοξα. Ήδη οι ίδιοι έχετε κάνει αντίθετες διαπιστώσεις. 
Οι επενδύσεις, δημόσιες και ιδιωτικές, από το 1980 και μετά μειώνονται σταθερά με ρυθμό 3% περίπου το χρόνο. Το μεγαλύτερο μέρος των δημοσίων επενδύσεων έχει κατατεθεί κυρίως στα αρδευτικά έργα. Το μέγεθος και ο πολυτεμαχισμός του αγροτικού κλήρου παραμένουν αμετάβλητα, παρ' ότι μεσολάβησαν δύο κοινοτικά πλαίσια στήριξης. 
Το κόστος των εισροών αυξήθηκε το 2000 σε σχέση με το 1999 κατά 3,2%. Ιδιαίτερα η αύξηση του κόστους ενέργειας οδηγεί σε παραπέρα μείωση των αγροτικών εισοδημάτων. 
Το εμπορικό γεωργικό ισοζύγιο παρουσίασε έλλειμμα τριακόσια πενήντα δισεκατομμύρια (250.000.000.000) δραχμές, αυξημένο κατά 15% σε σχέση με το 1997. Ο αξιολογητής του Β' Κοινοτικού Πλαισίου Στήριξης, αναφέρει ως κύρια αιτία τη μεγάλη αύξηση εισαγωγών ζωοκομικών προϊόντων, με παράλληλη μείωση της παραγωγής των εγχώριων κλάδων, κυρίως της βοοτροφίας.
Οι τιμές των αγροτικών προϊόντων κινούνται κάθε χρόνο και χαμηλότερα. Πάλι με στοιχεία της Ευρωπαϊκής Ένωσης, οι πραγματικές τιμές παραγωγών στην Ελλάδα το 2000 βρίσκονται στο 80% των τιμών του 1990. Και τα στοιχεία αυτά είναι της Γενικής Διεύθυνσης Γεωργίας της Ευρωπαϊκής Ένωσης. Αυτά είναι τα στοιχεία και επ' αυτών να απαντήσετε. Αλλά και οι χειρισμοί τους οποίους κάνει η Κυβέρνηση σε επίπεδο πολιτικής, τι είναι;
Σας άκουσα να μιλάτε για τους αγροτικούς συνεταιρισμούς. Ένα χρόνο μετά την ψήφιση του νόμου πλαισίου, για τον εκσυγχρονισμό τους, δεν έχουν ακόμα συνταχθεί τα απαραίτητα προεδρικά διατάγματα. Η πλειοψηφία των συνεταιριστικών οργανώσεων λειτουργεί, χάρη στην παράνομη παρακράτηση ποσοστού των κοινοτικών ενισχύσεων. 
Οι διεπαγγελματικές οργανώσεις στα δύο χρόνια εφαρμογής του αντίστοιχου νόμου, έχουν ιδρυθεί μόνο δύο, χωρίς καμιά ουσιαστική παρέμβαση στον κλάδο τους, αφού μέχρι σήμερα μόνο δημόσιες σχέσεις κάνουν.
Το συμβούλιο αγροτικής πολιτικής τι γίνεται; Ο θεσμός, παρά την αποκέντρωσή του, σε νομαρχιακό και περιφερειακό επίπεδο, λόγω μη στήριξής του, έχει πλήρως αδρανοποιηθεί και απαξιωθεί.
Το μητρώο αγροτών στα ντουλάπια το έχετε. Δεν μπορείτε να το χρησιμοποιήσετε ως εργαλείο, ούτε για τις χρήσεις γης ούτε για την ενίσχυση του αγροτικού τομέα του αγρότη παραγωγού-καλλιεργητή. Ολοκληρώθηκε πριν από τρία χρόνια, δεν έχει χρησιμοποιηθεί καθόλου, πράγμα που ξέρετε ότι θα οδηγήσει στην αχρήστευσή του, γιατί στο μεταξύ δεν ενημερώνεται.
Η Τράπεζα Γης, τρία χρόνια μετά τη θεσμοθέτησή της, δεν έχει προχωρήσει. Καμιά πολιτική γης δεν έχει αρχίσει να υλοποιείται. Τα ιδρύματα έρευνας και εκπαίδευσης εξακολουθούν να υπολειτουργούν. Και η έρευνα και η εκπαίδευση δεν έχει καμιά σύνδεση με την αγροτική πολιτική, στην πράξη, στην εφαρμογή. Και ως προς τις υπηρεσίες, η νέα οργανωτική δομή του Υπουργείου Γεωργίας, βεβαίως αφαιρεί πρωτοβουλίες από περιφερειακούς θεσμούς. 
Θα ήθελα να επισημάνω ακόμα ότι δεν πρέπει να αισθάνεσθε ευτυχής ως Κυβέρνηση, για τον τρόπο διαχείρισης των κοινοτικών ενισχύσεων, ούτε επίσης για τα αποτελέσματα της πολιτικής ενίσχυσης των νέων αγροτών γιατί είναι πενιχρά.
Ακόμα θα ήθελα να σας τονίσω ότι ως προς το μεγάλο πρόβλημα της αναδιάρθρωσης των καλλιεργειών, ακόμα εκκρεμεί μια ουσιαστική σχεδιασμένη και ολοκληρωμένη πολιτική αναδιάρθρωσης των καλλιεργειών.
Κύριε Υπουργέ, θα επισημάνω κάτι που το ξέρετε. Θα επανέλθω δηλαδή σε αυτό το θέμα το κρίσιμο και σοβαρό, που έχει σχέση με τη διαχείριση των νερών.
Γνωρίζετε πολύ καλά το θέμα αυτό και είναι διαπίστωση και του συντονιστικού υπουργικού σας οργάνου, ότι με ευθύνη της Κυβέρνησής σας δεν εφαρμόζεται ο σχετικός ν. 1739/87.
Γνωρίζετε πολύ καλά ότι υπάρχουν οκτώ συναρμόδια Υπουργεία για το θέμα της διαχείρισης των νερών. Γνωρίζετε πολύ καλά ότι δεν έχετε ούτε και σήμερα εθνικό σχέδιο διαχείρισης των υδάτινων πόρων. Γνωρίζετε πάρα πολύ καλά ότι το 1999 το ΚΕΠΕ μελέτησε, με εντολή της Κυβέρνησής σας, την ταυτότητα των υδατικών διαμερισμάτων της χώρας για τις προϋποθέσεις ανάπτυξης αυτών των περιοχών και διαπίστωσε ότι υπάρχουν πόροι και δυνατότητες για να αντιμετωπιστεί το πρόβλημα. 
Τι κάνατε; Απραξία. Εντάξατε ορισμένους σχεδιασμούς στο Β΄ Κοινοτικό Πλαίσιο Στήριξης για να δοθεί λύση, στη συνέχεια ακολούθησε η απραξία και στη συνέχεια απεντάξατε αυτά τα σχέδια από το Β' Κοινοτικό Πλαίσιο Στήριξης, με αποτέλεσμα για το σοβαρό αυτό πρόβλημα διαχείρισης των νερών, το Β' Κοινοτικό Πλαίσιο Στήριξης να μην έχει προσφέρει καμια υποδομή συγκεκριμένη. Και όχι μόνο απεντάξατε αυτά τα σχέδια, αλλά δεν προωθήσατε, τουλάχιστον, στη θέση τους, έργα μικρά, άμεσης αποτελεσματικότητας, λιμνοδεξαμενές, φράγματα συγκράτησης νερών, περιορισμό της σπατάλης.
Σήμερα το πρόβλημα είναι εκρηκτικό, λόγω και της ανομβρίας, και της άναρχης άντλησης νερών. Εκρηκτικό πρόβλημα για την ποιότητα ζωής, για την ερήμωση της υπαίθρου, εκρηκτικό πρόβλημα για την κοινωνική συνοχή, για τις καλλιέργειες, για την παραγωγή για την εθνική οικονομία. 
Αρχίσατε τώρα, κατά τη συνήθειά σας, την τελευταία ώρα και κατόπιν εορτής, να τρέχετε και να προλάβετε. Και στο Γ' Κοινοτικό Πλαίσιο Στήριξης αυτό το πρόβλημα των νερών δεν έχει τη θέση και την ένταξη που θα έπρεπε να έχει. Και γι' αυτό έχετε σοβαρές ευθύνες. 
Τελειώνω, κύριε Πρόεδρε, λέγοντας για μια ακόμα φορά. Εμείς ασκούμε έλεγχο, δεν λέμε παραμύθια. Η Κυβέρνηση που θέλει να πλασάρει εικονικές εικόνες εκείνη επιχειρεί να παραμυθιάσει την κοινωνία. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι την συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", για τα ογδόντα χρόνια ενσωμάτωσης της Θράκης στην Ελλάδα, είκοσι έξι μαθητές και πέντε συνοδοί δάσκαλοι από το Δημοτικό Σχολείο Διστόμου Βοιωτίας.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Επίσης, έχω τη τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου, καταθέτει τις εκθέσεις της στα σχέδια νόμου του Υπουργείου Εμπορικής Ναυτιλίας.
"Ελεύθερη παροχή υπηρεσιών στις θαλάσσιες μεταφορές, Σύσταση Γενικής Γραμματείας Λιμένων και Λιμενικής Πολιτικής, Μετατροπή Λιμενικών Ταμείων σε Ανώνυμες Εταιρείες".
"Κύρωση του πρωτοκόλλου για την παράταση της ισχύος του πρωτοκόλλου Συνεργασίας μεταξύ του Υπουργείου Εμπορικής Ναυτιλίας, της Ελληνικής Δημοκρατίας και του Υπουργείου Δημόσιας Τάξης της Δημοκρατίας της Αλβανίας, σχετικά με την εκτέλεση κοινών περιπολιών από την αστυνομία συνόρων και το Ελληνικό Λιμενικό Σώμα για την αποτελεσματικότερη αστυνόμευση της θαλάσσιας μεθορίου μεταξύ των δύο χωρών".
Κύριε Υπουργέ, έχει ζητήσει το λόγο ο Κοινοβουλευτικός Εκπρόσωπος του ΠΑΣΟΚ. Θα δευτερολογήσετε ή θα κάνετε μια μικρή παρέμβαση;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Μια μικρή παρέμβαση, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, δεν θα δευτερολογήσω. Στη δευτερολογία θα αναφερθεί ο συνάδελφός μου κ. Αργύρης σε όσα τέθηκαν στη συζήτηση και χρήζουν απαντήσεως. Θέλω, όμως, να σταθώ σε μια φράση την οποία γενίκευσε ο Πρόεδρος του Συνασπισμού της Αριστεράς και της Προόδου που αναφερόταν μόνο στον κανονισμό του βαμβακιού.
Εμείς δεν υποτιμάμε τον Κοινοβουλευτικό 'Ελεγχο. Γι' αυτό είμαστε εδώ, γι' αυτό συζητάμε. Και στα τριάντα λεπτά της ομιλίας μου είπα τις δικές μας θέσεις και τα επιχειρήματα χωρίς να ασχοληθώ ούτε με ένα στοιχείο του κειμένου της δικιάς σας επερώτησης. Και φυσικά δεν θεωρώ παραμύθια τα όσα τα κόμματα έρχονται εδώ να πουν από την πλευρά τους την δική τους θέση. Δεν δέχομαι, όμως, ότι η παγκόσμια ημέρα του ΟΗΕ κατά της ερημοποίησης όπου η χώρα μας για τη νότια Ευρώπη και τη Μεσόγειο έχει τώρα την Προεδρεία είναι πανηγύρι. Και ούτε παραμυθιάζουμε τον ελληνικό λαό. Θα παρακαλούσα δε πάρα πολύ όταν μιλάτε για τα θέματα της διαχείρισης των υδατικών πόρων, τουλάχιστον οι συνεργάτες και οι σύμβουλοι του κόμματός σας πρέπει να έχουν -γιατί σας την έχουμε στείλει- λάβει, γνώση, και να έχουν διαβάσει τη δουλειά που έγινε εγώ και δύο χρόνια από την Εθνική Επιτροπή για τις πολιτικές κατά της ερημοποίησης με συγκεκριμένα σχέδια, με συγκεκριμένες απόψεις τις οποίες αναλυτικά στείλαμε σε όλα τα κόμματα και σε όλους τους φορείς. 
Επομένως και στρατηγική έχουμε και σχέδια έχουμε και επεξεργασμένες θέσεις από εθνική επιτροπή που ασχολήθηκε ειδικά με τα νερά και τις οποίες έχουμε καταθέσει σε όλα τα κόμματα και σε όλους τους φορείς που αποδεικνύουν ότι έχουμε κάνει μία πάρα πολύ μεγάλη δουλειά. Επομένως η δουλειά που θα παρουσιάσουμε με το νέο τρόπο εκτέλεσης των έργων, με τα νέα έργα, δεν αποτελεί πανηγύρι. Αποτελεί τιμή ευθύνης σε εκείνη τη μέρα για την οποία γιορτάζουμε συγκεκριμένα τα θέματα της σωτηρίας του πλανήτη, του οικοσυστήματος, του περιβάλλοντος και ειδικά των υδατικών πόρων. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Κωνσταντίνος Γείτονας): Θα σας δώσω κι εσάς κύριε Πρόεδρε, δύο λεπτά, εκτός εάν θέλετε να δευτερολογήσετε. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Όχι, δύο λεπτά θέλω.
Χαίρομαι διότι ο κύριος Υπουργός κατάλαβε το ολίσθημά του και εμμέσως ανακάλεσε τον αντικοινοβουλευτικό αυτό χαρακτηρισμό, τον οποίον έδωσε και ο οποίος δεν του προσιδιάζει άλλωστε και λόγω ιδιοσυγκρασίας. Γι' αυτό και του είπα να αφήσει άλλους να κάνουν αυτού του είδους τους χαρακτηρισμούς. 
ΠΡΟΕΔΡΕΥΩΝ (Κωνσταντίνος Γείτονας): Ας μην πάμε σ' αυτό.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ας αφήσει άλλους. Είναι άλλου χαρακτήρα ο συγκεκριμένος Υπουργός και ο Υφυπουργός. Δεν χρειάζεται εκεί να ανταγωνίζεται άλλους συναδέλφους του στην Κυβέρνηση.
Δεύτερον: Κύριε Υπουργέ, οι παγκόσμιες ημέρες έχουν ένα συμβολισμό και θέλουν να ευαισθητοποιήσουν και να ενεργοποιήσουν τις κοινωνίες, τους πολίτες, τα κράτη και τις κυβερνήσεις για την αντιμετώπιση σοβαρών παγκοσμίων προβλημάτων με πλανητικές διαστάσεις. Όταν, όμως, γιορτάζουμε τις ημέρες κατά των ναρκωτικών και τα ναρκωτικά φουντώνουν, όταν γιορτάζουμε τις ημέρες κατά των αποκλεισμών και οι αποκλεισμοί φουντώνουν, όταν γιορτάζουμε τις ημέρες υπέρ των ανθρωπίνων δικαιωμάτων και τα ανθρώπινα δικαιώματα παραβιάζονται συστηματικά, όταν γιορτάζουμε την ημέρα για την ερημοποίηση και έχουμε εκρηκτικά φαινόμενα στην Ελλάδα ερημοποίησης, όταν γιορτάζουμε την παγκόσμια ημέρα της γης και η γη κακοποιείται καθημερινά από τον τρόπο με τον οποίο γίνεται η διαχείριση των πόρων, τότε πράγματι οι πολίτες γίνονται δύσπιστοι και λένε "αφήστε τις τελετές και ασχοληθείτε με τις πολιτικές". 
Και η πολιτική για τα νερά λείπει, κύριε Υπουργέ. Θα σας στείλω, λοιπόν, κι εγώ -γιατί τα ξέρετε, αλλά να τα βγάλετε από το συρτάρι σας- τα υπομνήματα και τις αναφορές των ειδικών καθηγητών του Πανεπιστημίου της Θράκης, του Αριστοτελείου Πανεπιστημίου, του Πολυτεχνείου, που εδώ και δύο χρόνια κρούουν τον κώδωνα του κινδύνου για την έκρηξη αυτού του προβλήματος.
Και τρίτο και ουσιαστικότερο: Κύριε Υπουργέ, εάν έχετε και στρατηγική και δουλειά και τομές κάνει και επιλογές σωστές, τότε τι έχουν τα έρημα τα προβλήματα και φουντώνουν και δεν λύνονται; Έχουν πάθει διαστροφή; Ο αγροτικός πληθυσμός, η αγροτική οικονομία, το αγροτικό εισόδημα, οι αγροτικές καλλιέργειες δεν αισθάνονται τον ενθουσιασμό που αισθάνεστε εσείς ως Κυβέρνηση. Και επιτρέψτε σε μας να μην είμαστε με την πλευρά του δικού σας ενθουσιασμού, αλλά να είμαστε με την πλευρά του σκεπτικισμού και της αγωνίας των αγροτών όλης της Ελλάδας. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Ροβέρτος Σπυρόπουλος.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κυρία και κύριοι συνάδελφοι, αρκετά σημεία που θα ήθελα να εντοπίσω ή τουλάχιστον το κρίσιμο σημείο, τα εντόπισε και ο Υπουργός στην παρέμβασή του.
Αρκετά καλοπροαίρετα, όμως, θέλω να εντοπίσω κάτι: Ότι ο κ. Κωνσταντόπουλος μας κατηγόρησε και για κάτι άλλο. Μας κατηγόρησε ότι και το Υπουργείο και η Κυβέρνηση συνολικά έχουμε ένα πολιτικό έλλειμμα διαλόγου, δηλαδή δεν προτιθέμεθα ή δεν διαμορφώνουμε όρους και προϋποθέσεις για να κάνουμε διάλογο. Και μάλιστα είπε ότι διάλογος δεν είναι αυτό, διάλογος δεν είναι το άλλο, ωστόσο, όμως, δεν είπε τι είναι κατά το Συνασπισμό διάλογος. 
Θέλω να θυμίσω στον Πρόεδρο του Συνασπισμού της Αριστεράς και της Προόδου ότι το ΠΑΣΟΚ και οι κυβερνήσεις του από το 1981 είναι ο πολιτικός φορέας και οι κυβερνήσεις που επιχειρούν μέσα σε συνθήκες, όπου η ελληνική δημοκρατία επιχειρεί να ωριμάσει, να διαμορφωθούν όροι επικοινωνίας και διαλόγου ανάμεσα στα κόμματα, στα κόμματα και στους φορείς, να οικοδομήσει κοιτίδες ή αν θέλετε σημεία κοινωνικού διαλόγου.

Μπορώ να σας πω, κύριε Πρόεδρε, ότι τον τελευταίο καιρό θεσμοθετημένους φορείς κοινωνικού διαλόγου τους αγνοείτε για άλλα θέματα, όχι μόνο γι' αυτά. 
Δεν νομίζω, λοιπόν, ότι η Κυβέρνηση σε όλες τις πολιτικές δεν δημιουργεί προκλήσεις διαλόγου. Μπορώ να πω βέβαια ότι η τακτική ορισμένων κομμάτων, όχι όλων ευτυχώς, οι πολιτικές τους αποτελούν πρόκληση μη διαλόγου. 
Να έρθω τώρα στο κύριο θέμα, γιατί θεωρώ ότι και με το ύφος σας και με την οξύτητα και την οξύνοια του λόγου σας επιχειρήσατε να εκφράσετε ή να μιλήσετε εκ μέρους της αγανακτισμένης αγροτικής κοινωνίας.
Κύριε Πρόεδρε, σαφώς δεν μπορούμε να στερήσουμε σε ένα κόμμα που έχει και ιστορία και παράδοση να μιλά. Ωστόσο, όμως, το να δηλώνει δια του Προέδρου του ότι εκφράζει την αγανακτισμένη αγροτική κοινωνία, νομίζω ότι είναι υπερβολή. 
Πιστεύω ότι η "αγανακτισμένη" ελληνική αγροτική κοινωνία έχει αναμετρήσει τις πολιτικές μας για πάρα πολλά χρόνια. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εβδομήντα έξι τοις εκατό...
ΡΟΒΕΡΤΟΣ ΣΠΥΡΟΠΟΥΛΟΣ: Συγκρατηθείτε επιτέλους, κυρία συνάδελφε!
ΠΡΟΕΔΡΕΥΩΝ (Κωνσταντίνος Γείτονας): Παρακαλώ!
ΡΟΒΕΡΤΟΣ ΣΠΥΡΟΠΟΥΛΟΣ: Έχει, λοιπόν, μετρήσει τις πολιτικές μας και έχει μετρήσει την πολιτική του ΠΑΣΟΚ, κυρία συνάδελφε, κι έχει μετρήσει και την πολιτική του Συνασπισμού. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Έχει μετρήσει και η Ευρωπαϊκή Ένωση.
ΡΟΒΕΡΤΟΣ ΣΠΥΡΟΠΟΥΛΟΣ: Έχει μετρήσει τις πολιτικές όλων μας. 
Πιστεύω, λοιπόν, ότι όχι έτσι αλαζονικά, αλλά υπεύθυνα και πολιτικά το ΠΑΣΟΚ είναι κόμμα που εκφράζει την αγωνία των αγροτών. 
Βέβαια, μη νομίζετε ότι δεν έχουμε συνείδηση των ευθυνών που έχουμε απέναντι στην αγροτική κοινωνία ή του ελλείμματος, εάν θέλετε, πολιτικών που θα έπρεπε να εφαρμόσουμε, ωστόσο δεν μπορούμε, για να λυθούν τα προβλήματα. Ζούμε μαζί με την ελληνική αγροτική κοινωνία. Από κει προερχόμαστε και από κει αντλούμε το μεγάλο κομμάτι της δύναμής μας.
Όμως, κύριε Πρόεδρε, κυρίες και κύριοι συνάδελφοι, δεν πρέπει να αγνοούμε ότι μία από τις μεγάλες, από τις σημαντικότερες οικονομικές αναδιαρθρώσεις κοινωνικές και οικονομικές που γίνονται στη χώρα τα τελευταία είκοσι πέντε χρόνια, είναι στον αγροτικό τομέα. Το 1981 το 65% ή το 70% του ενεργού δυναμικού της χώρας ασχολούνταν με τον πρωτογενή τομέα. Και βέβαια θέλω να σας θυμίσω ότι εκείνον τον καιρό η αγροτική οικονομία είχε πολύ μικρότερη συμμετοχή στη δημιουργία του ακαθάριστου εθνικού προϊόντος απ' ό,τι έχει σήμερα. Σαφώς υπάρχει μεταφορά, υπάρχει μία μεγάλη παραγωγική αναδιάρθρωση, η οποία δημιουργεί νέα προβλήματα, νέες ανάγκες, νέες προτεραιότητες για την άσκηση πολιτικών. 
Επειδή έχω μελετήσει, λόγω ιδιαίτερου ενδιαφέροντος, αν θέλετε ή λόγω σχέσης με τον τομέα, όλες τις πολιτικές του Υπουργείου Γεωργίας, μιλώ για σημαντικές πολιτικές, που είτε αφορούν την "Ατζέντα 2000" ή πολικές τις γεωργίας ανά τομείς, πιστεύω ότι καλό θα ήταν το κόμμα σας να μελετήσει τομέα προς τομέα αυτές τις πολιτικές και ας αντιπαρατεθούμε. 
Ποια είναι η διαφορετική προσέγγισή σας στα όσα προτείνονται για την "Ατζέντα 2000"; Ποια είναι η διαφορετική προσέγγισή σας, οι διαφορετικές πολιτικές σας για τις πολιτικές για την αλιεία ή για την κτηνοτροφία; Ας μιλήσουμε συγκεκριμένα. Δεν μπορεί επικαλούμενοι πραγματικά προβλήματα, τα οποία υπάρχουν -και πιστεύω ότι θα συνεχίσουν να υπάρχουν στον αγροτικό τομέα- να θεωρείτε ότι εκφράζετε εσείς -ή εάν θέλετε η ένταση των επιχειρημάτων σας- την αγανακτισμένη αγροτική κοινωνία. Προβλήματα στην αγροτική κοινωνία υπάρχουν και θα συνεχίσουν να υπάρχουν.
Τα τελευταία χρόνια, θέλω να πιστεύω από το 1993 και μετά, ακολουθείται μία πολιτική προσαρμογής της ελληνικής γεωργίας στα νέα δεδομένα. Η πολιτική του Υπουργείου Γεωργίας για τη βελτίωση των αγροτικών προϊόντων όπου στο νέο πεδίο του ανταγωνισμού τα αγροτικά προϊόντα τα οποία θα αναμετρηθούν εκεί δεν είναι τα προϊόντα της εκτατικής γεωργίας, αλλά τα προϊόντα της ποιοτικής, της εντατικής γεωργίας, είναι μία πολιτική η οποία έχει αποτυπωθεί πλήρως στις πολιτικές του Υπουργείου Γεωργίας.
Υπάρχουν πρωτοβουλίες για τη δημιουργία δομών και υποδομών για την εκπαίδευση, την επιμόρφωση τη πληροφόρηση του αγροτικού πληθυσμού. Υπάρχουν πολιτικές αποκέντρωσης των μηχανισμών πληροφόρησης. Όλα αυτά αποτελούν τις βάσεις για τη διαμόρφωση των προϋποθέσεων στήριξης του νέου γεωργικού μοντέλου και στη ζωική και στη φυτική παραγωγή. 
Δεν υστερούμεθα και νομίζω ότι η Κυβέρνηση μπορεί σήμερα να θέσει σε διαδικασία διαλόγου τις προτάσεις που έχει και θα ήθελε να ακούσει αντιπροτάσεις πάνω στην αγροτική πολιτική που επιχειρεί να εφαρμόσει με τις δυνατότητες που έχει. Η Δημόσια Διοίκηση δεν αποκεντρώνεται από τη μία μέρα στην άλλη. Συγκροτούνται κάποιοι οργανισμοί υποβοηθητικοί προκειμένου να ξεπεράσουμε τις γραφειοκρατικές δυσκολίες και αγκυλώσεις που δημιουργούν οι παραδοσιακές δομές και σφυροκοπούνται ή εν πάση περιπτώσει καταγγέλλονται από τη μεριά του Συνασπισμού σήμερα και ίσως άλλων κομμάτων. 
Νομίζω, όμως, ότι εάν μιλήσετε με τους αγρότες θα δείτε ότι προσδοκούν μέσα από τις νέες αυτές δομές να δουν κοντά σε αυτούς με αποδοτικούς και παραγωγικούς τρόπους την άσκηση των υποστηρικτικών πολιτικών, που ως τώρα δεν μπορεί ένα κεντρικό Υπουργείο Εργασίας από την Αχαρνών να τους προσφέρει. 
Κλείνοντας, κύριε Πρόεδρε, θεωρώ ότι θα μπορούσαμε να πούμε πολλά κάθε φορά που συζητάμε όλα τα κόμματα για τις αναγκαιότητες αναβάθμισης και του αγροτικού πληθυσμού και της αγροτικής μας οικονομίας. Όμως κανείς δεν νομιμοποιείται πολιτικά όταν απευθύνεται σ' έναν Υπουργό ΠΑΣΟΚ που ως κόμμα και ως Κυβέρνηση έχουμε μία ιστορική διαδρομή και σχέσεις αυταπόδεικτα θετικές του ΠΑΣΟΚ με τον αγροτικό πληθυσμό, να λέει ότι εκφράζει αυτός ή μόνο αυτός την αγανακτισμένη αγροτική κοινωνία. 
Θα συμφωνήσουμε ότι υπάρχουν προβλήματα στον αγροτικό τομέα και ότι θα πρέπει να τα συζητήσουμε από κοινού. Όμως, εάν αναμετρηθούμε στη βάση μιας αντιπαράθεσης για τις σχέσεις του κόμματός μας, του κάθε ενός μας με τον αγροτικό τομέα εκεί μπορούμε να αναμετρηθούμε και να είσαστε σίγουρος ότι και ο κόσμος που μας βλέπει αλλά και σε όποιο βήμα και αν αναμετρηθούμε έχουμε πολλά να πούμε και θεωρούμε ότι η τελική έκβαση θα είναι υπέρ ημών. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, παρακαλώ το λόγο. 
ΠΡΟΕΔΡΕΥΩΝ (Κωνσταντίνος Γείτονας): Σας είδα, αλλά να μην κάνουμε κατάχρηση του Κανονισμού. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν θα δευτερολογήσω. 
ΠΡΟΕΔΡΕΥΩΝ (Κωνσταντίνος Γείτονας): Καλώς. 
Ορίστε, έχετε το λόγο. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θέλω να εκφράσω πράγματι την ικανοποίησή μου για την ειλικρίνεια του Κοινοβουλευτικού Εκπροσώπου του ΠΑΣΟΚ. Το μοντέλο που κυριαρχεί στην πολιτική σκέψη είναι, ποιος είναι ιδιοκτήτης ποιου. Εμείς λέει, αν θέλετε να μιλήσουμε επί αυτής της βάσης, έχουμε στον αγροτικό τομέα τα συγκριτικά πλεονεκτήματα. Περί αυτού μίλησα, κύριε Πρόεδρε; Είπα ότι εκφράζω εκείνο που υπάρχει: Έλλειμμα ικανοποίησης στον αγροτικό κόσμο, περίσσευμα δυσαρέσκειας. Πηγαίνετε εσείς, λοιπόν στους αγρότες, με τους οποίους λέτε ότι έχετε αυτές τις ιδιοκτησιακές εκλογικές σχέσεις, να τους πείτε ότι κακώς είναι δυσαρεστημένοι. 
ΡΟΒΕΡΤΟΣ ΣΠΥΡΟΠΟΥΛΟΣ: Κάθε μέρα γίνονται. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κάθε μέρα γίνονται, γι' αυτό τα εισπράττετε κάθε μέρα. 
Δεύτερη παρατήρηση. Αυτό το μοντέλο σημαίνει: "Μας ψήφισαν και γι 'αυτό δικαιούμαστε να τους μεταχειριζόμαστε όπως τους μεταχειριζόμαστε". Εμείς, ο Συνασπισμός δεν έχουμε μεγάλο ποσοστό εκλογικό στον αγροτικό πληθυσμό. Δεν δικαιούμαστε να μιλάμε για τα προβλήματα των αγροτών; Εσείς, επειδή σας ψήφισαν, πρέπει να τους κακομεταχειρίζεστε; Μπράβο σας! Η κοινωνική βάση κάθε κόμματος δεν διαμορφώνεται, όμως, με τέτοιες σχέσεις ούτε με σχέσεις εκλογικής ιδιοκτησίας ούτε με σχέσεις πελατειακές ούτε με σχέσεις παραμυθίας, ούτε με σχέσεις δημαγωγίας.
Και τα προβλήματα που αντιμετωπίζουν οι αγρότες, στα οποία συμφωνείτε ότι πρέπει να εγκύψουμε, από πού έπεσαν; Από τον ουρανό; Μήπως φύτρωσαν αυτοφυώς αυτά τα προβλήματα; Ο κακός καιρός της Ελλάδας τα παρήγαγε; 'Η ο κακός εαυτός του Έλληνα τα καλλιέργησε;
ΠΡΟΕΔΡΕΥΩΝ (Κωνσταντίνος Γείτονας): Υπάρχουν και ζιζάνια. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Βεβαίως και υπάρχουν και ζιζάνια.
Δεύτερον, μη λέτε στο Συνασπισμό για προκλήσεις διαλόγου, κύριε Κοινοβουλευτικέ Εκπρόσωπε της κυβερνητικής Πλειοψηφίας, διότι ακόμη και το Συμβούλιο Αγροτικής Πολιτικής, του οποίου η έμπνευση και ιδέα κατετέθη από το Συνασπισμό, το καταντήσατε άνευρο και ανενεργό. Το αποκεντρώσατε και έκτοτε το αφήσατε να υπνώττει. Ποιο διάλογο στον αγροτικό τομέα έχετε θεσμοθετημένο; Πότε ακούσατε άλλη άποψη;
Ανατρέξτε, λοιπόν, στα Πρακτικά για να δείτε ότι όταν έγινε η συζήτηση, εδώ στη Βουλή, ο Συνασπισμός ήταν που κατέθεσε από την πρώτη στιγμή ολοκληρωμένο πρόγραμμα για την αγροτική μεταρρύθμιση. Αλλά κάνουμε συζήτηση επερωτήσεως, δεν κάνουμε συζήτηση γενικής φύσεως. Εκεί, λοιπόν, αν κάνουμε συζήτηση επί της ουσίας, να μου πείτε: Ποια είναι η πολιτική της Κυβέρνησής σας για το λάδι; Ποια είναι η πολιτική της Κυβέρνησής σας για τη σταφίδα; Ποια είναι η πολιτική της Κυβέρνησής σας για το σιτάρι; 
ΣΠΥΡΙΔΩΝ ΣΤΡΙΦΤΑΡΗΣ: Ποια σταφίδα;
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ξεκινάω από τις παραδοσιακές παραγωγές της Πελοποννήσου. Και έχετε δίκιο. Ποια σταφίδα; Μόνο για τα κόλλυβα τη χρησιμοποιούμε πια. 
Ποια είναι η πολιτική της Κυβέρνησής για τα οπωροκηπευτικά; Ποια είναι η πολιτική της Κυβέρνησής για το βαμβάκι; Ποια είναι η πολιτική της Κυβέρνησής σας για σοβαρές καλλιέργειες με ανταγωνιστικά πλεονεκτήματα;
Δεν θα έπρεπε ουσιαστικά να ακούγεται καμία άποψη ωραιοποίησης της πραγματικότητας; Για το λάδι τι κάνατε; Ποια τιμή για το λάδι υπάρχει σήμερα; Μη λέτε, λοιπόν, γενικώς και αφηρημένως.
Μία τελευταία παρατήρηση. Ο διάλογος γίνεται κάθε στιγμή και η κοινοβουλευτική διαδικασία ελέγχου διάλογος είναι. Και τα σεμινάρια διάλογος είναι. Και οι ημερίδες διάλογος είναι. Σημασία έχει ποια πολιτική διαμορφώνεται σήμερα, γιατί, κύριε Κοινοβουλευτικέ Εκπρόσωπε, της κυβερνητικής Πλειοψηφίας, δεν θα πρέπει να αγνοείτε ένα γεγονός, αυτό που βιώνει όλη η ελληνική κοινωνία. Από το 1974 μέχρι σήμερα δεν διαπραγματευθήκαμε σωστά στα πλαίσια της Ευρωπαϊκής Ένωσης, κατά προτεραιότητα τον τομέα της αγροτικής πολιτικής. Μπορούσαμε να είχαμε διαπραγματευθεί πολύ πιο σωστά. Πολλές φορές πηγαίνουμε πίσω από τους Ισπανούς και σωζόμαστε και εμείς, παρά το γεγονός ότι έχουμε αντίπαλα συμφέροντα.
Τέλος, για τα ζητήματα της διαχείρισης των Β' και Γ' Κοινοτικών Πλαισίων Στήριξης, ε, μη μου πείτε ότι αγνοείτε την πραγματικότητα! Και επειδή φαίνεται ότι την αγνοείτε εγώ θα ζητήσω συγκεκριμένα από τη Δευτέρα να μου δώσει το Υπουργείο τι έχει γίνει με τις συγκεκριμένες προγραμματικές συμβάσεις για αγροτοτουρισμό και τα συναφή και τα σχετικά, ποιοι έχουν υπογράψει και ποιοι έχουν ενισχυθεί και τι έχει γίνει με τα δασικά χωριά.
Είναι δασικό χωριό, κύριε Σπυρόπουλε, πού είστε από την Αρκαδία, τα Δολιανά; 
ΡΟΒΕΡΤΟΣ ΣΠΥΡΟΠΟΥΛΟΣ: Έξω είναι.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Είναι έξω κατά τις προδιαγραφές. 
Είναι αγροτοτουρισμός τα προγράμματα ...
ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, παρακαλώ.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, τελειώνω. Να μην ενοχλήσω περισσότερο.
Εσείς που είστε από τα Γιάννενα να εξηγήσετε στους κτηνοτρόφους και στους γαλακτοπαραγωγούς τα προβλήματα της ελληνικής κτηνοτροφίας και τα προβλήματα που υπάρχουν σε όλα τα ζωοκομικά και γαλακτομικά προϊόντα. Γιατί φαντάζομαι να μην πείτε και εσείς ότι οι κτηνοτρόφοι και η παραγωγή σε ζωοκομικά και γαλακτομικά προϊόντα και αυτοί ευτυχούν, ότι η ελληνική κτηνοτροφία θάλλει, ότι η ελληνική αλιεία πετάει; 
ΠΡΟΕΔΡΕΥΩΝ (Κωνσταντίνος Γείτονας): Πάντως δεν κατάλαβα γιατί ρωτάτε για τα Δολιανά τον κ. Σπυρόπουλο! Στην Αλενίσταινα ήταν μαζί μας...
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Αυτό να μου πείτε. Έχετε δίκιο.
ΠΡΟΕΔΡΕΥΩΝ (Κωνσταντίνος Γείτονας): Ο κ. Νάκος, Κοινοβουλευτικός Εκπρόσωπος της Νέας Δημοκρατίας έχει το λόγο.
AΘΑΝΑΣΙΟΣ ΝΑΚΟΣ: Κύριε Πρόεδρε, επειδή υπήρξε σκληρή καταγγελία του κυρίου Υπουργού για την ανακοίνωση που έκανε ο Πρόεδρος της Νέας Δημοκρατίας, πρέπει να διευκρινίσω ορισμένα πράγματα σε σχέση με τις ανακρίβειες που είπε. Πρώτον, δεν ξέρω το βιογραφικό του κ. Χατζημιχάλη και δεν νομίζω ότι θα ασχοληθεί κανείς στο μέλλον με το βιογραφικό του. Είμαι, όμως, σίγουρος ότι έχει περάσει από σχολές παραπληροφόρησης και προπαγάνδας.
Δεν ήσασταν εδώ, κύριε Υπουργέ. Είχα κατεθέσει πίνακα που δημοσίευσε το "ΒΗΜΑ" με στοιχεία που πήρε από την Πυροσβεστική Υπηρεσία. Πέρυσι πριν το τέλος Σεπτεμβρίου δηλαδή πριν ολοκληρωθεί η περίοδος των πυρκαγιών, μιλούσε για δύο εκατομμύρια στρέμματα καμένων εκτάσεων. Και είπα ότι επειδή δεν υπάρχουν στοιχεία κατ' άλλους οι καμένες εκτάσεις πέρυσι ήταν δύο εκατομμύρια στρέμματα και κατ΄ άλλους έως και τρία εκατομμύρια. Αυτό είπα και είναι στα Πρακτικά. Εάν σας μετέφερε ότι είπαμε τρία εκατομμύρια, αυτό οφείλεται στη σχολή από την οποία έχει περάσει.
Δεύτερον, όσον αφορά το εισόδημα για το οποίο έκανε ανακοίνωση ο Πρόεδρος της Νέας Δημοκρατίας είπε πολύ καλά ο κ. Κωνσταντόπουλος, ότι η Νέα Δημοκρατία και ο Συνασπισμός έχουν τα ίδια στοιχεία. Αυτό συμβαίνει διότι συμβαίνει διότι είναι στοιχεία της EUROSTAT. Tα έχω προς κατάθεση. Τα στοιχεία αυτά λένε ότι με βάση το 1995, αφού μιλάμε για την τελευταία πενταετία 104,8 ;ήταν ο δείκτης εκείνη τη δεδομένη στιγμή, 100,3 το 1996, 97,5 το 1997, 96,2 το 1998. Δηλαδή είχαμε μία συνεχή μείωση. Το αναλυτικό 1998-1999 είναι μηδέν. Πράγματι από το 1999-2000 είχαμε αύξηση 2,1%. Αν το βάλετε αυτό όλο μαζί θα δείτε ότι η μείωση του αγροτικού εισοδήματος είναι αυτή που προαναφέραμε κατά την πενταετία 1995-2000.
Μάλιστα είναι μικρότερη από την πραγματική, διότι σ' αυτή την πενταετία κάποιοι αποσύρθηκαν από τον αγροτικό τομέα. Δηλαδή αν διαιρέσουμε με τον πληθυσμό που ασχολείται με τον αγροτικό τομέα η μείωση του εισοδήματος είναι ακόμη μεγαλύτερη. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ανά μονάδα εργασίας καλύτερο είναι το εισόδημα αν διαιρέσουμε.
ΑΘΑΝΑΣΙΟΣ ΝΑΚΟΣ: Αυτό είναι το συνολικό εισόδημα. Όταν μικρότερο εισόδημα διαιρείται με μικρότερο αριθμό ατόμων τότε το πραγματικό εισόδημα έχει μειωθεί σε εθνική κλίμακα ακόμη περισσότερο.
Η επερώτηση του Συνασπισμού αφορά το σύνολο της πολιτικής στον αγροτικό τομέα. Εγώ θα κάνω μόνο μερικές επισημάνσεις. Κατ' αρχάς θέλω να επισημάνω ότι το ενδιαφέρον της Κυβέρνησης για τον αγροτικό τομέα φαίνεται και από το παρακάτω: Έχω έναν πίνακα της δημόσιας δαπάνης για τον αγροτικό τομέα σε σύγκριση με τα προηγούμενα Κοινοτικά Πλαίσια Στήριξης. 
Η Ελληνική Κυβέρνηση, στο Α' Κοινοτικό Πλαίσιο Στήριξης έβαλε το χέρι στην τσέπη για τον Έλληνα αγρότη κατά 18,7%, στο Β΄ Κοινοτικό Πλαίσιο Στήριξης κατά 14,5%, και για το Γ' Κοινοτικό Πλαίσιο Στήριξης κατά 6,6%. Αυτό σημαίνει ότι η δημόσια δαπάνη για τον αγροτικό τομέα είναι περίπου το 1/3 τώρα απ' ότι ήταν στο Α΄ Κοινοτικό Πλαίσιο Στήριξης. 
Βεβαίως έχουν τροποποιηθεί οι δείκτες της εθνικής συμμετοχής δηλαδή της δημόσιας δαπάνης στα κοινοτικά πλαίσια στήριξης. Όμως μια Κυβέρνηση που ενδιαφέρεται για τον αγροτικό τομέα δεν μπορεί να ισχυρίζεται διαρθρώνοντας με αυτόν τον τρόπο τις δαπάνες ότι ενδιαφέρεται πράγματι για τον αγροτικό τομέα.
Τη Δευτέρα θα συζητηθεί η επερώτηση της Νέας Δημοκρατίας για τη διαχείριση και αξιοποίηση των υδάτινων πόρων της χώρας, γι' αυτό δεν θα αναφερθώ στα πολύ σωστά που είπε ο κ. Λαφαζάνης και θα πω, γιατί είναι σωστά που αφορούν το βαμβάκι και την πολιτική που ακολουθείται για τη στήριξη αυτού του προϊόντος, με την κατάργηση του Οργανισμού Βάμβακος, γιατί σύμφωνα με το άρθρο 41α έχουμε ζητήσει τη σύγκλιση της Διαρκούς Κοινοβουλευτικής Επιτροπής. Πρέπει να σας πω ότι στις Βρυξέλλες που βρέθηκαν στη συνεδρίαση των εκπροσώπων των κομμάτων που ανήκουν στο ευρωπαϊκό λαϊκό κόμμα, πληροφορηθήκαμε ότι συνυπέγραψε την απόφαση για την αύξηση συνυπευθυνότητας ο κύριος Υπουργός και μετά ισχυρίστηκε ότι δεν είχε αποτυπωθεί η πραγματική του βούληση και έκανε τη νότα η οποία θεωρείται βέβαιο ότι θα απορριφθεί στις Βρυξέλλες.
Αυτό που θέλω να επισημάνω είναι ότι παρουσιάζεται από την Κυβέρνηση ως χάρη η επιδότηση των αγροτικών προϊόντων. Στη Σύνοδο του Ευρωπαϊκού Λαϊκού Κόμματος κατέθεσα ένα πίνακα που λέει ότι μπορεί μεν ως επιδοτήσεις να παίρνει η χώρα μας από την Ευρωπαϊκή 'Ενωση αλλά μέσω του ισοζυγίου των εμπορικών συναλλαγών υπάρχει απομείωση αυτών των επιδοτήσεων. Η πραγματική ωφέλεια δεν έχω μαζί μου τον πίνακα τον επίσημο, της χώρας είναι 35%. Για την Πορτογαλία είναι 36% για την Ισπανία είναι 38%. Ξέρετε πόσα είναι τα αντίστοιχα ποσοστά γι' αυτούς που δήθεν επαγγέλλονται την επανεθνικοποίηση τη μερική της Κοινής Αγροτικής Πολιτικής; Είναι 67% για την Ιρλανδία όπως το βόϊο κρέας, για τα βούτυρα, το γάλα και όλα αυτά. Δεν λέει την αλήθεια ο κύριος Υπουργός, να μου επιτρέψει να του πω όταν υποστηρίζει ότι μέχρι το 2006 η Κοινή Αγροτική Πολιτική θα παραμείνει αμετάβλητη. Είναι λογικό, λοιπόν, να αρχίζουν οι συζητήσεις. Αρχίζει ή όχι χορός για δήθεν αναθεώρηση της Κοινής Αγροτικής Πολιτικής, εν όψει της διεύρυνσης της Ευρωπαϊκής Ένωσης ιδίως με το πρόβλημα που δημιουργείται με την εισδοχή της Πολωνίας ή πιέζουν ή δεν πιέζουν οι Ευρωπαίοι μετά τη νόσο των τρελών αγελάδων να επωμιστούμε και εμείς βάρη από αυτήν την αρρώστια, την οποία οι ίδιοι δημιούργησαν. 
Κύριοι συνάδελφοι, έχει αρχίσει η διαδικασία μέσης αναθεώρησης ένα χρόνο μετά τη συμφωνία του Βερολίνου και γι' αυτό δικαίως ο Συνασπισμός σας κατηγορεί, ότι δεν προετοιμάζεστε με σωρεία επιχειρημάτων, ούτως ώστε να αντιδράσετε και να πάρετε αυτά που αξίζουν. Η χώρα μας έχει πάρει μόνο επτακόσιες ογδόντα δύο χιλιάδες τόνους γι α το βαμβάκι, καλό θα είναι να θυμηθείτε την αρχική συμφωνία και γιατί η Ισπανία πήρε διακόσιες σαράντα εννέα χιλιάδες τόνους ως εθνική ποσόστωση και εμείς στις επτακόσιες ογδόντα δύο χιλιάδες. 'Ηταν σε αναλογία της παραγωγής ή οι Ισπανοί πήραν πολλαπλάσια επικαλούμενοι ιστορικούς λόγους, όπως από το μεσαίωνα ότι ήταν μία παραδοσιακή εκμετάλλευση την οποία κατάφεραν να αναδείξουν και να πάρουν μια εθνική ποσόστωση που ήταν πολλαπλάσια της πραγματικής παραγωγής του βαμβακιού σε αντίθεση με τη χώρα μας που πήρε αυτά που πήρε. 
Ο κύριος Υπουργός υπερηφανεύτηκε ότι για πρώτη φορά γίνονται αυτά που γίνονται για τη βιολογική γεωργία. Τώρα βγαίνουν οι κοινές υπουργικές αποφάσεις για τον οργανισμό πιστοποίησης. Λες και ήταν μια άλλη κυβέρνηση η οποία αμέλησε να προετοιμάσει τη χώρα να δεχθεί και να αξιοποιήσει τα χρήματα που δίνονται από την Ευρωπαϊκή Ένωση. Μόνο το 0,3% των επιδοτήσεων έχουμε απορροφήσει για τη βιολογική γεωργία και μόνο το 0,47% της συνολικής γεωργικής έκτασης της Ελλάδας χρησιμοποιείται για τη βιολογική γεωργία σε αντίθεση με την Αυστρία που είναι πρωτοπόρος με 8,4%, η Φιλανδία 6,3%, τη Γερμανία 2,4%. 
Ακόμη και η Τσεχία στο 2,5% της έκτασής της χρησιμοποιεί βιολογική γεωργία. 
Τελειώνω με το εξής. Δεν μας είπε ο κύριος Υπουργός τι γίνεται με την πρόωρη συνταξιοδότηση. Δεν υπάρχουν χρήματα τώρα που άλλαξε η σχέση της εθνικής συμμετοχής με την επιδότηση; Τι γίνεται με αυτό; Καταθέσαμε ερώτηση σήμερα, κύριε Πρόεδρε. 
Επίσης, τι γίνεται με τις εξισωτικές αποζημιώσεις. Πού πάει το πράγμα. Είναι δεύτερος χρόνος που δεν έχουν πάρει εξισωτικές αποζημιώσεις οι κάτοικοι των ορεινών και προβληματικών περιοχών. 
Το τελευταία και τελειώνω, για ποια οργάνωση του Υπουργείου μιλάτε για το Γ΄ Κοινοτικό Πλαίσιο Στήριξης που εσείς χαρακτηρίσατε ως τελευταία ευκαιρία; Έχουν γίνει οι αρχές διαχείρισης; Ήλθε ο κοινοτικός επίτροπος, ο κοινοτικός απεσταλμένος, κ. Σότον, στις 15/3/2001 να ελέγξει την εγκατάσταση των αρχών διαχείρισης. Υπάρχουν τέσσερις αρχές και μία αρχή πληρωμής. Έχουν συσταθεί οι δύο μέχρι σήμερα που μιλάμε και διαψεύστε με αν θέλετε. Δεν συμμορφώθηκαν τα Υπουργεία με τις παρατηρήσεις της επιτροπής που ήλθε υπό τον κ. Σότον. Δεν έχουν ακόμα ούτε ένα computer στο Υπουργείο για να κάνουν το ολοκληρωμένο πληροφοριακό σύστημα που επιβάλλει η Ευρωπαϊκή Ένωση. Και ισχυρίζεται ο κύριος Υπουργός ότι είμαστε πανέτοιμοι να διαχειριστούμε το Γ΄ Κοινοτικό Πλαίσιο Στήριξης. 
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, παρακολουθώντας τον κύριο Υπουργό μου δημιουργήθηκε η εντύπωση ότι μιλάει για άλλη χώρα. Και θα μιλήσω για δύο πράγματα. 
Πρώτον, σαν να μην ξέρει ότι το μέσο εισόδημα του αγροτικού πληθυσμού είναι το 60% του εισοδήματος του υπολοίπου ελληνικού λαού, πέρα του πώς βγαίνει ο μέσος όρος του εισοδήματος, είναι άλλη μία υπόθεση. Αλλά εκεί ήταν και το 1990 και το 1995, εκεί είναι και το 2000. Δεν βελτιώθηκε η θέση του παρά τα 16 τρισεκατομμύρια που πήγαν στον αγροτικό τομέα. 
Μίλησε για τα στεγαστικά δάνεια. Θα ήταν θετικό να μας πείτε πόσα στεγαστικά δάνεια εγκρίνονται κάθε χρόνο για τους αγρότες με 1% μέχρι 6% επιτόκιο. 
Μίλησε για τη βιοτεχνολογία. Βεβαίως, κανείς δεν μπορεί να είναι αντίθετος στην πρόοδο της επιστήμης και της τεχνολογίας, κύριε Υπουργέ. Το θέμα όμως δεν είναι αυτό, αλλά στην υπηρεσία τίνος είναι τα προϊόντα της βιοτεχνολογίας και ποιος θα ελέγξει τη χρήση τους; 
Προχθές ψηφίσαμε νομοσχέδιο για την έρευνα και την τεχνολογία εδώ. Ξέρετε ποια είναι η πολιτική βούληση της Κυβέρνησης; Τα προϊόντα της έρευνας και της τεχνολογίας να μπορούν να τα εμπορεύονται είτε αυτός που χρηματοδοτεί την έρευνα είτε αυτός που εργάζεται για την έρευνα. Το μόνο που δεν έχει λόγο είναι το ελληνικό κράτος και φυσικά οι αποδέκτες των προϊόντων της έρευνας και της τεχνολογίας, που θα μπορούν οι κάθε λογής ιδιοκτήτες τους και να τα εμπορεύονται και να αισχροκερδούν. 
Όσον αφορά μερικά άλλα ζητήματα, μου προξένησε πραγματικά εντύπωση η έπαρση του Υπουργού ότι όλα τα γνωρίζει και οι άλλοι δεν γνωρίζουν τίποτα και λένε παραμύθια. 
Ακριβώς την ίδια συζήτηση είχαμε κάνει πριν από έξι, επτά χρόνια σ' αυτήν τη Βουλή, κύριε Υπουργέ -δεν ήσαστε εσείς τότε Υπουργός- και έλεγαν τα ίδια πράγματα ότι το αγροτικό εισόδημα πάει καλά, οι αγρότες πάνε καλά. Ξέσπασαν οι αγροτικές κινητοποιήσεις το '96, '97 '98 χρησιμοποιήσατε ό,τι χρησιμοποιήσατε. Και τότε τα ίδια λέγατε, υποκινούμενοι είναι οι αγρότες, μια μικρή μειοψηφία είναι αυτή που διαμαρτύρεται. Το ίδιο ακριβώς λέγατε πριν σαν κυβερνητική επιτροπή, σαν εκτελεστικό γραφείο του ΠΑΣΟΚ πριν ο λαός βγει στους δρόμους για το ασφαλιστικό. Ομόφωνα πήρατε την απόφαση -κυβερνητική επιτροπή και εκτελεστικό γραφείο- ότι είναι σε θετική κατεύθυνση οι προτάσεις αυτές που είδαν το φως της ημέρας και αφού είδατε το λαό να ξεσηκώνεται τότε τα πήρατε πίσω ή τουλάχιστον τα βάλατε στο ψυγείο. Τώρα πότε θα τα αποψύξετε θα το δείξει η διάθεση του λαού και όχι πάντως η δική σας καλή πρόθεση. 
Το ίδιο ακριβώς κάνατε και τότε. Τότε φυσικά με μεγαλύτερη έπαρση και αυταρχισμό χτυπήσατε το αγροτικό κίνημα για να μπορέσετε πραγματικά να περάσετε πολιτικές σαν αυτή που περάσατε με το βαμβάκι τα τελευταία χρόνια.
Κακά τα ψέματα, κύριε Υπουργέ. Θέλω να μου απαντήσετε σ' αυτό. Ο κύριος Υφυπουργός προχθές που είχα επίκαιρη ερώτηση δεν ήξερε τι αποφασίσατε στις Βρυξέλλες. Μου είπε ότι για τους χίλιους πεντακόσιους χιλιάδες τόνους δεν θα πληρώνουμε συνυπευθυνότητα γιατί λέει το χίλια τριάντα ένα το κάναμε χίλια πεντακόσια. Ποιον κοροϊδεύει; Εμάς νομίζει ότι κοροϊδεύει ή από το χίλια πεντακόσια και πάνω θα πληρώνουμε ανάλογα και θα φτάνουμε και μέχρι 100% πρόστιμο συνυπευθυνότητας που μέχρι χθες πληρώναμε τουλάχιστον μέχρι 50%; Είναι πρώτη φορά ειλικρινά που ψηφίστηκε τέτοιος κανονισμός χειρότερος και απ' αυτόν που πρότεινε η Κομισιόν. Πείτε μου πόση θα ήταν η συνυπευθυνότητα στο τμήμα που τέλειωσε τώρα και θα εξοφληθεί μέχρι τον Αύγουστο με το καινούριο καθεστώς και με το παλιό καθεστώς. Αυτό να μου πείτε μόνο για να δείτε πόσο πραγματικά κακός είναι ο κανονισμός που ψηφίσατε. Ήταν δική σας πρόταση δεν ήταν πρόταση της Κομισιόν και εδώ είναι το παράδοξο. 
Αλλά να απαντήσω και σ' αυτό που έγινε πολύς λόγος για το ότι το εισόδημα του αγρότη αυξάνεται. Κύριε Υπουργέ, τα στατιστικά στοιχεία είναι αυτά. Συνολικά το αγροτικό εισόδημα η παραγόμενη αξία, δηλαδή, μειώθηκε το '96, το '97, το '98, το '99 ήταν σταθερή και το 2000 αυξήθηκε 2%. Τι κάνετε εσείς και εδώ είναι η αλχημεία σας. Αυτοί που βγήκαν από την παραγωγή κάπου εκατόν πενήντα χιλιάδες άνθρωποι, τους υπολογίζετε σαν να μην έχουν δικαίωμα να ζήσουν. Και αυτών το εισόδημα πόσο είναι αυτά τα χρόνια; Είναι μηδέν βέβαια γιατί οι περισσότεροι είναι άνεργοι. Άρα αυξήθηκε το εισόδημα και το ατομικό που λέτε εσείς; Ούτε το ατομικό εισόδημα αυξήθηκε παρ' όλο που αφαιρείτε αυτούς που έφυγαν από την παραγωγή. Κάνετε αυτή την αλχημεία για να πείτε ότι αυξήθηκε σύμφωνα με τα στοιχεία της EUROSTAT το ατομικό εισόδημα. Μα ατομικό εισόδημα είναι και του ανέργου ο οποίος έφυγε από την παραγωγή και είναι άνεργος. Πού είναι το εισόδημα εκείνου; Υπολογίζεται σ' αυτό που λέτε εσείς; Όχι βέβαια. Αυτή είναι η αλχημεία που κάνετε.
Είπατε ότι παίρνουμε το 45%. Εμείς τι δημιουργούμε; Τι θα μας μείνει; Από τα δεκαέξι τρισεκατομμύρια ξέρετε τι μας έμεινε; Από 85% η αυτάρκειά μας σε χοιρινό κρέας είμαστε στο 65%. Από 65% στο βοδινό είμαστε στο 34% από 100% στα πουλερικά είμαστε στο 75% και όχι μόνο αυτό. Από τους εκατόν εβδομήντα χιλιάδες τόνους παραγωγής καπνού μας έμειναν εκατόν δέκα πέντε χιλιάδες τόνοι. Και τώρα πάτε και το ένα εκατομμύριο διακόσιους τόνους βαμβάκι να τους φέρετε στους επτακόσιους ογδόντα δύο. Αυτή είναι η πολιτική που ακολουθήσατε όλα αυτά τα χρόνια να δημιουργήσετε μια επίπλαστη εικόνα στην αγροτική οικονομία. 
Επιτέλους σταματήστε να λέτε "απεφάνθη ο ελληνικός λαός". Απεφάνθη ο ελληνικός λαός και για άλλα πράγματα, κύριε Ανωμερίτη.
Απεφάνθη ο ελληνικός λαός και για τον εκμαυλισμό που έχετε κάνει στις συνειδήσεις του και με τις χωματερές. Και υπάρχουν στα Πρακτικά της Βουλής τα διαβήματα που κάναμε που αποδεικνύουν ότι θα την πληρώσουμε ξινή το να φορτώνουν σε φελιζόλ τα ροδάκινα και να πηγαίνουν να τα θάβουν.
Αυτήν την πολιτική προωθούσατε στον αγροτικό τομέα και φάνηκε πραγματικά ότι "καλά" πάμε, αφού κοροϊδεύουμε τους κουτόφραγκους. Να, που φθάσαμε με τη χωματερή. Να εκλιπαρείτε τώρα να πάρετε πρόγραμμα εγκρίσεως των ροδακίνων και να σας απαντάνε -και λογικά- "αφού θα τα βγάλετε εξ' ανάγκης τώρα, γιατί να σας δώσουμε και λεφτά να τα εκριζώσετε;" Το ίδιο φυσικά ισχύει και για άλλες καλλιέργειες.
Αυτό που εγώ μπορώ να πω, κύριε Πρόεδρε, είναι ότι η αγροτική πολιτική της Κυβέρνησης υπάρχει, είναι συγκεκριμένη, θέλει ουσιαστικά να συμβαδίσει με αυτό που αποφασίστηκε στην Ευρωπαϊκή Ένωση, να περισσέψουν, δηλαδή, λεφτά από την Κοινή Αγροτική Πολιτική, ώστε να εφαρμόσουμε και την άλλη κοινή πολιτική με επικεφαλής τον κ. Σολάνα, το γνωστό σοσιαλιστή που μάζευε υπογραφές να μην μπει η Ισπανία στο ΝΑΤΟ πριν από δεκαπέντε χρόνια!
Έχουμε και άλλες κοινές πολιτικές, κύριε Υπουργέ, και πρέπει να περικοπούν. Και σε αυτό συνηγορείτε και γι' αυτό υπερθεματίζετε για την Ατζέντα 2000. Δεν μας είπατε όμως σε αυτό το τεράστιο πρόβλημα, που θα συζητήσουμε και τη Δευτέρα με τη διαχείριση των υδάτινων πόρων, τι προβλέπεται στο Γ΄ Κοινοτικό Πλαίσιο Στήριξης. Γιατί το Β΄ Κοινοτικό Πλαίσιο Στήριξης το είδαμε: Τίποτα δεν είχε, τίποτα δεν έγινε!
Εκείνη την έρημη την Κάρλα ο κ. Λαλιώτης την εξαγγέλλει συνέχεια. Και όμως σήμερα στην Κάρλα αντλούν αλάτι. Η καταστροφή που έγινε στην πρώην λίμνη της Κάρλας δεν αναστρέφεται, ακόμη και αν αποκατασταθεί. Δεν θέλω να μιλήσω τώρα για τον Αχελώο, θα τα πούμε τη Δευτέρα.
Τελειώνοντας, κύριε Πρόεδρε, θέλω να πω ότι πιστεύω ότι καλά θα κάνει ο κύριος Υπουργός να πάει και σε κανένα χωριό όχι με τύμπανα, αλλά σαν απλός άνθρωπος, για να διαπιστώσει ότι και τον καφέ που παραγγέλνουν οι αγρότες για να τον κεράσουν δυστυχώς θα τον γράψει ο καφετζής. Γιατί δεν έχουν ούτε τις διακόσιες δραχμές και δεν τις έχουν γιατί στο χωριό ζουν μόνο συνταξιούχοι και παίρνουν σαράντα οκτώ χιλιάδες δραχμές το μήνα.
Και ξέρετε πολύ καλά, κύριε Υπουργέ, ότι το 2003 οι συντάξεις που θα παίρνουν οι αγρότες που ήταν από την πρώτη χρονιά στην πρόσθετη ασφάλιση, με τον περίφημο ασφαλιστικό νόμο που φτιάξατε θα μειωθούν.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός Γεωργίας κ. Αργύρης.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν έχουμε δευτερολογήσει εμείς, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Αμέσως μετά, κυρία συνάδελφε, δεδομένου ότι ο κύριος Πρόεδρος του Συνασπισμού είπε ότι τελείωσε, δεν θα δευτερολογήσει. Έτσι θα έχετε τη δυνατότητα κι εσείς από το κόμμα σας να απαντήσετε. Είναι σαφές γιατί το κάνω αυτό, σε συνεννόηση με τον κ. Κωνσταντόπουλο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, κυρίες και κύριοι συνάδελφοι, είναι αλήθεια ότι συζητάμε σήμερα για έναν τομέα ο οποίος εδώ και πολλά χρόνια περνάει μια περίοδο συχνών αλλαγών. Και οι αλλαγές αυτές δεν είναι μόνο στην ελληνική γεωργία, είναι και στην ευρωπαϊκή και στην παγκόσμια γεωργία.
Για να μπορέσουμε, λοιπόν, να συμφωνήσουμε σε ορισμένα πράγματα, θα πρέπει να λάβουμε υπόψη μας ορισμένες παραμέτρους στις οποίες κινείται η γεωργία. Η ελληνική γεωργία, η οποία είναι αναπόσπαστο κομμάτι και της ευρωπαϊκής γεωργίας, πρέπει να λάβει υπόψη της δύο βασικούς άξονες πολιτικής που καθορίζονται και από τα πλαίσια των συμφωνιών που γίνονται από τον Παγκόσμιο Οργανισμό Εμπορίου -την πρώην GATT, σήμερα Π.Ο.Ε.- αλλά και από την πολιτική η οποία προσδιορίζεται μέσα στην ίδια την Ευρωπαϊκή Ένωση. Και θεωρώ ότι είναι πάρα πολύ σημαντικό, ότι στην Ευρωπαϊκή Ένωση έχουμε μια κοινή πολιτική και η κοινή αυτή πολιτική είναι η Κοινή Αγροτική Πολιτική.
Σε ελληνικό επίπεδο η ελληνική γεωργία έχει μια στρατηγική που την προσδιορίζει στο παγκόσμιο στερέωμα η ανταγωνιστικότητα όλων των προϊόντων, μια και οι φραγμοί και τα σύνορα έχουν πέσει και δρόμοι είναι ελεύθεροι εμπορικά να πάνε τα προϊόντα παντού. Πρέπει να λάβει υπόψη της λοιπόν, αυτόν τον έντονο ανταγωνισμό. Σε επίπεδο ευρωπαϊκό έχουμε πάλι έναν έντονο ανταγωνισμό στη γεωργία και πρέπει να λάβει υπόψη της αυτόν τον παράγοντα.
Κινείται με μια λογική ότι η ελληνική γεωργία πρέπει να διαμορφώσει όρους και προϋποθέσεις ανταγωνιστικούς. Πολλοί λένε: "Είναι δυνατόν η ελληνική γεωργία να αντέξει ή να ανταγωνιστεί την ευρωπαϊκή ή την παγκόσμια γεωργία". Όχι βέβαια. Υπάρχουν πολλά προβλήματα. Γι' αυτό, λοιπόν, θεωρώ ότι και μετά τη διατροφική κρίση που ζήσαμε τα τελευταία χρόνια, επιβεβαιώνεται απόλυτα η πολιτική της Κυβέρνησης και του Υπουργείου Γεωργίας, για να διαμορφώσει εκείνη τη γεωργία, δηλαδή τη γεωργία που θα παράγει αγροτοδιατροφικά προϊόντα, προϊόντα τα οποία θα μπορούν, μέσω της ποιότητας, να αντέξουν τουλάχιστον τον ανταγωνισμό, αλλά όχι τον ανταγωνισμό της ποσότητας, τον ανταγωνισμό της ποιότητας. 
Σε αυτόν, λοιπόν, τον ανταγωνισμό της ποιότητας παραγωγής αγροτοδιατροφικών προϊόντων χρειάζονται κάποιες βασικές παράμετροι. Κατ' αρχήν χρειάζεται ο ίδιος ο αγρότης, όπου καλείται να αλλάξει μια παραδοσιακή γεωργία και να παράξει προϊόντα τα οποία πρέπει να μπορούν να φθάνουν στο ράφι του καταναλωτή. Και για να τα παράξει αυτά, χρειάζεται μια σιγουριά. Πρέπει να νιώσει, δηλαδή, μια επαγγελματική σιγουριά. Και η επαγγελματική σιγουριά εκφράζεται με πολλούς τρόπους. 
Πρώτον, ξέραμε πολύ καλά ότι οι αγρότες ήταν ανασφάλιστοι. Δεν υπήρχε, δηλαδή, ασφάλιση του αγρότη και αυτό του δημιουργούσε μια μεγάλη ανασφάλεια. Είχε μια προνοιακή σύνταξη, είχε τη σύνταξη, δηλαδή, που κάθε φορά περίμενε πότε θα γίνουν οι εκλογές, πότε θα πλειοδοτήσουν τα κόμματα για να του δώσουν 1000 δραχμές, 2000 και ξεκινούσε ένα παζάρι, όχι βέβαια με την ωφέλεια του αγρότη, αλλά το παζάρι ξεκινούσε στο πώς θα μπορέσουν να πάρουν την ψήφο του αγρότη, για να του δώσουν κάποια ψίχουλα για να μπορέσουν στο τέλος να εισπράξουν την ψήφο. 
Ήλθε η Κυβέρνηση του ΠΑΣΟΚ και διαμόρφωσε ένα νέο πλαίσιο για το ασφαλιστικό σύστημα των αγροτών. Θεωρώ ότι είναι πάρα πολύ ικανοποιητικό, μπορεί να φθάσει ακόμη και σε άλλα επίπεδα, αλλά τουλάχιστον έβγαλε τον αγρότη από μια ανασφάλεια, του έδωσε τη δυνατότητα να θεωρεί και ο ίδιος ότι μπορεί να είναι ασφαλισμένος. Και είναι το μοναδικό ασφαλιστικό σύστημα που στηρίζεται στην τριμερή χρηματοδότηση, μόνο που τα δυο μέρη τα συμπληρώνει ο κρατικός προϋπολογισμός, δηλαδή, με το συγκεκριμένο νόμο που έχουμε για τις συντάξεις. 
Το δεύτερο που πρέπει να νιώσει σιγουριά είναι ότι πρέπει να έχει τη γνώση για να παράγει αυτό το καινούριο. Και νομίζω ότι το Υπουργείο Γεωργίας, πάνω σ' αυτήν του την πολιτική έχει χαράξει όλη του τη στρατηγική. Η γνώση, λοιπόν, έρχεται μέσα από μια διαρκή εκπαίδευση. Γι' αυτό διαμόρφωσε τον οργανισμό που θα του δώσει αυτήν τη δυνατότητα, δηλαδή τον Οργανισμό ΔΗΜΗΤΡΑ, για να του δίνει την εκπαίδευση, δηλαδή να μετατραπεί η ΔΗΜΗΤΡΑ σαν τον ΟΑΕΔ του αγροτικού χώρου. Έχει προβλήματα. Δεν είναι, δηλαδή, στην καλύτερή του σήμερα οργανισμός ΔΗΜΗΤΡΑ, επειδή τον φτιάξαμε, επειδή κάναμε προσπάθεια και όλα είναι έτοιμα, αλλά είναι σίγουρο ότι έχουμε χαράξει αυτή μας την πολιτική.
Το άλλο είναι ότι για να παραχθούν αυτά τα προϊόντα και για να μπορούμε να αντέξουμε τον ανταγωνισμό, πρέπει να είναι προϊόντα τα οποία να εγγυώνται αυτό που λένε όλοι, που ανέδειξαν οι διατροφικές κρίσεις: δηλαδή θα είναι προϊόντα που θα πιστοποιούν στον καταναλωτή ότι είναι προϊόντα και για το περιεχόμενό τους το συγκεκριμένο, αλλά παράλληλα ότι έχουν και την ταυτοποίηση για την ποιότητα, την υγιεινή και την ασφάλεια των τροφίμων.
Αυτό το πράγμα το διαμόρφωσε το Υπουργείο Γεωργίας και νομίζω ότι αυτή η συγκεκριμένη στρατηγική με νόμο του Υπουργείου Γεωργίας έφερε τον οργανισμό πιστοποίησης αγροτικών προϊόντων, για να διαμορφώσει το πλαίσιο όπου πράγματι τα προϊόντα μας να έχουν την ταυτότητα για να μπορέσουν να φθάσουν στον καταναλωτή μέσα από μια εγγυητική διαδικασία. 
Ακούγεται πολλές φορές "γιατί δεν προχωρήσαμε στη βιολογική γεωργία, γιατί αυτό είναι η λύση". Πρέπει να λάβουμε σοβαρά υπόψη μας ότι έχουμε μια αλλαγή που προήλθε μέσα από ορισμένα πράγματα. Είχαμε την παραδοσιακή γεωργία, δηλαδή αυτή που σήμερα θεωρούμε οργανική γεωργία, τη βιολογική γεωργία, την οποία αντικαταστήσαμε γιατί ήταν ελλειμματική, δεν έφθανε για να ταΐσει τον πληθυσμό, για να δώσει τα τρόφιμα εκείνα που χρειαζόταν ο πληθυσμός και παράλληλα να πάρει και η βιομηχανία για να μεταποιήσει και προχωρήσαμε στη συμβατική γεωργία. Η συμβατική γεωργία πέτυχε, έφερε πλεονάσματα, μόνο που έκανε ορισμένα στραβά πράγματα. Και είναι πολύ κακά αυτά που έχει κάνει η συμβατική γεωργία. 
Να πάρω πρώτα τα κακά. Τα καλά τα είπαμε, ότι κατάφερε να θρέψει τον πληθυσμό της, να φτιάξει προϊόντα, μάλιστα πλεονασματικά.
Έκανε όμως και μία μεγάλη ζημιά. Ποια ήταν η μεγάλη ζημιά; Ότι άρχισε να παρεμβαίνει στο περιβάλλον, να δημιουργεί προβλήματα στο περιβάλλον μέσα από τις εισροές στη γεωργία, τα φυτοφάρμακα, την αλόγιστη χρήση. Δηλαδή όλοι πηγαίναμε να βγάλουμε ποσότητα για να αντέξει, για να έχει, αν θέλετε, κάποιο εισόδημα ο παραγωγός είτε ο Έλληνας είτε ο Ευρωπαίος.
Εδώ, λοιπόν, λέμε ότι πρέπει να υπάρξει διαφορετική μεταχείριση. Τα προϊόντα τα οποία θα παράγονται πρέπει να είναι φιλικά προς το περιβάλλον και να δίνουν τη δυνατότητα να έχουν κάποιο εισόδημα. Και αυτό το κομμάτι θεωρώ ότι ταιριάζει περισσότερο στην Ελλάδα, όπου το τμήμα της βιολογικής γεωργίας, της βιολογικής κτηνοτροφίας, που είναι όλοι έτοιμοι οι κανονισμοί αλλά και ο οργανισμός, θα πρέπει να έχει ένα ποσοστό. Εκτιμώ ότι δεν μπορούμε να αντικαταστήσουμε τη συμβατική γεωργία με τη βιολογική γεωργία. Η βιολογική γεωργία θα έχει ένα τμήμα μέσα στα παραγόμενα γεωργικά προϊόντα, μέσα σε αυτά τα αγροτοδιατροφικά προϊόντα. 
Υπάρχει όμως και ένα άλλο σύστημα, το οποίο είναι ομπρέλα πάνω και από τη βιολογική γεωργία και, αν θέλετε, και από τη συμβατική γεωργία. Είναι το σύστημα της ολοκληρωμένης διαχείρισης των προϊόντων, της ολοκληρωμένης καταπολέμησης, που μπορεί να ταιριάξει περισσότερο και στο κομμάτι αυτό της ελληνικής γεωργίας, δηλαδή να έχουμε μία ολοκληρωμένη καταπολέμηση των εχθρών, είτε των ζιζανίων είτε των υπολοίπων, αλλά και να προχωρούμε και λίγο πιο πέρα, να πάμε και στην ολοκληρωμένη διαχείριση των προϊόντων, να πιστοποιούμε δηλαδή και τη μεταποίηση. Και θεωρώ ότι κι εδώ το Υπουργείο Γεωργίας σ΄ αυτόν το δρόμο βαδίζει. 
Γιατί, κοιτάξτε να δείτε, υπάρχουν δύο πράγματα. Γιατί άκουσα πριν να λένε διάφορα πράγματα για το Υπουργείο Γεωργίας και για τον Υπουργό Γεωργίας. Το Υπουργείο Γεωργίας με την ηγεσία του Γιώργου Ανωμερίτη εδώ και αρκετά χρόνια συνομιλεί καθημερινά με τους αγρότες. Δεν κάνουμε τίποτα χωρίς να συμφωνήσουμε όχι απόλυτα, γιατί ξέρετε, όταν πάμε σε μία απόλυτη συμφωνία πάμε σε ακινησία, γιατί θα πρέπει να συμφωνήσουμε με μία λογική του τι θα πουν οι περισσότεροι. Συμφωνούμε με μία λογική ποιο θα είναι το συμφέρον των προϊόντων και ποιες είναι οι δυνατότητες να ασκήσουμε μια πολιτική.
Γι' αυτό και δημιουργήθηκαν οι διεπαγγελματικές οργανώσεις. Έχουμε μία θεσμική σοβαρή παρέμβαση να υπάρξουν οι διεπαγγελματικές οργανώσεις, είναι πραγματικότητα οι διεπαγγελματικές οργνώσεις, κάποιες έχουν γίνει ήδη και υπάρχει του οίνου και της αμπέλου, υπάρχει ο καπνός, υπάρχει αυτήν τη στιγμή το ροδάκινο. Αλλά δεν είναι αρκετό το ότι πήραν μία νομική υπόσταση. Σημασία έχει ότι διαμορφώσαμε μία νέα αντίληψη, ότι πρέπει να υπάρξει μία εθνική συνεννόηση γύρω από το θέμα αυτό και ότι διαμορφώνεται μία καινούρια κουλτούρα. Και αυτή η καινούρια συνεννόηση, αν θέλετε, δίνει μια δυναμική στα προϊόντα που μπορούν να εκφράζονται μέσα απ' αυτό. 
Είναι πολύ βασικό να σας πω επίσης ότι αυτή η πολιτική διαμορφώθηκε με πολύ κόπο, γιατί ξέρετε, ο δρόμος που διαλέξαμε είναι δύσκολος δρόμος. Είναι ένας δρόμος δύσκολος, γιατί διαλέξαμε το δρόμο της αλήθειας και γιατί ούτε ποτέ ωραιοποιούμε τα πράγματα ούτε από την άλλη μεριά πάμε σε έναν πεσιμισμό. Γιατί αυτό που δημιουργείται σήμερα, μονίμως να μιλάμε για κίνδυνο και ανασφάλεια, ξέρετε πολύ καλά ότι δεν μπορεί να δώσει σε καμία περίπτωση τη δυνατότητα σε κάποιον που είναι στην περιφέρεια, για να μπορέσει να ζήσει.
Γιατί το μεγαλύτερο πρόβλημα που προέκυψε για τον αγρότη, είτε έχει εισόδημα είτε δεν έχει, ήταν η κοινωνική του ενσωμάτωση. Πάντα μιλούσαμε από τη μια μεριά για τους πολίτες, για όλους τους άλλους και από την άλλη για τους αγρότες, λες και μιλούσαμε για δύο διαφορετικές κατηγορίες. Ο αγρότης είναι Έλληνας πολίτης, πρέπει να ενσωματωθεί στην κοινωνία και η πολιτική την οποία εφαρμόζουμε εκεί στοχεύει. 
Μπορεί κάποιος να μας κατηγορήσει ότι δεν πηγαίνουμε γρήγορα, ότι υπάρχουν κάποιες καθυστερήσεις. Θα μπορούσαμε να συμφωνήσουμε απόλυτα. Έχει αλλάξει η δομή του κράτους, έχουμε πολυεπίπεδα συστήματα δομής αν θέλετε, σήμερα, Νομαρχιακή Αυτοδιοίκηση, Τοπική Αυτοδιοίκηση, διαμορφώνουμε ένα νέο μοντέλο διοικητικό και αυτά που ξέραμε πριν δεν ισχύουν τώρα και υπάρχουν δυσκολίες, αλλά και από την άλλη μεριά η αδυναμία του ανθρώπινου παράγοντα να φτάσει στο καινούριο. Καταλαβαίνετε, λοιπόν, ότι είναι πάρα πολύ δύσκολο. 
Λένε πολλοί "μα εσείς κυβερνάτε δεκαπέντε χρόνια. Τι μας λέτε τώρα, καινούρια πράγματα;" Θα πρέπει να σας πω ότι η γεωργία έχει διαφορετικές φάσεις. Δεν επηρεάζεται μόνον από τις κυβερνητικές πολιτικές. Είχαμε πριν τη διεύρυνση της ίδιας της Ευρωπαϊκής 'Ενωσης στη δεκαετία του '80, είχαμε αλλαγή της Κοινής Αγροτικής Πολιτικής, είχαμε μετά, στη δεκαετία του ΄90, μία καινούργια κατάσταση, ξανά αναθεώρηση της Κοινής Αγροτικής Πολιτικής. Είχαμε την GATT, η οποία και αυτή αναθεώρησε ουσιαστικά την Κοινή Αγροτική Πολιτική και δεν ήταν μόνο η Κυβέρνηση που έφταιγε. Έπρεπε, λοιπόν, να προσαρμόσει στις νέες πολιτικές όλα τα ανωτέρω. Γι΄ αυτό λέω ότι η γεωργία εδώ και πολύ καιρό κινείται σε ένα περιβάλλον το οποίο, αν θέλετε, αλλάζει συνεχώς, το οποίο τρέχεις να προλάβεις και πολλές φορές δεν το καταφέρνεις. 
Ειπώθηκαν πολλά για τα προϊόντα. Εμείς στηρίζουμε την πολιτική μας, όπως είπα, στη σιγουριά του αγρότη να θεωρήσει ότι και ο ίδιος έχει ένα επάγγελμα και αυτό το επάγγελμα μπορεί να του δώσει μια σιγουριά και να μείνει στην περιφέρεια. Πρέπει να έχει το κόστος του χρήματος όσο γίνεται χαμηλότερο. Και νομίζω ότι η οικονομία μας σήμερα έχει δώσει αυτά τα δείγματα- και μπορούμε να λέμε ότι το επιτόκιο είναι σ' αυτό το επίπεδο.

Έχει δώσει μία θεσμική αν θέλετε, θωράκιση να υπάρξουν αγροτικοί συνεταιρισμοί νέου τύπου, κλαδικοί συνεταιρισμοί με εύρος, με δυναμική και δεν είναι μία απλή υπόθεση. Πρέπει οπωσδήποτε να συμφωνήσουμε όλοι εδώ και όχι να μιλάμε για ένα νόμο πλαίσιο -αυτό το λέγαμε μονίμως- και μετά να βγαίνουμε έξω και να λέμε ότι αυτός ο νόμος - πλαίσιο δεν είναι αυτό που θέλαμε. 
Αυτό ήταν μια κοινή αποδοχή όλων των κομμάτων, όλων των παρατάξεων, όλων μας και το Υπουργείο Γεωργίας, ο κ. Ανωμερίτης το έκανε νόμο, με βάση αυτά που είχαμε συζητήσει. Όταν όμως θέλουμε να γίνουμε αρεστοί στους αγρότες, τους λέμε διαφορετικά πράγματα. 
Δεν διαμορφώνεται καινούρια γεωργία με αντικρουόμενες θέσεις και απόψεις, όταν υπάρχουν διαφορετικές οπτικές γωνίες για τα οριζόντια θέματα. Για τα υπόλοιπα θέματα διαχείρισης, ο καθένας έχει την άποψή του και θεωρώ ότι μπορεί να έχει διαφορετική προσέγγιση. Αλλά να μη λέμε διαφορετικά πράγματα, σε ζητήματα τα οποία δεν μπορεί κανείς να ανατρέψει.
Μπαίνω στα προϊόντα. Γίνεται πολύ μεγάλη συζήτηση για το βαμβάκι, για τον καπνό και τα υπόλοιπα. Θα πω δύο-τρεις κουβέντες για το βαμβάκι. 
Αυτό που έκανε και κάνει μέχρι σήμερα το Υπουργείο Γεωργίας, είναι κάθε φορά να μεγιστοποιεί τα οφέλη που υπάρχουν από το διαμορφωμένο κανονισμό. Όταν ψηφίζεται ένας κανονισμός και ιδιαίτερα για προϊόντα που έχουν μικρή σημασία για την Ευρώπη και μεγάλη για την Ελλάδα, ξέρετε ότι τα πράγματα δεν είναι τόσο εύκολα. Όταν ψηφίζεται ο κανονισμός για το βαμβάκι υπάρχουν από τη μία μεριά δεκατρείς χώρες και από την άλλη μεριά οι δύο. Όταν συζητάς για τον καπνό, ξέρεις ότι συζητάς σε ένα εχθρικό περιβάλλον. 
Τι έκανε η Κυβέρνηση για τον καπνό. Αντέδρασε ο κ. Ανωμερίτης άμεσα, αντέδρασε η Κυβέρνηση, αντέδρασαν τα συνδικάτα. Συζητάμε καθημερινά με τα συνδικάτα, έχουμε παρέμβει πολλές φορές, για να μπορέσουμε να διαμορφώσουμε διαφορετικό πεδίο. Αλλά είναι δυσμενείς οι συνθήκες που συζητάμε. 
Συζητάμε για το ροδάκινο. Όπως ξέρετε το συμπύρηνο ροδάκινο, το μεταποιημένο ροδάκινο είναι πρώτο στον κόσμο. Για να κρατηθείς στην κορυφή, που σε βλέπουν όλοι και σε πυροβολούν, γίνονται μεγάλες προσπάθειες. Η ίδια η Κυβέρνηση, ο Πρωθυπουργός, έκανε παρέμβαση στην αμερικανική κυβέρνηση προεκλογικά. Ο Υπουργός Γεωργίας, με όλες τις χώρες καθημερινά, στα πλαίσια της αγροτικής διπλωματίας δίνει τη μάχη για να μπορέσουμε να κρατήσουμε αυτήν την πολιτική. Μας φτιάχνουν συνέχεια πάνελ και δεν τα κάνουν οι Ισπανοί, οι Αμερικάνοι ή οι Γάλλοι που είναι αντίπαλοί μας στο ροδάκινο. Βάζουν τη Χιλή και το κάνει, βάζουν άλλες χώρες για να μπορούν να λένε ότι κάτι γίνεται με το ροδάκινο. Δεν κρατιέται έτσι αυτή η πολιτική στην κορυφή. Χρειάζεται μια ενιαία πολιτική, μια πολιτική η οποία θα βρει σύμφωνους όλους μας. 
Θέλω να καταρρίψω ένα μύθο, γιατί μιλάμε συνέχεια για το εισόδημα. Βέβαια το εισόδημα είναι αποτέλεσμα μιας πολιτικής, είναι αυτό που εισπράττεται στο τέλος. Αλλά και την καλύτερη δυνατή πολιτική να κάνεις, να τα συμφωνήσουμε όλα και να πούμε "αυτήν την πολιτική θα ακολουθήσουμε", το εισόδημα μπορεί να είναι διάφορο. Δηλαδή μπορεί να ασκήσεις μία πάρα πολύ καλή πολιτική και το εισόδημα να μην είναι ικανοποιητικό, γιατί εξαρτάται από τον όγκο της παραγωγής, εξαρτάται από πολλούς αστάθμητους παράγοντες που κάθε φορά προσπαθούμε να τους καλύψουμε μέσα από ορισμένους οργανισμούς. 
Μας λένε πολλοί "διαλύσατε τον Οργανισμό Βάμβακος και Καπνού". Μα, έχουμε αλλάξει τη δομή του κράτους. Οι επιδοτήσεις δεν πρέπει να δίνονται όλες με ένα ενιαίο τρόπο και γρήγορα στους αγρότες; Γι' αυτό διαμορφώσαμε τον Οργανισμό Ελέγχου και Πληρωμών των ΟΠΕΚΕΠΕ για να μπορούμε να ενοποιήσουμε όλο το κοινοτικό καθεστώς. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργούς)
'Ένα λεπτό μόνο, κύριε Πρόεδρε. 
Αυτό σημαίνει ότι σήμερα η επιδότηση είναι στοιχείο του κόστους. Μπορείς να δημιουργήσεις μεγάλο όφελος, εάν πάει η επιδότηση στην ώρα της, εάν δοθεί στο κατάλληλο μέγεθος και χωρίς να έχεις καμία καθυστέρηση. Είναι πολύ σημαντικό να μπορέσεις να το κάνεις αυτό. 
Άρα, λοιπόν, διαμορφώσαμε έναν καινούριο οργανισμό. Δεν σταματάμε τη στήριξη στο βαμβάκι, γιατί όλος ο Οργανισμός Βάμβακος, μετά το 1981 μετατράπηκε σε Οργανισμό ουσιαστικά του κοινοτικού καθεστώτος. Η δουλειά της έρευνας και της τεχνικής στήριξης του βαμβακιού πηγαίνει στα ερευνητικά ιδρύματα. Κάτω από την ομπρέλα του ΕΘΙΑΓΕ, το Ινστιτούτο Βάμβακος, το Ινστιτούτο Καπνού θα αναλάβουν τη τεχνική στήριξη, την έρευνα, για να μπορέσουμε να πάμε και στις νέες ποικιλίες για το βαμβάκι και στην ανάδειξη των καλύτερων ποικιλιών, για να έχουμε μία καλύτερη και ορθολογικότερη διαχείριση. 
Κλείνοντας, αγαπητοί συνάδελφοι, θα ήθελα να κάνω μία έκκληση. Άλλωστε αυτήν τη θέση και άποψη την έχει εκφράσει εδώ και πολλά χρόνια ο Υπουργός κ. Γεώργιος Ανωμερίτης. Δεν λέμε ότι δεν υπάρχουν προβλήματα στον αγροτικό τομέα. Αλλά το να αμφισβητούνται πράγματα τα οποία εκφράζονται μέσα από αριθμούς, είναι εάν θέλετε μία κακόπιστη στάση απέναντι στα προβλήματα. Το ότι σήμερα καλούνται οι αγρότες, κάτω από αντίξοες συνθήκες πολλές φορές να διαμορφώσουν το εισόδημά τους, αυτό είναι αληθές. Αλλά από την άλλη μεριά έχουμε ακολουθήσει ένα δρόμο δύσκολο. Δεν ακολουθήσαμε το δρόμο του να χτυπάμε τον άλλον στην πλάτη. Αυτός ο δύσκολος δρόμος θέλει συμμάχους.
Σας καλούμε σ' αυτήν την προσπάθεια, γιατί έχει ανάγκη η ελληνική γεωργία. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη έχει το λόγο.
ΑΣΗΜΙΝΑ ΑΙΚΑΤΕΡΙΝΑΡΗ-ΞΗΡΟΤΥΡΗ: Ευχαριστώ, κύριε Πρόεδρε.
Θέλω να τονίσω -και θα προσπαθήσω μέσα στο χρόνο που μου έχει δοθεί να το κάνω- ότι κανένα από τα στοιχεία τα οποία ανέφερα στην τοποθέτησή μου δεν είναι παραποιημένο, αλλά αποτελούν στοιχεία του Υπουργείου Γεωργίας του EUROSTAT της Ευρωπαϊκής Ένωσης. 
Ας πάμε πρώτα στα εισοδήματα των αγροτών. Είναι στοιχεία του ΕUROSTAT. Το 1996 ήταν -2,5%, το 1997 ήταν -4,4%, το 1998 ήταν -3,9%, το 1999 παρέμεινε αμετάβλητο και το 2001 χωρίς να είναι ακόμη το τελικό ποσοστό αυξήθηκε στο 2%. Όποιος ξέρει μαθηματικά μπορεί να κάνει τις πράξεις και να βγάλει το αποτέλεσμα. 
Το άλλο θέμα είναι ότι ακόμη και από το Υπουργείο Γεωργίας το αποτέλεσμα είναι βέβαια μείωση. Το ίδιο το Υπουργείο Γεωργίας αναφέρει ότι το 35% των Ελλήνων αγροτών είναι κάτω από το όριο της φτώχειας. Τουλάχιστον από τα εισοδήματα τα οποία δηλώνουν 1.400 ετησίως έναντι του κατώτερου 4.200 των μισθωτών, αυτό αποδεικνύεται. Τώρα αν μας πείτε ότι γίνεται τεράστια φοροδιαφυγή και όλα αυτά, εμείς νομίζουμε ότι αυτό το πράγμα δεν γίνεται και ότι αυτά είναι τα στοιχεία.
Από την άλλη πλευρά η προστιθέμενη ανά ετήσια μονάδα ανθρώπινης εργασίας αξία είναι το 64% περίπου της μέσης κοινοτικής. Η απασχόληση. Τα είπαμε, τα ξαναλέμε. Στοιχεία του Υπουργείου. Μείωση κατά 7,4%. Για τις γυναίκες 15%, για τους άνδρες 5%. Πολύ μεγάλο το ποσοστό στις νέες ηλικίες. Δεν απαντήθηκε εδώ αυτό το θέμα. Ποια είναι τελικά τα μέτρα για τις ορεινές περιοχές, για την εγκατάλειψη των ορεινών και μειονοτικών περιοχών. Απέτυχε η Κυβέρνηση σε αυτόν της το στόχο. 
Οι δημόσιες επενδύσεις -3% με πάρα πολύ μεγάλη δυσκολία να καλύψουμε τις ανάγκες μας σε αρδευτικά έργα. Δεν διατίθενται χρήματα για άλλα θέματα. Αυτό το έλλειμμα των δημοσίων επενδύσεων επαυξάνει τη μεγάλη αδράνεια που υπάρχει στον ιδιωτικό τομέα να επενδύσει στον αγροτικό τομέα. 
Για το μέγεθος και τον πολυτεμαχισμό του κλήρου και οι ίδιες οι αξιολογήσεις των κοινοτικών πλαισίων στήριξης -έχουμε αυτά τα επίσημα στοιχεία, αν δεν τα έχετε να τα καταθέσουμε εμείς- λένε ότι δεν έχει γίνει τίποτα προς αυτήν την κατεύθυνση. Παραμένουμε στους χειρότερους δείκτες σε σχέση με τους δείκτες της Ευρωπαϊκής Ένωσης. 
Για το εμπορικό ισοζύγιο, για το έλλειμμα. Δεν ακούσαμε εδώ την πολιτική. Είναι σαφές ότι υπάρχει μεγάλο έλλειμμα στο εμπορικό ισοζύγιο. Ο αξιολογητής του Β' Κοινοτικού Πλαισίου Στήριξης αναφέρει ως κύρια αιτία τη μεγάλη αύξηση των εισαγωγών, ζωοκομικών προϊόντων με παράλληλη μείωση της παραγωγής των εγχώριων κλάδων κυρίως της βιοτροφίας. Εγώ σε αυτά θέλω απαντήσεις. Δεν τα έχω βγάλει από το μυαλό μου, τα έχω διαβάσει από τα κείμενα και βέβαια συνεχώς στην Επιτροπή Παραγωγής και Εμπορίου, στην Επιτροπή Αποτίμησης της Τεχνολογίας με το μεγάλο διατροφικό πρόβλημα, αυτά τα θέματα λέμε. Πόσο πίσω, δηλαδή, είναι για εμάς η παραγωγή των ζωοκομικών προϊόντων και πόσο καλό θα ήταν αν το είχαμε αυξήσει και αν είχαμε στραφεί στη βιολογική παραγωγή, να αποβεί αυτό το έλλειμμα στο τέλος ένα συγκριτικό πλεονέκτημα για τη χώρα μας.
Οι τιμές των αγροτικών προϊόντων με στοιχεία της Ευρωπαϊκής Ένωσης μειώθηκαν στο 80% των τιμών του 1990. Μας είπε ο κύριος Υπουργός ότι προσπαθείτε να βρείτε μηχανισμό στήριξης. Ποιοι είναι αυτοί οι μηχανισμοί. Ένας από αυτούς αναφέρθηκε. Τα χαμηλά επιτόκια και τα δάνεια. 
Εμείς είπαμε, κύριε Υπουργέ, ότι αυτό που κάνατε εν ονόματι της ανασυγκρότησης της Αγροτικής Τράπεζας, ήταν ότι χειρότερο για τη στήριξη ακριβώς και της ανάτπυξης της γεωργίας αλλά και του αγροτικού κόσμου. Επομένως, αυτά τα οποία λέτε δεν συμβαδίζουν με την πράξη αυτήn τη στιγμή με τον τρόπο που εξελίσσεται τελικά η ιδιωτικοποίηση της Αγροτικής Τράπεζας δεν θα υπάρξει αυτή η ουσιαστική στήριξη των αγροτών.
'Οσον αφορά για τα θέματα των κανονισμών. Είναι γνωστό ότι γίνονται διαπραγματεύσεις. Εμείς σας είπαμε ότι δεν κάνατε καλές διαπραγματεύσεις. Και πραγματικά αποδεχθήκατε για βασικά ελληνικά προϊόντα μερικές φορές χειρότερες καταστάσεις απ' ό,τι θα μπορούσατε να είχατε πετύχει ή τουλάχιστον από αυτό το οποίο όλοι απαιτούν. Και αυτή η επιτυχία δεν είναι χάϊδεμα στην πλάτη είναι εθνική σας υποχρέωση. 
Επομένως, εμείς επιμένουμε ότι για το βαμβάκι δεν πετύχατε αλλά οπισθοχωρήσατε, επιμένουμε βέβαια για το λάδι ότι υπάρχει τεράστιο πρόβλημα, δεν είναι δυνατόν να έχουμε φθάσει στις 600 δραχμές ανά κιλό για το καλό λάδι, δεν είναι δυνατόν να στηρίζετε όλη σας την επιχειρηματολογία, ότι εσείς κάνετε ολοκληρωμένη γεωργία γιατί πιστοποιείτε και έχετε σκοπό και οργανωμένο πρόγραμμα και δράση για την ποιότητα των προϊόντων και να αφήνετε το λάδι να φεύγει χύμα και να τυποποιείται στην Ιταλία και αλλού. Είναι απαράδεκτη η πολιτική σας για το λάδι και το ξέρετε πάρα πολύ καλά.
Να σας πω και για τους 'Ελληνες αγρότες επειδή είπατε ότι εμείς μιλήσαμε εξ ονόματός τους ενώ αυτοί έχουν ήδη αποφανθεί. Κατά την πρόσφατη έρευνα 15.5.2000 της Ευρωπαϊκής 'Ενωσης οι αγρότες μας σε ποσοστό 76%, το μεγαλύτερο από όλες τις άλλες χώρες εκφράζουν τη δυσαρέσκειά τους για το επίπεδο χρηματοδότησης της GAP και για τον τρόπο με τον οποίο υλοποιούνται τελικά αυτές οι επιταγές και οι κανονισμοί.
Τώρα, όσον αφορά το Γ' Κοινοτικό Πλαίσιο Στήριξης και η αξιολόγηση το γράφει, χαμηλούς πόρους έχει, δεν αξιολογήθηκε το Β', -τα γράφει επακριβώς, τα έχετε δει και εσείς, μπορώ να σας τα καταθέσω- δεν είναι σε αναπτυξιακή κατεύθυνση, δεν διορθώνει δηλαδή τα ελλείμματα τα οποία εμφανίστηκαν από το Β' Κοινοτικό Πλαίσιο Στήριξης.
Για το θέμα δε αν το Υπουργείο είναι έτοιμο, κανένα Υπουργείο δεν είναι έτοιμο. Οι διαχειριστικές αρχές μόλις τώρα άρχισαν να λειτουργούν, είναι γραφειοκρατικό, συγκεντρωτικό το σύστημα, δεν συμμετέχουν οι κοινωνικοί εταίροι, πόσο μάλλον για τα προβλήματα και για τα προγράμματα του αγροτικού τομέα που είναι κατ' εξοχήν προγράμματα της περιφέρειας και της υπαίθρου, εκεί την έχετε ξεχάσει και τη Νομαρχιακή Αυτοδιοίκηση και την Τοπική Αυτοδιοίκηση, τα πάντα έχετε ξεχάσει. Αυτά τα κάνει το κυρίαρχο ΥΠΕΘΟ και μερικές φορές αφήνει και εσάς να διαχειριστείτε κάποια πράγματα αν δεν χρειαστεί να τα πάει κάπου αλλού, έτσι θα γίνει. Οι διαχειριστικές αρχές άρχισαν τώρα με ασαφή σύνθεση και όχι με σωστές διαδικασίες αξιολόγησης των μελών της. Οι επιτροπές παρακολούθησης δεν άρχισαν ακόμη -αυτές οι οποίες έπρεπε να είχαν αρχίσει πιο νωρίς- για να βάλουν τα κριτήρια αξιολόγησης. 'Εχουμε προένταξη των έργων και αυτά αφορούν τα έργα κυρίως των μεγάλων υποδομών και δεν αφορούν έργα του γεωργικού τομέα τα οποία οι διαχειριστικές αρχές θα έρθουν να κάνουν την οριστική τους διαχείριση. Σε δύο χρόνια, μέχρι τέλος του 2001 αυτή η διαδικασία περίπου θα έχει τελειώσει και έτσι θα μπορούν νόμιμα να ολοκληρωθούν αυτά τα έργα που μεταφέρθηκαν από την περασμένη περίοδο, είναι μεγάλα έργα τα οποία δεν αφορούν τις ευέλικτες δράσεις που εμείς θέλουμε για τη γεωργία. Είναι πολύ λίγα τα ποσά και θα συσσωρευτούν όλα τα ποσά στα επόμενα τέσσερα χρόνια για την απορρόφηση αυτού του σημαντικού ποσού που έχει το Γ' Κοινοτικό Πλαίσιο Στήριξης.
Να είστε σίγουρος, κύριε Υπουργέ, ότι η μεγάλη αυτή καθυστέρηση σε καμία περίπτωση δεν ευνοεί την περιφέρεια, δεν ευνοεί τις δράσεις και τις επενδύσεις στον αγροτικό τομέα. Τη στιγμή δε που στα τρία χρόνια θα επιτραπεί να γίνουν και αλλαγές, αν δεν γίνουν απορροφήσεις, να ξέρετε πολύ καλά ότι αυτές θα καλύψουν άλλες τρύπες και θα καλύψουν και την τρύπα των Ολυμπιακών Αγώνων εν ονόματι της ανάπτυξης της περιφέρειας. 
Θα συνεχίσω για την αποδιοργάνωση του Υπουργείου Γεωργίας. Βεβαίως υπάρχει αποδιοργάνωση. 
Αυτήν τη στιγμή εσείς θέλετε να ενισχύσετε και τη Nομαρχιακή Αυτοδιοίκηση. Μα ποιος δεν θέλει να ενισχύσει τη Νομαρχιακή Αυτοδιοίκηση; Δύο θητείες τώρα της πήρατε τα πάντα. Και όταν το δάσος Σέιχ-Σου είχε καεί ο ίδιος ο νομάρχης μου είχε πει ότι δεν έχει καμία αρμοδιότητα τώρα να προστατεύει το δάσος. Ποιος φταίει, λοιπόν, που του πήραν όλες τις αρμοδιότητες;
Ελάτε τώρα να τις δώσετε πίσω, αλλά με ένα οργανόγραμμα κανονικό και όχι βέβαια χωρίς προσλήψεις που έχετε να κάνετε από το 1985. Παίρνετε εποχιακό προσωπικό και χωρίς οργανόγραμμα. 
Εμείς θέλουμε και σταθερό Υπουργείο Γεωργίας, το οποίο να είναι αυτό με τους εξειδικευμένους οργανισμούς του για να ασκεί αποκεντρωμένη πολιτική. Θέλουμε σημαντικές υπηρεσίες στις νομαρχίες, σημαντικές υπηρεσίες στην περιφέρεια, θέλουμε αυτή η σύνδεση να γίνεται και όλα αυτά να ασκούν αγροτική πολιτική. Δεν θέλουμε οι υπηρεσίες της περιφέρειας και της νομαρχίας να συγκεντρώνουν μόνο πόρους ή να κάνουν ελέγχους ή να δίνουν τις επιδοτήσεις. 
Δεν μπορείτε να φέρετε έτσι κοντά στον αγρότη τα προβλήματά του και να τα επιλύσετε με τέτοιους μηχανισμούς. Και εμείς για αποκέντρωση μιλάμε, αλλά για ουσιαστική αποκέντρωση.
Όσον αφορά τα θέματα γεωργία και περιβάλλον, έχετε την καλή πρόθεση, παρ' όλα αυτά δεν διατέθηκαν πόροι για εκεί. Αυτήν τη στιγμή, επαναλαμβάνω, ότι ο μεγάλος χαμένος από το λεγόμενο εκσυγχρονισμό της γεωργίας είναι το περιβάλλον. 
Τα θέματα της βιοκαλλιέργειας δεν προχώρησαν. Εμείς δεν λέμε ότι εκεί θα πάμε να λύσουμε το πρόβλημα. Και βεβαίως είμαστε υπέρ της ολοκληρωμένης διαχείρισης. Αλλά λέμε ότι εδώ είναι ένας σημαντικός τομέας και να τον αξιοποιήσουμε.
Όσον αφορά για τους υδάτινους πόρους, κύριε Υπουργέ, δεν έχετε ολοκληρωμένες προτάσεις ούτε έχετε λύσει το πρόβλημα. Τα συζητήσαμε αυτά και στην επιτροπή αποτίμησης τεχνολογίας. Ακόμα ζητείται ο ενιαίος φορέας. Θα μας βάλει σε λίγο πρόστιμο η Ευρωπαϊκή Ένωση γιατί δεν τον έχουμε κάνει. 
Για τα υπόλοιπα δε, δεν έχουν καθοριστεί ούτε οι λεκάνες απορροής ούτε τίποτε άλλο. Δεν έχω χρόνο να αναφέρω λεπτομέρειες. Αν πάρετε όμως τα πρακτικά της Επιτροπής Αποτίμησης της Τεχνολογίας θα δείτε ότι δεν είναι η καλύτερη εικόνα για την Κυβέρνηση στα θέματα αυτά.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αμπατζόγλου έχει το λόγο. 
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, μετά τις ομιλίες του Υπουργού και Υφυπουργού δεν μπορώ να κρύψω ότι με πικρία διαπίστωσα πως δεν βρέθηκε μια λέξη να ειπωθεί για την κατάσταση της γεωργίας στην Αττική. 
Υπενθυμίζω ότι στόχος του ρυθμιστικού σχεδίου της Αθήνας το 1985 ήταν να ενισχυθεί ο πρωτογενής τομέας. 
Δεκαπέντε χρόνια μετά η καλλιεργούμενη έκταση έχει υποδιπλασιασθεί. Υπάρχει σοβαρό πρόβλημα υδάτινων πόρων.
Κύριε Υπουργέ, δεν μπορεί να έχει κανείς αντίρρηση στο να συμμετέχουμε σε έναν παγκόσμιο οργανισμό για τους υδάτινους πόρους ή την αποτροπή της ερήμωσης. Το θέμα δεν είναι η απλή συμμετοχή. Αυτή η εκδήλωση θα πρέπει να είναι κορωνίδα μέτρων και δραστηριοτήτων που θα έχουν οδηγήσει στα επιθυμητά αποτελέσματα. Παρά τα συγκεκριμένα ποσοτικά στοιχεία που ανέφερα, παρά τον κίνδυνο που είναι ορατός, δεν βρέθηκε μία κουβέντα να ειπωθεί για τη διαχείριση και προστασία των υδάτινων πόρων στην Αττική. 
Είναι πολύ σωστή η επισήμανση του κυρίου Υπουργού ότι το 87% των υδάτων απορροφάται από τη γεωργία στην Ελλάδα. Αυτό καθιστά αναγκαία τη λήψη μέτρων εξασφάλισης αυτού του υδάτινου πόρου. Παράλληλα, στην Αττική ιδιαίτερα, η γεωργία πλήττεται και από τη ρύπανση. Το δασικό ινστιτούτο πριν από δεκαπέντε χρόνια είχε προσδιορίσει ότι στις καλλιέργειες της περιοχής του Θριάσιου Πεδίου η ρύπανση είναι δέκα φορές υψηλότερη από ό,τι σε άλλες αγροτικές περιοχές, εγγίζει τα όρια του αποδεκτού για τη διατροφή και ότι απαιτείται η λήψη ιδιαίτερων μέτρων. Αυτή η έρευνα δεν συνεχίσθηκε. Σήμερα δεν γνωρίζουμε τι ποιότητας προϊόντα ή σε ποιο βαθμό η βιομηχανική ρύπανση ή άλλες μορφές ρύπανσης συμβάλλουν στην υποβάθμιση της ποιότητας των προϊόντων.
Κύριε Υπουργέ, αναφέρθηκαν ιδιαίτερα τα θετικά και τα αρνητικά της πράσινης επανάστασης. Ως χώρα στο θέμα των ζωοτροφών, οφείλουμε να αναπτύξουμε πιέσεις, ώστε να πάψει να υπάρχει ο περιορισμός εισαγωγής φυτικών πρωτεϊνών, να μην καταδικαστούμε να επιλέγουμε ανάμεσα στα κρεατάλευρα και τη γενετικά τροποποιημένη σόγια, αλλά να αναπτύξουμε εμείς πρωτεϊνούχα επαρκή για να καλύψουμε το τεράστιο θέμα των ζωοτροφών.
Θα ήθελα τέλος να πω ότι ο πρωτογενής τομέας δεν διαχειρίζεται σωστά, με τη σημασία που έχει, από τη χώρα μας, δοκιμάζεται και δεν επαρκεί να αναφέρουμε τα δισεκατομμύρια που εισπράττουμε από την Ευρωπαϊκή 'Ενωση. Το θέμα είναι πώς τα διαχειριζόμαστε, γιατί ο στόχος είναι πώς θα κάνουμε μία βιώσιμη και κατά το δυνατόν αυτάρκη γεωργία. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Λαφαζάνης. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, ο κύριος Υπουργός,επιχειρώντας να απαντήσει σε όσα είπα για το βαμβάκι, είπε ότι όλα αυτά που είπα είναι παραμύθια!
Εγώ, κύριε Υπουργέ, αντέχω στους χαρακτηρισμούς. Δεν με πειράζουν. Αλλά θα περίμενα, όταν εκτοξεύετε αυτόν το χαρακτηρισμό και λέτε ότι αυτά που είπα είναι παραμύθια, να λέγατε, έστω και με δύο λόγια στη μακροσκελέστατη κατά τα άλλα ομιλία σας, το τι κάνατε με το νέο κανονισμό για το βαμβάκι. Δεν είπατε ούτε μία κουβέντα. Μας παραπέμψατε. Το ίδιο περίμενα και από τον κύριο Υφυπουργό, δηλαδή να πει κάτι το συγκεκριμένο για το νέο κανονισμό για το βαμβάκι. Και αυτός μίλησε γενικά για τα προϊόντα. Δεν το εξειδίκευσε. Δεν στάθηκε να πει ούτε μία λέξη επ' αυτού, να επιχειρηματολογήσει. 
Σεις μας είπατε, κύριε Υπουργέ, ότι η επερώτησή μας είναι γενική για τη γεωργία και γι' αυτό δεν θα ασχοληθείτε με το βαμβάκι. Μα, κύριε Υπουργέ, όταν μιλάμε για γεωργία ξέρουμε ότι η καρδιά της ελληνικής γεωργίας έτσι και αλλιώς, το θέλουμε δεν το θέλουμε, είναι το βαμβάκι. Από το βαμβάκι εξαρτάται η ζωή και η προοπτική μιας ολόκληρης περιοχής, της Θεσσαλίας. Από το βαμβάκι εξαρτάται το μέλλον και η προοπτική της γεωργίας μας, έτσι και αλλιώς, το θέλουμε, δεν το θέλουμε. Δεν μπορείτε, λοιπόν, να μας λέτε ότι μιλάμε γενικά σ' αυτήν την επερώτηση και ότι δεν θίγουμε το βαμβάκι, όταν μάλιστα εδώ έχουμε εξελίξεις οι οποίες είναι επαχθέστατες για το προϊόν. Και θέλω εδώ να βρείτε το χρόνο να μου απαντήσετε συγκεκριμένα στα "παραμύθια" τα οποία θα επαναλάβω. Συγκεκριμένα: 
Ο νέος κανονισμός διατηρεί το ίδιο πλαφόν των επτακοσίων ογδόντα χιλιάδων τόνων για το βαμβάκι; Την ίδια εθνική ποσόστωση; Σας ικανοποιεί; Τη θεωρείτε επιτυχία; Δεν μπορούσε να γίνει τίποτε το καλύτερο; Ήταν μοιραίο;
Δεύτερον: Ο νέος κανονισμός διατηρεί την ίδια εγγυημένη τιμή. Είναι ικανοποιητική; Κι αυτό μοιραίο ήταν; 
Το τρίτο και πολύ χειρότερο: Η Κομισιόν πρότεινε αύξηση κατά 20% του συντελεστή συνυπευθυνότητας. Εδώ συνυπογράψατε -το συνυπογράψατε εσείς, κάτι ακόμα χειρότερο, πολύ χειρότερο- να αυξάνεται κάθε δεκαπέντε χιλιάδες τόνους από το ένα εκατομμύριο εκατόν τριάντα επτά χιλιάδες τόνους βαμβάκι και πάνω κατά 0,02 ο συντελεστής συνυπευθυνότητας. Το υπογράψατε αυτό ή δεν το υπογράψατε; Είναι αυτός ο νέος κανονισμός ή δεν είναι; Τι σημαίνει αυτό; Σημαίνει ότι από 50% μπορεί να πάει στο 100% ο συντελεστής συνυπευθυνότητας.
Και σας ζητάω να μου απαντήσετε συγκεκριμένα: Εάν η πρόβλεψη για τη φετινή παραγωγή βαμβακιού είναι στο ένα εκατομμύριο τριακόσιες χιλιάδες τόνους, πόσο θα πληρώσουν οι αγρότες; Τι επιπτώσεις θα έχει στο εισόδημά τους αυτό; Είναι αυτό λαιμητόμος ή δεν είναι για το βαμβακοπαραγωγό, ιδιαίτερα το μικροκαλλιεργητή βαμβακοπαραγωγό; Διότι μ' αυτές τις πολιτικές και τον περιορισμό των εκτάσεων που πάτε να κάνετε, αλλά και το νέο κανονισμό θα έχουμε νέα τσιφλίκια στη βαμβακοπαραγωγή. Ξεκλήρισμα για χιλιάδες μικροκαλλιεργητές.
Μου είπατε για τις νομαρχίες. Τις νομαρχίες τις έχετε αποδιαρθρώσει ως Κυβέρνηση. Και τώρα πάτε να τους χρεώσετε χωρίς μέσα, χωρίς προσωπικό, χωρίς δυνατότητες να εφαρμόσουν το νέο κανονισμό για το βαμβάκι που εσείς εγκρίνατε. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε παρακαλώ, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Πώς να εφαρμόσουν αυτόν τον κανονισμό; Καταργήσατε και τον Οργανισμό Βάμβακος, είπατε ότι πάτε να κάνετε κάτι άλλο, το κάτι άλλο δεν υπάρχει και αυτό που απομένει είναι η κατάργηση του Οργανισμού Βάμβακος. 
Οι δικαιολογίες δεν ευσταθούν. Ξέρουμε ότι υπάρχει και ο ΠΟΕ, ξέρουμε και τι γίνεται στην Ευρωπαϊκή Ένωση και τι κάνουν και οι ευρωπαϊκές κυβερνήσεις σε σχέση με την αγροτική πολιτική. Το θέμα είναι ότι εσείς δεν είσαστε σε άλλη λογική. Συμμερίζεστε αυτήν τη λογική της απορρύθμισης στον αγροτικό τομέα, της συρρίκνωσης της ΚΑΠ, αυτήν την πολιτική, η οποία λέει ότι στο όνομα του εκσυγχρονισμού άλλες είναι οι προτεραιότητες και μοιραία θα έχουμε μια υποβάθμιση και συρρίκνωση του αγροτικού πληθυσμού και της γεωργίας. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Λαφαζάνη, μία φράση μόνο.
ΠΑΝΑΓΙΩΤΗΣ ΛΑΦΑΖΑΝΗΣ: Ολοκληρώνω, κύριε Πρόεδρε. 
Σας λέω ότι αν δεν αλλάξει αυτός ο κανονισμός για το βαμβάκι, θα χρεωθείτε εσείς προσωπικά πλέον ως Υπουργός την ευθύνη. Θα χαρακτηριστείτε -και θα χαρακτηριστείτε δικαίως- ως νεκροθάφτης των παραγωγών. Αυτός ο κανονισμός πρέπει να μείνει στα χαρτιά. 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Λαφαζάνη. Σας παρακαλώ υπερβήκατε κάθε όριο. 
Κύριε Υπουργέ, έχετε το λόγο για πέντε λεπτά για να κλείσουμε τη συζήτηση.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, ο Συνασπισμός με την επερώτησή του, την οποίαν κατέθεσε, στη σελίδα 3 κάνει επτά συγκεκριμένα ερωτήματα στα οποία εμείς απαντήσαμε με επιχειρήματα.
Μπορεί να έχετε τους όποιους δικούς σας συλλογισμούς, αλλά εμείς έχουμε πλήρη στοιχεία, έχουμε πλήρη συνείδηση της κατάστασης, την οποίαν εμείς υπηρετούμε. Κι έτσι έκλεισα την ομιλία μου λέγοντας ότι γνωρίζουμε τα ελλείμματα, γνωρίζουμε τα προβλήματα και αυτό το Υπουργείο, οι Υφυπουργοί, οι γενικοί γραμματείς κι εγώ είμαστε κάθε βδομάδα και σ' ένα νομό, όλοι μαζί. Δεν είμαστε σε μια γυάλινη σάλα. Εμείς πάμε στα χωριά καθημερινά και όχι μόνο για προεκλογικές ή άλλες ομιλίες ή για άλλου είδους εκδηλώσεις. Ούτε σε πανηγύρια πάμε, αλλά είμαστε κάθε βδομάδα και σ' ένα νομό. 
Εγώ πριν από τρεις εβδομάδες ήμουν στον Έβρο. Αμέσως μετά στην κεντρική Μακεδονία. Μετά πήγα στη Χίο. Σήμερα πάω στη Νιο για την καινούρια λιμνοδεξαμενή. Ο κ. Αργύρης πάει στα Γιάννενα για ένα συνέδριο. Ο κ. Χατζημιχάλης είναι σήμερα για το ΣΑΠ στη Λάρισα και ο κ. Λαμπρόπουλος, ο Γενικός Γραμματέας, είναι στην Αργολίδα.
Δεν είμαστε κλεισμένοι σε γυάλινο κύκλο. Ξέρουμε πολύ καλά την πραγματικότητα και ούτε την ωραιοποιούμε. Αλλά δεν δεχόμαστε το μηδενισμό, δεν δεχόμαστε τη μιζέρια, δεν δεχόμαστε αυτό το οποίο κάνει, να πάσχει ο αγροτικός τομέας από απαισιοδοξία και κακομοιριά, που δεν είναι έτσι.
Σήμερα εμείς μ' αυτά που σας είπαμε δεν θέλουμε να ωραιοποιήσουμε καταστάσεις. Γνωρίζουμε την πραγματικότητα, αλλά λέμε ποια είναι η κατάσταση και τι διεξόδους δίνουμε. Τι δώσαμε.
'Οταν διαβάζει κανείς στην EUROSTAT ότι το 1995 είχαμε 100 και το 2000 102,2 αυτό σημαίνει 2,2. Τι να κάνω; Εγώ να το αλλάξω; Να αλλάξω τα μαθηματικά; 
Θέλω να απαντήσω στον κ. Λαφαζάνη για το βαμβάκι.
ΠΑΝΑΓΙΩΤΗΣ ΛΑΦΑΖΑΝΗΣ: Μου επιτρέπετε μια λέξη; Το πρώτο ερώτημα ....
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε, έκλεισε ο κύκλος ομιλιών, δευτερολογίες, τριτολογία. Μην ανοίγουμε τώρα νέα συζήτηση. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Για το βαμβάκι με πλήρη και τεκμηριωμένη απάντηση σε φυλλάδιο το οποίο θα βγει γιατί περιμένουμε την 29η Μαϊου, μεθαύριο για να γίνει και η τελική διαχειριστική επιτροπή που θα πει κάποιες τεχνικές λεπτομέρειες, θα δώσουμε την πλήρη εικόνα.
Αλλά ξεχνάτε ότι πρώτον μετά από ενάμισυ δύο χρόνια πίσω που το παλεύουμε το φέραμε δύο χρόνια πίσω το νέο καθεστώς. Εμείς διατηρήσαμε το καθεστώς των ελλειμματικών πληρωμών και κάναμε το βαμβάκι το μόνο προϊόν στην Ευρωπαϊκή 'Ενωση να συνεχίσει και χωρίς αναθεώρηση για το μέλλον, για πάντα να εντάσσεται το καθεστώς των ελλειμματικών πληρωμών. Δηλαδή ο παραγωγός να παίρνει τη διαφορά ως επιδότηση από τη διεθνή τιμή μέχρι την τιμή στόχου. Η διεθνής τιμή πρόπερσι ήταν εβδομήντα μία δραχμές και εμείς είχαμε τριακόσιες σαράντα δραχμές. ΄
Ανεξάρτητα όμως από αυτό, δεν το λέτε σωστά για τους επτακόσιους ογδόντα δύο χιλιάδες τόνους. Η Ευρωπαϊκή Επιτροπή ζητούσε 0,7. Μετά το κατέβασε με τις δικές μας προτάσεις στο 0,6. Αλλά ζητούσε το 0,6 από τους επτακόσιους ογδόντα δύο χιλιάδες τόνους.
'Όταν, λοιπόν, εμείς και η Ισπανία κάναμε την Ευρωπαϊκή Επιτροπή να διατηρηθεί το 0,5 μέχρι το ενάμισι εκατομμύριο τόνους, ποιος κέρδισε τις διαπραγματεύσεις; 
Δεύτερον, γιατί λέτε ότι δεν κάναμε καλές διαπραγματεύσεις; Μειώθηκε το ποσό; Το ποσό έμεινε ίδιο. 
Λέτε γιατί δεν αυξήσατε τους επτακόσιους ογδόντα δύο χιλιάδες τόνους. Δεν γίνεται, γιατί είναι από το 1992 κλειδωμένο μέσα στις διαπραγματεύσεις και τις συλλογικές σχέσεις που έχουμε με όλη την παγκόσμια αγορά αυτό το προϊόν και δεν μπορεί να αλλάξει, όπως επίσης και για άλλους λόγους τους οποίους δεν έχω το χρόνο να σας εξηγήσω τώρα. 
Επομένως, εμείς με πέντε ψήφους και η Ισπανία με οκτώ πήγαμε ενάντια στη βούληση δεκατριών χωρών που ήθελαν τη σχέση ένα προς ένα μέχρι την τελευταία μέρα. Δεν ήθελαν το 0,5 ήθελαν ποινή συνυπευθυνότητας ένα προς ένα. Και λέτε ότι εμείς που αποτρέψαμε να αυξηθεί το 0,5 σε 0,6 από τους επτακόσιους ογδόντα δύο χιλιάδες τόνους και το διατηρήσαμε, το ανεβάσαμε στους χίλιους εκατόν τριάντα εφτά, ότι αυτό είναι αρνητική διαπραγμάτευση; Δεν έχετε δίκιο.
ΠΑΝΑΓΙΩΤΗΣ ΛΑΦΑΖΑΝΗΣ: Δεν το λέω εγώ, η ΓΕΣΑΣΕ το λέει. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν έχετε δίκιο. 
ΠΡΟΕΔΡΕΥΩΝ (Κωνσταντίνος Γείτονας): Κύριε Λαφαζάνη, σας παρακαλώ. Να μην αναγκασθώ τώρα σε συζήτηση της επερώτησης να πω να μη γράφονται οι διακοπές στα Πρακτικά. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Λαφαζάνη όταν πας στα ευρωπαϊκά όργανα και συζητάς για όλα τα θέματα, όπως για τη ζάχαρη προχθές, πας και κάνεις ένα συμβιβασμό, δεν πας να περάσεις άλλα. Αυτά που λέτε εσείς και που λέει το συνεταιριστικό και συνδικαλιστικό κίνημα, εγώ πήγα και τα είπα. Αυτά υπεράσπισα. Αλλά με πέντε ψήφους μέσα στους ογδόντα και παραπάνω, δεν μπορείς να περάσεις τις δικές σου θέσεις. Εγώ δεν έρχομαι να χαϊδέψω αυτιά. Εγώ πήγα και ζήτησα ένα εξακόσια. Εγώ, ό,τι θέλετε. Αλλά σου λέει η Ευρωπαϊκή Επιτροπή "κύριοι στο Βερολίνο συμφωνήσαμε αυτήν την οροφή και συμφωνήσαμε ότι θα πάρετε επτακόσια εβδομήντα εκατομμύρια ευρώ για το βαμβάκι. Αυτά που μου λέτε κοστίζουν εννιακόσια ογδόντα εκατομμύρια ευρώ. Δεν σας τα δίνω γιατί υπερβαίνω τον προϋπολογισμό". Και μέσα εκεί κάνεις όλες τις μανούβρες για να μπορέσεις να στηρίξεις ένα προϊόν με συγκεκριμένες τιμές, με συγκεκριμένες ποινές ευνοϊκότατο. Και σας το ξαναλέω: Το βαμβάκι εντάσσεται στο καθεστώς των ελλειμματικών πληρωμών. Είναι το μοναδικό προϊόν. 'Εχει καταργηθεί αυτό το καθεστώς απ' όλα τα άλλα προϊόντα. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, θα έχουμε την ευκαιρία να τα ξανασυζητήσουμε με χαρτί και μολύβι, γιατί έχει γίνει και επερώτηση. Με τα χαρτιά όμως που θα σας στείλω θα δείτε ότι δεν έχετε δίκιο.
Δεν λέω ότι πετύχαμε τους άριστους στόχους, αλλά είναι δεκαπέντε χώρες στο τραπέζι των διαπραγματεύσεων και ο καθένας κοιτάει να πετύχει το καλύτερο δυνατό. Οι επιθυμίες μου και εμένα όταν συζήτησα για πρώτη φορά ήταν ένα εξακόσια ότι λέτε και σεις. Και γελάσαμε.
Κυρίες και κύριοι συνάδελφοι, πιστεύω ότι με τις απαντήσεις που δώσαμε εμείς δείξαμε ότι και στρατηγική έχουμε και επεξεργασμένες πολιτικές έχουμε και πόρους πήραμε και γνωρίζουμε την πραγματικότητα. Αυτό που θέλουμε να δώσουμε στον 'Eλληνα αγρότη, στον 'Ελληνα παραγωγό που έχει την αγροτική εκμετάλλευση είναι ότι αυτόν τον τομέα θα τον στηρίξουμε και θα κάνουμε ότι μπορούμε περισσότερο για να υπάρξει όχι μόνο ανάπτυξη του αγροτικού τομέα, αλλά κυρίως ανάπτυξη της ελληνικής περιφέρειας. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κηρύσσεται περαιωμένη η συζήτηση επί της υπ' αριθμόν 22/8.11.2000 επερώτησης των Βουλευτών του Συνασπισμού της Αριστεράς και της Προόδου για θέματα του αγροτικού τομέα και ερωτάται το Σώμα αν δέχεται να λύσουμε τη συνεδρίαση.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.45' λύεται η συνεδρίαση για τη Δευτέρα 28 Μαΐου 2001 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεων, σύμφωνα με την ημερήσια διάταξη που θα διανεμηθεί. 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



