ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΕΔΡΙΑΣΗ Β΄ 
ΣΥΝΕΔΡΙΑΣΗ ΡΠΘ΄ 

Τετάρτη 13 Σεπτεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται επιστολή παραίτησης του κ.Κ. Σκανδαλίδη από το Βουλευτικό Αξίωμα, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 14 Σεπτεμβρίου 2006, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Τουριστικής Ανάπτυξης: «Ανάπτυξη ιαματικού τουρισμού και λοιπές διατάξεις», σελ.
2. Κατάθεση Εκθέσεων Διαρκών Επιτροπών:
Η Διαρκής Επιτροπή Παραγωγής και Εμπορίου και Εθνικής Άμυνας και Εξωτερικών Υποθέσεων καταθέτουν τις εκθέσεις τους στα σχέδια νόμων:
i) του Υπουργείου Ανάπτυξης: «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και του Υπουργείου Εμπορίου της Λαϊκής Δημοκρατίας της Κίνας σχετικά με τη συνεργασία των Μικρομεσαίων Επιχειρήσεων», σελ.
ii) του Υπουργείου Αγροτικής Ανάπτυξης και Τροφίμων: «Κύρωση του νέου αναθεωρημένου κειμένου της Διεθνούς Σύμβασης Προστασίας Φυτών», σελ.
iii) του Υπουργείου Εμπορικής Ναυτιλίας: «Κύρωση του Πρωτοκόλλου περί συνεργασίας για την πρόληψη της ρύπανσης από πλοία και, σε περιπτώσεις επείγουσας ανάγκης, στην καταπολέμηση της ρύπανσης της Μεσογείου Θάλασσας», σελ.
iv) του Υπουργείου Εθνικής ‘Αμυνας: «Κύρωση του Μνημονίου Κατανόησης (ΜΟU) μεταξύ των Υπουργείων Εθνικής ‘Αμυνας της Ελλάδας και Ισπανίας επί των Ναυτικών συστημάτων Διοίκησης, Ελέγχου Επικοινωνιών, Η/Υ, Πληροφοριών, Επιτήρησης και Αναγνώρισης (NAVAL COMMAND, CONTROL, COMMUNICATIONS, COMPUTERS, INFORMATION, SURVEILLANCE, RECONNAISSANCE-C41SR”, σελ.
v) του Υπουργείου Εθνικής ‘Αμυνας: «Κύρωση της Συμφωνίας μεταξύ των Κρατών-Μελών της Ευρωπαϊκής ‘Ενωσης σχετικά με το καθεστώς του στρατιωτικού και πολιτικού προσωπικού του απασπασμένου στα όργανα της Ευρωπαϊκής ‘Ενωσης, των Αρχηγείων και Δυνάμεων, που μπορεί να τίθενται στη διάθεση της Ευρωπαϊκής ‘Ενωσης στο πλαίσιο της προετοιμασίας και της εκτέλεσης των καθηκόντων που αναφέρονται στο άρθρο 17 παράγραφος 2 της Συνθήκης για την Ευρωπαϊκή ‘Ενωση, συμπεριλαμβανομένων των ασκήσεων, και του στρατιωτικού και του πολιτικού προσωπικού των Κρατών-Μελών που τίθεται στη διάθεση της Ευρωπαϊκής ‘Ενωσης, για να οδηγήσει το πλαίσιο αυτό (Συμφωνία SOFA της Ευρωπαϊκής ‘Ενωσης) μετά του συνημμένου Παραρτήματος αυτής», σελ.

3. Κατάθεση σχεδίου νόμου:
Οι Υπουργοί Δικαιοσύνης και Οικονομίας και Οικονομικών κατάθεσαν σχέδιο νόμου: «Τροποποίηση του Κώδικα Οργανισμού Δικαστηρίων και Κατάστασης Δικαστικών Λειτουργών που κυρώθηκε με το ν. 1756/1988 (ΦΕΚ Α΄ 35) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις», σελ.

ΟΜΙΛΗΤΕΣ
Επί του σχεδίου νόμου του Υπουργείου Τουριστικής Ανάπτυξης:
ΒΑΡΒΙΤΣΙΩΤΗΣ Μ., σελ.
ΒΑΣΙΛΕΙΟΥ Γ., σελ.
ΓΕΩΡΓΑΚΟΠΟΥΛΟΣ Δ., σελ.
ΚΑΛΟΓΗΡΟΥ Χ., σελ.
ΚΑΡΑΟΓΛΟΥ Θ., σελ.
ΚΑΣΤΑΝΙΔΗΣ Χ., σελ.
ΚΑΤΣΙΦΑΡΑΣ Α., σελ.
ΚΟΝΤΟΓΙΑΝΝΗΣ Γ., σελ.
ΛΙΑΣΚΟΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΠΕΤΡΑΛΙΑ-ΠΑΛΛΗ Φ., σελ.
ΠΛΑΚΙΩΤΑΚΗΣ Ι., σελ.
ΠΡΩΤΟΠΑΠΑΣ Χ., σελ.
ΣΚΟΠΕΛΙΤΗΣ Σ., σελ.
ΤΣΑΝΤΟΥΛΑΣ Δ., σελ.
ΧΡΥΣΗΣ Β., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΠΘ΄
      Τετάρτη 13 Σεπτεμβρίου 2006
      Αθήνα, σήμερα στις 13 Σεπτεμβρίου 2006, ημέρα Τετάρτη και ώρα 10.42΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 12.9.2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΠΗ΄ συνεδριάσεώς του, της Τρίτης 12 Σεπτεμβρίου 2006, σε ό,τι αφορά την ψήφιση στο σύνολό του σχεδίου νόμου: α) «Σύσταση Ινστιτούτου ναυτικής κατάρτισης με την επωνυμία «ΠΟΣΕΙΔΩΝ ΙΝΣΤΙΤΟΥΤΟ ΝΑΥΤΙΚΗΣ ΚΑΤΑΡΤΙΣΗΣ Α.Ε.» και άλλες διατάξεις» και β) «Ζώνη Καινοτομίας Θεσσαλονίκης και άλλες διατάξεις».)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Γεώργιο Κοντογιάννη, Βουλευτή Ηλίας, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία ο Δήμος Μηθύμνης Χανίων ζητεί την αποζημίωση των πληγέντων, από την πυρκαγιά του 2002, κατοίκων της περιοχής του.
2) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία ο Δήμος Κισάμου Χανίων ζητεί την αποζημίωση των πληγέντων, από την πυρκαγιά του 2002, κατοίκων της περιοχής του.
3) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία ο Δήμος Κεραμείων Χανίων  ζητεί την αποζημίωση των πληγέντων, από την πυρκαγιά του 2002, κατοίκων της περιοχής του.
4) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Πανελλήνια ΄Ενωση Συνδέσμων Εθνικής Αντίστασης ζητεί τη συντήρηση και ανακαίνιση ιστορικών μνημείων του Νομού Ιωαννίνων.
5) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Σύνδεσμος Αποφοίτων Ζωσιμαίας Σχολής Ιωαννίνων «ΟΙ ΖΩΣΙΜΑΔΕΣ» ζητεί τη δημιουργία Κενοταφίου στην Πετρούπολη της Ρωσίας, προς τιμήν του Εθνικού Ευεργέτη Ιωάννη Δόμπολη.
6) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Αγροτικός Σύλλογος Δήμου Πελασγίας Φθιώτιδας ζητεί την απορρόφηση των αδιάθετων ποσοτήτων βρώσιμης ελιάς και λαδιού, εσοδείας 2004-2005.  
7) Ο Βουλευτής Ηρακλείου κ. ΜΑΝΟΣ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο κ. Γιάννης Ζαγοράκης, ζητεί την επίλυση υπηρεσιακού του προβλήματος.
8) Οι Βουλευτές Ηρακλείου και Β΄ Πειραιώς κύριοι ΜΑΝΟΣ ΦΡΑΓΚΙΑΔΟΥΛΑΚΗΣ και κ. ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία η Ένωση Πληροφορικών Ελλάδος και ο Σύλλογος Τεχνολόγων Μηχανικών Πληροφορικής ζητούν να προκηρυχθούν από το Α.Σ.Ε.Π. θέσεις καθηγητών πληροφορικής.
9) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο κ. Γεώργιος Τομαρίδης, αγρότης, ζητεί τη ρύθμιση χρεών του προς την Α.Τ.Ε..
10) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας στο οποίο ζητείται η λήψη μέτρων για να μην απαγορευθεί από την Ευρωπαϊκή ΄Ενωση η παραγωγή τσίπουρου με γλυκάνισο.
11) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Πανελλήνια Ομοσπονδία Σωματείων Συλλόγων Ατόμων με σακχαρώδη διαβήτη ζητεί να ληφθούν μέτρα για την πρόληψη και μείωση των ακρωτηριασμών λόγω διαβήτη στη χώρα μας.
12) Οι Βουλευτές Α΄ Πειραιώς και Λαρίσης κ.κ.ΕΛΠΙΔΑ ΠΑΝΤΕΛΑΚΗ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία η Διοίκηση του Εργατικού Κέντρου Ρεθύμνου, καταγγέλλει ότι οι εργαζόμενοι στους Δήμους Ρεθύμνου και Αρκαδίου εδώ και πέντε μήνες εργάζονται ανασφάλιστοι και παραμένουν απλήρωτοι, παρά τις θετικές αποφάσεις των Δικαστηρίων και της Ολομέλειας του Α.Π. για την μονιμοποίησή τους.
13) Οι Βουλευτές Β΄ Αθηνών και Β΄ Πειραιώς κ.κ. ΑΝΤΩΝΗΣ ΣΚΥΛΛΑΚΟΣ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία οι Κάτοικοι Κατοχής Οινιαδών Αιτωλοακαρνανίας ζητούν την κατασκευή αντιπλημμυρικών έργων στην περιοχή τους.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 12503/4-7-06 ερώτηση του Βουλευτή κ. Δημητρίου Ανδρουλάκη δόθηκε με το υπ’ αριθμ. 2396/14-8-06 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, και σύμφωνα με τα στοιχεία των αρμόδιων Υπηρεσιών, σας γνωρίζουμε τα εξής
     1. Η αναβάθμιση του ΒΟΑΚ σε σύγχρονο αυτοκινητόδρομο διπλού κλάδου με διαχωριστικό στηθαίο στη μέση, αποτελεί κύριο στόχο του ΥΠΕΧΩΔΕ και θα προχωρήσει με ταχείς ρυθμούς η υλοποίησή του.
     2. Ήδη έχουν διερευνηθεί τα πλέον αναγκαία τμήματα προς αναβάθμιση, εκπονήθηκαν οι προκαταρκτικές μελέτες, έχουν ενταχθεί στο πρόγραμμα του ΥΠΕΧΩΔΕ τα επόμενα στάδια αυτών των μελετών κατά τμήματα, προϋπολογισμού 19 εκατ.€ και προωθείται σταδιακά η προκήρυξη των μελετών.
     3. Η εκπόνηση των παραπάνω μελετών που σε πρώτη φάση καλύπτει ένα μήκος του ΒΟΑΚ της τάξης των 120 χλμ. μεταξύ Χανίων και Αγίου Νικολάου (πέραν των τμημάτων που είχαν κατασκευασθεί με διπλό κλάδο) έχει στόχο να ενταχθεί η κατασκευή των αντίστοιχων έργων στη διάρκεια του Δ΄ ΚΠΣ.
     4. Πέραν όμως από τις παραπάνω μελέτες που πρόκειται να ανατεθούν, οι Υπηρεσίες του ΥΠΕΧΩΔΕ τα τελευταία δυο έτη εκπόνησαν με την βοήθεια του Συμβούλου Διαχείρισης σειρά μελετών, όπως μελέτη κυκλοφοριακών φόρτων, προκαταρκτική μελέτη σε όλο το μήκος του άξονα, οριοθέτηση των υφιστάμενων απαλλοτριώσεων κ.λ.π.
     5. Όλα τα στοιχεία μελέτες κ.λπ. εξετάζονται με προσοχή από το ΥΠΕΧΩΔΕ ώστε να εξευρεθεί η καλύτερη δυνατή λύση υλοποίησης της αναβάθμισης του άξονα ως Δημόσιου έργου.
     Ο Υφυπουργός
     Θ. ΞΑΝΘΟΠΟΥΛΟΣ»
      2. Στην με αριθμό 12762/12-7-06 ερώτηση του Βουλευτή κ. Νικολάου Σαλαγιάννη δόθηκε με το υπ’ αριθμ. 2413/18-8-06 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε για τα εξής:
     1. Στην "Οριστική Μελέτη αρδευτικών δικτύων φράγματος Σμοκόβου" που εκπονήθηκε το 1991 και αφορούσε στην άρδευση 225.000 στρεμμάτων και ιδιαίτερα στις εκπονηθείσες μελέτες των ζωνών Σ2, Σ3 και Σ4, προβλεπόταν η κατασκευή υδροληψιών κατά μήκος των χαλύβδινων κεντρικών τροφοδοτικών αγωγών των ως άνω ζωνών, για άρδευση των παρακείμενων εκτάσεων.
     2. Προς μείωση του κόστους υλοποίησης της προαναφερόμενης μελέτης, συντάχθηκε το 2001 νέα μελέτη με τίτλο "Μελέτη προσωρινής υδροδότησης αρδευτικών δικτύων από φράγμα Σμοκόβου" για άρδευση των 100.000 στρεμμάτων από τα 225.000 στρέμματα που προβλέπονταν από, την αρχική μελέτη.
     3. Σύμφωνα με τη νέα αυτή μελέτη, το ΥΠΕΧΩΔΕ δημοπρατεί και κατασκευάζει σταδιακά τα αρδευτικά δίκτυα του φράγματος Σμοκόβου.
     4. Στη μελέτη αυτή δεν προβλέπεται η κατασκευή υδροληψιών αρδεύσεως κατά μήκος των χαλύβδινων κεντρικών τροφοδοτικών αγωγών των ζωνών Σ2, Σ3, Σ4 και τούτο λόγω της μείωσης της αρδευόμενης έκτασης από τα 225.000 στα 100.000 στρέμματα.
     5. Το έργο "Κατασκευή δικτύων άρδευσης από το φράγμα Σμοκόβου - φάση Β» προϋπολογισμού 9.000.000 € που χρηματοδοτείται από το ΠΕΠ Θεσσαλίας, δημοπρατήθηκε ήδη από το ΥΠΕΧΩΔΕ με βάση αυτή τη νέα μελέτη και αυτός είναι ο λόγος που η κατασκευή των υδροληψιών δεν περιελήφθη στο αντικείμενό του. 
     6. Λαμβάνοντας υπόψη και το αίτημα των αγροτών των περιοχών που διέρχονται οι υπό κατασκευήν αγωγοί για την άρδευση των παρακείμενων ιδιοκτησιών τους, εξετάζεται από τεχνικής πλευράς η δυνατότητα υλοποίησης της τοποθέτησης των αναγκαίων υδροληψιών αρδεύσεως κατά μήκος των αγωγών αυτών.
     Ο Υφυπουργός
     Θ. ΞΑΝΘΟΠΟΥΛΟΣ»
      3. Στην με αριθμό 12536/5-7-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 7017/4/6384/10-8-06 έγγραφο από τον Yπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Γ. Δραγασάκης και μας διαβίβασε το Υπουργείο Ανάπτυξης με το 15966 από 25-7-2006 έγγραφό του, σε ό,τι μας αφορά, σας γνωρίζουμε ότι το θέμα των διεθνών οδικών μεταφορών επικίνδυνων εμπορευμάτων στον ευρωπαϊκό χώρο ρυθμίζεται με την Ευρωπαϊκή Συμφωνία για τη διεθνή οδική μεταφορά επικίνδυνων εμπορευμάτων (Συμφωνία ADR). Με αυτή ορίζεται ποια είναι τα επικίνδυνα εμπορεύματα τα οποία απαγορεύεται να μεταφέρονται οδικώς και οι όροι και προϋποθέσεις κάτω από τις οποίες πρέπει να γίνεται η μεταφορά τους.
     Σε ό,τι αφορά την εθνική νομοθεσία, σας πληροφορούμε ότι αυτή εναρμονίστηκε με τις οδηγίες της Ευρωπαϊκής Ένωσης, με το π.δ. 104/99 και την υπ' αριθ. Φ2/21Ο99/1700/2000 υπουργική απόφαση, σύμφωνα με την οποία τα συνοδευτικά έγγραφα μεταφοράς επικίνδυνων εμπορευμάτων είναι το έγγραφο μεταφοράς, οι οδηγίες αντιμετώπισης ατυχήματος, το πιστοποιητικό εγκρίσεως ADR και το πιστοποιητικό επαγγελματικής κατάρτισης.
     Στα πλαίσια αυτά οι Υπηρεσίες Τροχαίας της Ελληνικής Αστυνομίας, αλλά και τα Μικτά Κλιμάκια Ελέγχου, που συγκροτούνται από τις Νομαρχιακές Αυτοδιοικήσεις και στα οποία συμμετέχουν και αστυνομικοί, πραγματοποιούν σε καθημερινή βάση ελέγχους στα οχήματα μεταφοράς επικίνδυνων εμπορευμάτων και σε βάρος των παραβατών εφαρμόζουν τις ισχύουσες διατάξεις, σύμφωνα με τις οποίες, πέραν του χρηματικού προστίμου, επιβάλλεται και ακινητοποίηση του οχήματος, ενώ από τα μικτά κλιμάκια επιβάλλεται πρόστιμο και στον ιδιοκτήτη του οχήματος.
     Επιπρόσθετα τα εν λόγω κλιμάκια μπορούν να ακινητοποιήσουν το όχημα επιτόπου ή σε άλλο κατάλληλο μέρος και να υποχρεώσουν τον οδηγό να συμμορφωθεί πριν συνεχίσει το ταξίδι ή να επιβάλουν άλλα κατάλληλα μέτρα, ανάλογα με τις περιστάσεις ή τις ανάγκες ασφαλείας, συμπεριλαμβανομένης και της μεταφόρτωσης του εμπορεύματος ή και της απαγόρευσης εισόδου του οχήματος στη χώρα.
     Τέλος ενδεικτικά σας ενημερώνουμε ότι, κατά το Α' εξάμηνο του τρέχοντος έτους, από τις Υπηρεσίες Τροχαίας διενεργήθηκαν 9.258 έλεγχοι σε οχήματα μεταφοράς επικίνδυνων εμπορευμάτων και βεβαιώθηκαν 228 παραβάσεις.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
      4. Στην με αριθμό 12534/5-7-06 ερώτηση του Βουλευτή  κ. Νικολάου Νικολόπουλου δόθηκε με το υπ’ αριθμ. Φ900α/5157/8692/20-7-06 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 12534/5-7-2006 ερώτησης, που κατέθεσε ο Βουλευτής κ. Νίκος Νικολόπουλος, σχετικά με το ιδιοκτησιακό καθεστώς των περιπτέρων, σας γνωρίζουμε τα ακόλουθα:
      Σύμφωνα με τις διατάξεις του άρθρου 21 του Ν.3036/2002, δικαίωμα εκμετάλλευσης περιπτέρου έχουν οι ανάπηροι πολέμου, οι ανάπηροι ειρηνικής περιόδου (N.1370/1944), οι ανάπηροι αγωνιστές του Δημοκρατικού Στρατού (Ν.1863/1989) και οι ανάπηροι πολέμου Αμάχου Πληθυσμού (Ν.812/1943), καθώς και τα θύματα των προαναφερομένων κατηγοριών, εφόσον όμως λαμβάνουν πολεμική ή στρατιωτική σύνταξη από το Γενικό Λογιστήριο του Κράτους. Οι παραπάνω τυγχάνουν του συγκεκριμένου ευεργετήματος, εφόσον πληρούν ορισμένες προϋποθέσεις, όπως κατώτερο όριο εισοδήματος, δεκαετή παραμονή σε μόνιμη κατοικία και απασχόληση άλλη εκτός του δημοσίου τομέα.
      Πανελλαδικά, οι Ανάπηροι Πολέμου όλων των παραπάνω κατηγοριών, καθώς και τα θύματα αυτών ανέρχονται σε 23.763, εκ των οποίων 9.120 είναι οι ανάπηροι και 16.643 τα θύματα. Από αυτούς, οι 11.000 περίπου κατέχουν άδεια εκμετάλλευσης περιπτέρου ή κυλικείου ενώ οι υπόλοιποι τυγχάνουν αναποκατάστατοι.
      Από τα παραπάνω προκύπτει ότι η ισχύουσα νομοθεσία δεν προβλέπει τη χορήγηση του ευεργετήματος σε άλλες κατηγορίες, καθόσον δεν έχουν τύχει της προστασίας του νόμου όλοι οι σημερινοί δικαιούχοι.
      Ο Υφυπουργός
      ΙΩΑΝΝΗΣ Δ. ΛΑΜΠΡΟΠΟΥΛΟΣ»
      5. Στην με αριθμό 12808/12-7-06 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 1739/22-8-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 12808/2006 ερώτηση, που κατατέθηκε στη Βουλή από το Βουλευτή κ. Κ. Τσιπλάκη, σχετικά με τα προβλήματα, που αντιμετωπίζουν οι γονείς των παιδιών με αναπηρίες, σας πληροφορούμε, για τις αρμοδιότητες του Υπουργείου Απασχόλησης και Κοινωνικής Προστασίας, τα εξής:
      1) Κατ’ εφαρμογή του άρθρου 4 του ν. 2643/1998, οι αιτήσεις των ατόμων με αναπηρία, που υποβάλλουν υποψηφιότητα για τοποθέτηση σε θέσεις εργασίας προκήρυξης του δημόσιου ή ιδιωτικού τομέα, που πραγματοποιείται σύμφωνα με το νόμο αυτό, μοριοδοτούνται με βάση: την ηλικία του αιτούντος, την οικογενειακή του κατάσταση, την οικονομική του κατάσταση, το ποσοστό αναπηρίας του και τα τυπικά του προσόντα.
      Τα αποτελέσματα της τελευταίας προκήρυξης, που πραγματοποιήθηκε από τις αρμόδιες Υπηρεσίες του Ο.Α.Ε.Δ. σε όλη τη χώρα, σύμφωνα με το ν.2643/1998 και αφορούσε θέσεις δημοσίου τομέα, αναμένονται στο αμέσως επόμενο χρονικό διάστημα.
      2) Οι ασφαλιστικοί οργανισμοί και το ΙΚΑ-ΕΤΑΜ αντιμετωπίζουν πάντοτε με ιδιαίτερη ευαισθησία και υπευθυνότητα τα παιδιά ασφαλισμένων τους με ειδικές ανάγκες και χορηγούν σε αυτά, όλα τα ενδεικνυόμενα για την αποκατάσταση, βελτίωση και γενικά για την αντιμετώπιση της κατάστασής τους μέσα και θεραπείες.
      Για την έγκριση διενέργειας πράξεων φυσιοθεραπειών, λογοθεραπειών, ειδικής διαπαιδαγώγησης, ειδικής μάθησης και ψυχοθεραπειών ασφαλισμένων του, γνωματεύουν οι Υγειονομικές Επιτροπές του ΙΚΑ-ΕΤΑΜ και εγκρίνουν τις πράξεις θεραπείας, που το κάθε παιδί έχει ανάγκη, με βάση πάντα τις σχετικές γνωματεύσεις των γιατρών κρατικών νοσοκομείων, ειδικών σχολείων ή κέντρων και του παραπεμπτικού γιατρού του ΙΚΑ, σχετικής με την πάθηση ειδικότητας.
      Η Επιτροπή, εγκρίνει την εκτέλεση των πράξεων που έχει ανάγκη κάθε παιδί, για εξάμηνο ή έτος, ανάλογα με την βαρύτητα της περίπτωσης.
      Όπως μας γνώρισε το ΙΚΑ-ΕΤΑΜ με σχετικό έγγραφό του, τα περιστατικά στο Νομό Σερρών, για τα οποία η Υγειονομική Επιτροπή εγκρίνει θεραπείες για δίμηνο, είναι μεμονωμένα, για τα οποία οι γονείς των παιδιών αυτών δεν προσκομίζουν στην Επιτροπή, ούτε ιατρικές γνωματεύσεις από νοσοκομείο ή από ειδικό ίδρυμα ή κέντρο, που εκτελούν τις θεραπείες τα παιδιά, παρόλο που τους ζητούνται επανειλημμένα από τις αρμόδιες υπηρεσίες του, προκειμένου οι Επιτροπές να γνωματεύσουν σχετικά και οι γνωματεύσεις τους να είναι πλήρεις και ιατρικά τεκμηριωμένες.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      6. Στην με αριθμό 13430/3-8-06 ερώτηση της Βουλευτού  κ. Ροδούλας Ζήση δόθηκε με το υπ’ αριθμ. 1736/24-8-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 13430/2006 ερώτηση, που κατατέθηκε στη Βουλή από τη Βουλευτή κ. Ροδούλα Ζήση, σχετικά με την μη καταβολή οφειλομένων αποδοχών και την παράταση-ανανέωση των συμβάσεων εργασίας σε 18 εργαζόμενους της Δημοτικής Επιχείρησης Ύδρευσης Αποχέτευσης Μείζονος Βόλου (ΔΕΥΑΜΒ), που εδρεύει στο Νομό Μαγνησίας, σας πληροφορούμε, για τις αρμοδιότητες του Υπουργείου Απασχόλησης και Κοινωνικής Προστασίας, τα εξής:
      Στην αρμόδια Κοινωνική Επιθεώρηση Μαγνησίας την 1η Αυγούστου 2006, προσέφυγαν δύο (2) εργαζόμενοι από το σύνολο των δεκαοκτώ (18) της ΔΕΥΑΜΒ και ζήτησαν την διενέργεια εργατικής διαφοράς. Η καταγγελία αφορούσε την μη καταβολή αποζημίωσης λόγω καταγγελίας της σύμβασης εργασίας, την μη αποδοχή υπηρεσιών το χρονικό διάστημα από 7-6-2006 έως 13-6-2006, την μη καταβολή οφειλομένων αποδοχών (αναδρομικών εξόδων κίνησης, διαφορών από αύξηση αποδοχών του έτους 2006, αργιών, αποδοχών άδειας ετών 2005-2006). Η ημερομηνία της συζήτησης της εργατικής διαφοράς ορίστηκε για τις 2-8-2006, κατά την οποία προσήλθαν στην Υπηρεσία του Σ.ΕΠ.Ε. και τα δύο ενδιαφερόμενα μέρη. Μετά από διεξοδική συζήτηση και παρά την προσπάθεια της τοπικής Υπηρεσίας του Σ.ΕΠ.Ε., δεν βρέθηκε λύση στο αίτημα των προσφευγόντων, με αποτέλεσμα η Κοινωνική Επιθεώρηση Μαγνησίας να συστήσει στους εργαζόμενους να προσφύγουν στα αρμόδια Πολιτικά Δικαστήρια, στηριζόμενη σε απόφαση της Ολομέλειας του Α.Π. και της απόφασης του Ευρωπαϊκού Δικαστηρίου, κατ’ εφαρμογή της Οδηγίας 1999/70/Ε.Κ.
      Για τα υπόλοιπα θέματα αρμόδιο να απαντήσει είναι το συνερωτώμενο Υπουργείο Εσωτερικών Δημόσιας Διοίκησης και Αποκέντρωσης.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      7. Στις με αριθμούς 13269/26-7-06 και 13292/27-7-06 ερωτήσεις των Βουλευτών κυρίων Βασιλείου Κεγκέρογλου και Εμμανουήλ Φραγκιαδουλάκη δόθηκε με το υπ’ αριθμ. 2083/21-8-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Β. Κεγκέρογλου, Μ. Φραγκιαδουλάκης, σας πληροφορούμε τα εξής:
      Η ύπαρξη της μύγας του γένους Sarcophagidae και είδους Wahlfahrtia magnifica είναι γνωστή από το 2001 στο Νομό Ηρακλείου και προσβάλλει το γεννητικό σύστημα των προβάτων προκαλώντας τεράστια προβλήματα στους προβατοτρόφους.
      Η Δ/νση Κτηνιατρικής της Ν.Α. Ηρακλείου κάθε χρόνο ενημερώνει τους συνεταιρισμούς προβατοτρόφων και τους οικείους Δήμους και Δημοτικά Διαμερίσματα για τον τρόπο καταπολέμησης της μύγας και θεραπείας των προσβεβλημένων ζώων.
      Για το έτος 2006 έχουν αποσταλεί από τη Δ/νση Κτηνιατρικής της Ν.Α. Ηρακλείου από τον Μάρτιο, οι σχετικές υποδείξεις. και το πρόβλημα μπορεί να καταπολεμηθεί μέσω των ενεργειών που συνίστανται στην απολύμανση των προσβεβλημένων κοπαδιών και στη χρήση ειδικών αντιμικροβιακών παραγόντων στα μολυσμένα ζώα.
      Ο Υφυπουργός
      Α. ΚΟΝΤΟΣ»
      8. Στην με αριθμό 13372/31-7-06 ερώτηση του Βουλευτή  κ. Παναγιώτη Σγουρίδη δόθηκε με το υπ’ αριθμ. 2096/23-8-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Π. Σγουρίδης, σας πληροφορούμε τα εξής:
      Η μίσθωση της αλιευτικής εκμετάλλευσης των δημόσιων ιχθυοτροφείων (λιμνοθαλασσών, λιμνών) και λοιπών ιχθυοτρόφων υδάτων, διέπεται από τις διατάξεις της αλιευτικής νομοθεσίας, Ν. Δ/γμα 420/70 και τα κατ’ εξουσιοδότηση αυτού εκδοθέντα ή ισχύοντα διατάγματα και τις μετέπειτα συμπληρώσεις ή τροποποιήσεις αυτού, από τους Νόμους 1740/87 και 2040/92.
      Σε εφαρμογή του Ν. 3208/2003 (ΦΕΚ 303/Α΄), άρθρο 19, παράγρ. 11, η μίσθωση των δημόσιων ιχθυοτροφείων και λοιπών ιχθυοτρόφων υδάτων, γίνεται με Απόφαση του Γενικού Γραμματέα Περιφέρειας, σύμφωνα με τις διατάξεις της ισχύουσας αλιευτικής νομοθεσίας και καταρτίζεται με σύμβαση που περιβάλλεται τον τύπο του συμβολαιογραφικού εγγράφου μεταξύ του Δημοσίου εκπροσωπούμενου από το Γενικό Γραμματέα της Περιφέρειας και του μισθωτή. Το εν λόγω θέμα μίσθωσης του δημόσιου ιχθυοτροφείου Λάφρα Λαφρούδα, χειρίζεται, λόγω αρμοδιότητας, ο Γενικός Γραμματέας Περιφέρειας Ανατολικής Μακεδονίας - Θράκης.
      Ο Υπουργός
      Ε. ΜΠΑΣΙΑΚΟΣ»)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 14 Σεπτεμβρίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφος 2 και 3, 130 παράγραφος 2 και 3 του Κανονισμού της Βουλής.
      1 Η με αριθμό 969/11-9-2006 επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα προς τον Υπουργό Απασχόλησης και Κοινωνικής Προστασίας, σχετικά με τη διακοπή και επαναχορήγηση από το Ι.Κ.Α. σύνταξης ή προσαύξηση σύνταξης σε ορφανά τέκνα άνω των 18 ετών κ.λπ..
      2. Η με αριθμό 965/50/7-9-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τον Πρωθυπουργό, σχετικά με τις προθέσεις του Υπουργείου για τις αλλαγές στο χώρο των Τεχνολογικών Εκπαιδευτικών Ιδρυμάτων κ.λπ..
      (Θα απαντήσει η Υπουργός Εθνικής Παιδείας και Θρησκευμάτων)
      3. Η με αριθμό 972/11-9-2006 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Βέρας Νικολαΐδου προς τον Υπουργό Απασχόλησης και Κοινωνικής Προστασίας, σχετικά με την αύξηση των μέτρων ασφαλείας για τους εργαζόμενους στην επισκευαστική ζώνη του Περάματος.
      4. Η με αριθμό 970/11-9-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Ανάπτυξης και Οικονομίας και Οικονομικών, σχετικά με την ιδιωτικοποίηση της ΛΑΡΚΟ κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 974/11-9-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Αγροτικής Ανάπτυξης και Τροφίμων, σχετικά με την προώθηση από το Υπουργείο απόφασης με την οποία χωροθετεί τα μέρη όπου μπορούν να τοποθετούν οι μελισσοκόμοι κυψέλες και μελισσοσμήνη κ.λπ.
      2. Η με αριθμό 968/11-9-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τις βροχοπτώσεις βαμβακοπαραγωγών της περιοχής Φαρκαδόνας Τρικάλων κ.λπ.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμεθα στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Τουριστικής Ανάπτυξης: «Ανάπτυξη ιαματικού τουρισμού και λοιπές διατάξεις».
      Κυρία Υπουργέ, θέλετε να κάνετε κάποιες νομοθετικές βελτιώσεις; 
      ΦΑΝΗ ΠΑΛΛΗ-ΠΕΤΡΑΛΙΑ (Υπουργός Τουριστικής Ανάπτυξης): Μάλιστα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
      ΦΑΝΗ ΠΑΛΛΗ-ΠΕΤΡΑΛΙΑ (Υπουργός Τουριστικής Ανάπτυξης): Πριν ξεκινήσουμε τη συζήτηση επί της αρχής, θα ήθελα να κάνω τις ακόλουθες νομοτεχνικές βελτιώσεις-προσθήκες. 
      Θέλω να ανακοινώσω στους συναδέλφους Βουλευτές ότι οι βελτιώσεις αυτές γίνονται με βάση την Έκθεση της Επιστημονικής Επιτροπής της Βουλής, την οποία μόλις χθες παραλάβαμε και τις παρατηρήσεις συναδέλφων κατά τη συζήτηση του νομοσχεδίου στην αρμόδια Επιτροπή.
      ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, είναι πολλές;
      ΦΑΝΗ ΠΑΛΛΗ-ΠΕΤΡΑΛΙΑ (Υπουργός Τουριστικής Ανάπτυξης): Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Για να μην κουράζεστε, μπορείτε να τις καταθέσετε στα Πρακτικά για να διανεμηθούν στους κυρίους συναδέλφους.
      ΦΑΝΗ ΠΑΛΛΗ-ΠΕΤΡΑΛΙΑ (Υπουργός Τουριστικής Ανάπτυξης): Τις καταθέτω και είναι και ήσσονος σημασίας. Άρα να μην τις διαβάσω, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Δεν χρειάζεται, για την οικονομία του χρόνου.
      Ευχαριστώ πάρα πολύ.
      (Στο σημείο αυτό η Υπουργός Τουριστικής Ανάπτυξης κ. Φάνη Πάλλη-Πετραλιά καταθέτει για τα Πρακτικά τις προαναφερθείσες νομοτεχνικές βελτιώσεις-προσθήκες, οι οποίες έχουν ως εξής:
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, είναι γνωστό ότι η Διάσκεψη των Προέδρων αποφάσισε, η συζήτηση του παρόντος νομοσχεδίου να γίνει σε δυο συνεδριάσεις. Αν χρειαστεί και τρίτη, θα δούμε.
      Ο συνάδελφος εισηγητής της Νέας Δημοκρατίας κ. Κοντογιάννης έχει το λόγο.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, σήμερα καλούμαστε να συζητήσουμε και να ψηφίσουμε ένα νομοσχέδιο που έρχεται να προστεθεί στην επιτυχή πορεία που χαράσσει το Υπουργείο Τουριστικής Ανάπτυξης για τον ελληνικό τουρισμό, ένα νομοσχέδιο που έρχεται να καλύψει τεράστια κενά και ελλείψεις του παρελθόντος, που παρακώλυαν κάθε προσπάθεια για τουριστική αξιοποίηση ενός τομέα που οι ευρωπαίοι εταίροι μας έχουν προ καιρού αναπτύξει, τον τομέα του ιαματικού τουρισμού.
      Και χαρακτηρίζω επιτυχή την προσπάθεια για τουριστική ανάπτυξη, γιατί αυτό αποδεικνύουν καθημερινά τα απτά και μετρήσιμα θετικά αποτελέσματα της πολιτικής που εγκαινίασε το νεοϊδρυθέν Υπουργείο Τουριστικής Ανάπτυξης. Και αναφέρομαι σε έγκυρα ποσοτικά στοιχεία, σχετικά με τις αυξημένες αφίξεις επισκεπτών στη χώρα μας που κυμαίνονται στο επίπεδο του 10%, σε σχέση με το προηγούμενο έτος, ενώ μεταξύ 2004 –να σημειωθεί ότι ήταν έτος Ολυμπιακών Αγώνων- και 2005, σύμφωνα με τα έγκυρα στατιστικά στοιχεία της Ε.Σ.Υ.Ε., οι αφίξεις αλλοδαπών από το εξωτερικό με όλα τα μέσα σημείωσαν αύξηση της τάξεως του 8,28%.
      Αναφέρομαι, όμως και σε ποιοτικά στοιχεία, όπως τις διακρίσεις του Ε.Ο.Τ. σε μεγάλες διεθνείς τουριστικές εκθέσεις, στην ενίσχυση της επιχειρηματικότητας, στο άνοιγμα νέων τουριστικών αγορών, στα εύσημα που δέχεται καθημερινά η χώρα μας για την επιτυχή, στοχευμένη και έγκαιρη διαφημιστική προβολή μας στο εξωτερικό, στο θετικό κλίμα που έχει δημιουργηθεί για την Ελλάδα στο εξωτερικό, στη μεγάλη ώθηση των ειδικών  μορφών τουρισμού που καταγράφονται πλέον στις επιδόσεις της τουριστικής μας πολιτικής.
      Κατά τη διάρκεια της επεξεργασίας του νομοσχεδίου στην Επιτροπή Παραγωγής και Εμπορίου υπήρξε ένας εποικοδομητικός διάλογος με όλα τα κόμματα και τους φορείς οργανώσεων που κλήθηκαν να εκφράσουν τη γνώμη τους και να διατυπώσουν τις απόψεις τους επί του νομοσχεδίου.
      Φτάσαμε, λοιπόν, σήμερα σ’ ένα ευέλικτο και λειτουργικό νομοθέτημα που είναι το αποτέλεσμα ευρείας διαβούλευσης και δύναται να αξιοποιήσει με τον καλύτερο δυνατό τρόπο τον τεράστιο πλούτο επτακοσίων και πλέον αναγνωρισμένων ιαματικών πηγών της χώρας μας και να της δώσει επιτέλους τη θέση που της αξίζει στη διεθνή τουριστική αγορά του ιαματικού τουρισμού. Γιατί χωρίς πολιτικούς χρωματισμούς εκείνο που προέχει σήμερα, μετά από τραγικές καθυστερήσεις δεκαετιών που πληρώνει η ελληνική οικονομία και ο ελληνικός λαός, είναι η προάσπιση του δημοσίου συμφέροντος και η τουριστική ανάπτυξη της χώρας.
      Είναι αλήθεια ότι χάθηκε πολύτιμος χρόνος και αυτό ήδη διαφαίνεται σήμερα από τη θλιβερή κατάσταση υποβάθμισης που έχουν υποπέσει τα περισσότερα υδροθεραπευτήρια στην Ελλάδα, ίσως επειδή δεν υπήρχε επαρκής συνείδηση της τεράστιας κοινωνικής, οικονομικής και θεραπευτικής σημασίας που είχε η ορθή αξιοποίησή τους, ίσως γιατί το αναχρονιστικό νομοθετικό πλαίσιο του 1920 που ίσχυε έως σήμερα για τη λειτουργία του ιαματικού τουρισμού, η κακοδιαχείριση κυρίως των δημοσίων ιαματικών πηγών και η αδικαιολόγητη διάκρισή τους σε τοπικής και εθνικής σημασίας, ο ανύπαρκτος έλεγχος λειτουργίες τους και το ασταθές καθεστώς εποπτείας και ελέγχου, αλλά και η γενικότερη κατασπατάληση του δημόσιου χρήματος που προοριζόταν για την τουριστική ανάπτυξη και προβολή της χώρας στο σοβαρό κομμάτι του ιαματικού τουρισμού συμπαράσυρε στο τέλμα το θείο δώρο του τεράστιου φυσικού πλούτου των ιαματικών πηγών.
      Βρεθήκαμε, λοιπόν, αντιμέτωποι με κατακερματισμένες διατάξεις και αποσπασματικές παρεμβάσεις, για τις οποίες χρειάστηκε σημαντική και κοπιαστική δουλειά από το επιτελείο του Υπουργείου Τουριστικής Ανάπτυξης, σε συνεργασία με τα συναρμόδια Υπουργεία για να θέσουμε σε μια ρεαλιστική βάση τη συνολική ρύθμιση των μορφών τουριστικής ανάπτυξης που συνδέονται με την αξιοποίηση των ιαματικών φυσικών πόρων της χώρας μας.
      Το παρόν νομοσχέδιο εισάγει μεγάλες καινοτομίες. Απελευθερώνει το μονοπωλιακό καθεστώς που διέπει σήμερα τη λειτουργία και χρήση των ιαματικών πηγών, δίνει δικαίωμα στην ιδιωτική πρωτοβουλία να δραστηριοποιηθεί εκεί που το κράτος μέχρι σήμερα απέτυχε παταγωδώς, διατηρεί το αναπτυξιακό καθεστώς των δήμων και των κοινοτήτων που έχουν δικές τους πηγές, δρα σε καθεστώς απόλυτης διαφάνειας και δημοσιότητας, αφού κάθε παραχώρηση γίνεται με δημόσιο διαγωνισμό, σέβεται και προστατεύει το φυσικό ιαματικό χώρο σε όλη τη γεωγραφική του έκταση, αναδεικνύοντας και καταγράφοντας με επιστημονικές μεθόδους τα ιδιαίτερα χαρακτηριστικά, ξεχωριστά, της κάθε πηγής.
      Κύριε Πρόεδρε, κυρίες και κύριοι συνάδελφοι, δεν προσποιούμαστε ότι το  παρόν νομοσχέδιο θα λύσει όλα τα προβλήματα που έχουν συσσωρευτεί στον τομέα της ανάπτυξης του ιαματικού τουρισμού. Άλλωστε, δεν πρέπει να λησμονούμε ότι παρά την αναγκαία καθυστέρηση μέχρι σήμερα στη ρύθμιση του νομοθετικού πλαισίου για τον ιαματικό τουρισμό, οι χρηματοδοτικές ευκαιρίες δεν λείπουν μέσα από τον αναπτυξιακό ν. 3299/2004, το πρόγραμμα «LEADER PLUS» που καλύπτει όλες τις περιοχές της χώρας, καθώς και το πρόγραμμα «INTEREG 3»
      Όμως, και στον κρίσιμο τομέα της εκπαίδευσης και κατάρτισης στον ιαματικό τουρισμό και στον τουρισμό υγείας, το ανθρώπινο δυναμικό, οι ειδικοί επιστήμονες, οι φυσικοθεραπευτές, οι νοσηλευτές, αλλά και οι απόφοιτοι εξειδικευμένων σχολείων, Τ.Ε.Ι. και Ι.Ε.Κ., ενισχύθηκαν περαιτέρω από την πολιτική που άσκησε το Υπουργείο Ανάπτυξης επί Κυβερνήσεως της Νέας Δημοκρατίας. Θα πρέπει, ακόμα, να επισημάνουμε τη δέσμευση της Υπουργού ότι ο τομέας εκπαίδευσης θα ενισχυθεί περαιτέρω, πιθανότατα με την ίδρυση και σχολής υδροθεραπείας, θερμαλισμού. 
      Το Υπουργείο Τουριστικής Ανάπτυξης, με υπευθυνότητα και στρατηγικό σχεδιασμό, εισάγει, σε συνεργασία με συναρμόδια Υπουργεία, τις απαραίτητες νομοθετικές μεταρρυθμίσεις που έχουν αρχίσει εδώ και δύο χρόνια και θα συνεχιστούν. Ήδη ψηφίστηκε ο νόμος για τον καταδυτικό τουρισμό, ορίζονται σύντομα με κοινή υπουργική απόφαση οι προδιαγραφές των κέντρων τουρισμού υγείας, έρχεται προς ψήφιση το νομοσχέδιο για τον αγροτουρισμό, που αποτελεί μία άλλη μορφή τουρισμού με υψηλές προοπτικές επιτυχίας για τη χώρα μας, συγκροτείται ειδικό χωροταξικό σχέδιο για τον τουρισμό και για πρώτη φορά περιλαμβάνεται ειδικό κεφαλαίο στον αναπτυξιακό νόμο που αφορά τις τουριστικές επιχειρήσεις. 
      Αυτό που είναι σίγουρο, κυρίες και κύριοι συνάδελφοι, είναι ότι τίθεται επιτέλους σε ρεαλιστική βάση ένας ολοκληρωμένος και σε βάθος χρόνου στρατηγικός σχεδιασμός αξιοποίησης των ιαματικών πηγών της χώρας, των ιαματικών πόρων της χώρας μας, από το στάδιο της αναγνώρισης, διανομής, διαχείρισης και φυσικά προστασίας τους, κάτι που μέχρι σήμερα απλά δεν υπήρχε. 
      Θα σταθώ στα πιο σημαντικά σημεία του νομοσχεδίου. Ρυθμίζεται για πρώτη φορά το πλαίσιο λειτουργία των spa, διασφαλίζεται η επιστημονική πιστοποίηση των ιαματικών φυσικών πόρων, ιδρύεται μητρώο ιαματικών φυσικών πόρων, προβλέπονται αναγκαστικές απαλλοτριώσεις δημοσίων, ιδιωτικών και εκκλησιαστικών εκτάσεων, με στόχο την προστασία και τουριστική ανάπτυξη των ιαματικών φυσικών πόρων. Προβλέπεται η απλοποίηση των γραφειοκρατικών διαδικασιών για την έκδοση αδειών λειτουργίας υδροθεραπευτηρίων, κέντρων αναζωογόνησης και spa. 
      Όσον αφορά τις λοιπές διατάξεις, πολλές σημαντικές αλλαγές προωθούνται στο οπισθοδρομικό και δυσλειτουργικό μέχρι σήμερα θεσμικό πλαίσιο που παρακώλυε την τουριστική ανάπτυξη της χώρας. Το νομοσχέδιο αντιμετωπίζει συσσωρευμένα προβλήματα σε κρίσιμους τομείς της διοίκησης, του ελέγχου, προώθησης, διαφήμισης, εκπαίδευσης, πολεοδομίας και άλλα. 
      Επιγραμματικά αναφέρω τα εξής: Προβλέπεται η δυνατότητα μακροχρόνιας μίσθωσης ακινήτων της Εκκλησίας και των ιερών ναών, που κατέχουν μεγάλες εκτάσεις μεγάλου τουριστικού ενδιαφέροντος. Συντονίζεται η διαφημιστική εκστρατεία και προβολή της χώρας στο εξωτερικό κατά τρόπο που να τελούν υπό πλήρη εναρμόνιση προς το γενικό σχεδιασμό του Υπουργείου Τουριστικής Ανάπτυξης σε συνεργασία πάντα με τον Ε.Ο.Τ.. Απλοποιείται ο τρόπος χορήγησης σημάτων σε τουριστικές επιχειρήσεις. Τα δικαιολογητικά από είκοσι τέσσερα μειώνονται σε πέντε. Αναβαθμίζονται τα κάμπινγκ με την ένταξή τους στα κύρια καταλύματα και την καθιέρωση κριτηρίων κατάταξης σε κατηγορίες αστέρων. Αναβαθμίζεται η εκπαίδευση στα τουριστικά επαγγέλματα με τη δυνατότητα εισόδου των αποφοίτων της Α.Σ.Τ.Ε. στα Τ.Ε.Ι. της χώρας. Επιλύονται πολεοδομικά προβλήματα που αντιμετωπίζουν χιλιάδες ξενοδοχεία. 
      Επιτρέψτε μου και μία μικρή παρατήρηση, όσον αφορά τις προϋποθέσεις αλλαγής χρήσης κτηρίων τουριστικών καταλυμάτων που προβλέπεται στο άρθρο 51. Ίσως πρέπει να εξεταστεί η συμπλήρωση του χρόνου, «διάρκειας μεγαλύτερης των είκοσι ετών», να ξεκινά από την ημερομηνία χορήγησης της πρώτης πολεοδομικής άδειας. 
      Επίσης, ίσως στο μέλλον θα πρέπει να δούμε τη δυνατότητα επέκτασης της εφαρμογής της συγκεκριμένης διάταξης και στην Ιόνια Οδό, εκτός της Π.Α.Θ.Ε. που προβλέπει το συγκεκριμένο νομοσχέδιο. 
      Δίνεται η δυνατότητα επέκτασης του χαρακτηρισμού ως τουριστικών επιχειρήσεων σε σειρά νέων επιχειρηματικών δραστηριοτήτων που ανταποκρίνονται στη νέα τουριστική πραγματικότητα. 
      Κύριε Πρόεδρε, κυρίες και κύριοι συνάδελφοι, καθώς η ζωή και η κοινωνία εξελίσσονται, θα ήταν παράλογο ο τουρισμός ως βιομηχανία και κοινωνικό φαινόμενο να μην αλλάζει. Τις αλλαγές αυτές θα πρέπει να τις παρακολουθούμε από κοντά, αν θέλουμε ως τουριστική χώρα να παραμείνουμε ανταγωνιστικοί και να αποφύγουμε την περιθωριοποίηση. 
      Από τώρα έως το 2020, δηλαδή μέσα σε δεκατέσσερα χρόνια, ο παγκόσμιος τουρισμός σε ρυθμό αφίξεων θα είναι διπλάσιος από το σημερινό. Το 2020 περίπου ενάμιση δισεκατομμύριο πολίτες από όλο τον κόσμο θα επισκεφθούν κάποια άλλη χώρα ως τουρίστες. Άλλωστε, η ανάπτυξη της τουριστικής βιομηχανίας είναι μία από τις βασικές προτεραιότητες της Ευρωπαϊκής Ένωσης, καθώς η συμβολή του κλάδου στο ακαθάριστο εθνικό προϊόν ανέρχεται σε 11% περίπου και απασχολεί πάνω από 12% του εργατικού δυναμικού, ενώ για τη χώρα μας ανέρχεται σε 17% του Α.Ε.Π. και απασχολεί πάνω από οκτακόσιες χιλιάδες εργαζομένους, δηλαδή έναν στους πέντε σε επαγγέλματα με άμεση ή έμμεση σχέση με τον τουρισμό. 
      Ειδικά όσον αφορά τον ιαματικό τουρισμό, σύμφωνα με στοιχεία του Συνδέσμου Δήμων και Κοινοτήτων Ιαματικών Πηγών Ελλάδας, βλέπουμε ότι σε επίπεδο Ευρωπαϊκής Ένωσης μιλάμε για χίλιες εξακόσιες μονάδες ιαματικού, θεραπευτικού, αναζωογονητικού τουρισμού με περίπου τριάντα εκατομμύρια επισκεπτών ετησίως. Αξίζει να σημειωθεί ότι ένας στους τρεις Βρετανούς, δηλαδή το 35% και ένας στους πέντε Αμερικανούς έχει επισκεφθεί τους τελευταίους δώδεκα μήνες ένα κέντρο θαλασσοθεραπείας. 
      Ο τουρισμός ως κοσμοθεωρία ή ως «οικονομία του ελεύθερου χρόνου» και πρακτική ζωής συνεχώς κερδίζει έδαφος. Βασική μας επιδίωξη, χωρίς αμφιβολία, θα πρέπει να είναι ο βιώσιμος τουρισμός, ένας τουρισμός που θα σέβεται το περιβάλλον και την πολιτιστική κληρονομιά της χώρας μας και που, κατά συνέπεια, θα μπορεί να προσελκύει κυρίως τουρίστες υψηλού εισοδήματος. Αυτός ο τουρισμός που επιδιώκουμε, όχι μόνο θα σέβεται τον πολιτισμό μας, αλλά θα τον αξιοποιεί και θα τον προβάλλει. 
      Εδώ είναι σημαντικό να τονιστεί ότι το παρόν νομοσχέδιο δεν ευνοεί μόνο τη δημιουργία μεγάλων μονάδων ιαματικής θεραπείας και αναζωογόνησης με αντίστοιχα υψηλά ανταποδοτικά κόστη από τους επισκέπτες του. 
      Το Υπουργείο Τουριστικής Ανάπτυξης με το παρόν νομοσχέδιο, βάζει τέρμα στο κρατικό μονοπώλιο της διαχείρισης των ιαματικών πηγών από τον Ε.Ο.Τ. και δημιουργεί το κατάλληλο νομοθετικό και θεσμικό πλαίσιο, ώστε να δημιουργηθούν και μικρές μονάδες ιαματικού τουρισμού που θα προσφέρουν υπηρεσίες προσιτές για κάθε βαλάντιο, δηλαδή για όλους τους πολίτες. Γιατί αυτό που προσπαθούμε, είναι να επιτύχουμε κατ’ αρχήν μία αλλαγή της φιλοσοφίας γύρω από τον ιαματικό τουρισμό που παύει να είναι μόνο υπηρεσία θεραπείας και πολυτελείας και αρχίζει να είναι τρόπος ζωής, πρόληψης και διασκέδασης και γενικά ευ ζην, που δεν απευθύνεται μόνο στους επισκέπτες της χώρας μας, αλλά και στους ίδιους τους Έλληνες πολίτες. Αξίζει να σημειωθεί ότι οι Έλληνες επιλέγουν να παραθερίσουν στη χώρα μας σε ποσοστό 90,2%, το υψηλότερο δηλαδή ποσοστό σε ολόκληρη την ενωμένη Ευρώπη. 
      Στόχος μας, λοιπόν, δεν είναι να κλείσουμε τους επισκέπτες σ’ ένα μεγάλης κλίμακας παραθαλάσσιο θέρετρο, resort -αυτή τη μορφή του τουρισμού πακέτου, το «all included» που έχει δεχθεί πολλές κριτικές από τους υπέρμαχους του ποιοτικού τουρισμού- αλλά να δώσουμε την ευκαιρία στους επισκέπτες της χώρας μας να έχουν μία πολύπλευρη προσέγγιση του πολιτισμού και των καθημερινών συνηθειών του νεοέλληνα. Δεν νοείται να έρχεται ένας τουρίστας στη χώρα μας, για να κολυμπήσει στις γαλάζιες θάλασσες και να πιεί φθηνά –με όλα τα έκτροπα που αυτή η συμπεριφορά συνεπάγεται και δυστυχώς τη βλέπουμε να επαναλαμβάνεται κάθε καλοκαίρι- χωρίς να επισκεφθεί έστω έναν αρχαιολογικό χώρο από τους αναρίθμητους, διάσπαρτους αρχαιολογικούς χώρους στη χώρα μας ή να φάει σε κάποιο μικρό ταβερνάκι μαζί με τους ντόπιους κατοίκους. Είναι σαν να ρωτάμε έναν τουρίστα πώς του φάνηκε η Γαλλία και αυτός να έχει επισκεφτεί μόνο την EURODISNEY. Γιατί ο τουρισμός, κυρίες και κύριοι συνάδελφοι, είναι ένα από τα ποιο ισχυρά όπλα χαμηλής πολιτικής, τον οποίο εμείς ως μικρή χώρα με τόσο μεγάλη πολιτιστική και φυσική κληρονομία, πρέπει να τον χρησιμοποιήσουμε ως μέσο διπλωματίας και εθνικής αναγνώρισης στο διεθνές στερέωμα. Γι’ αυτό και πρέπει να είμαστε ιδιαίτερα προσεκτικοί, όταν διαμορφώνουμε τέτοιες μορφές ειδικού τουρισμού, ώστε να διατηρούν τον πολιτισμικό μας χαρακτήρα και να δίνουν τη δυνατότητα πρακτικά στους επισκέπτες τους να έχουν μία ολοκληρωμένη εικόνα για το τι είναι και τι αντιπροσωπεύει η Ελλάδα. 
      Αυτό το πράττει το παρόν νομοσχέδιο και σε αυτό μπορούμε να πρωτοπορήσουμε και να διαφέρουμε από τις ανταγωνίστριες χώρες, γιατί έχουμε το συγκριτικό πλεονέκτημα να το καταφέρουμε. 
      Ειδικά στον τομέα του ιαματικού τουρισμού που σήμερα συζητούμε, οι αναγνωρισμένες θεραπευτικές ιδιότητες των πηγών μπορούν να συνδυαστούν με το άριστο μεσογειακό κλίμα της χώρας μας και με πολλές άλλες παράλληλες ενασχολήσεις και παροχές, ακόμα και με τη μεσογειακή δίαιτα και να δώσουν υψηλή προστιθέμενη αξία στο ελληνικό τουριστικό προϊόν.
      Πρωταρχική μας επιδίωξη είναι να αλλάξουμε τη φιλοσοφία των επισκεπτών γύρω από την τουριστική διαμονή τους και να διαμορφώσουμε μια νέα τουριστική συνείδηση και δεοντολογία. Και σε αυτό ο ρόλος των επιχειρηματικών, αλλά και της Τοπικής Αυτοδιοίκησης, είναι καταλυτικός.
      Κύριε Πρόεδρε, κυρίες και κύριοι συνάδελφοι, με το παρόν νομοσχέδιο αξιοποιούμε παραγωγικά και υπό καθεστώς υψηλής προστασίας το φυσικό πλούτο κάθε περιοχής, ενισχύουμε την τοπική επιχειρηματικότητα, την τοπική απασχόληση, αξιοποιούμε την επιχειρηματική ευρηματικότατα της ιδιωτικής αγοράς, δημιουργούμε ελληνικό τουριστικό προϊόν υψηλής προστιθέμενης αξίας, που απευθύνεται σ΄ ένα διευρυμένο κοινό όλων των ηλικιών και όλων των εισοδημάτων, με ποικιλία ενδιαφερόντων και ενισχύουμε την προσπάθεια να εξασφαλίσουμε τουρισμό δώδεκα μήνες το χρόνο.
      Καλώ, λοιπόν, όλους τους συναδέλφους, χωρίς πολιτικούς χρωματισμούς και μεμψιμοιρίες, να προχωρήσουμε με γνώμονα ένα κοινό μεταρρυθμιστικό σύμφωνο, όπως τόνισε και ο Πρωθυπουργός, για να ζουν οι Έλληνες πολίτες σε μια χώρα που τους αξίζει. 
      Για όλους τους παραπάνω λόγους ζητώ την υπερψήφιση του νομοσχεδίου.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο. 
      Κυρίες και κύριοι συνάδελφοι, θα ήθελα να σας ανακοινώσω ότι από το Γενικό Γραμματέα της Κοινοβουλευτικής Ομάδας της Νέας Δημοκρατίας πήρε επιστολή το Προεδρείο με την οποία ορίζεται ως Κοινοβουλευτικός Εκπρόσωπος για το παρόν νομοσχέδιο ο συνάδελφος Βουλευτής κ. Μιλτιάδης Βαρβιτσιώτης.
      Επίσης, το Προεδρείο έλαβε επιστολή από τον Κοινοβουλευτικό Εκπρόσωπο του Κομμουνιστικού Κόμματος Ελλάδας κ. Κολοζώφ, με την οποία ορίζεται ως Κοινοβουλευτικός Εκπρόσωπος για το παρόν νομοσχέδιο ο συνάδελφος κ. Σκοπελίτης. 
      Ομοίως πήρε επιστολή το Προεδρείο από τον Πρόεδρο του Συνασπισμού Ριζοσπαστικής Αριστεράς κ. Αλαβάνο με την οποία ορίζεται, ως Κοινοβουλευτικός Εκπρόσωπος για το παρόν νομοσχέδιο η συνάδελφος κ. Ασημίνα Ξηροτύρη-Αικατερινάρη.
      Το λόγο έχει ο εισηγητής του ΠΑ.ΣΟ.Κ κ. Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Αγαπητοί συνάδελφοι, αγαπητέ κύριε Πρόεδρε, ο τουρισμός σε παγκόσμιο επίπεδο αναπτύσσεται και παίρνει χαρακτηριστικά μιας νέας δυναμικής οικονομίας. Ο τουριστικός κλάδος είναι ο κατ’ εξοχήν οικονομικός κλάδος που αναπτύσσεται με ρυθμούς μεγαλύτερους του μέσου όρου στην παγκόσμια οικονομία και συμβάλλει σ΄ αυτήν καθοριστικά. 
      Οι δημογραφικές, οι τεχνολογικές, οι κοινωνικές αλλαγές που στις μέρες μας με ταχύτητα αναπτύσσονται, φέρνουν νέα προβλήματα αλλά και νέες ευκαιρίες και ταυτόχρονα διαμορφώνουν σημαντικές εξελίξεις. Νέοι τουριστικοί προορισμοί αναπτύσσονται άκρως ανταγωνιστικοί, με αποτέλεσμα να πιέζονται οι παραδοσιακοί τουριστικοί προορισμοί και βασίζονται κυρίως στο κόστος των επενδύσεων, στη γη και στη φθηνή εργασία. Εκεί, λοιπόν, εμείς δεν μπορούμε να τους ανταγωνιστούμε. 
      Παράλληλα, νέες αγορές διαμορφώνονται, ωριμάζουν πολυπληθείς αγορές με σοβαρά εισοδήματα, ελεύθερο χρόνο, δομές δημοκρατικές και αποτελούν μια μεγάλη καινούρια αγορά. Έχουμε, λοιπόν, μπροστά να αντιμετωπίσουμε μια συγκυρία με δυσκολίες, ευκαιρίες, εισόδημα, ελεύθερο χρόνο και ο στόχος είναι να πετύχουμε. 
      Η χώρα μας είναι ένας παραδοσιακός τουριστικός προορισμός με ξεχωριστή θέση στην παγκόσμια αγορά, που μπορεί με την κατάλληλη εθνική πολιτική να εξελιχθεί σε ηγετική τουριστική δύναμη. Ο στόχος είναι εφικτός και επιτυγχάνεται με επίκεντρο τον πολιτισμό, τον άνθρωπο και με άξονες το τρίπτυχο ισορροπία-παιδεία-περιβάλλον. Ισορροπία ανάμεσα στην ανάπτυξη, το περιβάλλον και τον πολιτισμό, ποιότητα στις υποδομές, τις υπηρεσίες και στην καθημερινή παροχή των υπηρεσιών οποιονδήποτε πολιτών, ντόπιων και επισκεπτών. Και βεβαίως παιδεία υψηλού επιπέδου με αναδιάταξη του τουριστικού εκπαιδευτικού συστήματος. 
      Η στήριξη κυρία Υπουργέ, των εναλλακτικών μορφών τουρισμού, ίσως είναι η μόνη που απαντά στη βελτίωση συνολικά του μέσου όρου του διαθέσιμου τουριστικού ελληνικού προϊόντος. Ο ιαματικός, ο θερμαλιστικός τουρισμός, ο τουρισμός των πόλεων, ο συνεδριακός, ο αγροτουρισμός, ο θαλάσσιος, η περιπέτεια, ο πολιτισμός είναι νέα εναλλακτικά δυναμικά προϊόντα. Μπορούν να εκτονώσουν τις πιέσεις που δέχεται το παραδοσιακό μας προϊόν «Ήλιος και Θάλασσα» και ταυτόχρονα να διαμορφώσουν νέες οικονομίες πιο φρέσκες και πιο ικανές να ανταποκριθούν στις υψηλές απαιτήσεις του παγκόσμιου τουρίστα. Αυτό όμως χρειάζεται σχέδιο, στόχευση και πολιτική. 
      Η Κυβέρνηση με την αδυναμία της να χαράξει στρατηγική που να υπηρετεί τον παραπάνω εθνικό στόχο, αλλά και την έλλειψη στοχευμένης πολιτικής στον τουριστικό τομέα αδυνατεί σήμερα να αξιοποιήσει τα Ολυμπιακά Ακίνητα που παραμένουν «αραχνιασμένα» και απαξιώνεται η περιουσία του ελληνικού λαού, την υπεραξία των Ολυμπιακών Αγώνων, που για πρώτη φορά η χώρα μας έχει ως δυνατότητα, αδυνατεί να αντιμετωπίσει το μεγάλο πρόβλημα της ανταγωνιστικότητας. Ήδη τα στοιχεία των τελευταίων ημερών είναι πολύ απογοητευτικά για τη χώρα μας και κυρίως για το σύνολο της ελληνικής οικονομίας. Είχαμε μείωση πάνω από 2,8% στην κατάταξη σε σχέση με τις άλλες Ευρωπαϊκές χώρες. 
      Αδυνατεί να αναβαθμίσει και να εμπλουτίσει το περιεχόμενο του τουριστικού προιόντος με δημιουργία, αξιοποίηση του πολιτισμού και των τοπικών χαρακτηριστικών της κάθε μίας γωνιάς της χώρας μας. Αδυνατεί να διαμορφώσει ένα θετικό και ανταγωνιστικό κλίμα στο τουριστικό επιχειρείν. 
      Κύριε Υπουργέ, είπατε πάρα πολλά ως Κυβέρνηση για τις ευκαιρίες που έδινε ο νέος νόμος. Δυστυχώς, μέχρι σήμερα, και κυριολεκτούμε, δεν έχει γίνει καμία απορρόφηση ή τουλάχιστον βρίσκεται στο μικρότερο δυνατό σημείο. Για πάνω από τρία χρόνια η χώρα μας στερείται επενδυτικής και αναπτυξιακής κατεύθυνσης και αυτό βαραίνει το σύνολο της κυβερνητικής σας πολιτικής. 
      Μιλάει η Κυβέρνηση συνεχώς για χωροταξικό σχεδιασμό στον τουρισμό, αλλά αδυνατεί, ακόμη και σήμερα που μιλάμε, να μας παρουσιάσει τα αποτελέσματα των επιτροπών που έχει συγκροτήσει. Επίσης η Κυβέρνηση αδυνατεί ή σκόπιμα κρύβει να αξιοποιήσει τις μεγάλες ευκαιρίες, που παρέδωσε η Κυβέρνηση του ΠΑ.ΣΟ.Κ. παραδίδοντας έργα σύγχρονα στις βασικές υποδομές της χώρας μας που βελτιώνουν τη μετακίνηση, την παροχή υπηρεσιών.
      Και εδώ νομίζω ότι κάνετε ένα τραγικά μεγάλο λάθος. Βεβαίως αδυνατείτε να αντιμετωπίσετε το μεγάλο πρόβλημα που υπάρχει στην απασχόληση των εργαζομένων στα τουριστικά επαγγέλματα. Έχετε δεσμευτεί πάρα πολλές φορές και έχετε πει ότι θα φέρετε νομοσχέδιο. Δυστυχώς, μέχρι σήμερα, κυρίως στις τουριστικές υποδομές και τα καταλύματα της περιφέρειας, οι περισσότεροι που δουλεύουν δεν είναι Έλληνες εργαζόμενοι, αλλά είναι σπουδαστές από το εξωτερικό που κάνουν την πρακτική τους. Γνωρίζουμε ότι αυτό δεν βαραίνει αποκλειστικά το Υπουργείο Τουριστικής Ανάπτυξης, αλλά βαραίνει την πολιτική της Κυβέρνησης. Δεν μπορεί να λέμε ότι έχουμε παραπάνω αυξήσεις, ότι έχουμε βελτιωμένα τα υπόλοιπα και να έχουμε μειωμένες και εισπράξεις και απασχόληση. Άραγε για ποιον δουλεύουμε;
      Δυστυχώς, περιορίζεστε μόνο στην ίδρυση του Υπουργείου Τουριστικής Ανάπτυξης. Συμβιβαζόσαστε με τα ελάχιστα, τα τυχαία και αρκείστε μόνο σε ένα δείκτη, το δείκτη των αφίξεων, ενώ αγνοείτε όλους τους άλλους δείκτες που αυτή τη στιγμή και η ίδια  η έρευνα του Ι.Τ.Ε.Π κρούει τον κώδωνα του κινδύνου. 
      Δυστυχώς, με την πολιτική σας μετατρέπετε την Ελλάδα σε φθηνό τουριστικό προορισμό. Έχουμε μεν μια καλή συγκυρία της αύξησης των αφίξεων, οι συναλλαγματικές εισροές, όμως, είναι στάσιμες, επίσης οι δαπάνες γύρω από την τουριστική οικονομία είναι στο ελάχιστο χαμηλό επίπεδο, μειώνεται το σύνολο των διανυκτερεύσεων κατ’ άτομο που έρχεται στη χώρα μας, μικραίνει η τουριστική περίοδος -από το εξάμηνο, έχει φθάσει στο τρίμηνο και τείνει να είναι μόνο για το καλοκαίρι- και εσείς ασχολείστε με τον έναν δείκτη των αφίξεων. 
      Υπάρχουν επίσης στοιχεία από την έρευνα του Βήματος, μπορώ να σας τα καταθέσω, όπου από το σύνολο των τουριστικών επενδύσεων και κυρίως τα ξενοδοχεία που είναι ο μεγάλος όγκος των υποδομών, τουλάχιστον τα μισά ή στο 45% είχαν μειωμένα έσοδα ή είχαν ζημιές. Και αυτό το αγνοείτε. 
      Πώς λοιπόν αντιμετωπίζετε εσείς αυτό που τυχαία μας έρχεται ως αύξηση; Αυτή είναι η πραγματικότητα. Γιατί δυστυχώς στην ευρύτερη περιοχή μας είχαμε και μια σειρά άλλα φαινόμενα, τα οποία εμείς καταδικάζουμε, αλλά δυστυχώς υπήρχαν. Είχε την μείωση η Τουρκία, είχαμε μια τυχαία αύξηση εμείς, εσείς γι' αυτό μόνο πανηγυρίζετε και αφήνετε τα δομικά προβλήματα που υπάρχουν στην τουριστική οικονομία, χωρίς να τα αντιμετωπίζετε, με αποτέλεσμα η χώρα μας σε οικονομικό επίπεδο να αντιμετωπίζει τεράστια προβλήματα. 
      Την πολιτική σας την χαρακτηρίζει, κυρία Υπουργέ, ο απόλυτος συμβιβασμός στην ελάχιστη προσδοκία, σε μια χώρα που έχει μεγαλύτερες ευκαιρίες και δυνατότητες. 
      Κυρίες και κύριοι συνάδελφοι, μετά από δυόμισι χρόνια το Υπουργείο Τουριστικής Ανάπτυξης έφερε το πρώτο του νομοσχέδιο, μετά από την ίδρυσή του. Ακριβώς δυόμισι χρόνια για να έλθει το πρώτο ουσιαστικό νομοσχέδιο. 
      ΓΕΩΡΓΙΟΣ ΒΑΣΙΛΕΙΟΥ: Είκοσι χρόνια…
      ΑΠΟΣΤΟΛΟΣ ΚΑΤΣΙΦΑΡΑΣ: Αφήστε τα είκοσι χρόνια. Ήταν είκοσι χρόνια με έργο, το οποίο επιβραβεύτηκε από την ελληνικό λαό και επιβραβεύτηκε για τέσσερις συναπτές τετραετίες. 
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΒΑΣΙΛΕΙΟΥ:  Υπάρχει στην Ελλάδα….
      ΑΠΟΣΤΟΛΟΣ ΚΑΤΣΙΦΑΡΑΣ:  Μη το αγνοείτε αυτό. Είστε άδικοι με την ιστορία και με τη θέληση του ελληνικού λαού. Κάντε εσείς αυτή τη διαδρομή. Να έχετε πολιτική να κυβερνήσετε είκοσι συναπτά χρόνια. Εσείς ντρέπεστε για την τριετία 1990-1993. Δεν το αναφέρετε καν. Αυτή είναι η πραγματικότητα. 
      ΓΕΩΡΓΙΟΣ ΒΑΣΙΛΕΙΟΥ: Εσείς είστε πολύ υπερήφανοι! «Στο σπίτι του κρεμασμένου δε μιλάνε για σκοινί.» 
      ΠΡΟΕΔΡΕΥΩΝ (Ιωάννης Τραγάκης): Παρακαλώ,   μη διακόπτετε. 
      ΑΠΟΣΤΟΛΟΣ ΚΑΤΣΙΦΑΡΑΣ:  Βεβαίως είμαστε υπερήφανοι. Εσείς δεν είστε υπερήφανοι για το 1990-1993. 
      ΠΡΟΕΔΡΕΥΩΝ (Ιωάννης Τραγάκης): Αφήστε τις διαμάχες, δεν έχει νόημα. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μην υβρίζετε τον ελληνικό λαό. 
      ΠΡΟΕΔΡΕΥΩΝ (Ιωάννης Τραγάκης): Δεν έχουν νόημα οι διακοπές. Παρακαλώ πολύ! 
      Συνεχίστε, κύριε συνάδελφε. 
      ΑΠΟΣΤΟΛΟΣ ΚΑΤΣΙΦΑΡΑΣ: Μα προκαλούμαι, κύριε Πρόεδρε. Εγώ δεν έχω καμία πρόθεση. 
      Κύριοι  συνάδελφοι, εμείς θα θέλαμε να δώσουμε τη συναίνεσή μας -το έχουμε δηλώσει σε όλους τους τόνους- αλλά σ’ ένα νομοσχέδιο λειτουργικό και ολοκληρωμένο. 
      Εμείς, ως ΠΑ.ΣΟ.Κ., δεν μπορούμε να συναινέσουμε σ' αυτό το νομοσχέδιο που φέρνετε, το οποίο δεν αντιμετωπίζει τα πραγματικά προβλήματα που έχει σήμερα ανάγκη η τουριστική αγορά. 
      Δυστυχώς, το νομοσχέδιο που φέρνετε  δεν μας επιτρέπει τη συναίνεση. Μας επιβάλλει την καταψήφιση και είναι κατώτερο των  αναγκών της τουριστικής αγοράς στο χώρο του ιαματικού και  θερμαλιστικού τουρισμού, έναν ευαίσθητο και άκρως ανταγωνιστικό χώρο με μεγάλη δυναμική στην περιφέρεια και με μεγάλα πλεονεκτήματα στη χώρα μας. Έχει σοβαρά ελλείμματα, δεν καλύπτει το σύνολο των δραστηριοτήτων που μπορούν να αναπτυχθούν, είναι γραφειοκρατικό, συγκεντρωτικό, αγνοεί πλήρως την τοπική αυτοδιοίκηση και το ρόλο της στην περιφέρεια και βεβαίως αγνοήσατε και τους φορείς στο στάδιο της προετοιμασίας. 
      Δεν κάνατε καμιά δημόσια διαβούλευση και δεν έχετε και τη συναίνεση των φορέων. Αφορά και την Κ.Ε.Δ.Κ.Ε. και το Σύλλογο Λουτροπόλεων και βεβαίως δεν έχετε και τη σύμφωνη γνώμη του Γεωτεχνικού Επιμελητηρίου. Δεν προστατεύει αποτελεσματικά τον φυσικό μας πλούτο, δεν δημιουργεί προοπτικές ανάπτυξης στην περιφέρεια που συνεχώς, μέσα από το αδιέξοδο της πολιτικής σας, μειώνεται η παραγωγική της ικανότητα. Είναι άκρως γραφειοκρατικό και βεβαίως πρέπει να πούμε ότι νομοσχέδιο με τρία προεδρικά διατάγματα και είκοσι οκτώ με τριάντα υπουργικές αποφάσεις, είναι αδύνατον να καταστεί λειτουργικό. Τα επόμενα δύο χρόνια δεν θα υλοποιείτε τίποτα από το νομοσχέδιο, απλά θα βγάζετε τις διατάξεις. 
      Κυρίες και κύριοι συνάδελφοι, η ευεξία, η αντιμετώπιση του στρες, η βελτίωση της κινητικότητας, η χαλάρωση είναι μορφές που χρήζουν θεραπευτικής αγωγής με φυσικά μέσα. Οι μορφές θεραπείας που προσφέρονται στις λουτροπόλεις και τα θέρετρα υγείας συνεχώς εμπλουτίζονται. Οι λουτροπόλεις, τα θέρετρα υγείας και οι  υποστηρικτικές εγκαταστάσεις στην Ευρώπη αποτελούν ουσιώδες τμήμα του συστήματος υγείας στη χώρα  που δραστηριοποιούνται. Επηρεάζουν το πολιτιστικό υπόβαθρο των περιοχών, αποτελούν σημαντικό οικονομικό και κοινωνικό παράγοντα και συντηρούν πολλές θέσεις εργασίας. Εσείς αυτή εδώ την παράμετρο την αγνοείτε παντελώς. 
      Ο αναπτυξιακός νόμος λήγει τέλος του 2007. Καμία επένδυση δεν θα προλάβει να ενταχθεί τα  επόμενα δύο χρόνια. Γιατί; Διότι ούτε τις τεχνικές προδιαγραφές, που τις είχατε έτοιμες,  τις παρουσιάζετε, αλλά και η γραφειοκρατία που έχετε επιλέξει θα σας δυσκολέψει. Ενώ αναφέρετε στην αιτιολογική έκθεση για τα Κέντρα Φυσικής Αποκατάστασης, προετοιμασία αθλητών, Κέντρα Αποκατάστασης Υγείας, δυστυχώς δεν κάνετε καμία αναφορά εδώ. Δεν έχετε καμιά συνεργασία με το Υπουργείο Υγείας και Κοινωνικής Ασφάλισης, καθώς και με τα άλλα συναρμόδια Υπουργεία. Πρόβλεψη για το Γενικό Κανονισμό Λειτουργίας δεν υπάρχει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, παρακαλώ την ανοχή σας για δύο λεπτά. 
      Το μεγάλο ζήτημα είναι η τουριστική εκπαίδευση. Εκεί  έχετε κάνει το εξής: Ενώ κλείσανε όλες οι σχολές ή την πλειοψηφία των σχολών των Τ.Ε.Ι. σε όλη τη χώρα, απαξιώνετε με την πολιτική σας ή δεν ασχολείστε καθόλου με τις σχολές που έχει και εποπτεύει το Υπουργείο Τουριστικής Ανάπτυξης. Έχουμε υψηλές απαιτήσεις, θέλουμε ποιότητα, θέλουμε παιδεία και ταυτόχρονα όλες οι δομές που παράγουν εκπαίδευση στον τομέα των τουριστικών επαγγελμάτων, ουσιαστικά σήμερα είναι απαξιωμένες μέσα από την πολιτική σας. Όμως προεκλογικά είχατε υποσχεθεί πανεπιστήμια, μεταπτυχιακά, αναβάθμιση των σχολών και σήμερα τα έχετε ξεχάσει όλα. Δεν ασχολείστε με τα πραγματικά προβλήματα του τουρισμού. 
      Ένα μεγάλο ζήτημα, επίσης, είναι το θέμα της απόσυρσης των ξενοδοχείων. Πραγματικά είναι ένα μεγάλο θέμα και εμείς το κατανοούμε. Ο τρόπος όμως που το φέρνετε, δεν είναι σωστός, γιατί χωρίς μελέτη, χωρίς σχέδιο πάτε έτσι απλά να ρυθμίσετε το αυτονόητο, αυτό που μπορεί ο άλλος και σήμερα να κάνει, την αλλαγή χρήσης, χωρίς νομοθετικό πλαίσιο. 
      Σας το ζητήσαμε και στην Επιτροπή και σας είπαμε κυρία Υπουργέ, δεν υπονοούμε κάτι, αλλά ρωτούμε ευθέως: Σε αυτές τις περιπτώσεις που θα ρυθμιστούν με την «απόσυρση» των ξενοδοχείων, με την αλλαγή χρήσης -γιατί δεν υπάρχει απόσυρση- θα εξυπηρετηθούν και περιπτώσεις όπου κάποτε έγιναν ξενοδοχεία με ευνοϊκούς όρους, άρα με άλλους όρους από το διπλανό κάτοικο και ιδιοκτήτη σπιτιού; Εάν υπάρχουν τέτοιες εξυπηρετήσεις, τότε το χρεώνεστε. 
      Ελπίζω να μην υπάρχουν ή τουλάχιστον θέλω να ελπίζω. Επειδή όμως γνωρίζουμε ότι ειδικά την περίοδο της επταετίας και λίγο μετά, ήταν πολλές οι περιπτώσεις και κυρίως στα αστικά κέντρα και τον αιγιαλό, όπου με ευνοϊκούς όρους -και προκλητικά μάλιστα ευνοϊκούς όρους- εξυπηρετήθηκαν και αναγέρθηκαν ξενοδοχεία, ελπίζουμε να μην αφορά αυτά. 
      Κυρία Υπουργέ, φέρατε δύο τροπολογίες την τελευταία στιγμή και κλείνω με αυτές. Η μία αφορά αυτό που έχετε εξαγγείλει πάρα πολλές φορές, το one stop shop για τις επενδύσεις. Εμείς το θέλουμε, όμως συγκροτείστε μία υπηρεσία. Γιατί υπάγονται όλα αυτά στον Υπουργό; Όλο το νομοσχέδιο μεταφέρει δραστηριότητες στον εκάστοτε Υπουργό, όχι μόνο σε εσάς. Γιατί; 
      Δεύτερον, ξέρετε πάρα πολύ καλά ότι εκεί που κολλάνε οι επενδύσεις είναι κυρίως στα θέματα του Υ.ΠΕ.ΧΩ.Δ.Ε. και εδώ δεν προκύπτει καμιά συνεργασία. Όλα τα θέματα κολλάνε στα πολεοδομικά ζητήματα, οι άδειες εκεί δυσκολεύουν και ταυτόχρονα στις μελέτες περιβαλλοντικών επιπτώσεων. Με το μόνο, λοιπόν, Υπουργείο που δεν συνεργάζεστε είναι με το Υ.ΠΕ.ΧΩ.Δ.Ε.. Άρα τι θα του λέτε; Αυτό που κάνουν τα Επαγγελματικά και Οικονομικά Επιμελητήρια; Δηλαδή θα του λέτε τις προδιαγραφές; Μα, και σήμερα τις λέμε. Τι θα λέτε παραπάνω; Το τι προσδιορίζει και τι ευκαιρίες έχει ο αναπτυξιακός νόμος; Μα και σήμερα το λέμε. Αυτή την έννοια έχει αυτό το γραφείο που θέλετε;
      Εάν, κυρία Υπουργέ, δεν απαντήσετε στο κυρίαρχο θέμα που υπάρχει, που σταματάνε όλες οι επενδύσεις στη χώρα…
      ΠΡΟΕΔΡΕΥΩΝ (Ιωάννης Τραγάκης): Παρακαλώ ολοκληρώστε τώρα. 
      ΑΠΟΣΤΟΛΟΣ ΚΑΤΣΙΦΑΡΑΣ:  Τελειώνω, κύριε Πρόεδρε. 
      Σε ό,τι αφορά τη δεύτερη τροπολογία…
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, είμαστε στη συζήτηση επί της αρχής τώρα. Παρακαλώ τελειώστε. 
      Πάντως, η τροπολογία είναι μια, με δύο παραγράφους. 
      ΑΠΟΣΤΟΛΟΣ ΚΑΤΣΙΦΑΡΑΣ:  Σε ό,τι αφορά λοιπόν, το δεύτερο σκέλος της τροπολογίας, προσπαθείτε προεκλογικά να προσλάβετε, χωρίς να ξέρετε πού θα τους πάτε, πώς θα τους προσλάβετε, ποιες ανάγκες θα καλύψουν. Απλά και μόνο κάνετε διορισμούς. 
      Και θέλετε από την άλλη πλευρά να αναβαθμίσουμε την παροχή υπηρεσιών. Δεν αναβαθμίζεται, κυρία Υπουργέ. Ρουσφέτια κάνετε. Προσωπικές σας πελατείες ή κομματικές πελατείες εξυπηρετείτε και αυτό είναι που πραγματικά προσβάλει τη νεολαία μας, τον επιστήμονα, τον άνεργο στην απασχόληση. 
      Δυστυχώς, το νομοσχέδιο είναι κατώτερο των αναγκών της χώρας και εμείς το καταψηφίζουμε. 
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ο συνάδελφος, Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκοπελίτης έχει το λόγο. 
      ΣΤΑΥΡΟΣ ΣΚΟΠΕΛΙΤΗΣ: Κυρίες και κύριοι Βουλευτές, τονίσαμε και κατά τη συζήτηση στην αρμόδια επιτροπή ότι εμείς, το Κομμουνιστικό Κόμμα Ελλάδας, είμαστε αντίθετοι με το υπό συζήτηση νομοσχέδιο. Και την αντίθεσή μας αυτήν την καταγράψαμε καταψηφίζοντάς το.
       Προτού, όμως, αναφερθώ και σήμερα στους λόγους που μας οδήγησαν να έχουμε αυτήν τη θέση απέναντι στο νομοσχέδιο, θα ήθελα να πω λίγα λόγια για τον τουρισμό, το ρόλο του, τη σημασία του, αλλά και τη σημερινή του εξέλιξη. Και αυτό, γιατί πολλά ακούστηκαν και κατά τη συζήτηση στην επιτροπή και βέβαια στη σημερινή συζήτηση. Μάλιστα, ειπώθηκε στην επιτροπή ότι με τα όσα περιλαμβάνονται στο νομοσχέδιο αυτό, δίνεται παραπέρα ώθηση στην ανάπτυξη του τουρισμού. Μπορεί να δίνεται τέτοια ώθηση, όμως το πρόβλημα είναι, αυτή η ανάπτυξη του τουρισμού ποιους θα εξυπηρετεί. Γιατί μπορεί να έχουμε ανάπτυξη, επαναλαμβάνω, όπως έχουμε και σε άλλους τομείς της οικονομίας, όμως, την ανάπτυξη αυτή την καρπούται το μεγάλο κεφάλαιο, ενώ οι εργαζόμενοι και στο συγκεκριμένο τομέα του τουρισμού βλέπουν συνεχώς και όλο και περισσότερο να επιδεινώνεται η θέση τους, να συμπιέζονται οι μισθοί και τα μεροκάματά τους και οι συντάξεις τους και να καρατομούνται τα ασφαλιστικά και συνταξιοδοτικά τους δικαιώματα. 
      Το Κομμουνιστικό Κόμμα, κυρίες και κύριοι Βουλευτές, δεν είναι αντίθετο με την ανάπτυξη του τουρισμού ούτε είναι αντίθετο με την τουριστική οικονομική δραστηριότητα. Το τονίζω αυτό, γιατί για εμάς ο τουρισμός δεν είναι μόνο οικονομική δραστηριότητα, αλλά είναι πάνω απ’ όλα κοινωνική ανάγκη των εργαζομένων και της λαϊκής οικογένειας να πάνε διακοπές, να ξεκουραστούν και έτσι να μπορέσουν να αναπληρώσουν την εργατική τους δύναμη. Αυτό είναι το πρώτο για εμάς και μετά απ’ αυτό έρχεται η τουριστική οικονομική δραστηριότητα.
      Και δεν χρειάζεται να τονίσω, κύριοι συνάδελφοι, ότι η ανάγκη αυτή όλο και περισσότερο περιορίζεται. Ήδη, με βάση τις εκτιμήσεις που γίνονται, οι μισές περίπου οικογένειες στη χώρα μας δεν πάνε διακοπές, γιατί δεν διαθέτουν τα απαιτούμενα ποσά. Αυτή η κατάσταση θα χειροτερέψει, κατά τη γνώμη μας, ακόμη περισσότερο με τις ανατροπές που γίνονται στις εργασιακές σχέσεις, κυρίως με τη δραματική συρρίκνωση του εισοδήματος των εργαζομένων. 
      Δεν είμαστε, λοιπόν, αντίθετοι με την τουριστική οικονομική δραστηριότητα. Όμως, δεν μπορούμε να συμφωνήσουμε, πρώτον, να αναπτύσσεται ο τουρισμός σε αντίθεση και σε βάρος άλλων  κλάδων της τοπικής οικονομίας, όπως είναι η αγροτική οικονομική, η κτηνοτροφία, η βιοτεχνία κ.λπ. και βέβαια να αναπτύσσεται σε βάρος των εργαζομένων στο χώρου του τουρισμού. 
      Δεύτερον, δεν μπορούμε να συμφωνήσουμε να εμπορευματοποιείται αυτός, μόνο και μόνο για να αυξήσουν τα κέρδη τους οι μεγαλοκεφαλαιούχοι που δραστηριοποιούνται στον τομέα του τουρισμού. Σ’ αυτήν την κατεύθυνση, την παραπέρα εμπορευματοποίηση κινείται και το υπό συζήτηση νομοσχέδιο και αυτούς τους στόχους υπηρετεί. Και είναι σίγουρο ότι θα οξύνει παραπέρα τα προβλήματα που σήμερα υπάρχουν και ταλανίζουν τους εργαζόμενους της χώρας μας. 
      Κυρίες και κύριοι Βουλευτές, είναι γνωστό ότι η χώρα μας είναι πλούσια σε ιαματικούς φυσικούς πόρους και ότι αυτοί είναι διάσπαρτοι σε όλη τη χώρα. Ιδιαίτερα πλούσια, πρέπει να τονίσω, σε τέτοιους πόρους είναι η νησιωτική Ελλάδα. Δεν είμαστε εκείνοι που θα ισχυριστούμε ότι δεν υπάρχουν προβλήματα στην αξιοποίηση αυτών των πόρων. Υπάρχουν και μάλιστα σοβαρότατα προβλήματα. Όμως, πρέπει να διευκρινίσω ότι τα προβλήματα αυτά κυρίως βρίσκονται στην κατεύθυνση της αξιοποίησης αυτών των πόρων, των ιαματικών πηγών από τις πλατιές λαϊκές μάζες. Και κάνουμε αυτή τη διευκρίνιση, γιατί εκεί υπάρχει το πρόβλημα και εκεί έπρεπε να στραφεί η προσοχή του νομοσχεδίου και όχι στην κατεύθυνση της αποκόμισης ακόμα μεγαλύτερου κέρδους από τους διαχειριστές, που στοχεύει και υπηρετεί το υπό συζήτηση νομοσχέδιο. 
      Η Κυβέρνηση, βέβαια, όπως πράττει σε όλες τις περιπτώσεις, ισχυρίζεται ότι αυτά τα προβλήματα έρχεται να θεραπεύσει με το υπό συζήτηση νομοσχέδιο και μάλιστα με πρώτη προτεραιότητα τις ανάγκες ιαματικής θεραπείας του λαού, όπως για εμάς υποκριτικά ισχυρίζεται –και θα εξηγήσω στη συνέχεια, γιατί το λέω αυτό- με την παράγραφο 2 του άρθρου 3. 
      Πώς, όμως, βλέπει αυτή τη θεραπεία των προβλημάτων η Κυβέρνηση; Την βλέπει όπως σε κάθε άλλο τομέα, δηλαδή στην απελευθέρωση της αγοράς, στην άρση, όπως λέει η εισηγητική έκθεση, της αποκλειστικότητας της διαχείρισης των ιαματικών πόρων, πράγμα που σημαίνει άνοιγμα του δρόμου, για να εισέλθει το μεγάλο κεφάλαιο στον τομέα αυτό και να τον αλώσει, όπως γίνεται σε κάθε  περίπτωση που απελευθερώνεται η αγορά. Και βέβαια, αυτό γίνεται, όχι για να απελευθερώσει τις παρεχόμενες υπηρεσίες, αλλά για να αποκομίσει κέρδη και υπερκέρδη από τη διαχείριση αυτή. 
      Αυτή η εμπειρία, κύριοι συνάδελφοι, μας έρχεται από κάθε τομέα, όπου προχώρησε η απελευθέρωση της αγοράς στο όνομα της εξυπηρέτησης των λαϊκών συμφερόντων. Πάρτε σαν παράδειγμα, κυρίες και κύριοι Βουλευτές, την κατάσταση που έχει δημιουργηθεί στον τομέα των ακτοπλοϊκών συγκοινωνιών –για να μιλήσω σαν νησιώτης που είμαι- μετά την απελευθέρωσή τους, που έγινε από την προηγούμενη κυβέρνηση του ΠΑ.ΣΟ.Κ. και προχώρησε ακόμη παραπέρα από τη σημερινή Κυβέρνηση της Νέας Δημοκρατίας. Σήμερα, τα πάντα σ΄ αυτόν τον τομέα καθορίζονται, όχι από τις ανάγκες των λαϊκών μαζών και ιδιαίτερα εκείνων των νησιών μας -ανάγκες που αφορούν τη μετακίνησή τους, την επικοινωνία τους, την ανάπτυξή τους- αλλά από το πώς και πόσα περισσότερα θα κερδίσει ο εφοπλιστής. Ακόμα και η ίδια η ζωή των επιβατών και των εργαζομένων τίθεται σε κίνδυνο στο κυνηγητό αυτό του κέρδους εξαιτίας του «ράλι αντίκα» που γίνεται και θα συνεχίσει να γίνεται στο Αιγαίο, κυρίως, με τις ευλογίες της Κυβέρνησης και της Ευρωπαϊκής Ένωσης. 
      Κυρίες και κύριοι Βουλευτές, οι ρυθμίσεις που κάνει το νομοσχέδιο στο σύνολό τους θα έχουν ως αποτέλεσμα να αποστερηθούν σε ακόμη μεγαλύτερο βαθμό τις ιαματικές πηγές οι πλατιές λαϊκές μάζες. Και αυτό, γιατί με την ιδιωτικοποίησή τους αυτοί οι φυσικοί πόροι θα γίνουν εμπόρευμα, που θα το αγοράζουν πανάκριβα αυτοί που το έχουν ανάγκη. Και ανάγκη αυτών των φυσικών πόρων έχουν πρώτα και κύρια οι εργαζόμενοι, που λόγω της έλλειψης μέτρων υγιεινής και ασφάλειας στους τόπους δουλειάς, αλλά και της εντατικοποίησης της δουλειάς τους, αντιμετωπίζουν πάρα πολλές ασθένειες και πάρα πολλά προβλήματα. 
      Αλήθεια, κυρία Υπουργέ, ποιος και με ποιον τρόπο θα εμποδίσει τους ιδιώτες διαχειριστές των ιαματικών πηγών να εκμεταλλευτούν την ανάγκη και έτσι να κερδοσκοπήσουν σε βάρος των εργαζομένων και των συνταξιούχων; Κανένας. Κανένα μέτρο που να δεσμεύει προς αυτή την κατεύθυνση δεν αναφέρεται στα άρθρα του νομοσχεδίου. Η μόνη υποχρέωση που αναφέρεται και έχουν οι επιχειρηματίες είναι να γνωστοποιούν στις αρχές κάθε χρόνο τις τιμές των παρεχόμενων απ’ αυτούς υπηρεσιών. Αυτό και τίποτα παραπάνω και κυρίως χωρίς καμία δέσμευση για πλαφόν, έτσι ώστε οι τιμές να είναι πραγματικά προσιτές στους εργαζόμενους και τους συνταξιούχους. Να γιατί είπαμε προηγουμένως ότι είναι πέρα για πέρα υποκριτικό αυτό που λέει το άρθρο 3 στη δεύτερη παράγραφό του. 
      Έτσι είναι βέβαιο, κύριοι Βουλευτές, ότι και οι σημερινές μονάδες ιαματικής θεραπείας θα μετατραπούν σε τουριστικά συγκροτήματα με υπηρεσίες τέτοιες που θα αποφέρουν τη μεγαλύτερη κερδοφορία στους επιχειρηματικούς κύκλους που θα αναλάβουν τη διαχείρισή τους. 
Και αυτό σίγουρα δεν λέγεται «αξιοποίηση», αλλά καταλήστευση των λαϊκών μαζών μέσω της εκμετάλλευσης των ιαματικών πηγών της χώρας μας. 
      Για μας, κυρίες και κύριοι Βουλευτές –και αυτό σε αντίθεση με την Κυβέρνηση και με το κόμμα της Αξιωματικής Αντιπολίτευσης- οι ιαματικές πηγές είναι φυσικοί πόροι και δεν μπορεί σε καμία περίπτωση να ιδιωτικοποιηθούν. Πρέπει να ανήκουν στο κράτος και να αποτελούν λαϊκή περιουσία. Να περάσουν στο Υπουργείο Υγείας και Πρόνοιας από το Υπουργείο Τουρισμού που ανήκουν τώρα και να αξιοποιηθούν κύρια για τη δωρεάν ικανοποίηση των αναγκών του λαού.
      Όσον αφορά τις δαπάνες που απαιτούνται για τη λειτουργία τους, αυτές θα καλύπτονται από τον κρατικό προϋπολογισμό.
      Βέβαια και για σας, κύριε Υπουργέ –εννοώ για την Κυβέρνησή σας- αλλά και για το ΠΑ.ΣΟ.Κ., μια τέτοια πολιτική κάθε άλλο παρά οικεία σάς είναι, όπως δεν είναι οικείο κάθε τι που έχει σχέση με την εξυπηρέτηση λαϊκών αναγκών και συμφερόντων. Ως εκ τούτου, εμείς δεν είχαμε καμία αυταπάτη ότι θα αντιμετωπίζατε απ’ αυτή τη σκοπιά το πρόβλημα. Το πρόβλημα, όμως, είναι να το καταλάβει ο λαός.
      Στην ίδια κατεύθυνση, κυρίες και κύριοι Βουλευτές, κινείται και το δεύτερο μέρος του νομοσχεδίου και τους ίδιους με τον πρώτο στόχους υπηρετεί. Αυτοί οι στόχοι είναι εκείνοι που έχουν σχέση με την εξυπηρέτηση –επαναλαμβάνω- των μεγαλοσυμφερόντων που δραστηριοποιούνται στον τομέα του τουρισμού. Μάλιστα, μπορεί να ισχυριστεί κάποιος ότι οι παραχωρήσεις που γίνονται σ’ αυτό το δεύτερο μέρος του νομοσχεδίου είναι ακόμα πιο προκλητικές. 
      Ιδιαίτερα με τα άρθρα 47 έως 52, τα πάντα γίνονται θυσία για χάρη του μεγάλου κεφαλαίου. Τροποποιούνται γενικοί οικοδομικοί κανονισμοί, προκειμένου να δοθεί η δυνατότητα σε επιχειρηματικούς κύκλους που δραστηριοποιούνται στον τομέα του τουρισμού να επεκτείνουν τις εγκαταστάσεις τους.
      Επιτρέπονται αλλαγές χρήσης κτηρίων τουριστικών καταλυμάτων, αίρονται περιορισμοί δόμησης για την ανέγερση τουριστικών καταλυμάτων σε διάφορες περιοχές της χώρας, όπως της Κρήτης, της Κέρκυρας και της Χαλκιδικής.
      Παραχωρούνται δασικές και άλλες εκτάσεις στο ιδιωτικό κεφάλαιο. Δημόσιες εκτάσεις χαρακτηρίζονται ως τουριστικά δημόσια κτήματα και δίνεται η διαχείρισή τους στην Ε.Τ.Α. που είναι, ως γνωστόν, ανώνυμη εταιρεία. Και βέβαια, από εκεί, με σιγουριά θα οδηγηθούν στο ιδιωτικό κεφάλαιο.
      Αυτά γίνονται με το δεύτερο μέρος του νομοσχεδίου. Θα μας δοθεί η δυνατότητα να πούμε περισσότερα στην επί των άρθρων συζήτηση. Και πρέπει να σημειώσω ότι όσα δεν γίνονται, παραπέμπονται σε υπουργικές ή κοινές υπουργικές αποφάσεις. 
      Πρέπει δε να σημειώσω ότι όλα αυτά αποτελούν υλοποίηση της απόφασης που έχετε πάρει σαν Κυβέρνηση, μια απόφαση που απαιτεί την επιτάχυνση των ρυθμών εκποίησης της δημόσιας περιουσίας, η οποία βέβαια αγκαλιάζει όλους τους τομείς και κύρια εκείνους που θα εποφθαλμιά να βάλει στο χέρι το μεγάλο κεφάλαιο της χώρας μας, ντόπιο και ξένο. Βέβαια, αυτό δεν είναι κάτι το καινούργιο, αφού εδώ και αρκετά χρόνια έχει δρομολογηθεί μια πολιτική που ξεπουλά το δημόσιο πλούτο. 
      Κλείνω, κύριε Πρόεδρε, λέγοντας ακόμα ότι τα οξυμένα πράγματι προβλήματα του τουρισμού δεν αντιμετωπίζονται με τεχνοκρατικά μέσα, όπως θέλετε να τα αντιμετωπίσετε εσείς, κύριοι της Κυβέρνησης, και βέβαια όπως ήθελε να τα αντιμετωπίσει και η προηγούμενη κυβέρνηση. 
      Για να γίνει αυτό, πρέπει να χτυπηθούν οι αιτίες των προβλημάτων και αυτές οι αιτίες έχουν τη βάση τους στην πολιτική που ακολουθείται χρόνια τώρα και, βέβαια, στην πολιτική της Ευρωπαϊκής Ένωσης που όλοι σας πιστεύετε. 
      Είναι γνωστό ότι η Ευρωπαϊκή Ένωση έχει δώσει οδηγίες και χαρακτηρίζει τον τουρισμό ως μέσο εξαγωγής της αστικής δημοκρατίας και κάλυψης των επενδυτικών συμφερόντων του μεγάλου κεφαλαίου.
      Είναι γνωστό, επίσης, ότι βάζει ζήτημα στις χώρες που την ενδιαφέρουν γεωπολιτικά και γεωστρατηγικά. Το ζήτημά τους ανταποκρίνεται στις απαιτήσεις της ελεύθερης αγοράς, της ελεύθερης κίνησης κεφαλαίων και εμπορευμάτων, ώστε να μην υπάρχουν εμπόδια στο να επενδύσουν εκπρόσωποι του κεφαλαίου στις χώρες αυτές. 
      Εμείς είμαστε κάθετα αντίθετοι μ’ αυτήν τη λογική και μ’ αυτήν την πολιτική. Το πρόβλημα, βέβαια, είναι να βγάλουν τα δικά τους συμπεράσματα, όπως είπα και προηγούμενα, οι εργαζόμενοι και οι πλατιές λαϊκές μάζες και, βέβαια, αυτά τα συμπεράσματά τους να ανοίξουν το μέτωπό τους ενάντια σ’ αυτή την πολιτική, για να γίνει –και θα γίνει- μπορετό να αλλάξουν οι συσχετισμοί δύναμης σε πολιτικό επίπεδο και να έλθει στην εξουσία μια κυβέρνηση που θα εφαρμόσει μια φιλολαϊκή πολιτική, στα πλαίσια της οποίας και ο τουρισμός θα υπηρετεί πρώτα και κύρια τις λαϊκές ανάγκες, τις ανάγκες του εργαζόμενου λαού.
      Αυτές οι ανάγκες –επαναλαμβάνω και κλείνω μ’ αυτό, κύριε Πρόεδρε- έχουν την αναφορά τους στο δικαίωμα που πρέπει να απολαμβάνει ο κάθε εργαζόμενος και κάθε εργατική οικογένεια ως αποτέλεσμα του πλούτου που αυτός παράγει για να πάει διακοπές, να ξεκουραστεί και να χαρεί τις ομορφιές της ζωής.
      Κύριε Πρόεδρε, κλείνω λέγοντας ότι καταψηφίζουμε το νομοσχέδιο. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Η συνάδελφος Κοινοβουλευτική Εκπρόσωπος του Συνασπισμού Ριζοσπαστικής Αριστεράς κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, η Ελλάδα όχι μόνο λόγω της γεωπολιτικής συστάσεως του υπεδάφους της που είναι πλούσιο πράγματι σε ιαματικούς φυσικούς πόρους, αλλά και σε συνδυασμό με την ποικιλότητα και την ομορφιά της φύσης γύρω από τις ιαματικές πηγές και του πολύ καλού κλίματος, είναι πράγματι μία χώρα που θα μπορούσε να πει κανείς ότι οι ιαματικές πηγές της στην κυριολεξία είναι ένας παράδεισος.
      Προέρχομαι από μία περιοχή που είναι πάρα πολύ κοντά στα Λουτρά Πλατυστόμου της Φθιώτιδας, μια πηγή ζωής –θυμάμαι τα χρόνια των σχολικών μας εκδρομών εκεί- οι οποίες όμως μετά από μία κακή εκμετάλλευση από έναν ιδιώτη, αφέθηκαν εντελώς απροστάτευτες από τον Ε.Ο.Τ., χωρίς καμία αξιοποίηση και προστασία. Υπέστησαν, μάλιστα, μια τεράστια καταστροφή με πυρκαγιά που δεν ξέρω αν ήταν τυχαία ή αν ήταν και αυτή μέσα στο πλαίσιο αυτής της «αξιοποίησης».
      Περιμένει, βέβαια, αυτή η περιοχή –περιοχή με πολλές άλλες ανάγκες των κατοίκων της, με ανεργία, με πολλά προβλήματα- να έχει μια σωστή πράγματι διαχείριση αυτών των ιαματικών πηγών. 
      Από την αρχαιότητα, λοιπόν, όπως λέει και η αιτιολογική έκθεση, είναι γνωστές στην Ελλάδα οι ιαματικές πηγές, με επιβεβαιωμένη την ευεργετική επίδρασή τους στην ανθρώπινη υγεία. Όλα αυτά τα χρόνια, ο Ε.Ο.Τ. και η Τοπική Αυτοδιοίκηση, καλώς ή κακώς, με πολλές ελλείψεις, με πολλά προβλήματα, διαχειρίστηκαν τις ιαματικές πηγές. 
      Στην προσπάθεια για μια καλύτερη αξιοποίηση, εμείς βλέπουμε ως πρώτο και κύριο μέλημα την αναβάθμιση των υπηρεσιών των μονάδων ιαματικής θεραπείας για τους Έλληνες πολίτες και, μάλιστα, για τους πολλούς και πάσχοντες. Και δεν εννοούμε μόνο τους πάσχοντες από τις διάφορες ασθένειες που θέλουν να θεραπεύσουν στις ιαματικές πηγές, αλλά εννοούμε τους πάσχοντες από τα χαμηλά εισοδήματα, από τις πολύ περιορισμένες δυνατότητες κάθε φορά να πάρουν μια άδεια αναψυχής, από τις ανάγκες που έχουν λόγω της πίεσης και των κακών συνθηκών εργασίας. Θέλουν και αυτοί όχι την ιαματική θεραπεία, αλλά και την ευεξία και την αναζωογόνηση και όλα αυτά. 
      Όμως, όλα αυτά, με τα μικρά εισοδήματα που διαθέτουν, δεν μπορούν να τα αποκτήσουν, εάν η στόχευσή μας αξιοποίησης αυτών των πηγών είναι να προσελκύσουμε μεγάλες ιδιωτικές επενδύσεις, οι οποίες θα δώσουν έμφαση στις άλλες μορφές και στην άλλου τύπου διαχείριση αυτών των ιαματικών πηγών. 
      Δεν μπορεί, λοιπόν, να είναι ο σκοπός αυτού του νομοσχεδίου η αξιοποίηση και μόνο των ιαματικών πηγών στην κατεύθυνση να προσελκύσουν μεγάλες ιαματικές επενδύσεις. Είναι υποχρέωση πρώτα και κύρια η πολιτεία να αποδώσει αυτές τις πηγές στους πολίτες. Άλλωστε, είπαν και άλλοι συνάδελφοι πριν ότι το 92% ή το 95% του ελληνικού πληθυσμού κάνει τις διακοπές του στην Ελλάδα. Άρα, ο Έλληνας πολίτης κατά κύριο λόγο είναι αυτός ο οποίος πρέπει να έχει τις καλύτερες υπηρεσίες γενικότερα στον τουρισμό, αλλά και στις δραστηριότητες των ιαματικών πηγών. 
      Εμείς, βεβαίως, δεν παραβλέπουμε το γεγονός ότι ο ιαματικός τουρισμός παγκόσμια εμφανίζει μία σημαντική ανάπτυξη. Φαίνεται να αποτελεί έναν ιδιαίτερο κλάδο του τουρισμού. Μερικές φορές αποτελεί έναν κλάδο υψηλού επιπέδου τουρισμού και θα μπορούσε βέβαια, παράλληλα με αυτά που είπα πριν, να αποτελέσει και ένα σημαντικό παράγοντα ανάπτυξης, εάν όλα αυτά τα διαχειριστούμε με κατευθύνσεις ορθολογικής και βιώσιμης ανάπτυξης. 
      Επιδιώκεται με το παρόν νομοσχέδιο ο εκσυγχρονισμός της υφιστάμενης νομοθεσίας. Πάντοτε είναι απαραίτητος ο εκσυγχρονισμός, πολύ περισσότερο σε κάποιες δραστηριότητες που εμφανίζουν αυτή τη στιγμή και πολλές διαφορές ως προς τον τρόπο που αντιμετωπίζαμε μέχρι τώρα τις ιαματικές πηγές και πολλές δυνατότητες για μια καλύτερη διαχείρισή τους. Βέβαια, το μεγάλο πρόβλημα είναι ότι οι περισσότερες ιαματικές πηγές στην Ελλάδα είναι εγκαταλελειμμένες. 
      Με το νομοσχέδιο αυτό εισάγεται η ανάγκη να γίνει ένα μητρώο των ιαματικών πόρων σε επιστημονική βάση, με το οποίο συμφωνούμε. Είναι μια ένδειξη. Δεν παραβλέπουμε βέβαια και την ανάγκη για τη διασφάλιση υψηλής ποιότητας των παρεχόμενων υπηρεσιών του ιαματικού τουρισμού, αλλά την ανάγκη υψηλής ποιότητας υπηρεσιών πρώτα και κύρια την αισθανόμαστε όλοι για να την παρέχουμε στους Έλληνες πολίτες και όχι ντε και καλά για τον ανταγωνισμό και την προσέλκυση και μόνο ιδιωτών επενδυτών ή για άναρχη αξιοποίησή τους, που πολλές φορές δημιουργεί τεράστια προβλήματα σ΄ αυτές τις πηγές και σ΄ αυτές τις περιοχές φυσικού πλούτου της χώρας. Όντως δεν μπορούμε να τις παραδώσουμε στις επόμενες γενεές, γιατί έχουν υποστεί μη αναστρέψιμες επιβαρύνσεις. 
      Με το παρόν νομοσχέδιο θα έλεγε κανείς ότι λίγο πολύ έχουμε μια επανάληψη του νομοσχεδίου που είχε καταθέσει το ΠΑ.ΣΟ.Κ. στο τέλος της περασμένης θητείας του. Έχει κάποιες απλουστεύσεις σε ορισμένα σημεία και έχει διαφοροποιηθεί ως προς την ανάθεση και άσκηση αρμοδιοτήτων. Συνοπτικά, με το παρόν νομοσχέδιο ορίζεται ότι η κυριότητα, η διαχείριση, η προστασία, ο έλεγχος των ιαματικών φυσικών πόρων ανήκει στον Ε.Ο.Τ. και θεσμοθετείται κυρίως η Επιτροπή Προστασίας, που διαθέτει μόνιμη γραμματεία από υπαλλήλους του Ε.Ο.Τ..
      Η αναγνώριση των ιαματικών φυσικών πόρων γίνεται με υπουργική απόφαση μετά από σύμφωνη γνώμη της Επιτροπής Προστασίας αντί με προεδρικό διάταγμα που ίσχυε μέχρι τώρα. Με προεδρικά διατάγματα που προτείνουν το Υπουργείο Τουριστικής Ανάπτυξης και το Υ.ΠΕ.ΧΩ.Δ.Ε. καθορίζονται οι ζώνες προστασίας στο περιβάλλον των ιαματικών φυσικών πόρων, καθώς και οι επιτρεπόμενες δραστηριότητες στις ζώνες αυτές. 
      Επίσης, παρέχεται εξουσιοδότηση με Κ.Υ.Α. να εξειδικεύονται οι επιτρεπόμενες δραστηριότητες στις ζώνες προστασίας. Εδώ χρειάζεται ιδιαίτερη προσοχή, γιατί εάν και με το ισχύον μέχρι σήμερα καθεστώς είχαν οριστεί ως ακτίνα προστασίας τα χίλια μέτρα -τώρα που δεν ορίζεται, τα πράγματα θα είναι πολύ χειρότερα- δίνονταν πολλές δυνατότητες και υπήρξαν όντως πολλές αυξομειώσεις της απόστασης αυτής. Κυρίαρχο, λοιπόν, μέλημα είναι να αποφασίσουμε ότι αυτές οι πηγές στην ουσία θα προστατεύονται και όχι θα αξιοποιούνται. 
      Η παραχώρηση της εκμετάλλευσης των ιαματικών φυσικών πόρων γίνεται με προκήρυξη δημόσιου διαγωνισμού, αλλά το μεταβατικό στάδιο έχει πάρα πολλές παραχωρήσεις μέχρι να φτάσουμε εκεί. Καταργούνται οι τουριστικής και τοπικής σημασίας ιαματικές πηγές. Οι προδιαγραφές τουριστικών εγκαταστάσεων που αξιοποιούν τους ιαματικούς πόρους καθορίζονται με απόφαση του αρμόδιου οργάνου και του Ε.Ο.Τ., που εγκρίνεται από τον Υπουργό Τουριστικής Ανάπτυξης και τηρείται το μητρώο ιαματικών φυσικών πόρων.
      Με τις διατάξεις του νομοσχεδίου εμείς θέλουμε να πούμε ότι γενικά διευκολύνεται υπερβολικά η όλη διαδικασία για την υλοποίηση μεγάλων τουριστικών επενδύσεων, δεδομένου ότι οι αρμοδιότητες ασκούνται πλέον από συγκεκριμένα όργανα και υπηρεσίες, ιδίως από τον Ε.Ο.Τ. ως φορέα κυριότητας και διαχείρισης των ιαματικών φυσικών πόρων και από το Υπουργείο Τουριστικής Ανάπτυξης ως φορέα που μπορεί από μόνος του να προβεί σε ρυθμίσεις πολύ υψηλού κύρους, αφού θα βασίζεται στη γνώμη της Επιτροπής Προστασίας και του αρμόδιου οργάνου του Ε.Ο.Τ., θα έλεγα σε βαθμό μη επιτρεπτό, αφού ακόμα και ο υγειονομικός έλεγχος των εγκαταστάσεων δεν κατονομάζεται καν ως ανάγκη. Φαίνεται να αφήνεται στον έλεγχο του Ε.Ο.Τ. ή της αρμόδιας επιτροπής και στην έκδοση των σχετικών υπουργικών αποφάσεων δεν συμμετέχει ούτε καν το Υπουργείο Υγείας και Κοινωνικών Ασφαλίσεων.
      Οι διαδικασίες, λοιπόν, είναι ευέλικτες και καθίστανται πλέον γνωστές για τον κάθε επενδυτή. Η δυνατότητα αναγκαστικών απαλλοτριώσεων ιδιωτικών εκτάσεων για τις ανάγκες του Ε.Ο.Τ. θα μπορούσε κανείς να πει ότι είναι θετικό. Και διαβάζω εδώ μια κατάφωρη αντίθεση στην αιτιολογική έκθεση: «Παρέχεται η δυνατότητα στον Ε.Ο.Τ. ή στο ελληνικό δημόσιο να προβούν σε απαλλοτριώσεις ιδιωτικών εκτάσεων και σε όσες εκτάσεις απαιτείται για την αποτελεσματική προστασία των υφιστάμενων ιαματικών φυσικών πόρων. Επίσης, είναι δυνατή η απαλλοτρίωση ιδιωτικών εκτάσεων, προκειμένου να εξασφαλιστεί η δυνατότητα τουριστικής ανάπτυξης με προσέλκυση επενδύσεων». 
      Δεν πάνε καλά αυτά τα δύο. Δεν μπορεί μ΄ αυτόν τον τρόπο να γίνονται και τα δύο, ούτε βέβαια να δίνουμε τη δυνατότητα ακόμα και δασικές εκτάσεις να παραχωρούνται ή να απαλλοτριώνονται από το Υπουργείο Τουριστικής Ανάπτυξης για τουριστικούς λόγους. Καλά κάθονται στο Υπουργείο Αγροτικής Ανάπτυξης και καλά θα κάνουμε να διαφυλάξουμε όλα τα άρθρα και το άρθρο 24 για να προστατεύσουμε αυτές τις δασικές εκτάσεις. Και για τις ιδιωτικές εκτάσεις το δημόσιο θα πρέπει να επιβάλει τη διατήρηση του χαρακτήρα τους, γιατί πολλά διδαχτήκαμε από τις δραματικές φετινές πυρκαγιές.
      Κατά την άποψή μας ο καλύτερος τρόπος για την αξιοποίηση των φυσικών ιαματικών πόρων και την ορθολογική ανάπτυξη της ευρύτερης περιοχής, είναι να μείνουν ως έχουν με την έννοια χωρίς να μπούμε σ΄ αυτές τις ανάγκες που επιτάσσει αυτή η υπέρμετρη και άναρχη αξιοποίησή τους σε άλλη κατεύθυνση από αυτήν που είναι η κύρια, δηλαδή, η παροχή ιαματικών υπηρεσιών θεραπείας πρώτα και κύρια στους Έλληνες πολίτες.
      Ειδικότερα όσον αφορά τα άρθρα του νομοσχεδίου, δεν θα διαφωνούσε κανείς ότι η κυριότητα των ιαματικών πόρων θα πρέπει να ανήκει στον Εθνικό Οργανισμό Τουρισμού, σε δημόσιο οργανισμό. Λείπει, όμως, από το νομοσχέδιο η διασύνδεση με την Τοπική Αυτοδιοίκηση. Μέχρι τώρα ένα μεγάλο μέρος αυτών των πηγών το διαχειριζόταν η Τοπική Αυτοδιοίκηση. Ξέρετε, η Τοπική Αυτοδιοίκηση είναι αυτό το κύτταρο που πρώτα και κύρια σε αυτή ανήκουν οι φυσικοί πόροι της χώρας. 
      Επομένως για να πετύχουμε αυτή τη ορθολογική διαχείριση τους θα πρέπει ο Ε.Ο.Τ. μαζί με την Τοπική Αυτοδιοίκηση να συνεργαστούν. Μέσω αυτού του νομοσχεδίου δεν προβλέπεται αυτή η λειτουργική διασύνδεσή τους.
      Προβλέπεται μία σειρά διατάξεων που και οι εκπρόσωποι των Ο.Τ.Α. εξέφρασαν τις αντιρρήσεις τους για την παραχώρηση επί μία δεκαετία. Όμως, εξέφρασαν την ανάγκη ότι η Τοπική Αυτοδιοίκηση ως δημόσιος οργανισμός δεν μπορεί να συντομεύσει τις διαδικασίες των μελετών, της εκτέλεσης των έργων κ.λπ. σε ένα πρόγραμμα διαχείρισης και αξιοποίησης μιας τουριστικής πηγής. Επομένως θα πρέπει να τη δούμε με διαφορετικό τρόπο απέναντι στα θέματα της διαχείρισης από τους Ο.Τ.Α.. 
      Στο δεύτερο μέρος του νομοσχεδίου υπάρχουν πολλά άρθρα. Υπάρχουν πολλές ρυθμίσεις διαφορετικές. Έτσι δεν μπορεί κανείς να διακρίνει μία ενιαία λογική ή τη στρατηγική του Υπουργείου. Ορισμένες ρυθμίσεις φαίνονται να είναι θετικές και να τακτοποιούν κάποια πράγματα, ορισμένες άλλες θα έλεγε κανείς ότι αντί να οργανώνουν το σύστημα, που εγώ επιμένω ότι είχε αποδιοργανωθεί –και ο Ε.Ο.Τ. και οι περιφερειακές του υπηρεσίες είχαν αποδιοργανωθεί μέχρι τώρα- το αποδιοργανώνουν ακόμη περισσότερο. 
      Στο άρθρο 24 όσον αφορά τη διεύρυνση του Εθνικού Συμβουλίου Τουρισμού, είπατε ότι θα διασφαλιστεί αυτή η διεύρυνση ώστε να είναι αντιπροσωπευτική. Έτσι όπως είναι το νομοσχέδιο φαίνεται να προστίθενται δέκα πρόσωπα που μπορεί να είναι της επιλογής του εκάστοτε Υπουργού χωρίς να διασφαλίζεται ότι αυτοί θα προέρχονται από τουριστικούς κλάδους, ότι θα προέρχονται από φορείς και δεν θα είναι εξ οφίτσιο διορισμένοι εκεί. 
      Όσον αφορά τα θέματα της διαφήμισης, υπάρχει ένα μεγάλο ζήτημα. Βεβαίως και πρέπει να τεθούν κανόνες και προϋποθέσεις. Πρώτον και κύρια πρέπει να θέσει κανόνες και να μελετήσει καλά το σύστημά του το Υπουργείο Τουριστικής Ανάπτυξης, διότι χωλαίνει πολύ στο θέμα της διαφήμισης και στο περιεχόμενο της διαφήμισης και στην αποτελεσματικότητα και στα χρήματα που διαθέτει και στο χρόνο που κάνει τη διαφήμιση. Από εκεί και πέρα θα μπορεί ο κάθε οργανισμός και ιδιαίτερα η Τοπική Αυτοδιοίκηση να έχουν ελευθερίες υπακούοντας σε κάποιο κανόνα. Όχι όμως να τίθεται υπό έγκριση το δικό της διαφημιστικό προϊόν.  
      Από τη μια μεριά επαναφέρετε πολλές αρμοδιότητες στον Ε.Ο.Τ. Του δίνετε τη διαχείριση των ιαματικών πηγών κ.λπ.. Αλλά παρ’ όλα αυτά εξακολουθείτε να αφήνετε την περιβόητη και αμαρτωλή Ε.Τ.Α. να έχει τη διαχείριση και τέτοιων πηγών. Και σε προηγούμενα νομοσχέδια που έχει φέρει το Υπουργείο Τουριστικής Ανάπτυξης και εδώ, οι διατάξεις διαιωνίζουν ένα καθεστώς ασαφές και πλήρους εκχώρησης στην Ε.Τ.Α. σημαντικής περιουσίας του δημοσίου.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, τελειώνετε με μία φράση.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Υπάρχει ανάγκη ενός άλλου νομοσχεδίου που να ξεκαθαρίζει με καλύτερο τρόπο τις αρμοδιότητες του Ε.Ο.Τ. και να ξεκαθαρίζει και να περιορίζει στο μηδέν, θα λέγαμε εμείς –δεν ξέρω πόσο μπορείτε εσείς- τις δραστηριότητες της Ε.Τ.Α. και άλλων ανώνυμων εταιρειών του Υπουργείου για να υπάρξει μία εθνική τουριστική πολιτική. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Κυρίες και κύριοι συνάδελφοι, θα ήθελα να σας ενημερώσω ότι λόγω ανειλημμένης υποχρεώσεως της κυρίας Υπουργού, η οποία θα συμμετάσχει σε μία επιτροπή για την κατανομή των πόρων του Δ’ Κοινοτικού Πλαισίου Στήριξης, η κυρία Υπουργός παρακάλεσε να διακόψουμε σήμερα τη συνεδρίασή μας στις 14.15’. Επομένως θα ψηφίσουμε σήμερα επί της αρχής το νομοσχέδιο και οι συνάδελφοι που θα μείνουν εγγεγραμμένοι θα μιλήσουν στην επόμενη συνεδρίαση όπως κατά τα ειωθότα. Τότε θα ψηφίσουμε και τα άρθρα.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς έγινε δεκτή η πρόταση. 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, εννοείτε ότι θα έχουμε και τρίτη συνεδρίαση.
      ΠΡΟΕΔΡΕΥΩΝ (Ιωάννης Τραγάκης): Αν χρειαστεί, ασφαλώς. 
      ΠΑΝΑΓΙΩΤΗΣ ΣΓΟΥΡΙΔΗΣ: Άρα θα έχουμε συνέχιση της συζήτησης επί της αρχής …
      ΠΡΟΕΔΡΕΥΩΝ (Ιωάννης Τραγάκης): Βλέποντας και κάνοντας.
      ΠΑΝΑΓΙΩΤΗΣ ΣΓΟΥΡΙΔΗΣ: Θα δούμε αν στη μεθεπόμενη συνεδρίαση θα έχουμε τις τροπολογίες …
      ΠΡΟΕΔΡΕΥΩΝ (Ιωάννης Τραγάκης): Βλέποντας και κάνοντας.
      ΠΑΝΑΓΙΩΤΗΣ ΣΓΟΥΡΙΔΗΣ: Οφείλω να σας πω ότι στην προκειμένη περίπτωση έχουμε τροπολογίες που κατατέθηκαν την τελευταία στιγμή και πρέπει να τις συζητήσουμε.
      ΠΡΟΕΔΡΕΥΩΝ (Ιωάννης Τραγάκης): Είναι μία τροπολογία.
      ΠΑΝΑΓΙΩΤΗΣ ΣΓΟΥΡΙΔΗΣ: Επίσης, κύριε Πρόεδρε, θα μιλήσει η κυρία Υπουργός σήμερα;
      ΠΡΟΕΔΡΕΥΩΝ (Ιωάννης Τραγάκης): Θα μιλήσει σήμερα.
      Η κ. Καλογήρου έχει το λόγο.
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, η Κυβέρνηση της Νέας Δημοκρατίας -επιτρέψτε μου αυτόν τον κομπασμό- συγκαταλέγεται στις περισσότερο φιλικές προς το περιβάλλον κυβερνήσεις της Ευρώπης και ολόκληρου του κόσμου. Ακόμη πιο σημαντικό είναι για τη χώρα μας το γεγονός ότι η περιβαλλοντική πολιτική δεν τείνει προς κάποια μοντέλα οικολογίας, που ακολουθούν ορισμένες χώρες. Μοντέλα τα οποία μόνο ως νατουραλιστικές προσεγγίσεις θα μπορούσε ένας σύγχρονος άνθρωπος να τα αντιμετωπίσει. Αντίθετα μ΄ αυτές τις αδιέξοδες και τελικά μη αποτελεσματικές για την προστασία της φύσης πρακτικές, η Κυβέρνησή μας επιχειρεί να χειριστεί αυτήν την υπόθεση στηριζόμενη σε δύο βασικές επιλογές:
      Πρώτον, την παραδοχή ότι το περιβάλλον δεν είναι ένας ακόμη φυσικός πόρος προς εκμετάλλευση από τον άνθρωπο και με αναπόφευκτη τελική κατάληξη την εξάντλησή του. Εμείς πιστεύουμε ότι η αρχή της αειφορίας οφείλει να είναι το θεμέλιο της στάσης του ανθρώπου απέναντι στη φύση για τον 21ο αιώνα. 
      Δεύτερον, εμείς επίσης πιστεύουμε ότι τα αγαθά του περιβάλλοντος δεν μπορούν να αντιμετωπίζονται από τον άνθρωπο ως απαγορευμένοι καρποί. Όλες οι γενιές έχουν αναφαίρετο δικαίωμα πρόσβασης στο φυσικό περίγυρο. Και τούτο μάλιστα υπό το φως της πραγματικότητας ότι οι άνθρωποι έχουν μηδενίσει τις αποστάσεις και επομένως δεν μπορεί πλέον στην εποχή μας ένα προνομιούχο περιβάλλον μιας χώρας να θεωρείται αποκλειστικά εθνική περιουσία. 
      Θα αποτολμούσα τον παραλληλισμό ότι τα μοναδικά φυσικά σημεία της γης θα πρέπει να υπόκεινται σε επιλογές ανάλογες με εκείνες που εφαρμόζει η UNESCO για τα σημαντικά μνημεία του ανθρώπινου πολιτισμού. 
      Τα μοναδικά φυσικά σημεία της γης πρέπει να θεωρούνται κληρονομιά ολόκληρης της ανθρωπότητας και όχι ως ιδιοκτησίες μιας χώρας χωροταξικά περιορισμένες. 
      Κυρίες και κύριοι συνάδελφοι, μ΄ αυτά τα αντανακλαστικά αντιμετωπίζει το νομοσχέδιο που συζητούμε σήμερα τον ιαματικό τουρισμό στη χώρα μας. Και πραγματικά θα ήθελα να εκφράσω τις ευχαριστίες μου προς την Υπουργό Τουρισμού για τις ορθές επιλογές που κάνει στην παρούσα νομοθετική πρωτοβουλία. Και το λέω αυτό εκπροσωπώντας ένα νομό, τη Λέσβο, με πλούσιους φυσικούς ιαματικούς πόρους. Και η παρεχόμενη δυνατότητα αξιοποίησής τους αποτελεί πηγή οικονομικής προσόδου και δίνει αναπτυξιακή πνοή για την ανάπτυξη του τουρισμού που τόσο έχει ανάγκη μια απομακρυσμένη νησιωτική περιοχή όπως είναι η Λέσβος.
      Επικεντρώνοντας τώρα στις βασικές ρυθμίσεις του νομοσχεδίου θα ήθελα να επισημάνω και να επιμείνω σε μερικές από αυτές επειδή τις θεωρώ ιδιαίτερα σημαντικές.
      Κατ’ αρχάς η διάταξη που προχωρεί στη συγκρότηση του Εθνικού Μητρώου Φυσικών Ιαματικών Πόρων, έχω την άποψη ότι εκτός από την προφανή αναγκαιότητά της, επιτυγχάνει το εξής: Να είναι εφικτό στις επόμενες γενιές να αξιολογήσουν όσα γίνονται σήμερα, να παραδειγματίζονται από τις καλές μας επιλογές και να αποφεύγουν τα δικά μας σφάλματα. Υπό την οπτική αυτή το μητρώο που δημιουργείται είναι μία πολιτική απόφαση μακράς πνοής, που ανάγεται σε μακροπρόθεσμες αποφάσεις της ελληνικής πολιτείας. 
      Κατά δεύτερον, σε ό,τι αφορά την πτυχή της αξιοποίησης των ιαματικών φυσικών μας πόρων, θα ήθελα να υπογραμμίσω την προσφυή και απολύτως επιτυχή διάκριση ανάμεσα στους φυσικούς ιαματικούς πόρους και τις τεχνητές ανάλογες χημικές παραγωγές που έχουν αρχίσει να κατακλύζουν τις αναπτυγμένες χώρες. Η διάκριση αυτή, που υπαινικτικά υπάρχει μέσα στο παρόν νομοσχέδιο, συνιστά μια απόπειρα προστασίας του ελληνικού ιαματικού χώρου με μεγάλη πολιτική και πρακτική αξία.
      Τρίτον, η οριστικοποίηση της επιλογής ότι οι ιαματικοί μας φυσικοί πόροι ανήκουν ιδιοκτησιακά στο δημόσιο και μόνο έρχεται να επιλύσει θετικά παλαιότερες περιπέτειες σχετικά με το πρόβλημα αυτό. Άλλωστε, μόνο υπό τον έλεγχο του δημοσίου θα μπορούσε να ασκηθεί αποτελεσματική εποπτεία στο μεγάλο αυτό φυσικό μας πλούτο με παράλληλη την εξασφάλιση εκείνων των πιστώσεων που θα επιτρέψουν την αξιοποίησή του.
      Και τέλος τέταρτον, η προτεραιότητα που θέτει το υπό συζήτηση νομοσχέδιο στην κάλυψη των αναγκών υγείας του πολιτισμού και κατόπιν στην εμπορική αξιοποίηση των φυσικών ιαματικών μας πόρων συνιστά απόδειξη του υψηλού βαθμού πολιτικής υπευθυνότητας με την οποία αντιμετωπίζει την υπόθεση αυτή η Κυβέρνηση της Νέας Δημοκρατίας.
      Στο πνεύμα αυτών των επιλογών και πάντα υπό το γενικό πλαίσιο της παραδοχής ότι ο τουρισμός αποτελεί για την Ελλάδα μεγάλη πηγή αναπτυξιακής και οικονομικής προσόδου, θα ήθελα να ζητήσω από την Εθνική Αντιπροσωπεία να σταθεί θετικά απέναντι στο παρόν σχέδιο νόμου υπερψηφίζοντάς το.
      Ιδίως για την Αξιωματική Αντιπολίτευση που τελευταία διακατέχεται από το σύνδρομο της αντιπολίτευσης αυτοσκοπού και ανεξάρτητα από το εάν από τις εκάστοτε επιλογές του ΠΑ.ΣΟ.Κ. ωφελείται η χώρα και οι πολίτες, θα ήθελα να ζητήσω μεγαλύτερη ευαισθησία και μία θετική ανταπόκριση σε ρυθμίσεις που κατά γενική ομολογία είναι ορθές και θα πρόσθετα και επιβεβλημένες. Άλλωστε, ας μην είναι ο ιαματικός μας τουρισμός και ο φυσικός μας πλούτος προνομιακό θύμα στην απέλπιδα προσπάθεια του Προέδρου του ΠΑ.ΣΟ.Κ. να αποδείξει στους οπαδούς του –και πιθανώς και στον εαυτό του- ότι μπορεί. Θα ήταν κρίμα.
      Με αυτές τις σκέψεις, κυρίες και κύριοι συνάδελφοι, προτείνω την επί της αρχής υπερψήφιση του νομοσχεδίου.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ο κ. Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κυρίες και κύριοι συνάδελφοι, συζητούμε ένα νομοσχέδιο το οποίο έχει ταλαιπωρηθεί αρκετά. Και λέω ότι έχει ταλαιπωρηθεί αρκετά γιατί πράγματι όταν παραδώσαμε την κυβέρνηση το Μάρτιο του 2004 παραδώσαμε στον τότε Υπουργό Τουρισμού δύο ολοκληρωμένα σχέδια νόμου και του είπαμε ότι είναι έτοιμα με πρώτο το νομοσχέδιο για τον ιαματικό τουρισμό. Το δεύτερο ήταν η κωδικοποίηση της τουριστικής νομοθεσίας.
      Πέρασε ένας χρόνος και η Κυβέρνηση δεν είχε φέρει κανένα από τα δύο. Τότε αναγκάσθηκε το ΠΑ.ΣΟ.Κ. να καταθέσει ως πρόταση νόμου το σχέδιο του ιαματικού τουρισμού. Έγινε συζήτηση εδώ, ανεγώρισε πράγματι η Κυβέρνηση ότι έχει πάρα πολλά θετικά στοιχεία αλλά επειδή το επεξεργάζονταν και θα τέλειωνε σε ένα μήνα είπαν ότι δεν θα ψηφίσουμε αυτό το οποίο μας προτείνετε εσείς αλλά θα ψηφίσουμε το δικό μας. Πέρασαν δεκαπέντε μήνες, δηλαδή, σύνολο δυόμισι ολόκληρα χρόνια για να έρθει σήμερα αυτό το σχέδιο νόμου.
      Λυπάμαι, κυρία Υπουργέ, αλλά πήρατε ένα άρτιο νομοσχέδιο του οποίου η επεξεργασία είχε γίνει και από διακεκριμένους επιστήμονες. Είχε γίνει με διεθνή ημερίδα που είχαμε καλέσει από το εξωτερικό ανθρώπους που ασχολούνται με τον ιαματικό τουρισμό, από την Ιρλανδία, από τη Γερμανία, από την Αυστρία και είχαμε συμπεριλάβει μέσα όλες τις εμπειρίες τις οποίες έχουν οι χώρες αυτές και δυστυχώς διαβάζοντας το νομοσχέδιο διαπιστώνει κανένας ότι όπως είναι διατυπωμένο ξύλα, πλίνθοι και κέραμοι ατάκτως ερριμμένα.
      Εγώ θα πω τι δεν κάνει το νομοσχέδιο. Δεν γίνεται σαφής καθορισμός της έννοιας των φυσικών ιαματικών πόρων. Γίνεται απλή αναφορά για θαλασσοθεραπεία και spa. Οι αρμοδιότητες είναι όλες συγκεντρωμένες και ασκούνται από τον Ε.Ο.Τ.. Έχει κανείς την εντύπωση ότι ο μοναδικός σκοπός του νομοσχεδίου ήταν η επαναφορά των αρμοδιοτήτων του Ε.Ο.Τ.. Αναγνώριση και άρση της αναγνώρισης των ιαματικών φυσικών πόρων ανατίθεται σε διοικητικούς υπαλλήλους, να κρίνουν, δηλαδή, την ιαματική ή μη ιδιότητα. Καμία συμμετοχή του κατ’ εξοχήν αρμοδίου οργάνου που είναι το Υπουργείο Υγείας με ενδεχόμενο η χρήση τους να προκαλέσει κίνδυνο για τη δημόσια υγεία. Δεν προβλέπεται επαρκής προστασία των ιαματικών φυσικών πόρων που είναι και κεφαλαιώδες ζήτημα για την ανάπτυξη του ιαματικού τουρισμού.
      Το νομοσχέδιο δεν καθορίζει ζώνες προστασίας και έτσι δεν αποτρέπει την άναρχη τουριστική ανάπτυξη. Όλες οι άδειες συμπυκνώνονται σε μία άδεια εγκατάστασης κέντρων ιαματικού τουρισμού. Δεν γίνεται λόγος για άδεια εκτέλεσης των έργων, αξιοποίησης του ιαματικού φυσικού χώρου ώστε να καταστεί δυνατή η αξιολόγηση των υποβαλλομένων προτάσεων για τη σωστή εκμετάλλευση με τα ποσοτικά και ποιοτικά χαρακτηριστικά του και πάντα σε συνδυασμό με τη γενικότερη ανάπτυξη της περιοχής.
      Ακόμα και για τη χορήγηση του σήματος που πιστοποιεί τη λειτουργία το Υπουργείο Υγείας έχει εξοστρακισθεί αλλά και το κατ’ εξοχήν θεσμικό όργανο των Ο.Τ.Α. για τις ιαματικές πηγές που είναι ο Σύνδεσμος Δήμων και Κοινοτήτων Ιαματικών Πηγών Ελλάδος δεν έχει άποψη. Τους βγάλατε και αυτούς απ΄έξω. Η ρύθμιση παγιώνει το θεσμό της Τοπικής Αυτοδιοίκησης μ΄ αυτόν τον τρόπο σ΄ αυτόν τον τομέα που είναι τόσο σημαντικός για τη χώρα μας.
      Σχετικά με τη διάρκεια των υφισταμένων παραχωρήσεων και συμβάσεων των ιαματικών πηγών σε Ο.Τ.Α. ανακαλούνται οι παραχωρήσεις έστω και αν δεν έχει λήξει ο συμβατικός χρόνος παραχώρησης. Και ναι μεν το δημόσιο μπορεί να διαθέτει ελεύθερο το προνόμιο απόλαυσης του ιαματικού φυσικού πόρου, αφού ανήκει στην κυριότητά του, εν τούτοις όμως το προβλεπόμενο μέτρο της ανάκλησης είναι αντιοικονομικό, αντικοινωνικό καθ’ όσον οι Ο.Τ.Α. επενδύουν την ανάπτυξη του ιαματικού τουρισμού.
      Από καμία διάταξη δεν προβλέπονται οι κανόνες υγιεινής και ασφάλειας των εργαζομένων. Δεν μειώνεται η γραφειοκρατία καθ’ όσον δεν κωδικοποιείται η ισχύουσα κατεσπαρμένη σε διάφορα νομοθετήματα, νομοθεσία για τις ιαματικές πηγές. Δεν δημιουργούνται προϋποθέσεις για το συνδυασμό ιαματικού τουρισμού, θερμαλισμού. Σύμφωνα με το δικό μας νομοσχέδιο προβλέπαμε και κέντρα θερμαλισμού ακόμα και τα ιαματικά πάρκα.
      Επειδή βλέπω ότι ο χρόνος περνάει θα ήθελα να σταθώ, κυρία Υπουργέ, σε ένα ειδικότερο θέμα που έχει σχέση με το Νομό Ηλείας.
      Πήρα μία επιστολή από τους φορείς του Νομού Ηλείας, το νομάρχη, τον πρόεδρο της Τ.Ε.Δ.Κ., το δήμαρχο του Πύργου, το δήμαρχο Σκιλλούντος, το δήμαρχο Ζαχάρως οι οποίοι προτείνουν στην παρούσα φάση του σχεδίου νόμου να συμπεριλάβετε μέσα δύο διατάξεις για την ανάπτυξη ιαματικού τουρισμού υψηλών προδιαγραφών. Και ομιλούν για την ανάπτυξη της περιοχής της λίμνης της Αγουλινίτσας και την ανάπτυξη των πηγών του Καϊάφα.
      Θα καταθέσω αυτήν τη διάταξη εδώ έτσι ώστε να υπάρχει. Έχετε το χρόνο και μπορείτε να τη συμπεριλάβετε στο υπό ψήφιση νομοσχέδιο. 
      (Στο σημείο αυτό ο Βουλευτής κ. Δ. Γεωργακόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εάν πράγματι είμαστε ειλικρινείς και θέλουμε την ανάπτυξη τουρισμού υψηλών προδιαγραφών θα πρέπει να συμπεριλάβετε αυτές τις δύο διατάξεις. Και γιατί το λέω αυτό: Γιατί δεν έχουμε πολλές πεδινές περιοχές που να διαθέτουν και υδάτινους πόρους έτσι ώστε να μπορούν να αναπτυχθούν γκολφ και υψηλών προδιαγραφών τουριστικές εγκαταστάσεις. Η Ηλεία τους διαθέτει. Και όχι μόνο αυτά αλλά διαθέτει και άριστους άλλους φυσικούς χώρους όπως παραλίες, αμμουδιές, δάση κ.ο.κ..
      Εάν πάτε σήμερα στον Καϊάφα, κυρία Υπουργέ, θα ντραπείτε για τον εξής λόγο. Πρώτον, για τις εγκαταστάσεις του Ε.Ο.Τ. εκεί που επιτρέπουμε ακόμα ως πολιτεία –και λέω ως πολιτεία και δεν λέω ως Κυβέρνηση- να λούονται ασθενείς. Είναι ντροπή μας ότι έχουμε επιτρέψει ακόμα να υπάρχουν αυτές οι εγκαταστάσεις. Αν πάτε δε μέσα στο δάσος και γύρω από τη λίμνη του Καϊάφα, θα διαπιστώσετε ότι έχει γίνει χώρος απόρριψης μπαζών. Μέσα στο δάσος ρίχνουν μπάζα. Η δε λίμνη είναι σκουπιδότοπος. Έχει χαρακτηρισθεί η λίμνη Καϊάφα ως ένας σημαντικός τουριστικός πόρος ευρωπαϊκών αξιώσεων και εμείς τον έχουμε για να ρίχνουν τα μπάζα και να βασιλεύουν εκεί φίδια, χελώνες, νυχτερίδες και κουκουβάγιες. Είμαστε άξιοι της μοίρας μας και κάνω έκκληση άλλη μία φορά, κυρία Υπουργέ, να επισκεφθείτε την Ηλεία και να δείτε αυτούς τους χώρους. 
      Και για την Αγουλινίτσα, η οποία συμπεριλαμβάνεται στη διάταξη την οποία προτείνουν οι φορείς του Νομού Ηλείας, τι λέει; Είναι ένας χώρος που παραχωρήθηκε από το Υπουργείο Γεωργίας για να γίνουν γκολφ κ.λπ.. Αν δεν υπάρξει μια διάταξη που να προδιαγράφει ακριβώς ότι μπορεί να γίνει αυτό, δεν μπορεί να γίνει λόγω της Ζ.Ο.Ε.. Αν, λοιπόν, δεν κάνουμε αυτές τις αλλαγές, δεν γίνεται τίποτα. Το σκουπιδότοπο του Πύργου ζητάμε να τον κάνετε γκολφ. Αυτό ζητάμε με τις δυο αυτές διατάξεις, οι οποίες συμπεριλαμβάνονται στην τροπολογία, την οποία προτείνουν οι φορείς του Νομού Ηλείας.
      Λυπάμαι που αναγκάζομαι να τα λέω αυτά, γιατί αν δεν είχαμε πέσει στο αρρωστημένο προεκλογικό κλίμα το 2004, αυτές οι διατάξεις θα είχαν περάσει και ίσως να είχαν περάσει, ψηφιζόμενες απ’ όλο το Σώμα της Βουλής.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος, κ. Βασιλείου έχει το λόγο.
      ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, τα ιαματικά λουτρά αποτελούν μέρος του εθνικού πλούτου της χώρας. Αυτό, όμως, που απουσίαζε ήταν η ανάπτυξη, αυτό που απουσίαζε ήταν η τουριστική εκμετάλλευση των ιαματικών πηγών. 
      Πρέπει να ομολογήσουμε ότι η χώρα μας σ’ αυτή την εναλλακτική μορφή τουρισμού είχε μείνει πολύ πίσω, αν και έχει προικιστεί από τη φύση με πλούσια ελέη, ενώ το αντίθετο συμβαίνει στο εξωτερικό. Για παράδειγμα, το 1990 η Γερμανία διέθετε διακόσια πενήντα έως τριακόσια κέντρα ιαματικού τουρισμού, ενώ τη χρονιά 1988, ένας αριθμός επτά εκατομμυρίων ατόμων επισκέφθηκαν τα κέντρα αυτά. Η Ιταλία διαθέτει πάνω από διακόσια κέντρα ιαματικού τουρισμού. Το ίδιο συμβαίνει και σε άλλες ευρωπαϊκές χώρες, με κορυφαίες την Ελβετία, την Αυστρία, τις βόρειες, αλλά και τις πρώην ανατολικές χώρες. Είναι, συνεπώς, κοινή παραδοχή ότι ο ιαματικός τουρισμός συνδέεται άριστα και άρρηκτα, θα έλεγα, με την ευρύτερη τουριστική ανάπτυξη και μπορεί να προσφέρει τεράστια οικονομική και αναπτυξιακή ώθηση.
      Ο τουρισμός θεωρείται διεθνώς σημαντικός τομέας της οικονομίας, τόσο για τα συναλλαγματοφόρα οφέλη του, όσο και για τον ανθρωποκεντρικό του χαρακτήρα. Ιδιαίτερα για την Ελλάδα είναι αποφασιστικός παράγοντας διαμόρφωσης του εθνικού προϊόντος, με καθοριστικό ρόλο την ανάπτυξη της εθνικής οικονομίας. 
      Σ’ αυτό το πνεύμα καλείται το παρόν νομοσχέδιο να εντάξει τον ιαματικό τουρισμό σ’ ένα ευρύτερο αναπτυξιακό μοντέλο και να θέσει γερά θεμέλια για την υγιή οργάνωση και αναπτυξιακή πορεία της εναλλακτικής αυτής μορφής τουρισμού. Εκμεταλλεύεται με τον καλύτερο, θα έλεγα, τρόπο τα φυσικά κάλλη της χώρας μας σε ιαματικά νερά και έρχεται να αφυπνίσει ένα νομοθετικό καθεστώς που οι ρίζες του ανάγονται στο 1920.
      Στόχος είναι να δημιουργηθεί ένα οργανωμένο, μακροπρόθεσμο, αναπτυξιακό θεσμικό πλαίσιο και να υπάρξουν οι κατάλληλες υποδομές για την προσέλκυση καταναλωτών υψηλού εισοδηματικού επιπέδου, καθώς και εκείνων που επιζητούν βελτίωση της ευεξίας τους. Για το σκοπό αυτό θεσπίζονται προϋποθέσεις και κίνητρα για την προσέλκυση επενδύσεων ανάπτυξης του ιαματικού τουρισμού και μάλιστα, για πρώτη φορά καλύπτεται ένα ευρύ φάσμα εκμετάλλευσης φυσικών πόρων. 
      Ο οργανωτικός προσανατολισμός του νομοσχεδίου φαίνεται ξεκάθαρα από την προσπάθεια οργάνωσης ενός εθνικού μητρώου ιαματικών πηγών. Η σπουδαιότητα που η Κυβέρνηση αποδίδει στη γενικότερη τουριστική και αναπτυξιακή ώθηση στον τόπο μας διαφαίνεται από τη διεύρυνση της τουριστικής επιχείρησης.
      Το νομοσχέδιο περιλαμβάνει ένα οργανωμένο σχεδιασμό για την επιτυχία του σκοπού του. Τίθεται ένα ρυθμιστικό πεδίο εφαρμογής και οριοθετείται η έννοια του ιαματικού τουρισμού σ’ ένα ευρύ πλαίσιο, με σκοπό να εντάξει όλες τις εναλλακτικές του μορφές. Τίθενται αυστηροί όροι για την ένταξη στο θεσμό του ιαματικού τουρισμού, έτσι ώστε να μην μπορούν οι επιτήδειοι να εκμεταλλευτούν πρόσωπα και καταστάσεις. Για πρώτη δε φορά, με το δεύτερο κεφάλαιο του νομοσχεδίου, γίνεται μια τεράστια προσπάθεια οργάνωσης και συστηματικής κατάταξης των ιαματικών φυσικών πόρων του τόπου μας. Προβλέπεται ειδική διαδικασία καταγραφής και αναγνώρισης, στην οποία δεν χωρούν διακρίσεις. Ρυθμίζονται θέματα κυριότητας ορισμένων ιαματικών φυσικών πόρων και αρχίζει να τηρείται ένα οργανωμένο μητρώο, το οποίο συνεχώς ενημερώνεται. 
      Οι ιαματικοί φυσικοί πόροι της χώρας μας ως εναλλακτική μορφή τουρισμού πλέον εντάσσονται στην προστατευτική ομπρέλα του Ε.Ο.Τ., ο οποίος είναι και υπεύθυνος για την προστασία τους.
      Για το σκοπό αυτό προβλέπεται η σύσταση ειδικής επιτροπής, η οποία είναι επιφορτισμένη με τη λήψη των αναγκαίων και ενδεδειγμένων μέτρων προστασίας. Για το σκοπό αυτό δεν λείπουν και οι κυρώσεις βεβαίως, αν ορισμένοι δεν εφαρμόσουν το νόμο. Στον Ε.Ο.Τ. παραχωρείται και η διαχείριση των ιαματικών φυσικών πόρων και περιλαμβάνεται η κάθε μορφής αξιοποίηση, με σκοπό την κοινωνική ανάπτυξη και την κοινωνική προσφορά.
      Με τη σειρά του ο Ε.Ο.Τ. μπορεί να αναθέτει την εκμετάλλευσή τους σε τρίτους μέσα από εντελώς διαφανείς και νόμιμες διαδικασίες. Η Κυβέρνηση έχει προβλέψει ότι κάτι τέτοιο θα γίνεται μόνο με δημόσιους διαγωνισμούς, οι οποίοι θέτουν αυστηρούς όρους ελέγχου νομιμότητας και διαφάνειας. Τίποτα, κυρίες και κύριοι συνάδελφοι, δεν μένει ανέλεγκτο. 
      Πέραν των ανωτέρω, το νομοσχέδιο έρχεται να βελτιώσει καταστάσεις που λίμναζαν πάνω από σαράντα χρόνια και ξεκαθαρίζει πολλά σημεία. Ρυθμίζει περαιτέρω και άλλα ζητήματα που άμεσα ή έμμεσα συνδέονται με την τουριστική ανάπτυξη και αποτελούν ουσιώδη στοιχεία για επιτυχία, που αναλυτικά θα αναπτύξουμε βεβαίως στη συζήτηση επί των άρθρων του νομοσχεδίου.
      Ενδεικτικά να αναφέρω ότι διευρύνεται η σύνθεση του Εθνικού Συμβουλίου Τουρισμού, ενός συλλογικού οργάνου με ιδιαίτερα σημαντικές αρμοδιότητες. Πλέον σ’ αυτό, λόγω σπουδαιότητας, συμμετέχουν και εκπρόσωποι της τουριστικής βιομηχανίας και επιστήμονες. Αναβαθμίζεται, συνεπώς, ο ρόλος του. Περαιτέρω, επικαιροποιείται ο θεσμικός οργανισμός του Ε.Ο.Τ. με νέες διατάξεις, οι οποίες αποδίδουν πιο ευέλικτο, θα έλεγα, σχήμα, ενίσχυση της διαφάνειας και νομιμότητας και προστασία του τουρισμού στη χώρα μας.
      Πιστεύω, κυρίες και κύριοι συνάδελφοι, ότι το σχέδιο νόμου αφ’ ενός διαμορφώνει ένα υγιές, οργανωμένο και καίριο βασικό ρυθμιστικό πυρήνα για την οργάνωση του ιαματικού τουρισμού και αφ’ ετέρου, έρχεται να βελτιώσει και πολλές πλευρές της τουριστικής ανάπτυξης. Βασικός γνώμονας είναι η τήρηση υψηλών όρων ασφαλείας, διαφάνειας και υψηλών στάνταρντς για την παροχή των σχετικών αδειών, τη λειτουργία και την παροχή εγκαταστάσεων ιαματικού τουρισμού.
      Νομίζω ότι ένα νέο τουριστικό τοπίο ανάπτυξης και βιωσιμότητας με έντονα ανταγωνιστικά στοιχεία και με διεθνή στάνταρντς ανθίζει στον τόπο μας. Και αυτό δεν αποδεικνύεται μόνο από τα φετινά στατιστικά στοιχεία που μιλούν για αύξηση του τουρισμού κατά 15% συγκριτικά με πέρσι -όταν πέρσι είχε ήδη αυξηθεί κατά 10%- αλλά, κυρίες και κύριοι συνάδελφοι, αποδεικνύεται αντίθετα από την καθημερινή προσπάθεια όλης της Κυβέρνησης σ’ όλους τους τομείς της κοινωνίας μας και τη συνεχή προσπάθεια για να φέρουμε την Ελλάδα και τον Έλληνα εκεί που του αξίζει. Και ο μόνος τρόπος για να πετύχει αυτό, όσο και αν σε κάποιους δυστυχώς δεν αρέσει, είναι μόνο με καπετάνιο τον Κώστα Καραμανλή.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Η συνάδελφος κ. Περλεπέ – Σηφουνάκη έχει το λόγο.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, το σχέδιο νόμου που συζητάμε σήμερα απέχει πολύ από το να παίξει ένα ρόλο δημιουργικό και παραγωγικό για την τουριστική ανάπτυξη της χώρας, είναι κατώτερο των αναγκών που υπάρχουν σήμερα και περιπλέκει, αντί να απλοποιεί, τις διαδικασίες μεταξύ κράτους, φορέων και ιδιωτών γύρω από τα ζητήματα που υποτίθεται ότι έρχεται να λύσει.
      Πρόκειται για ένα κείμενο χωρίς αρχή και τέλος, με διάσπαρτες διατάξεις, ιδιαίτερα στο δεύτερο μέρος, από το άρθρο 24 και μετά και υποδηλώνει την προχειρότητα με την οποία η Κυβέρνηση διαχειρίζεται ένα από τα σημαντικότερα εθνικά μας κεφάλαια. Γιατί πράγματι ο τουρισμός αποτελούσε και αποτελεί μια από τις βασικότερες μηχανές κίνησης της ελληνικής οικονομίας.
      Στο χώρο των δραστηριοτήτων του που εκτείνεται από άκρου εις άκρον στη χώρα μας εργάζονται δεκάδες χιλιάδες άνθρωποι είτε ως απλοί εργαζόμενοι είτε ως επιχειρηματίες. Ο τριτογενής αυτός τομέας της οικονομίας προσφέρει μεγάλες ευκαιρίες, αλλά ενέχει και μεγάλα ρίσκα για όσους ασχολούνται με τον τουρισμό, αφού κάθε χρόνο οι συνθήκες μπορεί να αλλάξουν από αστάθμητους παράγοντες που διαμορφώνονται εντός και κυρίως εκτός της Ελλάδας. 
      Ζητούμε να ελαχιστοποιούνται οι κίνδυνοι που μπορεί να προκύψουν από το τυχόν αρνητικό διεθνές τουριστικό κλίμα και να διασφαλίζονται στέρεες και βιώσιμες υποδομές που θα αντέχουν στις όποιες εξελίξεις επισυμβαίνουν ή αποφασίζονται και έχουν σχέση με τον τουρισμό.
      Αυτός υποτίθεται ότι θα έπρεπε να ήταν ο σκοπός του νομοσχεδίου, αλλά στην πράξη και έτσι όπως διατυπώνεται στα άρθρα του παρόντος, δεν προκύπτει κάτι τέτοιο, πολύ περισσότερο βέβαια όταν πρόκειται για το μοναδικό νόμο που φέρνει στη Βουλή το αρμόδιο Υπουργείο, τριάντα μήνες μετά τη διακυβέρνηση της χώρας από τη Νέα Δημοκρατία.
      Πώς είναι δυνατόν να θεωρείται αυτό το σχέδιο νόμου αντάξιο των προσδοκιών όλων μας και ιδιαίτερα των ανθρώπων που εργάζονται στον τομέα αυτό, όταν για παράδειγμα προκύπτει ότι χρειάζονται είκοσι οκτώ υπουργικές αποφάσεις και τρία προεδρικά διατάγματα, για να συμπληρωθεί ο νόμος; Έτσι ορίζεται η σαφήνεια της τουριστικής σας πολιτικής;
      Επί της ουσίας και για το πρώτο μέρος που αφορά τον ιαματικό τουρισμό, θέλω να πω ότι στην αιτιολογική έκθεση αναφέρεται γενικά η φυσική αποκατάσταση ασθενών και ο τουρισμός υγείας. Στα άρθρα, όμως, δεν αναφέρεται και δεν υπάρχει καμία ουσιαστική ειδική ρύθμιση συνεργασίας με το Υπουργείο Υγείας, όπως δεν προκύπτει και η συνεργασία του Υπουργείου Τουρισμού με το Υπουργείο Απασχόλησης και τα ασφαλιστικά ταμεία. 
      Η μεγαλύτερη παράλειψη, όμως, αφορά αυτή καθαυτή τη διαδικασία προετοιμασίας του νομοσχεδίου, αφού δεν ελήφθησαν υπ’ όψιν οι απόψεις και οι προτάσεις των δήμων και των κοινοτήτων της χώρας, δείγμα για άλλη μία φορά της αντίληψης της Κυβέρνησης για την Τοπική Αυτοδιοίκηση και το ρόλο της, όταν μάλιστα η Τοπική Αυτοδιοίκηση διαφωνεί με το παρόν νομοσχέδιο.
      Πώς θα μπορέσουν να προχωρήσουν τα θέματα που θέτει αυτός ο νόμος, όταν δεν υπάρχει συναίνεση των τοπικών κοινωνικών και των αρχών που τις εκπροσωπούν; Παραδείγματος χάρη, η αφαίρεση αρμοδιοτήτων από την Αυτοδιοίκηση για τουριστική διαφήμιση, εκτός του ότι στερεί μία σημαντική δυνατότητα προώθησης του τουριστικού προϊόντος του κάθε τόπου ξεχωριστά, θα δημιουργήσει ζητήματα ανισομερούς προβολής υπέρ κάποιων περιοχών και σε βάρος κάποιων άλλων. Είναι προφανές ότι μπορεί να υπάρξουν παρεμβάσεις για προνομιακή προβολή κάποιων περιοχών και κάποιες άλλες να υποβαθμιστούν στην κεντρική καμπάνια του Ε.Ο.Τ.. Ο άμεσος ενδιαφερόμενος είναι η τοπική κοινωνία. Είναι ένα εργαλείο ανάπτυξης γι’ αυτούς, είναι ο πλούτος τους. Ποιος γραφειοκράτης από την Αθήνα θα ενδιαφερθεί περισσότερο απ’ αυτούς για την προβολή τους; 
      Κύριοι συνάδελφοι, ο τρόπος που προσεγγίζει η Κυβέρνηση τα ζητήματα του ιαματικού τουρισμού, εκτός από τα εγγενή προβλήματα που δημιουργεί αντί να λύσει και εκτός από τη γραφειοκρατία που προκαλεί αντί να απλοποιεί, στερείται και αναπτυξιακής λογικής, όπως θα ήθελαν όσοι πολίτες δραστηριοποιούνται επαγγελματικά σ’ αυτήν τη μορφή τουρισμού και όπως απαιτούν οι συνθήκες του διεθνούς ανταγωνισμού. Παραδείγματος χάρη, για τις λουτροπόλεις δεν γίνεται ειδική αναφορά για την έννοιά τους και δεν υπάρχουν προβλέψεις για την ενίσχυσή τους στα άρθρα, προφανώς γιατί θα αναγκαζόταν η Κυβέρνηση να δώσει ενισχύσεις και κίνητρα για την ανάπτυξή τους. Αποτελεί, όμως, πλέον απαίτηση να ληφθεί απόφαση ανάπτυξης λουτροπόλεων διεθνούς εμβέλειας με σχέδιο και χρηματοδότηση. Η Αιδηψός, όπως και κάποιες άλλες περιοχές, θα μπορούν να γίνουν το μοντέλο και ο πιλότος σ’ αυτήν την προοπτική και να ακολουθήσουν και άλλες πόλεις που διαθέτουν ένα πλέγμα πηγών και που δίνουν τη δυνατότητα να χαρακτηριστούν ως λουτροπόλεις. Όμως, τι σχεδιασμός να γίνει όταν βρισκόμαστε στο παρά πέντε της εκπνοής του αναπτυξιακού νόμου και άρα καμία επένδυση δεν θα μπορέσει να ενταχθεί μέχρι το 2008; Γιατί μέχρι να εκδοθούν τα προεδρικά διατάγματα και οι υπουργικές αποφάσεις για τις τεχνικές προδιαγραφές κυρίως και μέχρι να υπάρξει προσαρμογή των υπαρχουσών ή να κατατεθούν νέες επενδυτικές προτάσεις θα περάσει πάρα πολύς χρόνος, ακόμα και αν ψηφιστεί ο νέος αναπτυξιακός νόμος.
      Κυρίες και κύριοι συνάδελφοι, η ανάπτυξη του Ε.Ο.Τ. σε κεντρικό εγκέφαλο για τον ιαματικό τουρισμό γίνεται χωρίς να συστήνεται σχετική διεύθυνση με τις αρμοδιότητες και τα στελέχη, που να ανταποκρίνεται στις ανάγκες του νέου θεσμικού πλαισίου. Δεν υπάρχει, επίσης, ούτε πρόβλεψη για γενικό κανονισμό λειτουργίας των Κέντρων Ιαματικού Τουρισμού και Θερμαλισμού που να αφορά τους όρους της λειτουργίας, τις ελάχιστες προσφερόμενες υπηρεσίες, τα προσόντα, τον ελάχιστο αριθμό των απασχολούμενων, τους κανόνες υγιεινής κ.λπ.. Οι ασάφειες, τα κενά και οι αλληλοκαλύψεις αρμοδιοτήτων συνεχίζονται και στα υπόλοιπα άρθρα του νομοσχεδίου. 
      Προχωρώντας στο δεύτερο μέρος που αφορά λοιπές διατάξεις, η πρώτη διαπίστωση είναι ότι η Υπουργός Τουρισμού, προσθέτοντας άλλα δέκα μέλη στο Εθνικό Συμβούλιο Τουρισμού, εκτός από τον απόλυτο έλεγχο του Οργάνου υποβαθμίζει τους μετέχοντες φορείς και απαξιώνει το ρόλο τους. Αντί το Εθνικό Συμβούλιο Τουρισμού να αναβαθμιστεί, γίνεται ένα όργανο δυσκίνητο, αντιπαραγωγικό σε προτάσεις και χωρίς τη δυνατότητα ουσιαστικών παρεμβάσεων και πρωτοβουλιών για την ανάπτυξη του τουρισμού στη χώρα μας.
      Κύριοι συνάδελφοι, μία από τις βασικές προϋποθέσεις για την προστασία, αναβάθμιση και επέκταση του τουρισμού στην Ελλάδα είναι η ύπαρξη εξειδικευμένου και εκπαιδευμένου ανθρώπινου δυναμικού στις διάφορες επιχειρήσεις που δραστηριοποιούνται στο χώρο. Για είκοσι οκτώ μήνες η Κυβέρνηση δεν πήρε καμία πρωτοβουλία για αναβάθμιση και εκσυγχρονισμό της τουριστικής εκπαίδευσης, ούτε και για δημιουργία τουριστικών τμημάτων στα πανεπιστήμια. Για τις υπάρχουσες δομές και σχολές τουριστικών επαγγελμάτων τα θέματα που θίγονται στα σχετικά άρθρα του νομοσχεδίου είναι κυρίως διαδικαστικού χαρακτήρα. Επιχειρείται μία εσωτερική διευθέτηση ορισμένων θεμάτων, αλλά το ζητούμενο είναι η ύπαρξη ενός συνολικού σχεδίου γι’ αυτόν το στόχο, τον οποίο βέβαια η Κυβέρνηση δεν έχει. 
      Η προεκλογική υπόσχεση της Νέας Δημοκρατίας για αναβάθμιση των σχολών και της εκπαίδευσης του Οργανισμού Τουριστικής Εκπαίδευσης και Κατάρτισης, καθώς και η ίδρυση σχολών στα πανεπιστήμια δεν έχει υλοποιηθεί. Το πρόβλημα σήμερα δεν είναι η αύξηση των ετών των σπουδών των ανώτερων σχολών τουριστικής εκπαίδευσης που εντάσσονται στα Τ.Ε.Ι., αλλά η μικρή απορρόφηση των αποφοίτων των σχετικών σχολών από τις επιχειρήσεις.
      Θα ήθελα, κλείνοντας την τοποθέτησή μου, να κάνω ένα γενικότερο σχόλιο, αφού το δεύτερο μέρος του νομοσχεδίου θέτει διάφορα και αυτοτελή θέματα για τον τουρισμό, χωρίς την ενότητα και τη συσχέτιση που θα επιβάλλετο στα πλαίσια ενός συνολικού σχεδίου και μιας ολοκληρωμένης πρότασης. Νομίζω ότι κεντρικός στόχος θα έπρεπε να είναι μαζί με την αναβάθμιση των δομών και των υπηρεσιών του τουριστικού τομέα στην Ελλάδα και η επιμήκυνση της τουριστικής περιόδου. Το ζήτημα αυτό αναφέρεται μονολεκτικά στην αιτιολογική έκθεση, αλλά δεν συγκεκριμενοποιείται στα άρθρα. Δεν προκύπτει με τη σαφήνεια που απαιτείται ότι αποτελεί την προτεραιότητα της κυβερνητικής πολιτικής. Η παραπομπή του στον αναπτυξιακό νόμο  και μόνο δεν αρκεί. Αυτό το λέω για να δείξω την έμφαση που πρέπει να δείχνει το κράτος γι’ αυτόν τον στόχο, ώστε να βοηθιούνται περιοχές που έχουν πολύ μικρή τουριστική περίοδο, όπως για παράδειγμα η Εύβοια και άλλες περιοχές της Ελλάδας, γιατί με σαράντα και πενήντα μέρες τουρισμού οι επιχειρήσεις και ιδιαίτερα οι μικρομεσαίες αδυνατούν να επιβιώσουν και οι εργαζόμενοι που βρίσκονται σ’ αυτόν τον χώρο, βρίσκονται συνέχεια σε ένα καθεστώς ανασφάλειας, με  μεγάλα διαστήματα ανεργίας. 
      Μ’ αυτές τις σκέψεις και τις παρατηρήσεις εκφράζω την αντίθεσή μου επί του νομοσχεδίου και το καταψηφίζω.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κυρία συνάδελφε.
      Θα ήθελα να ανακοινώσω προς το Σώμα ότι οι Διαρκείς Επιτροπές Παραγωγής και Εμπορίου και Εθνικής Άμυνας και Εξωτερικών Υποθέσεων καταθέτουν τις εκθέσεις τους στα σχέδια νόμων: 
      1) Του Υπουργείου Ανάπτυξης: «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και του Υπουργείου Εμπορίου της Λαϊκής Δημοκρατίας της Κίνας σχετικά με τη συνεργασία των Μικρομεσαίων Επιχειρήσεων».
      2) Του Υπουργείου Αγροτικής Ανάπτυξης και Τροφίμων: «Κύρωση του νέου αναθεωρημένου κειμένου της Διεθνούς Σύμβασης Προστασίας Φυτών».
      3) Του Υπουργείου Εμπορικής Ναυτιλίας: «Κύρωση του Πρωτοκόλλου περί συνεργασίας για την πρόληψη της ρύπανσης από πλοία και, σε περιπτώσεις επείγουσας ανάγκης, στην καταπολέμηση της ρύπανσης της Μεσογείου Θάλασσας». 
      4. Του Υπουργείου Εθνικής Άμυνας: «Κύρωση του Μνημονίου Κατανόησης (MOU) μεταξύ των Υπουργείων Εθνικής Άμυνας της Ελλάδας και Ισπανίας επί των Ναυτικών συστημάτων Διοίκησης, Ελέγχου, Επικοινωνιών, Η/Υ, Πληροφοριών, Επιτήρησης και Αναγνώρισης (NAVAL COMMAND, CONTROL, COMMUNICATIONS, COMPUTERS, INFORMATION, SURVEILLANCE, RECONNAISSANCE-C4ISR». 
      5) του Υπουργείου Εθνικής Άμυνας: «Κύρωση της Συμφωνίας μεταξύ των Κρατών-Μελών της Ευρωπαϊκής Ένωσης σχετικά με το καθεστώς του στρατιωτικού και πολιτικού προσωπικού του αποσπασμένου στα όργανα της Ευρωπαϊκής Ένωσης, των Αρχηγείων και Δυνάμεων που μπορεί να τίθενται στη διάθεση της Ευρωπαϊκής Ένωσης στο πλαίσιο της προετοιμασίας και της εκτέλεσης των καθηκόντων που αναφέρονται στο άρθρο 17 παράγραφος 2 της Συνθήκης για την Ευρωπαϊκή Ένωση, συμπεριλαμβανομένων των ασκήσεων, και του στρατιωτικού και πολιτικού προσωπικού των Κρατών-Μελών που τίθεται στη διάθεση της Ευρωπαϊκής Ένωσης για να ενεργεί στο πλαίσιο αυτό (Συμφωνία SOFA της Ευρωπαϊκής Ένωσης) μετά του συνημμένου Παραρτήματος αυτής».
      Το λόγο έχει ο συνάδελφος κ. Τσαντούλας.
      ΔΗΜΗΤΡΙΟΣ ΤΣΑΝΤΟΥΛΑΣ: Κύριε Πρόεδρε, κυρίες και κύριοι συνάδελφοι, το αντικείμενο του νομοσχεδίου που συζητάμε, με γυρίζει αρκετά χρόνια πίσω, όταν σαν φοιτητής της ιατρικής είχα να μελετήσω και το μάθημα της υδροθεραπείας που υπήρχε τότε στην πανεπιστημιακή ύλη. Υδροθεραπείας είτε εσωτερικής, σαν πόσιμο νερό, δηλαδή, κατάλληλο για κάποια νοσήματα, όπως για την πρόληψη της νευρολιθίασης, είτε εξωτερικής, λουτροθεραπείας δηλαδή για την αντιμετώπιση, κυρίως, ρευματικών παθήσεων. 
      Από τότε, βέβαια, η ιατρική έχει αλλάξει σημαντικά, ιδιαίτερα όσον αφορά τη διαγνωστική προσέγγιση και τις θεραπευτικές επιλογές. Έτσι, σήμερα οι παλιές θεραπευτικές ενδείξεις της υδρο ή λουτροθεραπείας έχουν εξασθενήσει και δεν θα είχα ισχυρά ιατρικά επιχειρήματα να υποστηρίξω σοβαρές ιαματικές ιδιότητες κάποιας μορφής φυσικού πόρου από αυτούς που χαρακτηρίζονται σαν ιαματικοί.
      Πέρα, όμως, από την οποιαδήποτε θεραπευτική αξία των ιαματικών πόρων, η διασύνδεσή τους με τον τουρισμό και τις τουριστικές επενδυτικές δραστηριότητες, καθιστά την αξιοποίησή τους μια απαραίτητη, ιδιαίτερα σημαντική για την ανάπτυξη πολλών περιοχών της πατρίδας μας, διαδικασία. Και δεν είναι καθόλου αμελητέα η «ιαματική» τους δράση στις οικονομικές πληγές μιας περιοχής που οδηγείται έτσι σε φάση οικονομικής ανάρρωσης. Γενικότερα, θα έλεγα, ότι η ιατρική σημασία των ιαματικών πόρων σήμερα, συνδέεται με την ευρεία έννοια της υγείας που είναι το αίσθημα σωματικής και ψυχικής ευεξίας. 
      Κυρίες και κύριοι συνάδελφοι, το σχέδιο νόμου που συζητάμε επιδιώκει να εκσυγχρονίσει τη μερικώς ισχύουσα από το 1920 νομοθεσία, περί ιαματικών  πηγών, όπως και να θέσει τις βάσεις για την ανάπτυξη του ιαματικού τουρισμού. Στόχος του νομοσχεδίου είναι να δημιουργηθούν οι κατάλληλες υποδομές για την προσέγγιση καταναλωτών υψηλού εισοδηματικού επιπέδου, με τον απώτερο σκοπό να βελτιωθεί το παρεχόμενο τουριστικό προϊόν και να δοθεί ευκαιρία σε διάφορες περιοχές που έχουν ιαματικούς φυσικούς πόρους, αλλά όχι ίσως παραλίες, ή παραδοσιακά τουριστικά προϊόντα, να τους αναπτύξουν και να τους αξιοποιήσουν. Για το σκοπό αυτό θεσπίζονται προϋποθέσεις και κίνητρα για την προσέλκυση επενδύσεων ανάπτυξης του ιαματικού τουρισμού και για πρώτη φορά τίθεται νομικό πλαίσιο που αναγνωρίζει αυτήν την ειδική μορφή τουρισμού.
       Η χώρα μας, παρά τις πολλές στο παρελθόν αναφορές στη σημασία ανάπτυξης του ιαματικού τουρισμού, δεν φρόντισε να δημιουργήσει το κατάλληλο πλαίσιο. Άλλες χώρες της Ευρώπης έχουν προχωρήσει πολύ στην υποστήριξη ιαματικού τουρισμού και τουρισμού υγείας γενικότερα. Σύμφωνα με το EUROPEAN TRAVEL MONITOR, οι διακοπές υγείας αντιστοιχούν στο 15% του συνόλου της ευρωπαϊκής τουριστικής αγοράς. Συνολικά η Ευρώπη διαθέτει περισσότερα από χίλια διακόσια θέρετρα υγείας και υπολογίζεται ότι περίπου είκοσι εκατομμύρια ευρωπαίοι επισκέπτονται ένα τέτοιο κέντρο, τουλάχιστον μία φορά το χρόνο. 
      Ενδεικτικά αναφέρω ότι στην Αυστρία, πρώτη σήμερα χώρα στην Ευρώπη  στον τουρισμό υγείας, ποσοστό μεγαλύτερο του 10% των ετήσιων επισκεπτών της, βρίσκονται στη χώρα για διακοπές υγείας. Ενώ το 1994, το ποσοστό αυτό  μόλις που άγγιζε το 4%. Στην Αυστρία ο τουρισμός υγείας και ευεξίας παράγει 30% υψηλότερα έσοδα από ό,τι ο παραδοσιακός τουρισμός και ο εθνικός αυστριακός οργανισμός τουρισμού αναφέρει χαρακτηριστικά, ότι οι τουρίστες ευεξίας δαπανούν, κατά μέσο όρο 96 ευρώ την ημέρα, ενώ ο μέσος τουρίστας δαπανά μόνο 74 ευρώ. 
      Κυρίες και κύριοι συνάδελφοι, η Ελλάδα έχει βέβαια πολλές περιοχές με ιαματικές πηγές που μπορούν κατάλληλα αξιοποιούμενες να αποτελέσουν τη βάση για τη συμπλήρωση του προσφερόμενου τουριστικού προϊόντος, τόσο σαν εναλλακτική μορφή τουρισμού, όσο και για την αναγκαία επέκταση της τουριστικής περιόδου, μέχρι και στο δωδεκάμηνο. 
      Ιδιαίτερα σημαντική θεωρώ την εκμετάλλευση των ιαματικών πόρων από τους δήμους. Έτσι, στην πατρίδα μου, την Πρέβεζα, ο δήμος προσπαθεί, μέσω μιας αναπτυξιακής επιχείρησης, να αξιοποιήσει μία θειούχα ιαματική πηγή της πόλης που έχει χίλιους πεντακόσιους επισκέπτες το χρόνο, με έξοδα που καλύπτονται από τα ασφαλιστικά τους ταμεία, ακόμη και τα ξενοδοχειακά έξοδα. Πιστεύω ότι η προσπάθεια αυτή του δήμου, θα βοηθηθεί ιδιαίτερα από τις ρυθμίσεις του παρόντος νομοσχεδίου, όπως είναι η ίδρυση και λειτουργία Εθνικού Μητρώου Ιαματικών Φυσικών Πόρων και η αναβάθμιση της Επιτροπής Προστασίας τους, μέσω των οποίων θα καταγράφονται, θα γνωστοποιούνται, θα αξιοποιούνται και θα προστατεύονται οι ιαματικοί πόροι της χώρας. 
      Κυρίες και κύριοι συνάδελφοι, υποστηρίζω αυτό το νομοσχέδιο, όχι μόνο γιατί είναι σημαντικό στην ουσία του περιεχομένου του, όχι μόνο γιατί άπτεται θεμάτων υγείας, όχι μόνο γιατί έμμεσα αφορά την ανάπτυξη στο νομό μου, αλλά κυρίως γιατί δείχνει για μία ακόμη φορά, ότι η Νέα Δημοκρατία  έρχεται να συμπληρώσει ατέλειες και ελλείψεις νομικού περιεχομένου που έμειναν μέχρι τώρα σε εκκρεμότητα. Και αυτό το θεωρώ ιδιαίτερα σημαντικό.
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Το λόγο έχει ο συνάδελφος κ. Πρωτόπαπας. 
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, τέσσερις παρατηρήσεις μόνο θα κάνω. 
      Η πρώτη προς την κυρία Υπουργό για το γενικό κομμάτι που συζητούμε και εδώ. Ο ελληνικός τουρισμός σύμφωνα με τα στοιχεία που επικαλείται η Κυβέρνηση παρουσιάζει πολύ περισσότερες αφίξεις φέτος. Βεβαίως υπάρχουν κάποια προβλήματα με τα οικονομικά θέματα. Εγώ θέλω να πω, ότι βλέπω καμιά φορά την κυρία Υπουργό να το επισημαίνει ιδιαίτερα. Καλά κάνει, υπάρχει όμως, μία πραγματικότητα. Έχουμε πολύ καλύτερα αποτελέσματα φέτος με την κεκτημένη ταχύτητα των Ολυμπιακών Αγώνων. Έχουμε εξίσου καλά αποτελέσματα, διότι υπάρχουν προβλήματα στους γείτονές μας. Ιδιαίτερα στους εξ Ανατολών γείτονες τα προβλήματα είναι μάλλον πάρα πολλά. Λογικό η Ελλάδα να θέλει να τα εκμεταλλευτεί. Πρέπει, όμως, να δούμε και πιο μακριά και να μη μένουμε σε μια θετική συγκυρία, όπου ξαναλέω και εγώ, υπάρχουν πολλά προβλήματα σε σχέση με το οικονομικό είδος του τουρισμού που έρχεται. 
      Εκείνο που θα περιμένουμε και περιμένουμε –και να ξέρετε ότι εμείς σε αυτά θα είμαστε θετικοί- είναι να έρθουν ζητήματα που αφορούν την ενίσχυση της ανταγωνιστικότητας του ελληνικού τουρισμού. Τέτοια, δυόμισι χρόνια δεν έχουμε δει. Και εκείνο που θα περιμέναμε και περιμένουμε, είναι να έρθουν προτάσεις, οι οποίες αφορούν την ανάπτυξη και εναλλακτικών μορφών τουρισμού. Σύγχρονων μορφών τουρισμού. Επί δυόμισι χρόνια τα ακούμε, σήμερα συζητούμε την πρώτη και αυτό είναι ένα πάρα πολύ αρνητικό γεγονός. 
      Καθυστερήσαμε σημαντικά στην εκμετάλλευση αυτής της τελικής περιόδου. Και θέλω να πιστεύω, ότι εκείνο που πρέπει να κάνουμε, είναι να ανασκουμπωθούμε και να δούμε ξανά όλη αυτήν την υπόθεση, αν θέλουμε να χτίσουμε κάτι που να διαπερνά τις κυβερνήσεις, να είναι ένας εθνικός πλούτος και να είναι, αν θέλετε, σταθερός σ’ ένα πραγματικά ανταγωνιστικό περιβάλλον, να το κοιτάει στα μάτια για τα επόμενα χρόνια. 
      Έρχομαι στη δεύτερη παρατήρηση. Είχαμε πει για μία τροπολογία, κυρία Υπουργέ, για τους εργαζόμενους. Θέλω σ' αυτό μία απάντηση. Σας έχουμε ακούσει -και το θεωρώ θετικό- στην επιτροπή να λέτε, ότι θα εισηγηθείτε, αλλά δεν το βλέπω στο νομοσχέδιο. Υπ’ αυτήν την έννοια, θα ήθελα μία συγκεκριμένη απάντηση, τι θα γίνει μ’ αυτήν την ιστορία των γνωστών μετακλήσεων, ανθρώπων εργαζομένων από τις πρώην ανατολικές χώρες συνήθως, οι οποίοι μετακαλούνται ως εκπαιδευόμενοι και στην ουσία δουλεύουν παρανόμως και πώς το διασφαλίζουμε αυτό; Θέλω να ακούσω πότε θα έρθει η σχετική τροπολογία. 
      Έρχομαι τώρα στην ουσία του νομοσχεδίου πολύ σύντομα, πιο επιγραμματικά, γιατί νομίζω ότι ο συνάδελφος ο Απόστολος ο Κατσιφάρας έκανε πραγματικά και στην επιτροπή και σήμερα, μια ιδιαίτερα εντυπωσιακή θα τη χαρακτήριζα παρουσίαση. Είναι σαφές ότι θέλαμε να το ψηφίσουμε. Είναι σε εκείνα τα ζητήματα που άπτονται των εναλλακτικών μορφών τουρισμού, οι οποίες είναι  απαραίτητες για τη χώρα, προκειμένου να μπορέσει να δημιουργήσει έναν τουρισμό ποιότητας. Μια πραγματική πηγή, ξαναλέω, εθνικού πλούτου. 
      Δυστυχώς δεν μπορούμε να το ψηφίσουμε. Και δεν μπορούμε να το ψηφίσουμε, γιατί είναι πολύ κατώτερο των περιστάσεων. Όταν πριν από ένα ενάμισι χρόνο το ΠΑ.ΣΟ.Κ. με πρωτοβουλία τότε του κ. Σγουρίδη και άλλων συναδέλφων είχε φέρει μία πρόταση νόμου για το θέμα του ιαματικού τουρισμού, μας είχατε πει, καλή είναι, αλλά εμείς θα φέρουμε κάτι καλύτερο. Επομένως κάντε λίγο υπομονή, να φέρει η Κυβέρνηση το νομοσχέδιό της να το ψηφίσουμε. Περιμένουμε, λοιπόν, και εμείς με αγωνία το κάτι καλύτερο. Και τι βλέπουμε; Κάτι πολύ πιο πίσω. Δεν το λέω μόνο εγώ, μας το είπαν εδώ για παράδειγμα, οι ίδιοι οι δήμαρχοι -στην επιτροπή συγκεκριμένα- οι οποίοι έχουν αυτές τις πηγές. Οι ίδιοι οι εκπρόσωποι των δημάρχων της Τοπικής Αυτοδιοίκησης, των πόλεων που έχουν τις ιαματικές πηγές. Και διαπιστώνεται, ότι υπάρχει ένα νομοσχέδιο, πολύ πιο πίσω από τις προσδοκίες, πολύ πιο πίσω από την πρόταση νόμου του ΠΑ.ΣΟ.Κ., πολύ πιο άτολμο και πολύ πιο γραφειοκρατικό.
      Ειπώθηκε χαρακτηριστικά: Μερικά προεδρικά διατάγματα και είκοσι οκτώ έως τριάντα υπουργικές αποφάσεις. Όσοι έχετε εμπειρία στη Δημόσια Διοίκηση το γνωρίζετε Οι άλλοι συνάδελφοι καταλαβαίνουν πόσος καιρός θα απαιτηθεί, για να ξεμπλοκαριστούν οι στοιχειώδεις διαδικασίες εφαρμογής αυτού του νομοσχεδίου; «Ζήσε Μάη μου να φας τριφύλλι.» Θα γίνει σαν τον αναπτυξιακό νόμο,  ο οποίος τώρα λέει θέλει αλλαγή -λήγει ουσιαστικά- και που πρακτικά, δεν ξέρω αν θα προλάβει να εφαρμοστεί με εκταμιεύσεις.
      Εδώ όμως, χάνουμε χρόνο. Δεν έχει σημασία ότι θα χάσουμε δύο χρόνια περίπου. Μεγάλη σημασία έχει ότι είναι δύο πολύτιμα χρόνια για την ανάπτυξη ανταγωνιστικών και εναλλακτικών μορφών του ελληνικού τουρισμού. Γι’ αυτό δεν μπορούμε να το ψηφίσουμε.
      Βεβαίως, θέλω να προσέξετε, κυρία Υπουργέ, ιδιαίτερα κάποιες διατάξεις που έχετε μέσα –τις επεσήμανε ο κ. Κατσιφάρας-  σε σχέση με τα ξενοδοχεία, την αναγνώριση που κάνετε και κάποιες άλλες ρυθμίσεις που μπορεί να αποτελούν εκκρεμότητες σήμερα, αλλά καλό θα είναι να το προσέξουμε για να μην δημιουργηθούν ερωτηματικά και περιμένουμε την απάντησή σας. 
      Έρχομαι τώρα στο τελευταίο κομμάτι, το οποίο, πραγματικά, όχι απλά δεν το ψηφίζουμε, αλλά απορώ τι πάτε να κάνετε. Κυρία Υπουργέ, θέλω να είμαι πολύ σαφής απέναντί σας. Μέχρι τώρα το όνομά σας δεν έχει μπλέξει καθόλου σε ιστορίες που έχουν να κάνουν με αδιαφανείς διαδικασίες και χαίρομαι γι’ αυτό. Σήμερα όμως, μας φέρνετε μια τροπολογία που είναι σε άλλη κατεύθυνση. Λέει μέσα ότι θέλετε μια γενικού χαρακτήρα  εξουσιοδότηση, όποτε εσείς κρίνετε να προσλαμβάνετε ωρομίσθιο προσωπικό με σύμβαση εργασίας ιδιωτικού δικαίου ορισμένου χρόνου, για να καλύπτουν κάποιες απροσδιόριστες ανάγκες στις υπηρεσίες του τουρισμού. Τι είναι αυτό; Να σας πω εγώ πως το ερμηνεύω; Γενικού χαρακτήρα εξουσιοδότηση για να προσληφθούν κομματικοί φίλοι και να αναπτυχθούν πελατειακές σχέσεις. Και το φέρνετε αυτό σε μία μέρα που βουίζει ο τόπος περί κουμπάρων, περί μιζών, περί διαφθοράς και έχει υπονομευθεί και  μια ανεξάρτητη αρχή, όπως είναι η Επιτροπή Ανταγωνισμού. Δεν είναι τυχαίο το διάστημα αυτό που έρχεται αυτή η διάταξη. Θα μου πείτε τι δουλειά έχει το ένα με το άλλο. Μα αδιαφανής διαδικασία είναι κομματικού χαρακτήρα. Μπορεί να μην έχει οικονομικό μέσα, σαφώς, αλλά από την άλλη πλευρά αν αρχίσει ο ένας και λέει «εγώ θα πάρω τη μίζα μου» και ο άλλος λέει «εγώ θα διορίσω τους φίλους μου» είναι δύο όψεις του αυτού νομίσματος, ότι ό,τι θέλω κάνω, το δημόσιο συμφέρον είναι μακριά από εδώ και επικρατεί αδιαφάνεια. 
      Θα περίμενα σήμερα -και κλείνω- εάν πραγματικά η Κυβέρνηση εννοεί αυτό που λέει ο Πρωθυπουργός –που φοβάμαι ότι δεν το εννοεί- την μηδενική ανοχή στη διαφθορά, να αποσυρθεί αυτή η  τροπολογία, διότι είναι αδιαφανής και δίνει δυνατότητα για πελατειακές σχέσεις και κομματικούς φίλους και να διατάξετε, για παράδειγμα, έρευνα στην Επιτροπή Ανταγωνισμού και για την υπόθεση των ροδάκινων και των ροδακινοβιομηχάνων, όπου η εισήγηση ήλθε με πρόστιμο μέχρι 2.000.000 ευρώ και η απόφαση ήταν πρόστιμο 2.000 και 3.000 ευρώ. Τι μεσολάβησε για να αλλάξει αυτή η απόφαση; 
      Όταν, λοιπόν, υπάρχουν τέτοια ερωτήματα φοβάμαι ότι δεν έχουμε μηδενική ανοχή στη διαφθορά και στήριξη της διαφάνειας, αλλά έχουμε πλήρη αδιαφάνεια και ολοκληρωτική παράδοση στη διαφθορά. 
      Για να αποφευχθεί, λοιπόν, αυτό το σημείο θέλω να σας παρακαλέσω να συνεχίσετε την πορεία που είχατε μέχρι τώρα και να αποσύρετε αυτήν την τροπολογία. Αλλιώς, είναι σαφές, ότι θα την καταψηφίσουμε όπως καταψηφίζουμε και το νομοσχέδιο. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Πρωτόπαπα.
      Η κυρία Υπουργός έχει το λόγο. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε Πρόεδρε, κυρία και κύριοι συνάδελφοι, ύστερα από μια σειρά μακρών, αλλά ουσιαστικών και χρήσιμων συνεδριάσεων που είχαμε στην Επιτροπή, φέρνουμε σήμερα στην Ολομέλεια ένα σημαντικό, θεωρώ, νομοσχέδιο. Σημαντικό για τον ελληνικό τουρισμό και το μέλλον του. 
      Κύριοι συνάδελφοι, μπορεί στην Επιτροπή, για πολιτικούς λόγους, να μη συμφωνήσαμε στο γράμμα του κειμένου, αλλά σίγουρα οι γενικότερες διατυπώσεις που έγιναν από όλες τις πτέρυγες της Βουλής, για τον ελληνικό τουρισμό, είναι κοινές. 
      Συμφωνήσαμε όλοι, ότι ο ελληνικός τουρισμός αποτελεί τον πιο ραγδαία αναπτυσσόμενο τομέα της οικονομίας στη χώρα μας. Συμφωνήσαμε ότι διανοίγονται τεράστιες προοπτικές για την κατάκτηση των νέων τουριστικών αγορών και την ανάπτυξη των νέων μορφών τουρισμού. Συμφωνήσαμε ότι οι χρόνιες παθογένειες που υπάρχουν στον τουρισμό μας σχετίζονται, κυρίως, με την ποιότητα των  υπηρεσιών, τη γραφειοκρατία, τον συντονισμό και το σχεδιασμό. Και συμφωνήσαμε τέλος ότι απαιτούνται τομές, μεταρρυθμίσεις, ριζοσπαστικά  μέτρα και γρήγορες διαδικασίες σε βάθος, προκειμένου να προλάβουμε το τρένο του μέλλοντος. 
      Βάσει αυτής της «φιλοσοφίας», κυρία και κύριοι συνάδελφοι, καταρτίστηκε το νομοσχέδιο αυτό, το οποίο είναι το πρώτο από μία σειρά άλλων που έρχονται στη Βουλή. Νομοθετήματα για να αντιμετωπισθούν χρόνια προβλήματα που λιμνάζουν στο χώρο του τουρισμού, για να εκσυγχρονίσουν τις υποδομές, να αναβαθμίσουν ποιοτικά τον τουρισμό μας, να διαμορφώσουν τουριστική συνείδηση. Και τελικά για να δημιουργηθούν οι προϋποθέσεις, ώστε η χώρα μας να εκμεταλλευτεί το νέο ρεύμα, στον τομέα του τουρισμού. Αλλάζουν τα πράγματα στη διεθνή αγορά του τουρισμού, και αλλάζουν με ταχύτητα φωτός: Τα επόμενα δεκαπέντε έως είκοσι χρόνια, ενάμισι δισεκατομμύριο άνθρωποι θα επισκεφθούν μία άλλη χώρα. Η Ελλάδα αξίζει, δικαιούται και μπορεί να έχει ένα μεγάλο κομμάτι από αυτήν την πελώρια πίτα. 
      Το γεγονός,  ότι το νομοσχέδιο έρχεται στο τέλος μιας πολύ επιτυχημένης τουριστικής περιόδου, δείχνει ότι η Κυβέρνηση δεν εφησυχάζει, δεν επαναπαύεται, δεν ικανοποιείται, δεν αρκείται στο σήμερα. Αλλά ότι προγραμματίζουμε, σχεδιάζουμε και το αύριο. 
      Ήδη έχουμε ξεκινήσει στο Υπουργείο Τουριστικής Ανάπτυξης να υλοποιούμε, αυτά που πρέπει να γίνουν για την επόμενη τουριστική χρονιά. Γιατί το αύριο για τη χώρα μας σ’ ένα μεγάλο βαθμό περνά μέσα από τον τουρισμό. Το μέλλον της χώρας μας είναι ο τουρισμός. 
      Στο σημείο αυτό, κύριοι συνάδελφοι, θα ήθελα να δώσω μια απάντηση. Μου είπατε -και στην επιτροπή- ότι με ακούτε πάρα πολλές φορές να λέω νούμερα για την τουριστική κίνηση. Ποτέ δεν έχω πει νούμερα. Πάντοτε λέω ότι ταμείο θα κάνουμε στο τέλος της τουριστικής περιόδου. Έχω αποφύγει επιμελέστατα να αναφερθώ σε οποιοδήποτε αριθμό. Ίσως με έχετε ακούσει να λέω ότι στο τέλος που θα κάνουμε το ταμείο, θα αγγίξουμε ένα διψήφιο αριθμό. Αυτό ναι, το λέω. Αλλά ποτέ συγκεκριμένα νούμερα, ούτε για τις αφίξεις, ούτε για το καθαρό τουριστικό συνάλλαγμα. Σήμερα όμως μπορώ να πω κάποια νούμερα που δίνει η έκθεση του Ι.Τ.Ε.Π..Η οποία μιλάει για αύξηση 10%, στις αφίξεις και πιθανότατα, αύξηση 6% στο τουριστικό συνάλλαγμα. Πάντως, οι λογαριασμοί της Τράπεζας της Ελλάδος, αυτήν τη στιγμή που μιλάμε και μέχρι τον Ιούνιο που μετρήθηκαν, δίνουν μία αύξηση της τάξεως του 6% στο καθαρό τουριστικό συνάλλαγμα. 
      Κύριοι συνάδελφοι, φέρνουμε σήμερα στη Βουλή για συζήτηση για ρυθμίσεις γύρω από ένα από τα βασικά κομμάτια του τουρισμού που αφορά τη διαχείριση και την ανάπτυξη των ιαματικών φυσικών  πόρων.
      Η χώρα μας έχει πλούσιους φυσικούς ιαματικούς πόρους. Έχει εκτάσεις που είναι πλούσιες σε νερά, σε αέρα και σε πηλούς. Όμως η έλλειψη θεσμικού πλαισίου και συγκεκριμένων προγραμμάτων αξιοποίησης είχε ως αποτέλεσμα, μέχρι αυτήν τη στιγμή, αυτός ο φυσικός πλούτος να χάνεται, να μένει ανεκμετάλλευτος ή να περιορίζεται δραματικά, να χρησιμοποιείται από ελάχιστες κατηγορίες ανθρώπων, κυρίως από άτομα μιας κάποιας ηλικίας. 
      Όμως, όπως όλοι συμφωνήσαμε και που ακούστηκε και εδώ σήμερα, οι σύγχρονες επιστήμες υγείας έχουν αναπτύξει έναν ολόκληρο δυναμικό κλάδο όχι μόνο για την αξιοποίηση των ιαματικών πηγών, αλλά για την αξιοποίηση της θάλασσας με τα κέντρα θαλασσοθεραπείας τα κέντρα αναζωογόνησης, γενικότερα για το ευ ζην. Τα κέντρα αυτά γνωρίζουν μια πρωτοφανή άνθιση σε όλο τον κόσμο, γιατί προσελκύουν επισκέπτες και υψηλού εισοδήματος και νεωτέρων ηλικιών, επισκέπτες που συνδυάζουν διακοπές, αναζωογόνηση και ευεξία. 
      Όπως ξέρουμε πλέον πολύ καλά, ο σύγχρονος επισκέπτης αναζητά εμπειρίες στον τουρισμό, στις επισκέψεις που κάνει. Και η εμπειρία για τον τουρίστα στην Ελλάδα δεν είναι μόνο οι καλές ξενοδοχειακές μονάδες, δεν είναι μόνο οι υπέροχες παραλίες και η θάλασσα. Είναι ένα πλέγμα πολλών άλλων. Ο σύγχρονος τουρίστας, θέλει να δοκιμάσει πολλά, αναζητά την προσωπική του εμπειρία. 
      Όσον αφορά στον Ιαματικό Τουρισμό: Έχουμε πολλούς αξιόλογους φυσικούς πόρους, έχουμε τη μοναδική γεωγραφική θέση που μπορεί να προσφέρει ταυτόχρονα ήλιο, παραλία, βουνό, χιονοδρομικά κέντρα,γκολφ. Με το νομοσχέδιο αυτό τίθεται το πλαίσιο αξιοποίησης των ιαματικών πηγών. Ο νόμος έχει στόχο στο να καταρτιστεί επιτέλους ένα μητρώο ιαματικών πηγών. Στοχεύει στο να προσδιορίσει την κυριότητα, τη χρήση και την προστασία τους, να θεσμοθετήσει τη διαχείριση και τη διανομή των υδάτων, να βάλει κανόνες για την απαλλοτρίωση και την παραχώρηση, να θέσει τις προδιαγραφές για την κατασκευή, την αδειοδότηση και τον έλεγχο, να προσδιορίσει τους κανόνες της μεταβατικής περιόδου. 
      Παράλληλα προτείνονται και μια σειρά άλλων σημαντικών ρυθμίσεων, που μειώνουν τη γραφειοκρατία και λύνουν προβλήματα που ταλανίζουν τον ελληνικό τουρισμό εδώ και σαράντα χρόνια. Ουδέποτε ισχυρίστηκα ότι λύνουν όλα τα προβλήματα του ελληνικού τουρισμού. 
      Κυρίες και κύριοι συνάδελφοι, ας είστε και λίγο πιο προσεκτικοί. Μη μας προκαλείτε. Προσωπικά, ξέρετε πολύ καλά ότι δεν θέλω ούτε πίσω να πάω, ούτε κριτική να κάνω, αλλά δεν μπορείτε να μας εγκαλείτε, γιατί δεν ερχόμαστε μ’ ένα νομοσχέδιο που θα λύνει όλα τα προβλήματα του ελληνικού τουρισμού μέσα σε δυόμισι χρόνια. Γιατί τότε θα σας ρωτήσω και εγώ: Και εσείς στα είκοσι χρόνια τι κάνατε; Ναι, το συγκεκριμένο νομοσχέδιο επί των ημερών σας ξεκίνησε. Δεν μηδενίζουμε το όποιο έργο. Όμως, αυτά που δεν κάνατε εσείς τόσα χρόνια τα κάνουμε εμείς μέσα σε δυο χρόνια μέσα από ένα νεοσύστατο Υπουργείο. Είναι ένα καινούργιο Υπουργείο με αναλογικά τεράστιο έργο. Εδώ βρίσκεται ο πρώην Υφυπουργός κ. Λιάσκος, ο οποίος είναι από τους ανθρώπους που επεξεργάστηκε το νομοσχέδιο μαζί με τον κ. Αβραμόπουλο. Το νομοσχέδιο που επιτέλους συζητάμε και που εσείς θα έπρεπε να το είχατε κάνει πριν τόσα χρόνια.
      Έγιναν αντιπαραβολές, αλλά δεν θα μπω στον πειρασμό να πω τι δεν είχατε και τι βάλαμε εμείς. Θα πω απλά ότι με το συγκεκριμένο νομοσχέδιο ξεκαθαρίζει το ιδιοκτησιακό καθεστώς: κατά κυριότητα στον Ε.Ο.Τ. οι φυσικοί πόροι. Μέσω λοιπόν του Ε.Ο.Τ., η χρήση και η ιδιοκτησία των ιαματικών φυσικών πόρων, καθίσταται δημόσια περιουσία. Ακόμα και οι φυσικοί πόροι που αναβλύζουν σε ιδιωτικά ακίνητα.
      Προκειμένου να προωθηθεί μια σύγχρονη τουριστική αξιοποίηση και η γενικότερη ανάπτυξη των περιοχών που έχουν ιαματικές πηγές, δίνουμε, τη δυνατότητα της απαλλοτρίωσης υπέρ του Ε.Ο.Τ..
      Όσον αφορά το μητρώο των ιαματικών φυσικών πόρων και την προστασία τους: Το μητρώο είναι προφανώς απολύτως απαραίτητο. Για πρώτη φορά καταγράφονται τα φυσικά, χημικά και βιολογικά χαρακτηριστικά κάθε πηγής, γιατί κάθε πηγή έχει τις ιδιαιτερότητές της, έχει τις ιδιαίτερες θεραπευτικές ιδιότητες. Γίνεται μια συστηματική καταγραφή, επιστημονική, με υδρογεωλογικές μελέτες. 
      Και επειδή ακούστηκαν αντιρρήσεις για το θέμα της ζώνης ή της ακτίνας. Θέλω να τονίσω ότι, αυτό που θεσμοθετούμε είναι οι ζώνες προστασίας και όχι οι ακτίνες. Γιατί οι ακτίνες άλλοτε προστατεύουν και άλλοτε δεν προστατεύουν πλήρως την  πηγή. Οι ακτίνες πολλές φορές εκτείνονται και σε περιοχές που δεν έχουν σχέση με την πηγή, ενώ η ζώνη προστασίας την προστατεύει απόλυτα. Η πηγή είναι ένα αυτοτελές γεωφυσικό φαινόμενο που έχει ιδιαίτερες παραμέτρους, που δεν μπορούν να εφαρμοστούν σε άλλη πηγή. 
      Στο νομοσχέδιο θεσμοθετείται ότι ο διαχειριστής των φυσικών πόρων ο Ε.Ο.Τ. διαθέτει κατά προτεραιότητα τους φυσικούς πόρους, για θεραπευτικούς σκοπούς. Δείχνουμε ευαισθησία: πρώτα για θεραπευτικούς σκοπούς, πρώτα για αυτούς που έχουν ανάγκη. Εν συνεχεία οι φυσικοί πόροι παρέχονται σε κέντρα ιαματικού τουρισμού, θαλασσοθεραπείας, αναζωογόνησης, δηλαδή για την τουριστική αξιοποίηση. Δεν μειώνεται η χρήση τους ως κοινωνικού αγαθού.
      Και, βεβαίως, η παραχώρηση γίνεται ύστερα από δημόσιο διαγωνισμό, ενώ μπορεί να γίνει και σε περισσότερες εγκαταστάσεις, εφόσον επαρκεί, για να μη δημιουργούνται μονοπωλιακές ή προνομιακές εκμεταλλεύσεις.
      Γίνεται ειδική αναφορά στο θέμα των sanitas per aqua -υγεία διά του νερού- δηλαδή των spa. Απόλυτα ξεκάθαρα τίθενται και οι όροι λειτουργίας τους. Εισάγονται ρυθμίσεις για τον έλεγχο τους, ώστε να προφυλάξουμε τον καταναλωτή. 
      Και επειδή, κύριοι συνάδελφοι, αναφερθήκατε κάποιοι από εσάς στο θέμα της Τοπικής Αυτοδιοίκησης, θέλω να σας πω ότι με το συγκεκριμένο νομοσχέδιο κανένας, είτε ιδιώτης είτε ΟΤΑ, δεν αιφνιδιάζεται. Αντιθέτως, δίνουμε το περιθώριο στους Ο.Τ.Α. μέχρι είκοσι χρόνια για να προσαρμοστούν. Βεβαίως, ο χρόνος προσαρμογής είναι συγκεκριμένος, γιατί δεν μπορούμε να αφήσουμε να διαιωνίζονται τέτοιες καταστάσεις. Δίνουμε όμως παράλληλα και τη δυνατότητα νέας παραχώρησης μέχρι τα είκοσι χρόνια.
      Επειδή ακούστηκε κατά κόρον ότι οι εκπρόσωποι του Συνδέσμου των Ιαματικών Πηγών της Τοπικής Αυτοδιοίκησης έμειναν απ’ έξω, πρέπει να σας διευκρινίσω ότι υπήρχε εκπρόσωπός τους στην επιτροπή κατάρτισης. Υπήρχε ο κ. Πάλλης, Δήμαρχος Μεθάνων επίσημος εκπρόσωπος στην επιτροπή. Ο οποίος μετείχε στις συνεδριάσεις. Αυτά τα ζήτησα και τα βρήκα από τα πρακτικά των επιτροπών, από τους υπηρεσιακούς παράγοντες.
      Να πω επίσης, ότι επειδή δεν είχε προβλεφθεί εκπρόσωπος του συνδέσμου της Τοπικής Αυτοδιοίκησης να μετέχει στην επιτροπή προστασίας για τις Ιαματικές Πηγές, έγινε διόρθωση στην Επιτροπή της Βουλής και τώρα είναι ενσωματωμένη ρύθμιση, γιατί το αίτημα ήταν δίκαιο και σωστό.
      Στο δεύτερο μέρος του νομοσχεδίου που αφορά στις λοιπές διατάξεις, ρυθμίζονται αιτήματα και εκκρεμότητες που υπήρχαν για πάρα πολλά χρόνια και ταλάνιζαν τον τομέα του τουρισμού. Ρυθμίζονται ζητήματα του Ε.Ο.Τ., του Ξ.Ε.Ε., του Ο.Τ.Ε.Κ.. Ρυθμίζονται ζητήματα για τη μακροχρόνια μίσθωση για τουριστικούς σκοπούς ακινήτων του Πατριαρχείου, της Εκκλησίας, της Εκκλησίας της Κρήτης που θα βοηθήσει τις επενδύσεις στη χώρα μας, αφού είναι γνωστό ότι ένα από τα προβλήματα των επενδύσεων στην Ελλάδα είναι ο μικρός κλήρος, ενώ η Εκκλησία έχει εκτάσεις τις οποίες ήδη εκμισθώνει.
      Και επειδή υπάρχει και μια τροπολογία -και έγινε και μεγάλη συζήτηση στην επιτροπή για το θέμα για να επεκταθεί δηλαδή και στους Ο.Τ.Α. και αφού πολλοί από τους συναδέλφους δεν ήταν στην Επιτροπή, πρέπει να πω ότι είναι ένα θέμα το οποίο εξετάζουμε. Δεν είναι τόσο απλό, δεν είναι μια εύκολη απόφαση. Δεν έχει γίνει ο απαιτούμενος διάλογος ούτε με τη Κ.Ε.Δ.Κ.Ε. ούτε με τους εκπροσώπους της Τοπικής Αυτοδιοίκησης. Πάντως είναι ένα θέμα το οποίο εξετάζεται.
      Ρυθμίζονται θέματα που ανέκυψαν ύστερα από την κατάργηση των διευθύνσεων τουρισμού των περιφερειών και την επαναφορά των Π.Υ.Τ. στον Ε.Ο.Τ.. Οι περιφερειακές διευθύνσεις ενδυναμώνονται, για να λειτουργήσουν καλύτερα.
      Επειδή άκουσα τη συνάδελφο κ. Περλεπέ, η οποία δεν είναι εδώ, να λέει ότι αφαιρούνται οι αρμοδιότητες της διαφήμισης από τη Νομαρχιακή και Τοπική Αυτοδιοίκηση, θέλω για άλλη μια φορά να πω ότι δεν αφαιρείται τίποτα από τη Νομαρχιακή Αυτοδιοίκηση και τις περιφέρειες όσον αφορά στη διαφήμιση. Απλώς, ευθυγραμμιζόμαστε με το κεντρικό διαφημιστικό μήνυμα της χώρας. Αύριο το μεσημέρι υπογράφουμε τη σύμβαση με την κοινοπραξία που αναδείχθηκε με διεθνή διαγωνισμό και η οποία πλέον είναι ο στρατηγικός σύμβουλος της Ελλάδας για τη διαφημιστική της εκστρατεία. 
      Πρέπει να ευθυγραμμιστούμε και να ταυτιστούμε όλοι ως το πού βρίσκεται η χώρα μας και πού θέλουμε να την πάμε. Μπορούμε και πρέπει να παίξουμε πρωταγωνιστικό ρόλο. Μπορούμε, όταν σύμφωνα με την παγκόσμια Έκθεση του Συμβουλίου Τουρισμού και Ταξιδίων η Ελλάδα αξιοποιεί μόνο το 15% των δυνατοτήτων της στον τουρισμό και σήμερα βρισκόμαστε στη 16η θέση.
      Κύριοι συνάδελφοι, ξέρετε ποιος είναι πιστεύω εφικτός στόχος; Η Ελλάδα γρήγορα στους πέντε πρώτους. Αυτός είναι ο στόχος μας και αυτή είναι η πολιτική μας. Είμαστε αποφασισμένοι πάρα πολύ γρήγορα να το κάνουμε αυτό. 
      Ως προς το θέμα της διαφήμισης ξέρετε ότι το Υπουργείο Τουριστικής Ανάπτυξης δίνει το ήμισυ της δαπάνης που ξοδεύει η κάθε νομαρχία για διαφήμιση. Δεν μπορεί, λοιπόν, να λέτε ότι αφαιρείται η δυνατότητα και οι πόροι από την Τοπική Αυτοδιοίκηση. Τους δίνουμε τους πόρους και τίποτα δεν αφαιρούμε. Απλώς συντονίζουμε τη διαφήμιση.
      Μια πάρα πολύ σημαντική ρύθμιση είναι εκείνη για τη μείωση των δικαιολογητικών και την απλούστευση των διαδικασιών για τη χορήγηση του σήματος λειτουργίας των καταλυμάτων. Δεσμευτήκαμε για το καλύτερο κράτος και το κάνουμε. 
      Ιδιαίτερα σημαντική είναι η εξουσιοδοτική διάταξη μέσω της οποίας τροποποιούμε λειτουργικές και τεχνικές προδιαγραφές για την κατάταξη καταλυμμάτων σε κατηγορίες αστέρων και κλειδιών.
      Είμαστε η μόνη χώρα, κύριοι συνάδελφοι, της οποίας τα ξενοδοχεία δεν έχουν αστέρια και κλειδιά. Ισχύει το σύστημα της αυτοκατάταξης. Είναι πραγματικά παγκόσμιο εύρημα η αυτοκατάταξη. Με την ψήφιση του συγκεκριμένου νομοσχεδίου θα προχωρήσουμε άμεσα στην εναρμόνισή μας.
      Θέματα που χρόνιζαν στον Ο.Τ.Ε.Κ., ρυθμίζονται και αυτά στο συγκεκριμένο νομοσχέδιο. Όπως η δυνατότητα κατάταξης των αποφοίτων των Σ.Τ.Ε. σε εξάμηνο των τμημάτων Τουριστικών Επιχειρήσεων των Τ.Ε.Ι.. Και, βεβαίως, δίνουμε το επίδομα, το οποίο οι υπάλληλοι του Ο.Τ.Ε.Κ. μέχρι σήμερα δεν το έπαιρναν, ενώ δινόταν στον Ε.Ο.Τ..
      Υπάρχουν ρυθμίσεις που έγιναν σε συνεργασία με το ΠΕ.ΧΩ.ΔΕ. Όπως η διάταξη για την απόσυρση των ξενοδοχείων εικοσαετίας. Για την κριτική που ακούστηκε, πρέπει να σας πω ότι αποτελούσε πάγιο αίτημα των ξενοδόχων, αποτελούσε πάγιο αίτημα της τουριστικής επιχειρηματικότητας που ικανοποιούμε. Δηλαδή τη δυνατότητα αλλαγής χρήσεως για τα παλαιά ξενοδοχεία τα οποία είναι εντός σχεδίου και εντός οικισμού όταν η ηλικία τους είναι πάνω από μια εικοσαετία –το τονίζω- από την πρώτη φορά που πήραν το σήμα λειτουργίας και εφόσον είναι νόμιμα. Και αυτό το τονίζω.
      Επειδή ακούστηκαν και διάφορες αιχμές –ο κ. Κατσιφάρας είναι εδώ- έγινε η πρόταση στην επιτροπή της Βουλής να υπαχθούν και τα εκτός σχεδίου. Ακούστηκαν πολλοί συνάδελφοι να λένε μήπως κρύβει τίποτε ό,τι είχε γίνει επί επταετίας για όλα αυτά τα παράνομα ξενοδοχεία.
      Είχατε κάνει πρόταση για τα εκτός σχεδίου.
      ΑΠΟΣΤΟΛΟΣ ΚΑΤΣΙΦΑΡΑΣ: Μην κάνετε λογοπαίγνιο. Ήμουν πάρα πολύ σαφής.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Όχι εσείς. Κάποιος είπε αν υποκρύπτονται οι παρανομίες της επταετίας…
      ΑΠΟΣΤΟΛΟΣ ΚΑΤΣΙΦΑΡΑΣ: Αφορά περιπτώσεις με άλλους όρους δόμησης;
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Όχι. Κατ’ αρχήν δεν απήντησα…
      ΠΡΟΕΔΡΕΥΩΝ (Ιωάννης Τραγάκης): Παρακαλώ. Κύριε Κατσιφάρα, η κυρία Υπουργός δεν απευθύνεται σε εσάς.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Έγινε πρόταση στην επιτροπή να υπαχθούν και τα εκτός σχεδίου. Δεν είναι δυνατόν να δεχθώ αυτήν την πρόταση για τα εκτός σχεδίου. Είναι κάτι που θέλει πολύ μεγάλη μελέτη.
      Ξεκαθαρίζω ότι μιλάμε για ξενοδοχεία που έχουν νόμιμα χτιστεί. Το τονίζω αυτό, επειδή υπήρξαν αιχμές ότι κάτι κρύβεται από πίσω.
      Κυρίες και κύριοι συνάδελφοι, το νομοσχέδιο αυτό άρχισε να συντάσσεται επί των κυβερνήσεων του ΠΑ.ΣΟ.Κ. με συγκρότηση, τότε, σχετικής επιτροπής. Αυτό σαφώς αποδεικνύει ότι η σκοπιμότητά του είναι αποδεκτή από κάθε πλευρά.
      Θεωρώ ότι ο τουρισμός είναι εθνικό προϊόν. Ο τουρισμός δεν είναι ούτε «μπλε», ούτε «κόκκινος», ούτε «πράσινος».
      Στη συζήτηση που θα γίνει στις άλλες συνεδριάσεις είναι βέβαιο ότι θα ακούσουμε καλοπροαίρετη ελπίζω κριτική. Όμως ένας πρέπει να είναι ο στόχος μας: Να κάνουμε ένα καλό νόμο, γιατί όλοι θα πορευθούμε μ’ αυτόν το νόμο.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Όσον αφορά την τροπολογία που είχα δεσμευθεί να φέρω στην Ολομέλεια για το θέμα των σπουδαστών και φοιτητών των τουριστικών σχολών, σας οφείλω μία απάντηση.
      Γι’ αυτήν την τροπολογία, όπως ξέρετε, έχει συναρμοδιότητα και το Υπουργείο Απασχόλησης και Κοινωνικής Προστασίας. Συζητήσαμε και προχωρήσαμε με το Υπουργείο. Επειδή, όμως, η συγκεκριμένη τροπολογία αφορά στην καταγραφή και στη μείωση εισαγωγής σπουδαστών καταρτιζομένων ή για πρακτική άσκηση από αλλοδαπά κοινοτικά ή μη εκπαιδευτικά ιδρύματα, η διάταξη –επισημαίνουν οι νομικοί- ήταν πιθανόν να προσκρούει στο άρθρο 28 του Συντάγματος αλλά και στην κοινοτική νομοθεσία.
      Για να μην υπάρξει το οποιοδήποτε νομικό πρόβλημα, είναι καλύτερα η συγκεκριμένη ρύθμιση να έρθει ως διάταξη σε ένα επόμενο σχέδιο νόμου προκειμένου να συζητηθεί και στην κεντρική νομοπαρασκευαστική επιτροπή. Αυτός είναι ο λόγος που η διάταξη δεν ήρθε ως τροπολογία στη Βουλή.
      Να σας πω επίσης ότι το νομοσχέδιο για τον τουρισμό υπαίθρου και τον αγροτουρισμό έχει ήδη ολοκληρωθεί και μετά την ψήφιση του συγκεκριμένου νόμου για τον ιαματικό τουρισμό, θα πάρει και εκείνο το δρόμο του προς την κεντρική νομοπαρασκευαστική επιτροπή.
      Τελειώνω με την τροπολογία που έχουμε καταθέσει για τους ωρομίσθιους. Αυτή η τροπολογία έρχεται να καλύψει ένα πολύ σοβαρό κενό, το οποίο αντιμετωπίζουμε στον Ε.Ο.Τ.
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Πριν από λίγες μέρες με την πυρκαγιά στη Χαλκιδική, αντιμετωπίσαμε ένα πρόβλημα. Είχαμε σκεφθεί για να μη χαλάσουμε την εικόνα της χώρας μας –και έχοντας επισκεφθεί και εγώ την ημέρα της πυρκαγιάς τη Χαλκιδική- ότι θα έπρεπε, για να καθησυχάσουμε και τους επισκέπτες μας και να αμβλύνουμε τις όποιες εντυπώσεις, να βάλουμε για λίγες εβδομάδες στους τουριστικούς προορισμούς, στα ξενοδοχεία, κάποια άτομα για να μιλήσουν με τον κόσμο. Θα μπορούσαμε να στείλουμε κάποια άτομα και στο αεροδρόμιο «ΜΑΚΕΔΟΝΙΑ» και στο αεροδρόμιο της Καβάλας για να μοιράζουν κάποια πράγματα στους τουρίστες. ΄Ενα έντυπο παραδείγματος χάρη ή και ένα μπουκαλάκι λάδι μια και το 2006 είναι το Έτος της Ελιάς για την Ελλάδα. Και αντιμετωπίσαμε αυτήν την ανυπέρβλητη δυσκολία. Δεν μπορούσαμε να προσλάβουμε πενήντα ανθρώπους, πενήντα παιδιά για να κάνουμε κάτι που χρειαζόταν εκείνη την ώρα, να στήσουμε κάποια περίπτερα στη Χαλκιδική, να έχουμε μία πολύ χρήσιμη παρουσία. 
      Τόσο απλό είναι αυτό που λέμε σήμερα, κύριε Πρωτόπαπα.
      ΧΡΗΣΤΟΣ ΠΡΩΤΟΠΑΠΑΣ: Βάλτε μέσα το συγκεκριμένο.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Δεν θέλω να σχολιάσω αυτό που είπατε, γιατί αντιλαμβάνομαι και την πολιτική και τη ρητορική πίεση. Να πω, όμως, ότι η συγκεκριμένη τροπολογία έρχεται να καλύψει τέτοιου είδους ad hoc ανάγκες που είναι πολύ εμφανείς για τον τουρισμό.
      Όσο για τις ανησυχίες σας, να σας θυμίσω τι περιέχει το διάταγμα Παυλόπουλου. Δεν μπορούν πια να συνάπτονται συμβάσεις που οδηγούν σε μονιμοποιήσεις. Ξέρετε, βεβαίως, πολύ καλά ότι υπάρχουν και ποινικές ευθύνες για όσους το παραβιάζουν.
      Το Υπουργείο –και το ξέρετε αυτό, κύριε Πρωτόπαπα, όπως και οι συνάδελφοί σας- δεν έχει και ειδικό λογαριασμό. Έχει μόνο τακτικό προϋπολογισμό, έχει απόλυτα διαφανείς διαδικασίες και βεβαίως ούτε μονιμοποιήσεις μπορούν να γίνουν ούτε πελατειακές σχέσεις μπορούν να υπάρξουν.
      Αυτήν τη στιγμή χρειαζόμαστε δέκα, είκοσι παιδιά για κάποιους μήνες για να μπορούν να είναι στα περίπτερα…
      ΧΡΗΣΤΟΣ ΠΡΩΤΟΠΑΠΑΣ: Βάλτε μέχρι ένα μήνα.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε συνάδελφε, εγώ σας απήντησα. Λυπάμαι γιατί κάνατε τον συνδυασμό με τη διαπλοκή. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Για τον Καϊάφα δεν μας είπατε τίποτα, κυρία Υπουργέ.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε Γεωργακόπουλε, δεν ήσασταν στην επιτροπή όπου τρεις φορές αναφέρθηκα στο θέμα του Καϊάφα.
      Μίλησα με τους ανθρώπους της Τοπικής Αυτοδιοίκησης, με όλους τους Βουλευτές που ενδιαφέρθηκαν. Ήμουν απόλυτα ξεκάθαρη. Είναι στους στόχους μας η αξιοποίηση της περιοχής με απόλυτη διαφάνεια και με απόλυτο σεβασμό στο περιβάλλον και στην παράδοση. Χρειάζεται ένα συνολικό master plan. Η διαδικασία έχει ξεκινήσει. Δεν είμαστε στην αρχή. Είπα ότι θα κατέβω επί τόπου με ένα ολοκληρωμένο σχέδιο, να συζητήσω με τους τοπικούς παράγοντες, με την τοπική κοινωνία. Με τη σύμφωνη γνώμη της τοπικής κοινωνίας, αυτό που θέλουμε είναι όσο το δυνατόν η καλύτερη αξιοποίηση του Καϊάφα και βεβαίως και της Αγουλινίτσας. 
      Είναι η τέταρτη φορά που το λέω αυτό, κύριοι συνάδελφοι …
      ΠΡΟΕΔΡΕΥΩΝ (Σωτήρης Χατζηγάκης): Κλείστε σας παρακαλώ, κυρία Υπουργέ, διότι έχουμε υπερβεί πολύ το χρόνο. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Να κλείσω, κύριε Πρόεδρε, αλλά …
      ΠΡΟΕΔΡΕΥΩΝ (Σωτήρης Χατζηγάκης): Έχετε και δευτερολογία και μπορείτε να κάνετε και παρεμβάσεις, βάσει του Κανονισμού, όποτε θέλετε.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Έχετε δίκιο, κύριε Πρόεδρε, αλλά ήταν και πολλά τα ερωτήματα.
      Επανέρχομαι σ’ αυτό που έλεγα, κύριε Πρωτόπαπα ότι αυτή η Κυβέρνηση έχει δώσει δείγματα γραφής ως προς την πάταξη της διαφθοράς και της διαπλοκής. 
      ΧΡΗΣΤΟΣ ΠΡΩΤΟΠΑΠΑΣ: Αφήστε το αυτό.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Βεβαίως και έχει δώσει δείγματα γραφής. Για εμάς, για την Κυβέρνησή μας ένας είναι ο δρόμος: Μηδενική ανοχή. Εμείς τα τέτοιου είδους θέματα δεν τα κρύβουμε κάτω από το χαλί. Αυτό το έχουμε αποδείξει και το αποδεικνύουμε και σήμερα. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Υπουργέ.
      Ο Κοινοβουλευτικός Εκπρόσωπος του ΠΑ.ΣΟ.Κ., κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σας ευχαριστώ.
      Ο τουρισμός αποτελεί ουσιαστικά βαριά βιομηχανία για τη χώρα μας και είναι ένας οικονομικός κλάδος, ο οποίος συμμετέχει με πολύ υψηλά ποσοστά στη διαμόρφωση του εθνικού πλούτου και του ακαθάριστου εγχώριου προϊόντος. Συνεπώς η πολιτική, η κάθε κυβέρνηση, το σύνολο του κοινοβουλευτικού Σώματος πρέπει να αντιμετωπίζουν τα θέματα του τουρισμού με τη δέουσα σοβαρότητα και να εισηγούνται θεσμικές παρεμβάσεις, οι οποίες διαμορφώνουν το πλαίσιο μιας καλύτερης τουριστικής ανάπτυξης της χώρας. 
      Δεν αγνοώ ότι η Κυβέρνηση κάνει μια προσπάθεια και δεν θα ήθελα να τη μηδενίσω. Το νομοσχέδιο, όμως, που εισηγείται απέχει από το ωφέλιμο αποτέλεσμα που θα θέλαμε εκ προοιμίου όλοι να υπάρξει για τη χώρα. 
      Σταχυολογώ ορισμένα μόνο παραδείγματα απ’ όσα ρυθμίζονται στο προτεινόμενο νομοσχέδιο για να δείξω γιατί δεν θα οδηγηθούμε προς το προσδοκώμενο αποτέλεσμα και αυτό αποτέλεσε τη βάση της αντιπολιτεύσεως, τουλάχιστον της Αξιωματικής Αντιπολιτεύσεως, για να μην δώσει τη θετική της ψήφο στο συζητούμενο σχέδιο νόμου.
      Πρώτα απ’ όλα ζητάτε ένα πολύ μεγάλο αριθμό εξουσιοδοτήσεων. Η νομοθετική εμπειρία μας διδάσκει ότι κάθε νομοσχέδιο που περιλαμβάνει διατάξεις πολλών εξουσιοδοτήσεων προς τον Υπουργό, είναι ένα νομοσχέδιο που συνήθως δεν εφαρμόζεται σωστά. Όταν, λοιπόν, προβλέπετε στο νομοσχέδιό σας είκοσι οκτώ υπουργικές αποφάσεις και τρία προεδρικά διατάγματα –μένω στον αριθμό των υπουργικών αποφάσεων- σημαίνει αυτό ότι θα συναντήσετε πολλές δυσκολίες στην εφαρμογή του νόμου σας. Μάλιστα –προσθέτω- ζητάτε εξουσιοδοτήσεις για ρύθμιση θεμάτων για τα οποία θα ήταν φρόνιμο τα μέλη της Εθνικής Αντιπροσωπείας να γνωρίζουν προς τα πού θέλετε να κατευθύνετε τα πράγματα. 
      Θα μπορούσα να αναφέρω πλειάδα προηγούμενων νόμων, όχι μόνον της δικής σας θητείας αλλά και της θητείας των κυβερνήσεων του ΠΑ.ΣΟ.Κ., που κατέστησαν ημιτελή την εφαρμογή τους οι πολλές εξουσιοδοτήσεις.
      Δεύτερο παράδειγμα που σταχυολογώ είναι ότι, επίσης, προχωράτε σε ρυθμίσεις που αφορούν την αξιοποίηση των φυσικών ιαματικών πόρων μέσα από κέντρα, θεσμούς, νέες οργανώσεις ή και παλαιότερες για τις οποίες δεν προβλέπονται γενικοί κανονισμοί λειτουργίας. Εδώ που θα θέλαμε να ξέρουμε πώς φαντάζεστε την οργάνωσή τους, επιλέγετε τη σιωπή. 
      Το τρίτο που σταχυολογώ είναι οι σοβαρότατες αντιφάσεις ανάμεσα σε αυτά που κατά καιρούς λέτε. Υποθέτω ότι η Κυβέρνηση είναι ενιαία, το κοινοβουλευτικό Σώμα που τη στηρίζει μάλλον βρίσκεται, εάν όχι στην ίδια, τουλάχιστον, σε παράλληλη τροχιά προς την Κυβέρνηση και συνεπώς θα έπρεπε να είναι κοινές οι επιδιώξεις. 
      Πριν από λίγο καιρό, όταν συζητούσαμε πρόταση νόμου του ΠΑ.ΣΟ.Κ. –ήταν μια πολύ φιλότιμη προσπάθεια από την Αξιωματική Αντιπολίτευση με βάση την εμπειρία που είχε ως κυβέρνηση, άλλωστε οι αξιωματικές αντιπολιτεύσεις και εν γένει οι αντιπολιτεύσεις δεν υποχρεούνται οπωσδήποτε να καταθέτουν εξειδικευμένες προτάσεις νόμων- ο εισηγητής σας είχε επικαλεσθεί ως έναν από τους βασικούς λόγους της απορρίψεως της πρότασης νόμου του ΠΑ.ΣΟ.Κ. το ότι θα ήθελε –υποθέτω ότι δεν μιλούσε προσωπικά, εκπροσωπούσε το χώρο της Νέας Δημοκρατίας- να δοθεί ιδιαίτερη σημασία στο Σύνδεσμο Ιαματικών Πηγών Δήμων και Κοινοτήτων υπό την προστασία των οποίων θα έπρεπε να τεθούν διάφορες διαδικασίες, εν πάση περιπτώσει, να μην αγνοηθεί. 
      Αντιλαμβάνεστε ότι αυτό το οποίο ειπώθηκε τότε δεν έχει καμία σχέση με αυτά τα οποία ρυθμίζετε σήμερα. Έχει αγνοηθεί ο Σύνδεσμος και δεν παίζει κάποιον πρωταγωνιστικό ρόλο. Συνεπώς αυτές οι αντιφάσεις υποθέτω ότι αντανακλούν ενδιάμεσους σταθμούς μιας κυβερνητικής λογικής, η οποία δεν διακρίνεται τόσο πολύ για τη χάρη και τη συνέπειά της. 
      Ακούω κατά καιρούς -ένα άλλο παράδειγμα αντιφάσεων- ότι η παρούσα Κυβέρνηση δίδει μάχη για να περιορίσει το κράτος ή για να περιορίσει όσο γίνεται τις υπηρεσίες εκείνες οι οποίες δεν φαίνεται να συνεισφέρουν στις δημόσιες υποθέσεις. 
      Θα μπορούσα να αναφέρω σειρά παραδειγμάτων για να σας δείξω ότι αυξάνεται το κράτος. Το έχετε αυξήσει το κράτος, κυρία Υπουργέ. Και το έχετε αυξήσει με δραματικό τρόπο ενάντια σε όσα προεκλογικά επαγγελόσασταν. 
      Θα σας δώσω μόνον ένα παράδειγμα από το Εθνικό Συμβούλιο Τουρισμού. Έχετε ανάγκη τους τριάντα να τους κάνετε μέχρι σαράντα; Δεν γνωρίζω πόσοι είναι οι κοινωνικοί οργανισμοί οι ασχολούμενοι με τα θέματα της τουριστικής ανάπτυξης στον τόπο μας, ώστε να χρειάζεται η Υπουργός Τουρισμού, να χρειάζεται η Κυβέρνηση να αυξήσει το Εθνικό Συμβούλιο Τουρισμού κατά τη σύνθεσή του με επιπλέον δέκα μέλη ...
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Μπορώ να σας διακόψω;
      ΧΑΡΑΛΑΜΠΟΣ ΚΑΣΤΑΝΙΔΗΣ: Ασφαλώς μπορείτε να με διακόψετε.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε συνάδελφε, δεν ήσασταν στην Επιτροπή …
      ΧΑΡΑΛΑΜΠΟΣ ΚΑΣΤΑΝΙΔΗΣ: Ο Κοινοβουλευτικός Εκπρόσωπος δεν μετέχει στην επιτροπή.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Όχι, λέω ότι δεν ήσασταν σ’ εκείνη την επιτροπή. Μπορεί να μετείχατε στην επιτροπή ως μέλος της. 
      Λοιπόν, η πρόθεση είναι οι εκπρόσωποι των κομμάτων να μετέχουν στο συμβούλιο αυτό. Άρα, πέντε είναι ήδη οι εκπρόσωποι των κομμάτων.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα μου επιτρέψετε και πάλι να σας πω ότι η εκπροσώπηση των κομμάτων θα μπορούσε να ενσωματωθεί στον υφιστάμενο αριθμό. Δηλαδή, αρκεί το μέχρι τριάντα μέλη. Είναι υπερβολική αυτή η επέκταση και θεωρώ ότι δεν αναλογεί στο προεκλογικό σας ύφος. 
      Να ορισμένα παραδείγματα τα οποία σταχυολόγησα, θα μπορούσα να προσθέσω κι άλλα, για να καταδείξω γιατί είναι αρνητική η ψήφος του κόμματος της Αξιωματικής Αντιπολίτευσης. 
      Επειδή απευθυνθήκατε προς την πλευρά της Αξιωματικής Αντιπολίτευσης σε ό,τι αφορά την απόσυρση ξενοδοχείων που είναι εκτός σχεδίου πόλεως και είπατε το «προτείνατε στην επιτροπή», εγώ ζήτησα ενημέρωση και θα σας παρακαλέσω πάρα πολύ αυτό να το διορθώσετε. Υπήρξαν Βουλευτές διαφορετικής πολιτικής και κομματικής προελεύσεως που έθιξαν αυτό το θέμα. Πάντως το ΠΑ.ΣΟ.Κ. καταψηφίζει αυτό που υπονοήσατε ...
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Μα δεν το συζητάμε και εμείς.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ναι το ξέρω ότι δεν το συζητάτε. Απευθυνθήκατε προς την πλευρά της Αξιωματικής Αντιπολιτεύσεως, αλλά με διαβεβαιώνουν –και υποθέτω ότι δεν με διαβεβαιώνουν λάθος- ότι στην κοινοβουλευτική επιτροπή ανεξαρτήτως της επίσημης τοποθετήσεως όλων των κομμάτων, υπήρξαν Βουλευτές από διάφορα κόμματα τα οποία έθιξαν αυτό το θέμα. 
      Τώρα, θα ήταν προτιμότερο, κυρία Υπουργέ, να αποφύγετε τα τελευταία που είπατε: Ότι είστε προσηλωμένοι στην καταπολέμηση της διαφθοράς και ότι έχετε μηδενική ανοχή. Θα σας έλεγα ότι έχετε μηδενική αντοχή, αλλά μηδενική ανοχή δεν την έχετε, όπως αποδεικνύεται αυτές τις μέρες.
      Σας είπαμε κάτι πάρα πολύ απλό. Σας το έθιξαν συνάδελφοι από το χώρο της Αξιωματικής Αντιπολιτεύσεως. Δεν υπάρχει κανένας λόγος να ζητάτε γενική και εν λευκώ εξουσιοδότηση προσλήψεως ωρομισθίου προσωπικού για απρόβλεπτες και επείγουσες ανάγκες. Τα παραδείγματα που αναφέρατε δεν αντιστοιχούν προς τη νομοθετική ρύθμιση που επιχειρείτε, διότι αν το θέμα ήταν, σε περίπτωση φυσικών καταστροφών, να ενεργοποιούνται συγκεκριμένοι  μηχανισμοί προβολής ή ανάσχεσης των αρνητικών εντυπώσεων από τις φυσικές καταστροφές, αυτό θα οφείλατε ρητά να το ορίζετε. Διότι δεν μπορώ να καταλάβω, παραδείγματος χάρη, κυρία Υπουργέ, πώς είναι δυνατόν το προϊόν της τουριστικής προβολής γενικώς να τελεί κάτω από απρόβλεπτες και επείγουσες συνθήκες. Η τουριστική προβολή της χώρας, γενικώς, δεν είναι μια απρόβλεπτη και επείγουσα ανάγκη. 
      Η τουριστική προβολή πρέπει να είναι καλώς μεθοδευμένη και οργανωμένη. Το πώς λειτουργούν διάφορες υπηρεσίες σε λιμάνια, αεροδρόμια, συνεδριακά κέντρα, όπως επικαλείσθε, είναι αντικείμενο, επίσης, μίας οργανωμένης και μεθοδευμένης πολιτικής. 
      Αν σε περίπτωση φυσικής καταστροφής, όπως είναι οι πυρκαγιές στη Μάνη ή τη Χαλκιδική, σας επιβάλλεται για ολίγες ημέρες –γιατί περί ημερών ή εβδομάδων πρόκειται- να επιλέξετε κάποιους για να ακυρώσουν πιθανές αρνητικές συνέπειες, αυτό το καταλαβαίνω, αλλά ορίστε το, πείτε το συγκεκριμένα. Δεν μπορείτε να λέτε γενικώς «σε επείγουσες και απρόβλεπτες ανάγκες για την τουριστική προβολή της χώρας ή για την εύρυθμη λειτουργία όλων των υπηρεσιών σε λιμάνια, συνεδριακά κέντρα ή αεροδρόμια».
      Συνεπώς τα παραδείγματά σας δεν αντιστοιχούν προς το νομοθετικό περιβάλλον που διαμορφώνετε. Κάποιο πρόβλημα υπάρχει. Και γι’ αυτό δικαιούται η Αντιπολίτευση να ισχυρίζεται ότι, όταν αποδίδετε σε όργανα του κράτους, στον εαυτό σας ή και σε άλλους Υπουργούς, υπέρμετρη εξουσία, μέσω λευκών εξουσιοδοτήσεων, τότε αυξάνονται οι πιθανότητες να έχουμε και πολλές αυθαιρεσίες, ακόμα δε και φαινόμενα διαφθοράς.
      Αυτή η γενική εξουσία να προσλαμβάνετε με όποιον τρόπο θέλετε, πιθανότατα να οδηγήσει σε νέους απρόβλεπτους κομματικούς σας παράγοντες που κάνουν ό,τι θέλουν και, τελικά, να τρέχετε από πίσω τους για να ακυρώσετε τις δυσμενείς εικόνες από κατηγορίες περί διαφθοράς.
      Κύριε Πρόεδρε, θέλω να πω το εξής: Αν δεν θέλετε να το καταλάβετε αυτό, είναι δικό σας θέμα, θέλω όμως να σας επισημάνω, κυρία Υπουργέ, ότι σε σειρά νομοσχεδίων που εισηγήθηκε η Κυβέρνησή σας –τώρα, νόμων- προβλέπατε συνεχώς –εννοώ τα μέλη της Κυβέρνησης και όχι εσείς προσωπικά- παρεκκλίσεις από την ισχύουσα νομοθεσία. 
      Θα σας δώσω μερικά παραδείγματα, για να τα συγκρατήσετε. Για το ειδικό συμβουλευτικό σώμα που δημιουργήθηκε για να συμβουλεύει τον Υπουργό Δημόσιας Τάξης, προεβλέφθη κατά παρέκκλιση των ισχυουσών διαδικασιών, πρόσληψη προσωπικού. Για τις υπηρεσίες που στηρίζουν τη σύμπραξη δημόσιου και ιδιωτικού τομέα, προβλέφθηκαν διατάξεις κατά παρέκκλιση των ισχυουσών για την πρόσληψη επίσης προσωπικού. Δηλαδή κάνουμε ό,τι θέλουμε.
      Σε πρόσφατο νομοσχέδιο του Υπουργείου Πολιτισμού, από το οποίο περάσατε, περιελήφθησαν και πάλι συγκεκριμένες διατάξεις προσλήψεως προσωπικού κατά παρέκκλιση των ισχυουσών.
      Όταν σε ένα μεγάλο αριθμό νομοσχεδίων προβλέπετε συνεχώς παρεκκλίσεις στην πρόσληψη προσωπικού, δικαιούται οποιοσδήποτε σ’ αυτόν τον τόπο να αναρωτηθεί γιατί το κάνετε. Το κάνετε μόνο για λόγους κομματικής σκοπιμότητας. Και μην αιτιάσθε άλλους, όταν τα κομματικά σας υποχείρια εκλαμβάνουν λανθασμένα το μήνυμα περί μηδενικής ανοχής ως μήνυμα μηδενικής αντοχής και κάνουν όσα νομίζουν.
      Σας λέμε ότι οι λευκές εξουσιοδοτήσεις και οι απόλυτες εξουσίες μετατρέπουν τα υποκείμενα της πολιτικής εξουσίας –στην προκειμένη περίπτωση, την Κυβέρνηση- έστω και αθέλητα, σε παραγωγούς διαφθοράς. 
      Ισχυρίζομαι ότι πρέπει να μας ακούσετε, πρέπει να ακούτε τις συνετές φωνές της Αντιπολίτευσης. Το μήνυμα που εκλαμβάνουν τα κομματικά σας στελέχη δεν είναι η μηδενική ανοχή, αλλά η μηδενική αντοχή, την οποία επιδεικνύετε σε φαινόμενα διαφθοράς, φαινόμενα που παράγονται από τέτοιου είδους ρυθμίσεις.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Καστανίδη.
      Κυρίες και κύριοι συνάδελφοι, έχω την τιμή να σας ανακοινώσω πως ο συνάδελφος Βουλευτής του ΠΑ.ΣΟ.Κ. κ. Κώστας Καστανίδης…
      ΧΑΡΑΛΑΜΠΟΣ ΚΑΣΤΑΝΙΔΗΣ: Κώστας Καστανίδης αποκλείεται, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Λάθος έκανα, κύριε Καστανίδη. Με συγχωρείτε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, το λέω χαριτολογώντας, κύριε Πρόεδρε, γιατί κάνατε μία σύνθεση του ονόματος. Αναπλάσατε τα ονόματα.
      ΠΡΟΕΔΡΕΥΩΝ (Σωτήρης Χατζηγάκης): «Lapsus linguae», κύριε συνάδελφε. Σας αγαπώ και φαίνεται ότι το όνομά σας είναι συνέχεια στο στόμα μου, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Το ξέρω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ο συνάδελφος Βουλευτής του ΠΑ.ΣΟ.Κ. κ. Κώστας Σκανδαλίδης έχει καταθέσει επιστολή στην Πρόεδρο της Βουλής των Ελλήνων κυρία Άννα Ψαρούδα-Μπενάκη, με το εξής περιεχόμενο: «Αγαπητή κυρία Πρόεδρε, η απόφασή μου να διεκδικήσω την ψήφο του λαού της Αθήνας για τη δημαρχία της πόλης και να αφοσιωθώ στην επίλυση των προβλημάτων της εκλογικής μου περιφέρειας από άλλη θέση, δεν μου επιτρέπει να ασκώ παράλληλα τα βουλευτικά μου καθήκοντα. Γι’ αυτό, παρακαλώ να δεχθείτε την παραίτησή μου από το βουλευτικό αξίωμα. Με εκτίμηση, Κώστας Σκανδαλίδης.»
      Το λόγο θα δώσω τώρα στον Κοινοβουλευτικό Εκπρόσωπο της Νέας Δημοκρατίας κ. Βαρβιτσιώτη.
      Ορίστε, κύριε Βαρβιτσιώτη, έχετε το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, ακούσαμε όλο το ωραίο λογοπαίγνιο που όντως με πολλή χάρη ο Κοινοβουλευτικός Εκπρόσωπος του ΠΑ.ΣΟ.Κ. ανέφερε για τη μηδενική αντοχή της Κυβέρνησης απέναντι σε φαινόμενα διαφθοράς, όταν η ίδια η Κυβέρνηση όχι μόνο αποκαλύπτει, όχι μόνο παραπέμπει στις αρμόδιες δικαστικές αρχές, αλλά αυτή τη στιγμή το σύνολο της κοινωνίας τη συγχαίρει για τη σθεναρότητα με την οποία αντιμετωπίζει φαινόμενα διαφθοράς που βρίσκονται στα υψηλά κλιμάκια του δημοσίου τομέα.
      Όταν άνθρωποι οι οποίοι παραβαίνουν τους κανόνες, τους όρους και τις προϋποθέσεις, με τις οποίες θα έπρεπε να ελέγχουν και αντί για ελεγκτές γίνονται δυνάστες, αυτή η Κυβέρνηση θα βρίσκεται πάντοτε αντίθετή τους. Όταν άνθρωποι που έχουν συγκεκριμένες αποστολές θεωρούν ότι αυτές θα αποτελέσουν γι’ αυτούς πηγή πλουτισμού, τότε η Κυβέρνηση θα βρίσκεται αντίθετή τους και θα τους ξεσκεπάζει και θα τους παραπέμπει στις αρμόδιες δικαστικές αρχές.
      Νομίζω ότι για πρώτη φορά, όλα τα τελευταία χρόνια, είδαμε κάποιον με τόσο υψηλό βαθμό, στέλεχος της διοίκησης, να πιάνεται σχεδόν επ’ αυτοφώρω, με χρήματα στα χέρια και να παραπέμπεται στον αρμόδιο εισαγγελέα. Γι’ αυτήν την πράξη που έπραξε η ηγεσία του Υπουργείου Ανάπτυξης, η ηγεσία του Υπουργείου Δημοσίας Τάξης, οι αρμόδιες αστυνομικές και δικαστικές αρχές, νομίζω ότι αρμόζουν συγχαρητήρια προς την Κυβέρνηση, γιατί είναι μία πράξη τιμής και ευθύνης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Η «ΜΕΒΓΑΛ» το έκανε, κύριε συνάδελφε. Δεν το έκανε η Κυβέρνηση.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Και αν υπάρχουν πολιτικές ή οικογενειακές απολήξεις ορισμένων απ’ αυτούς που συμμετείχαν, αυτό δείχνει πόσο διατεθειμένοι είμαστε να συγκρουστούμε με φαινόμενα διαφθοράς, ακόμα και όταν αυτά αγγίζουν και το δικό μας χώρο. Κανένας δεν ισχυρίστηκε ότι ζούμε σε «κοινωνία αγγέλων» και κανένας δεν είπε ότι η διαφθορά ανήκει μόνο σε έναν πολιτικό χώρο και δεν εκτείνεται και σε ανθρώπους που ψηφίζουν ή στηρίζουν άλλους πολιτικούς χώρους. Αυτό που έχει σημασία είναι η διάθεση μίας κυβέρνησης να συγκρουστεί με τα φαινόμενα αυτά, όσο υψηλά και αν είναι, όπου και αν υπάρχουν.
      Κυρίες και κύριοι συνάδελφοι, εγώ δεν μπορώ να καταλάβω, βεβαίως, πώς η διαφθορά θα επεκταθεί στο χώρο του τουρισμού μέσα από την πρόσληψη ωρομίσθιου προσωπικού για κάλυψη εκτάκτων αναγκών. Είμαι απ’ αυτούς που σταθερά υποστηρίζουν ότι δεν χρειάζεται άλλο προσωπικό στο δημόσιο τομέα και γι’ αυτό και διαφωνώ και με τη διάταξη της Υπουργού –προσωπικά και όχι ως Κοινοβουλευτικός Εκπρόσωπος- για την πρόσληψη παραπάνω προσωπικού. 
      Θεωρώ ότι το προσωπικό στο δημόσιο τομέα υπερεπαρκεί και ότι δεν έχουμε ανάγκη από άλλες γραμματείς ή από άλλους κλητήρες. Έχουμε ανάγκη από ανθρώπους με γνώση, με επιστημοσύνη, οι οποίοι να αναλάβουν ανώτατες διοικητικές θέσεις και να προάγουμε την παραγωγικότητα του δημοσίου τομέα.
      Όμως, δεν μπορώ να καταλάβω πραγματικά τη νοηματική σύνδεση ανάμεσα στον ωρομίσθιο, ο οποίος θα έρθει να καλύψει μία συγκεκριμένη έκτακτη ανάγκη –για παράδειγμα, κατά τη διάρκεια μίας μεγάλης εκδήλωσης που φιλοξενεί η χώρα γιατί χρειάζεται να προβληθεί μία περιοχή, όπως συνέβη το Σαββατοκύριακο που η χώρα μας φιλοξενούσε τη Eurovision και χιλιάδες επισκεπτών κατέκλυσαν την Αθήνα και ενδεχομένως, χρειαζόταν να προβάλουμε περισσότερο την Αθήνα, ως τόπο προορισμού του Σαββατοκύριακου- ή μετά από μία φυσική καταστροφή ή αν, ο μη γένοιτο, κάτι άλλο συμβεί σε κάποια περιοχή της χώρας.
      Νομίζω ότι σε καμία περίπτωση αυτές οι πρόσκαιρες προσλήψεις δεν μπορούν να προκαλέσουν την οποιαδήποτε διαφθορά. Και αν περιμένουμε να βρούμε διαφθορά στις κοπελίτσες, που θα μοιράζουν ενδεχομένως ένα διαφημιστικό φυλλάδιο σ’ ένα αεροδρόμιο ή σε μία εκδήλωση, νομίζω ότι τότε κακώς την ψάχνετε εκεί πέρα.
      Όμως, αυτό δείχνει ότι συστηματικά στο ΠΑ.ΣΟ.Κ. έχετε μία μανία να ψάχνετε πίσω από όλα τα νομοσχέδια προσλήψεις «γαλάζιων παιδιών». Έχετε κάνει αυτή την ιστορία των «γαλάζιων παιδιών» κορωνίδα της αντιπολίτευσής σας. 	Μου θυμίζετε πάρα πολλές φορές το παιδάκι που έχει ένα παιχνίδι και παίζει και όταν έρθει ένα άλλο παιδάκι στην παιδική χαρά και του το πάρει, τρέχει στη μαμά του και φωνάζει.
      Τι είναι αυτή η ιστορία περί «γαλάζιων παιδιών»; Συνέχεια σε αυτά τα νομοσχέδια βρίσκετε την επιδρομή και την επέλαση των «γαλάζιων παιδιών» στο δημόσιο. Και δεν έχετε καταφέρει με όλους τους μηχανισμούς που διαθέτετε, με τις θέσεις που κατέχουν τα κομματικά σας στελέχη μέσα στο δημόσιο τομέα, να φέρετε έστω και μία περίπτωση παράνομης πρόσληψης στην επιφάνεια. Δεν έχετε καταφέρει να αποδείξετε έστω και σε μία περίπτωση, ότι «γαλάζια παιδιά» με την κομματική ταυτότητα μπαίνουν στο δημόσιο, όπως αντίθετα κάναμε εμείς σε πολλές περιπτώσεις στο παρελθόν. Ήταν κοινό κτήμα του ελληνικού λαού ο τρόπος με τον οποίο γινόντουσαν οι διορισμοί για ένα μακρύ χρονικό διάστημα στο παρελθόν. 
      Νομίζω ότι μ' αυτό το νομοσχέδιο που έφερε η Κυβέρνηση περί ιαματικού τουρισμού δίνει λύση και θέτει ένα πλαίσιο σύγχρονο για την αξιοποίηση των ιαματικών πηγών της χώρας, για τη λειτουργία και την ανάπτυξη ενός τουρισμού υγείας, ο οποίος αρχίζει και γίνεται τάση σε μία μερίδα τουριστών ανά τον κόσμο. Είναι σίγουρο ότι αυτό το νομοσχέδιο ήρθε καθυστερημένο όχι βέβαια από τη δική μας διακυβέρνηση, αλλά καθυστερημένα, διότι επί είκοσι χρόνια δεν αντιμετωπίσατε τον τουρισμό ως μια πλουτοπαραγωγική πηγή της χώρας. Εγώ δεν θα έλεγα ως βαριά βιομηχανία, γιατί η  βαριά βιομηχανία έχει άλλα χαρακτηριστικά. Αντίθετα, ο τουρισμός πρέπει να έχει ευελιξία, ποιότητα στην παροχή υπηρεσιών, χαμόγελο, διαφορετικότητα, θα πρέπει να έχει φιλοξενία, που δυστυχώς δεν είναι χαρακτηριστικά της βαριάς βιομηχανίας. Είναι τα χαρακτηριστικά της παροχής υπηρεσιών υψηλής ποιότητας. Και τα τελευταία χρόνια, όταν και οι κυβερνήσεις του ΠΑ.ΣΟ.Κ. έκαναν πράγματι μια σημαντική προσπάθεια, αυτή χάθηκε μέσα στη διοικητική διελκυστίνδα, που είχατε δημιουργήσει μέσα σε έναν κατακερματισμένο Ε.Ο.Τ. σε περιφερειακές διοικήσεις, σε ανυπαρξία Υπουργείου και σε συγκρούσεις πολιτικών προσώπων και πολιτικών προϊσταμένων. 
      Σήμερα έχουμε ένα Υπουργείο Τουρισμού, το οποίο χαράζει τις κατευθύνσεις, είναι η φωνή της τουριστικής οικονομίας μέσα στο Υπουργικό Συμβούλιο, δημιουργεί τις συνεργασίες και τις προϋποθέσεις, ώστε ο τουρισμός μας να πηγαίνει καλύτερα. Το ότι πηγαίνει καλύτερα αποδεικνύεται από τα στοιχεία των αφίξεων. Το ότι η χώρα μας προβάλλεται πολύ καλύτερα απ’ ό,τι προβαλλόταν στο παρελθόν αποτελεί κτήμα των Ελλήνων, οι οποίοι ταξιδεύουν, των ανθρώπων του τουρισμού, που βρίσκονται σε όλες τις εκθέσεις, αλλά και βεβαίως όλων των επισκεπτών, οι οποίοι έρχονται σε μία χώρα, που έχει μια αισθητική προβολή στον τόπο τους και μάλιστα καλαίσθητη, θα έλεγα. 
      Το ότι ο τουρισμός αναγεννάται φαίνεται από τις αιτήσεις και τις υπαγωγές στον Αναπτυξιακό Νόμο. Περίπου 2,5 δισεκατομμύρια ευρώ είναι το ύψος των επενδύσεων, που έχουν ζητήσει επιχορήγηση από τον Αναπτυξιακό Νόμο. Περίπου 860.000.000 ευρώ έχουν ήδη εγκριθεί και υπαχθεί στον αναπτυξιακό νόμο. Πρέπει να γίνουν ακόμη πολλά. Πρέπει να συνεχίσουμε να εργαζόμαστε προς το στόχο της επιμήκυνσης της τουριστικής περιόδου, της διεύρυνσης των τουριστικών υπηρεσιών και της διεύρυνσης των προορισμών. Γιατί δεν παύει η Κρήτη και τα νησιά μας να αποτελούν βασικούς προορισμούς, αλλά η Πελοπόννησος, η Ήπειρος και η Στερεά Ελλάδα και οι άλλες περιοχές μας έχουν πολλές χάρες, τις οποίες θα μπορούσαμε να αναπτύξουμε τουριστικά. 
      Νομίζω ότι η  καταψήφιση από την πλευρά της Αξιωματικής Αντιπολίτευσης του παρόντος νομοσχεδίου δεν εδράζεται στις αντιφάσεις, που ενδεχομένως σε επιμέρους θέματα σε προηγούμενες συζητήσεις στη Βουλή έχουν εκφράσει Βουλευτές της Νέας Δημοκρατίας. Η καταψήφιση οφείλεται στο ότι δεν θέλει να συναινέσει σε μια πρόταση που γεννήθηκε επί ΠΑ.ΣΟ.Κ.. Εδώ είναι το αντιφατικό. Αυτή η πρόταση νόμου γεννήθηκε επί ΠΑ.ΣΟ.Κ., επεξεργάστηκε από το ΠΑ.ΣΟ.Κ., όταν ήταν στην κυβέρνηση, αλλά δεν κατατέθηκε για να συζητηθεί. Ήρθε η καινούρια διακυβέρνηση και δημιούργησε έναν  καινούριο οργανισμό, ο οποίος την επεξεργάστηκε εκ νέου. 
      Έρχεται να λύσει προβλήματα, που κληρονόμησε από την προηγούμενη κυβέρνηση και σήμερα, αδυνατώντας να κοιτάξει κατάματα το παρελθόν του, το ΠΑ.ΣΟ.Κ. αρνείται την ψήφισή του. Δεν μπορώ να καταλάβω γιατί, κύριε Πρόεδρε. Δεν μπορώ να το καταλάβω, γιατί ακριβώς αυτό το νομοσχέδιο και ιδιαίτερα στο δεύτερο μέρος καλύπτει αδυναμίες, λύνει θέματα που θα έπρεπε προ καιρού να είχαν λυθεί, προ καιρού να είχαν αντιμετωπισθεί και βεβαίως να είχαν δώσει με την επίλυσή τους την οφειλόμενη ανάπτυξη και στήριξη στην τουριστική μας βιομηχανία.
      Κυρίες και κύριοι συνάδελφοι, νομίζω ότι με τη σειρά των νομοσχεδίων, που και το Υπουργείο Τουριστικής Ανάπτυξης αλλά και τα συναρμόδια Υπουργεία προωθούν, όπως συνέβη με τον καταδυτικό τουρισμό πριν από ένα χρόνο από το Υπουργείο Εμπορικής Ναυτιλίας, η Ελλάδα αποκτά μία πολυπλοκότητα στο τουριστικό της προϊόν. Νομίζω ότι στόχος όλων μας θα πρέπει να είναι να υπηρετήσουμε αυτήν την πολυπλοκότητα, αυτήν τη διαφορετικότητα, που θα πρέπει η χώρα να έχει και οι υπηρεσίες της, που θα πρέπει να παρέχουμε στους ξένους επισκέπτες. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Έχει ζητήσει το λόγο για μικρή παρέμβαση ο κ. Καστανίδης.
      Κύριε Καστανίδη, σας δίνω τρία λεπτά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ευχαριστώ, κύριε Πρόεδρε.
      Ζήτησα πάρα πολύ λίγο χρόνο. Εκφράζω με αυτόν τον τρόπο και τη συμπάθειά μου στον εκτελούντα σήμερα χρέη Κοινοβουλευτικού Εκπροσώπου συνάδελφο κ. Βαρβιτσιώτη.
      Η ορθή θέση την οποία εξέφρασε, ότι η διαφθορά είναι ένα οριζόντιο πολιτικό φαινόμενο και συνεπώς κτυπά και τις θύρες του κόμματός του, ελπίζω να μη σημαίνει ότι θα έχει την τύχη του κ. Πολύζου.
      Η δεύτερη παρατήρησή μου είναι ότι, όταν μιλούμε για μεγάλη εξουσία που μπορεί να έχει ως συνέπεια μεγάλη αυθαιρεσία η διαφθορά, δεν εννοούμε τις κοπελίτσες ή τα αγόρια που προσλαμβάνονται για να προσφέρουν τις υπηρεσίες τους, εννοούμε την πιθανότητα διαφθοράς ή αυθαιρεσίας γι’ αυτόν που κατέχει την ισχύ και την εξουσία και τη διαχειρίζεται με τρόπο μη ελεγχόμενο. 
      Τρίτον, επειδή αναφερθήκατε στα θέματα των «γαλάζιων παιδιών», αν και κανένας μας δεν αναφέρθηκε σ’ αυτή τη διατύπωση, θα ήθελα να σας υπενθυμίσω μόνο ένα παράδειγμα, το οποίο ανεδείχθη από τις επερωτήσεις και ερωτήσεις που έκανε το ΠΑ.ΣΟ.Κ. στη Βουλή, την πρόσληψη τεσσάρων φυλάκων στην Τράπεζα της Ελλάδος. Οι τέσσερις πρώτοι είχαν βαθμολογία από 19,3 μέχρι 19,7. Θα έπρεπε με το ν.2190 να έχουν προσληφθεί αυτοί. Παρ’ όλα αυτά, δεν προσελήφθησαν οι τέσσερις πρώτοι, προσελήφθησαν όμως τέσσερις άλλοι που είχαν χαμηλή βαθμολογία, αλλά πήραν στη συνέντευξη ολοστρόγγυλο είκοσι. Συνεπώς, μη θέτετε θέματα «γαλάζιων προσλήψεων», διότι τα παραδείγματα βοούν.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Προφανώς, όταν μιλάτε για διαφθορά οριζόντια, είναι το κοινωνικό σώμα …
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, νομίζω ότι κανένας δεν ελέγχει κανέναν πολίτη όταν πηγαίνει στην κάλπη και ψηφίζει ένα κόμμα εάν αυτός έχει ή δεν έχει βεβαρημένο ποινικό μητρώο, εάν αυτός είναι τίμιος ή όχι. Αυτό, όμως, το οποίο θα ήθελα να πω είναι ότι βεβαίως έχετε αναγάγει το θέμα των «γαλάζιων παιδιών» ως κορωνίδα της πολιτικής σας, Γιατί ακριβώς στα θέματα διαφάνειας και διαφθοράς φαίνεται ο τρόπος, με τον οποίο στηρίζει ο ελληνικός λαός την Κυβέρνηση του Κώστα Καραμανλή, την αποφασιστικότητα του Πρωθυπουργού να συγκρουστεί μαζί τους και φαίνεται πόσο υπολείπεστε. Και αν κοιτάξετε, χωρίς να είναι ο μπούσουλας, με τον οποίο θα έπρεπε να εξετάζουμε την πολιτική, τον τρόπο με τον οποίο οι πολίτες αντιμετωπίζουν αυτήν την αποφασιστικότητα του Πρωθυπουργού και της Κυβέρνησης, τότε ενδεχομένως θα πρέπει να πάρετε παραδείγματα και για τη δική σας πολιτική.
      Σε ό,τι αφορά βεβαίως τις προσλήψεις στην Τράπεζα της Ελλάδος, δεν νομίζω ότι κανένας με βαθμό απολυτηρίου 19,8 ή 19,7 θα ήθελε να είναι φύλακας στην Τράπεζα της Ελλάδος, όταν με τον ίδιο βαθμό θα μπορούσε να έχει μπει στη Νομική, στην Ιατρική, στο Πολυτεχνείο ή σε οποιαδήποτε σχολή ζητά υψηλό απολυτήριο.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βαρβιτσιώτη. 
      Επανερχόμαστε στον κατάλογο των ομιλητών. Το λόγο έχει ο κ. Χρύσης. 
      ΒΑΣΙΛΕΙΟΣ ΧΡΥΣΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, το νομοσχέδιο: «Ανάπτυξη ιαματικού τουρισμού και λοιπές διατάξεις» ασφαλώς συστηματοποιεί, καταγράφει και οργανώνει τις ιαματικές πηγές, τα ιαματικά αέρια και τους ιαματικούς πηλούς, που είχαν από αρχαιοτάτων χρόνων ευεργετική επίδραση και θεραπευτικές ιδιότητες σε ανθρώπινες παθήσεις. Αποτέλεσαν και αποτελούν σήμερα κίνητρο για πολλούς, για τουριστικούς και θεραπευτικούς λόγους. 
      Η έλλειψη θεσμικού πλαισίου, η έλλειψη υποδομών και οργάνωσης στις υφιστάμενες λουτροπόλεις ήταν εμφανής. Το νεοσυσταθέν Υπουργείο Τουριστικής Ανάπτυξης κατέγραψε όλα αυτά με ιδιαίτερη επιμέλεια και προχώρησε στη σύνταξη του υπό ψήφιση νομοσχεδίου, που αποβλέπει στην ανάπτυξη και προώθηση του ιαματικού τουρισμού στη χώρα μας για την προσέλκυση όχι μόνο ηλικιωμένων και πασχόντων, αλλά και υψηλής εισοδηματικής στάθμης τουριστών καθ’ όλη τη διάρκεια του έτους. 
      Κυρίες και κύριοι συνάδελφοι, αναμφίβολα ο τουρισμός αποτελεί έναν από τους πλέον παραγωγικούς κλάδους της οικονομίας μας, με απεριόριστες προοπτικές, λόγω φυσικού κάλλους και ιδανικών κλιματολογικών συνθηκών που επικρατούν στη χώρα μας. Ο νησιωτικός χώρος στηρίζεται σε αυτή την τουριστική ανάπτυξη. Ευελπιστεί και επενδύει κατ’ έτος στον τουριστικό τομέα. 
      Σήμερα δημιουργούνται υποδομές στα νησιά μας. Πρόσφατα εγκαινιάστηκε το αεροδρόμιο της Καλύμνου. Βρίσκονται σε καλό δρόμο οι μαρίνες στα νησιά Κάρπαθο, Σύμη και αλλού. Δημιουργήθηκε δεύτερο λιμάνι στον Άγιο Ανδρέα της Αστυπάλαιας. Όλα αυτά, όμως, θα πρέπει να συνδυαστούν με καλύτερο σχεδιασμό αεροπορικών και θαλάσσιων επικοινωνιών. Απ’ αυτά θα εξαρτηθεί η επιβίωση των νησιών και η συγκράτηση του πληθυσμού τους. 
      Κυρία Υπουργέ, η παραχώρηση των ιαματικών λουτρών της Καλλιθέας στη Ρόδο στον ομώνυμο δήμο, ανάδειξε τον αρχιτεκτονικό και φυσικό πλούτο και οπωσδήποτε θα αποδώσει καρπούς. 
      Η αξιοποίηση των γεωθερμικών ιδιοτήτων του ηφαιστείου της Νισύρου, της Σαντορίνης και πολλών άλλων τώρα αποτελούν πρόκριση με το παρόν νομοσχέδιο για προσέλκυση ιαματικού τουρισμού από το εξωτερικό, που θα αναζωογονήσουν όχι μόνο τους επισκέπτες από σωματική και ψυχική άποψη, αλλά και οικονομικά θα ανακουφίσουν τους κατοίκους των νησιών μας. 
      Κυρίες και κύριοι συνάδελφοι, με το παρόν νομοσχέδιο θεσμοθετείται η ίδρυση και η λειτουργία Εθνικού Μητρώου Ιαματικών Φυσικών Πόρων και τοιουτοτρόπως η οργάνωση και καταγραφή όλων των ιαματικών πόρων της χώρας μας. Αυτό γίνεται σύμφωνα με τις σύγχρονες επιστημονικές μεθόδους, που εξασφαλίζουν την υγεία του ανθρώπου από ενδεχόμενες επιβλαβείς επιπτώσεις που μπορεί να είχαν τα ευπαθή άτομα. 
      Επίσης, με το παρόν νομοσχέδιο αναβαθμίζεται η Επιτροπή Προστασίας Ιαματικών Φυσικών Πόρων με τη συμμετοχή σ’ αυτήν ειδικών επιστημόνων. Δια του παρόντος νομοσχεδίου δίδεται, επίσης, ιδιαίτερη μέριμνα και βαρύτητα για την προστασία των υφιστάμενων ιαματικών πόρων. Στο νομοσχέδιο προβλέπεται η δυνατότητα στον Ε.Ο.Τ. ή το ελληνικό δημόσιο να απαλλοτριώνει ιδιωτικά ακίνητα, προκειμένου να διασφαλιστεί η προστασία των ιαματικών πόρων. 
      Με το παρόν νομοσχέδιο η διαχείριση των ιαματικών φυσικών πόρων που δεν ανήκουν σε ιδιώτες ανατίθεται ασφαλώς στον Ε.Ο.Τ.. Όπου υπάρχει επάρκεια ιαματικών φυσικών πόρων υπάρχει δυνατότητα διάθεσης και διανομής αυτών των πόρων και σε άλλες εγκαταστάσεις. Αυτό εξυπηρετεί την ανάπτυξη του ανταγωνισμού και την αποφυγή φαινομένων μονοπωλιακής εκμετάλλευσης. 
      Κυρίες και κύριοι συνάδελφοι, η παραχώρηση της εκμετάλλευσης ιαματικών φυσικών πόρων του Ε.Ο.Τ. γίνεται με προκήρυξη στην οποία προβλέπονται επενδύσεις εκ μέρους του μελλοντικού αναδόχου για παροχή υπηρεσιών ιαματικού τουρισμού με αντάλλαγμα. Αυτό, πέραν της γενικότερης αξιοποίησης της περιοχής, προσδίδει και οικονομικό όφελος στο δημόσιο. 
      Με αυτές τις γενικές αναφορές η υπερψήφιση του νομοσχεδίου επί της αρχής είναι επιβεβλημένη για λόγους γενικότερου συμφέροντος και λόγους αξιοποίησης των ιαματικών πόρων της χώρας μας. Αυτό θα λειτουργήσει προσθετικά στην ολοένα και συνεχώς αυξανόμενη τουριστική ανάπτυξη της χώρας από τη μέρα ανάληψης της νέας διακυβέρνησης. Με τη σοφή πρόνοια που είχε ο Πρωθυπουργός Κώστας Καραμανλής να δημιουργήσει αυτό το Υπουργείο, νομίζω ότι ανοίγει νέες προοπτικές για τη χώρα μας.
      Προσωπικά αισθάνομαι ιδιαίτερη συγκίνηση, καθώς στο άρθρο 47 του νομοσχεδίου γίνεται ιδιαίτερη αναφορά και ρύθμιση στο ιδιοκτησιακό καθεστώς του Γκολφ Αφάντου που είναι η γενέτειρά μου. Γι’ αυτήν την έκταση των χιλίων οκτακοσίων τριάντα στρεμμάτων που καρτερικά περίμενε την αξιοποίησή της εδώ και τριάντα και πλέον χρόνια, θα αγορεύσω επί των άρθρων, καταθέτοντας τις ελπίδες και τις προσδοκίες του Ροδιακού λαού για ποιότητα, αναβάθμιση και επιμήκυνση της τουριστικής περιόδου μέσω του γκολφ.
      Το πρώτο και σημαντικό βήμα γίνεται βέβαια με το παρόν νομοσχέδιο. Η αξιοποίησή του όμως, σύμφωνα με τα διεθνή δεδομένα, πρέπει να συνδυάζεται και με τις τουριστικές κατοικίες. Το επόμενο βήμα θα γίνει με νομοθετική ρύθμιση με συντελεστή δόμησης από το Υ.ΠΕ.ΧΩ.Δ.Ε., ούτως ώστε να προχωρήσουμε 
-μέσω προκήρυξης διεθνούς διαγωνισμού- στην ανάδειξη επενδυτού με ελκυστικές επενδυτικές προϋποθέσεις. 
      Περιορίζομαι σήμερα στην ψήφιση επί της αρχής του νομοσχεδίου και κατά τη συζήτηση επί των άρθρων θα αναφερθώ διεξοδικότερα στο Γκολφ Αφάντου. Το άρθρο 47 του παρόντος νομοσχεδίου αναμφίβολα ανοίγει νέες ελπιδοφόρες προοπτικές για την αξιοποίησή του. 
      Κυρία Υπουργέ, ο λαός του Δήμου Αφάντου και της Ρόδου γενικότερα θα αναγνωρίσει την προσφορά σας στην αξιοποίηση αυτής της έκτασης των χιλίων οκτακοσίων τριάντα στρεμμάτων δίπλα από μία πεντακάθαρη θάλασσα στην ανατολική πλευρά της Ρόδου. Γι’ αυτό, με τις συντονισμένες κυβερνητικές πρωτοβουλίες, με τη συμπαράσταση όλων μας, θα δώσουμε ένα νέο όραμα και μια νέα προοπτική στον τουρισμό της Ρόδου και της χώρας μας γενικότερα. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Χρύση. 
      Ο κ. Πλακιωτάκης έχει το λόγο.
      ΙΩΑΝΝΗΣ ΠΛΑΚΙΩΤΑΚΗΣ: Ευχαριστώ, κύριε Πρόεδρε.
      Κυρία και κύριοι συνάδελφοι, με το παρόν νομοσχέδιο δημιουργείται επιτέλους το νομοθετικό πλαίσιο που θα διέπει τη λειτουργία των ιαματικών πηγών και των συναφών με αυτές δραστηριότητες, ενώ ταυτόχρονα δίνεται η δυνατότητα αξιοποίησης του μοναδικού αυτού φυσικού πλούτου που διαθέτει η χώρα μας. Το σχέδιο νόμου που καλούμαστε να ψηφίσουμε δίνει αυτή τη δυνατότητα και καλό θα ήταν, ειδικά σε περιπτώσεις που αφορούν άμεσα την ανάπτυξη, να αφήνουμε κατά μέρος τις κομματικές αντιπαραθέσεις και να αναζητούμε κοινό τόπο. 
      Στο νομοσχέδιο προβλέπεται ότι όλες οι εγκαταστάσεις του ιαματικού τουρισμού θα λειτουργούν κατόπιν αδείας του Ε.Ο.Τ.. Αυτό σημαίνει ότι διασφαλίζεται με αυτό τον τρόπο η υψηλή ποιότητα παροχής υπηρεσιών ιαματικού τουρισμού. 
      Το γεγονός και μόνο ότι η Κυβέρνηση της Νέας Δημοκρατίας μέσα σε δύο χρόνια κατάφερε, όχι μόνο να ιδρύσει το Υπουργείο Τουριστικής Ανάπτυξης, αλλά και να δημιουργήσει το νομοθετικό πλαίσιο λειτουργίας και ανάπτυξης σύγχρονων εναλλακτικών μορφών τουρισμού, όπως είναι ο ιαματικός τουρισμός –και αργότερα θα έχουμε την ευκαιρία να συζητήσουμε στη Βουλή το νομοσχέδιο για τον αγροτουρισμό- δείχνει το ενδιαφέρον που έχουμε για ενίσχυση του τουρισμού, τον οποίο θεωρούμε βασικό μοχλό οικονομικής ανάπτυξης.
      Είναι γεγονός ότι στις μέρες μας οι φορείς της αγοράς, οι φορείς του τουρισμού έχουν ένα κοινό σημείο αναφοράς και αυτό είναι το Υπουργείο Τουριστικής Ανάπτυξης. Στόχος μας δεν είναι μόνο η προσέλκυση επενδύσεων για τουριστικές εγκαταστάσεις, αλλά επίσης το ότι θα μπορούν να προσφέρουν ολοκληρωμένες υπηρεσίες ιαματικού τουρισμού και αναζωογόνησης με ειδικευμένες υπηρεσίες φυσικής αποκατάστασης.
      Παράλληλα όμως, με το παρόν νομοσχέδιο επιλύονται χρόνια προβλήματα που απασχολούσαν το χώρο του τουρισμού και ειδικότερα τις τουριστικές επιχειρήσεις, που άμεσα εμπλέκονται. Παραδείγματος χάριν, μειώνεται η αρτιότητα για τη δημιουργία ή επέκταση νέων ξενοδοχειακών μονάδων, από είκοσι στρέμματα σε δέκα στρέμματα, ικανοποιώντας με αυτό τον τρόπο ένα πάγιο αίτημα των φορέων του νομού μου, του Νομού Λασιθίου.
      Η πρακτική έδειξε ότι με θεσμικές παρεμβάσεις στην ουσία αποθαρρύνουμε την επιχειρηματικότητα και είναι φρόνιμο να αφήνουμε την αγορά να λειτουργήσει ελεύθερα και τους επιχειρηματίες να επιλέξουν το είδος της επένδυσης. 
      Επίσης ικανοποιείται και ένα άλλο πάγιο αίτημα των φορέων της αγοράς για αλλαγή χρήσης των ξενοδοχείων εντός σχεδίου. Επίσης με το άρθρο 50, που αφορά στη διαφήμιση, στην ουσία προσπαθούμε να ευθυγραμμιστούμε στο κεντρικό μήνυμα της χώρας,  στο τι θέλουμε επιτέλους να εκπέμψουμε και βέβαια, εκμεταλλευόμενοι τα συγκριτικά πλεονεκτήματα της χώρας μας, πώς θα πάμε μπροστά. Από φέτος η χώρα μας και το Υπουργείο Τουριστικής Ανάπτυξης, μετά από διεθνή διαγωνισμό έχει επιτέλους στρατηγικό σύμβουλο. Η στρατηγική μας θα πρέπει φυσικά να στοχεύει σε συγκεκριμένες αγορές και με διαφορετικές στρατηγικές προσεγγίσεις σε κάθε χώρα.
      Με το άρθρο 42 δίνεται η δυνατότητα για πρόσβαση από τις Ανώτερες Τουριστικές Σχολές στην Ανώτατη Εκπαίδευση. Βεβαίως φέτος αντιμετωπίσαμε ένα ειδικότερο πρόβλημα με τον λιγοστό αριθμό επιτυχόντων. Είναι ένα ζητούμενο που πιστεύω ότι η πολιτική ηγεσία, σε συνεργασία με το Υπουργείο Παιδείας, θα πρέπει να εξετάσει, όπως θα πρέπει να επανεξετάσει ίσως και τον τρόπο εισαγωγής στις τουριστικές σχολές, με πιθανή αλλαγή του κύκλου σπουδών και με τη δημιουργία μόνιμων κτηριακών εγκαταστάσεων. Για παράδειγμα, η Τουριστική Σχολή στον Άγιο Νικόλαο δεν διαθέτει μόνιμη στέγη. Επίσης, με ενίσχυση σε διδακτικό προσωπικό, αλλά κυρίως με ενίσχυση της συνείδησης και ενημέρωση του κόσμου. Δεν μπορεί, για παράδειγμα, να λέμε ότι ο τουρισμός αποτελεί την προμετωπίδα της οικονομικής ανάπτυξη της χώρας και από την άλλη να μην επενδύουμε στην αναβάθμιση των Τουριστικών Σχολών και οι Τουριστικές Σχολές να μην προσελκύουν επιτυχόντες μαθητές. Γι’ αυτό εκτιμώ ότι στόχος θα πρέπει να είναι η ανώτατη τουριστική εκπαίδευση, με ειδικευμένο προσωπικό υψηλού επιπέδου. 
      Σίγουρα το παρόν νομοσχέδιο δεν επιλύει όλα τα προβλήματα στο χώρο του τουρισμού, όμως έχουμε την αίσθηση ότι επιλύονται χρόνιες εκκρεμότητες στο χώρο, ενώ δημιουργείται επιτέλους το θεσμικό πλαίσιο που θα διέπει τη λειτουργία των ιαματικών πηγών.
      Ανάπτυξη του τουρισμού δεν μπορεί φυσικά να γίνει χωρίς την ολοκλήρωση των μεγάλων έργων υποδομής, ιδιαίτερα στην Περιφέρεια. Εδώ θέλω ιδιαίτερα να αναφερθώ στην ολοκλήρωση του αεροδρομίου Ηρακλείου στο Καστέλι και στην ολοκλήρωση, επιτέλους, του βόρειου οδικού άξονα Κρήτης. 
      Εν κατακλείδι, με το παρόν νομοσχέδιο, συνεπικουρούμενο φυσικά με τις κυβερνητικές πρωτοβουλίες του επενδυτικού νόμου -όπου οφείλουμε να σημειώσουμε ότι για πρώτη φορά οι νέες κλίνες των πέντε αστέρων ξενοδοχείων επιδοτούνται- δίνονται σημαντικά αναπτυξιακά κίνητρα για την ανάπτυξη των ορεινών όγκων, για περιοχές πάνω από οκτακόσια μέτρα, που φανερώνουν την ξεκάθαρη πολιτική βούληση της σημερινής Κυβέρνησης για την ανάπτυξη του σημαντικότερου κλάδου της ελληνικής οικονομίας. 
      Για όλους αυτούς τους λόγους υπερψηφίζω το παρόν νομοσχέδιο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Πλακιωτάκη. 
      Κυρίες και κύριοι συνάδελφοι, όπως έχουμε προσυμφωνήσει, στις 14.15’ θα λήξει η συνεδρίαση, διότι έχει ανειλημμένη υποχρέωση η Υπουργός. Συνεπώς, θα δώσω τον λόγο στους δύο επόμενους συναδέλφους, τον κ. Καράογλου και τον κ. Λιάσκο, και μετά θα διακόψουμε. 
      Το λόγο έχει πρώτα ο κ. Καράογλου.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, παρακαλώ το λόγο.
       ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, θέλω να ξεκαθαρίσει η κυρία Υπουργός εδώ ότι την Τρίτη το απόγευμα θα συζητήσουμε…
       ΠΡΟΕΔΡΕΥΩΝ (Σωτήρης Χατζηγάκης): Η συνεδρίαση θα πάει μάλλον την Τετάρτη, αλλά θα το ξέρετε αύριο αυτό. 
      ΠΑΝΑΓΙΩΤΗΣ ΣΓΟΥΡΙΔΗΣ: Την Τετάρτη θα πάει η συνεδρίαση;
       ΠΡΟΕΔΡΕΥΩΝ (Σωτήρης Χατζηγάκης): Κατά πάσα πιθανότητα θα πάει την Τετάρτη.
      ΠΑΝΑΓΙΩΤΗΣ ΣΓΟΥΡΙΔΗΣ: Θα συζητήσουμε όμως τη συνέχεια της αρχής, αφού ψηφίσουμε σήμερα, και στη συνέχεια θα συζητήσουμε την πρώτη ενότητα των άρθρων. 
      Η δεύτερη ενότητα των άρθρων, οι λοιπές διατάξεις πρέπει να πάνε σε άλλη συνεδρίαση μαζί με τις τροπολογίες.
      ΠΡΟΕΔΡΕΥΩΝ (Σωτήρης Χατζηγάκης):  Έτσι, γίνεται αλλά….
      ΠΑΝΑΓΙΩΤΗΣ ΣΓΟΥΡΙΔΗΣ: Ναι, αλλά θα ήθελα η κυρία Υπουργός να το ξεκαθαρίσει.
      ΠΡΟΕΔΡΕΥΩΝ (Σωτήρης Χατζηγάκης): Θα τα συμφωνήσουμε. Αυτή τη στιγμή δεν μπορούμε να κάνουμε τίποτε. Θα λήξει η συνεδρίαση και την Τετάρτη…
      ΠΑΝΑΓΙΩΤΗΣ ΣΓΟΥΡΙΔΗΣ: Δηλαδή, οι τρεις συνεδριάσεις είναι απαραίτητες για το νομοσχέδιο.
      ΠΡΟΕΔΡΕΥΩΝ (Σωτήρης Χατζηγάκης):  Σύμφωνοι, θα το δούμε. Έχουμε μόνιμη πρακτική στο θέμα των δύο ή τριών συνεδριάσεων. Ανάλογα με το πώς θα πάει η διαδικασία θα αποφασίσουμε. Δεν θα εμποδιστεί κάποιος Βουλευτής να εκφράσει σωστά την άποψή του.
      ΠΑΝΑΓΙΩΤΗΣ ΣΓΟΥΡΙΔΗΣ:  Μένω σ’ αυτό το οποίο διαβεβαιώνετε κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Διαβεβαιώνω το αυτονόητο, αυτό το οποίο γίνεται συνήθως. Δεν διαβεβαιώνω τίποτε παραπάνω. 
      Ορίστε, κύριε Καράογλου, έχετε το  λόγο.
       ΘΕΟΔΩΡΟΣ ΚΑΡΑΟΓΛΟΥ:  Έχει περάσει ήδη ένα λεπτό κύριε Πρόεδρε, αλλά υπολογίζω ότι θα είστε γενναιόδωρος στο τέλος. Σας ευχαριστώ εκ των προτέρων.
      Αδιαμφισβήτητα ο ρόλος που μπορεί να διαδραματίσει ο τουρισμός στην ανάπτυξη μιας χώρας αλλά και στην προβολή της είναι ζωτικής σημασίας. Ένα από τα πιο ισχυρά χαρτιά που έχει η Ελλάδα στη διάθεσή της για τη στήριξη και την ανάπτυξη του τουρισμού, της εθνικής της οικονομίας αλλά και γενικότερα για την προβολή της στο εξωτερικό είναι και η στήριξη και η προβολή όχι μόνο των κλασικών μορφών τουρισμού αλλά η επένδυση και η ανάπτυξη και σε άλλες εναλλακτικές μορφές τουρισμού όπως για παράδειγμα ο τουρισμός υγείας, ο ιαματικός, ο θρησκευτικός, ο πολιτιστικός, ο αθλητικός αλλά και άλλες μορφές. 
      Ο φυσικός και ο γεωλογικός πλούτος της χώρας μας προσφέρει μία μοναδική ευκαιρία ανάπτυξης και προβολής της Ελλάδος μέσω του τουρισμού σε ένα ευρύτερο φάσμα που δεν περιορίζεται μόνο κατά τους θερινούς μήνες αλλά εκμεταλλεύεται καθ’ όλη τη διάρκεια του έτους τις υπάρχουσες δυνατότητες. 
      Ειδικότερα τα δυόμισι τελευταία χρόνια ο ελληνικός λαός έδωσε τις τύχες της διακυβέρνησης της χώρας στον Κώστα Καραμανλή και μια συγκροτημένη, μια επεξεργασμένη τουριστική πολιτική άρχισε να ξεδιπλώνεται. Η άμεση δημιουργία και η λειτουργία του Υπουργείου Τουριστικής Ανάπτυξης, η οργανωμένη, η μεθοδική τουριστική προβολή της χώρας σε συγκεκριμένες αγορές και χώρες είναι πολύ σημαντικές στοχευμένες τουριστικές καμπάνιες. Ήδη αποδίδουν καρπούς προς όφελος του ελληνικού τουρισμού, της εθνικής οικονομίας, των Ελλήνων πολιτών. Ήδη μέσα στο 2005 είχαμε μία αύξηση της τάξης του 8% περίπου σε σχέση με το 2004 ενώ ήδη το πρώτο οκτάμηνο του 2006 η αύξηση του τουρισμού ξεπερνάει το 10% αποδεικνύοντας ότι τα βήματα που καθημερινά γίνονται στον τομέα αυτό μπορούν πραγματικά να αποδώσουν πολύ σημαντικούς καρπούς. 
      Ο ιαματικός τουρισμός, ο τουρισμός υγείας προβάλλεται και αναπτύσσεται συνεχώς σε όλη την Ευρώπη. Η Ελβετία, η Γαλλία, το Βέλγιο αλλά και χώρες της Ανατολικής Ευρώπης όπως η Τσεχία και η Ουγγαρία έχουν δημιουργήσει μία ολόκληρη φιλοσοφία γύρω από την εναλλακτική αυτή μορφή τουρισμού, λειτουργώντας εξειδικευμένα Κέντρα Ιαματικού Τουρισμού Υγείας και προσφέροντας επιπρόσθετες υπηρεσίες θαλασσοθεραπείας, κινησιοθεραπείας, υδροθεραπείας. Στη χώρα μας οι καταγεγραμμένες πηγές θερμομεταλλικών νερών σύμφωνα με τα στοιχεία του Ινστιτούτου Γεωλογικών και Μεταλλευτικών Ερευνών ξεπερνούν τις οκτακόσιες εκ των οποίων περισσότερες από επτακόσιες είναι, εν δυνάμει, αξιοποιήσιμες ενώ αυτές που έχουν αξιοποιηθεί είναι περίπου οι μισές, δηλαδή περίπου τριακόσιες πενήντα. Ενδεικτικά αναφέρω πως στην περιοχή της Μακεδονίας οι ιαματικές πηγές είναι εκατόν δεκαπέντε.
      Παρ’ όλα αυτά, παρά το πλούσιο φυσικό περιβάλλον η Ελλάδα, δυστυχώς, δεν κατέχει τη θέση που θα της άξιζε δεδομένου του γεωλογικού υπεδάφους και του πλούτου της χώρας μας σε ιαματικούς φυσικούς πόρους, γεγονός που οφείλεται τόσο στην έλλειψη συντονισμένης πολιτικής προώθησης και διαφήμισης των ιαματικών κέντρων όσο και στην κατάσταση των εγκαταστάσεων των κέντρων αυτών. Τα τελευταία χρόνια ωστόσο, παρατηρείται όλο και πιο έντονο το ενδιαφέρον του κόσμου για τέτοιου είδους υπηρεσίες και μορφές τουρισμού, για φυσικούς και παραδοσιακούς τρόπους πρόληψης και θεραπείας προβλημάτων υγείας. 
      Οι σύγχρονοι ρυθμοί ζωής στις μεγαλουπόλεις, το άγχος, η ατμοσφαιρική ρύπανση έχουν συμβάλει σημαντικά ώστε όλο και περισσότερος κόσμος να ενδιαφέρεται για τα Κέντρα Ιαματικών Πηγών, ένα συνδυασμό δηλαδή φυσικών θεραπειών και περιποίησης που προσφέρονται σε Κέντρα Ιαματικού Τουρισμού σε ειδυλλιακές εγκαταστάσεις. Πρότυπο παράδειγμα εκμετάλλευσης ιαματικών πηγών και ανάπτυξης της τουριστικής κίνησης αποτελεί η Αιδηψός στην Εύβοια. Το μοντέλο εκμετάλλευσης των ιαματικών πηγών της Αιδηψού στην Εύβοια και ανάπτυξης της ευρύτερης περιοχής με σύγχρονες ξενοδοχειακές εγκαταστάσεις αποτελεί πόλο έλξης χιλιάδων επισκεπτών.
Το όνομα της Αιδηψού σήμερα είναι ταυτόσημο με τις ιαματικές πηγές και σημείο αναφοράς της οικονομικής ανάπτυξης της Εύβοιας. 
     Στη βόρεια Ελλάδα και συγκεκριμένα στο Νομό Θεσσαλονίκης έχουμε δύο λουτροπόλεις: 
     Είναι τα Λουτρά του Λαγκαδά, ένας σύγχρονος χώρος ποικίλων εγκαταστάσεων και προσφοράς διαφόρων υπηρεσιών, όπου πέρα από τις ιαματικές πηγές λειτουργεί και συνεδριακός χώρος που χρησιμοποιείται για συνέδρια, αλλά και για άλλες κοινωνικές εκδηλώσεις προσελκύοντας πλήθος από την ευρύτερη περιοχή, χωρίς βέβαια αυτό να σημαίνει ότι δεν υπάρχουν κενά ακόμη και πολλά περιθώρια βελτίωσης της υφιστάμενης κατάστασης.
     Παράλληλα, τα Λουτρά της Νέας Απολλωνίας με άριστη ποιότητα ιαματικών πηγών εξακολουθούν να περιμένουν τη λειτουργία της σύγχρονης λουτρόπολης, ενός εντυπωσιακού συγκροτήματος, μιας επένδυσης 7.500.000.000 δραχμών περίπου, που εδώ και δέκα χρόνια έχει ολοκληρωθεί η κατασκευή του –από το 1997 έχει τελειώσει- αλλά δυστυχώς, ακόμη δεν λειτούργησε λόγω μιας σειράς νομικών και διαδικαστικών προβλημάτων.
     Πληροφορήθηκα βέβαια ότι είναι στο τελικό στάδιο η διαδικασία για τη λειτουργία της σύγχρονης αυτής λουτρόπολης, αλλά ιδιαιτέρως και θερμά σας παρακαλώ, κυρία Υπουργέ, ρίξτε μια ιδιαίτερη ματιά στο συγκεκριμένο πρόβλημα. 
     Και φυσικά όταν αναφερόμαστε στον ιαματικό τουρισμό, μιλάμε για τουρισμό υψηλού επιπέδου και σε καμία περίπτωση δεν θα πρέπει να περιορίζουμε το ενδιαφερόμενο target group σε άτομα μεγάλης ηλικίας ή άτομα που αντιμετωπίζουν προβλήματα υγείας. 
     Αντίθετα, τα κέντρα αυτά απευθύνονται σε άτομα όλων των ηλικιών, σε ανθρώπους νέους, δραστήριους, που επιλέγουν να περάσουν τις διακοπές τους σε ένα θέρετρο που μπορεί να συνδυάσει τη σωματική ξεκούραση και με την πνευματική αναζωογόνηση, τη διασκέδαση και τα αθλήματα.
     Καθώς ο μέσος όρος παραμονής των επισκεπτών σε τέτοιου είδους θέρετρα κυμαίνεται περίπου στις δεκαπέντε έως είκοσι μέρες, ώστε να φανούν τα αποτελέσματα της θεραπείας, απαιτείται η ανάπτυξη του περιβάλλοντος χώρου με πράσινο, πάρκα, πισίνες, αθλητικές εγκαταστάσεις, κέντρα αποκατάστασης αθλητών, χώρους πολιτιστικών εκδηλώσεων, ενώ παράλληλα ενισχύεται η τουριστική κίνηση και στην ευρύτερη περιοχή και η τοπική οικονομία.
     Η παρούσα έλλειψη, ωστόσο, επενδυτικού ενδιαφέροντος και ανάπτυξης του κλάδου ιαματικού τουρισμού στην Ελλάδα οφείλεται και στη μέχρι σήμερα ύπαρξη μονοπωλιακού καθεστώτος εκμετάλλευσης των πηγών από τον Ε.Ο.Τ.. Με το παρόν νομοσχέδιο αναθεωρείται το συγκεκριμένο κομμάτι και δίνεται πλέον η δυνατότητα από τον Ε.Ο.Τ. να παραχωρήσει την εκμετάλλευση των πηγών και των ιαματικών κέντρων και σε ιδιώτες μέσω δημόσιων διαγωνισμών.
     Πέρα όμως από το επενδυτικό αυτό άνοιγμα, απαραίτητη είναι και η δημιουργία μιας επικοινωνιακής πολιτικής τόσο σε εθνικό όσο και σε διεθνές επίπεδο. Όπως κάθε προϊόν για την εδραίωσή του στην αγορά, την αναγνώριση και την αποδοχή του από το κοινό χρειάζεται σωστή και συστηματική προβολή, έτσι και για τον ιαματικό τουρισμό πρέπει να διενεργηθούν οι κατάλληλες έρευνες αγοράς, προκειμένου να προβληθεί και να προωθηθεί σωστά και αποτελεσματικά.
     Η Ελλάδα σε σχέση με άλλες χώρες του εξωτερικού έχει και το πλεονέκτημα ότι οι περισσότερες ιαματικές πηγές συνδυάζουν θάλασσα, βουνό και θερμό κλίμα, γεγονός που σημαίνει ότι μια τέτοια μορφή εναλλακτικού τουρισμού μπορεί κάλλιστα να συνδυαστεί με τις υπόλοιπες κλασικές μορφές τουρισμού.
     Κατ’ επέκταση, οι τουριστικοί πράκτορες μπορούν σε συνεργασία με τον Ε.Ο.Τ. να δημιουργήσουν ειδικά πακέτα διακοπών και προσφορές ανάλογα με τις διάφορες εποχές του χρόνου και να ενισχύσουν την τουριστική κίνηση σε όλη τη διάρκεια του χρόνου, αλλά και να κάνουν την πρόσβαση και διαμονή σε Κέντρα Ιαματικού Τουρισμού πιο δελεαστική και πιο εύκολη.
     Η αξιοποίηση και η ανάπτυξη των ιαματικών πηγών στη χώρα μας θα προσελκύσει επενδυτικό ενδιαφέρον και θα λειτουργήσει προς όφελος της τοπικής και κατ’ επέκταση της εθνικής οικονομίας. Σε τοπικό επίπεδο θα δημιουργηθούν νέες θέσεις εργασίας τόσο κατά τη διάρκεια κατασκευής των απαιτούμενων υποδομών όσο και κατά τη στελέχωση και λειτουργία των κέντρων. 
     Η διεύρυνση της τουριστικής περιόδου στις περιοχές που λειτουργούν Κέντρα Ιαματικού Τουρισμού θα συμβάλει στην αύξηση της ζήτησης τόσο αγαθών όσο και υπηρεσιών. Επιπλέον, θα συμβάλει στην εισροή συναλλάγματος στις περιπτώσεις όπου παρατηρείται τουρισμός από χώρες του εξωτερικού. 
     Κλείνοντας, το παρόν νομοσχέδιο θέτει νέες βάσεις για τη στήριξη και τον εκσυγχρονισμό του ιαματικού τουρισμού στη χώρα μας, για τη δημιουργία και ανάπτυξη σύγχρονων και ανταγωνιστικών σε διεθνές επίπεδο κέντρων με υψηλή ποιότητα παροχής υπηρεσιών, με ευθύνη λειτουργίας είτε των Ο.Τ.Α., όπου βρίσκονται οι ιαματικές πηγές –αν φυσικά αυτοί επιθυμούν και έχουν τη δυνατότητα ανάπτυξης και συστηματικής αξιοποίησης του φυσικού τους αυτού πλούτου- είτε των ιδιωτών, εννοείται φυσικά και εξυπακούεται μετά από προκήρυξη δημοσίου διαγωνισμού. 
     Κυρία Υπουργέ, θεωρώ ότι κάνατε μια πάρα πολύ καλή δουλειά με το παρόν νομοσχέδιο. Εκτιμώ ότι θα συμβάλει θετικά στην ανάπτυξη του ιαματικού τουρισμού και γενικότερα στην ανάπτυξη του τουρισμού μας και γι’ αυτό υπερψηφίζω το συγκεκριμένο νομοσχέδιο.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Καράογλου. 
      Κυρίες και κύριοι συνάδελφοι, οι Υπουργοί Δικαιοσύνης και Οικονομίας και Οικονομικών κατέθεσαν σχέδιο νόμου: «Τροποποίηση του Κώδικα Οργανισμού Δικαστηρίων και Κατάστασης Δικαστικών Λειτουργών που κυρώθηκε με το ν. 1756/1988 (ΦΕΚ Α΄ 35) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις». 
      Παραπέμπεται στην αρμόδια Διαρκή Επιτροπή. 
      Ο κ. Λιάσκος έχει το λόγο για να κλείσουμε τη συνεδρίασή μας. 
      ΑΝΑΣΤΑΣΙΟΣ ΛΙΑΣΚΟΣ: Κύριε Πρόεδρε, κυρίες και κύριοι συνάδελφοι, είναι γεγονός -το αντιλαμβανόμεθα όλοι, το ξέρουμε όλοι- ότι ο τουρισμός είναι ο πιο δυναμικός κλάδος της ελληνικής οικονομίας. Είναι, όμως, συνάμα ένας κλάδος δυναμικός και ευπαθής, ο οποίος έχει αλυσιδωτές επιδράσεις στο σύνολο των δραστηριοτήτων αυτής της χώρας. Και ενώ έχουμε το προνόμιο -λόγω του δώρου που μας έκανε ο Θεός να είμαστε Έλληνες- να μπορούμε να αναπτύξουμε τον τουρισμό μας. Εμείς, όμως, για πολλές δεκαετίες τον αφήνουμε να πηγαίνει με αυτόματο πιλότο, τον αφήνουμε πραγματικά να σύρεται και να οδηγείται από τις πρωτοβουλίες μόνο των ιδιωτών ή των φορέων που δραστηριοποιούνται στον τουρισμό. 
      Η νέα Κυβέρνηση, ο Πρωθυπουργός Κώστας Καραμανλής, κάνοντας το αυτονόητο, αυτό που έπρεπε να έχουν κάνει χρόνια οι προηγούμενες κυβερνήσεις, ίδρυσε το Υπουργείο Τουριστικής Ανάπτυξης, το οποίο απεδείχθη εκ των πραγμάτων ότι μέσα σε ένα πολύ σύντομο χρονικό διάστημα ανέστρεψε την πτωτική πορεία του τουριστικού μας προϊόντος. Και τη δεύτερη χρονιά -που ουσιαστικά έχουμε τα αποτελέσματα που περιέγραψε η κυρία Υπουργός- βλέπουν πλέον όλοι ότι κάνει άλμα ο ελληνικός τουρισμός, δημιουργεί όλες εκείνες τις προϋποθέσεις και τις συνθήκες για να αποτελέσει η πατρίδα μας έναν προορισμό, αυτόν που πραγματικά δικαιούται, αυτόν που της ανήκει. 
      Από κει και πέρα, θα ήθελα να πω ότι με θλίψη άκουσα πράγματα, τα οποία όχι μόνο δεν συνάδουν με την πραγματικότητα, αλλά δεν θα έπρεπε και να λέγονται απ’ αυτούς που δημιούργησαν το πρόβλημα. Αυτοί που δημιούργησαν το πρόβλημα, αυτοί που καταδίκασαν τον ελληνικό τουρισμό, εκείνοι οι οποίοι δεν έδωσαν καμία σημασία στην ανάπτυξή του, δεν δικαιούνται να ομιλούν, διότι τα ίδια τα γεγονότα τους διέψευσαν, οι ίδιο οι τουριστικοί φορείς δείχνουν την ικανοποίησή τους, όταν άλλες εποχές κραύγαζαν και έκλαιγαν. 
      Και θα πω εδώ ότι είναι γνωστό σε όλους –όλοι στην Ιερουσαλήμ παροικούμε- ότι υπήρχε κατά το παρελθόν επί κυβερνήσεων ΠΑ.ΣΟ.Κ. καθολικό έλλειμμα στρατηγικής, στόχων και σχεδιασμού για τον τουρισμό. Και είναι λυπηρό, άνθρωποι οι οποίοι χρημάτισαν σε υπεύθυνες κυβερνητικές θέσεις, που αν θέλετε, είχαν ως παρακλάδι και τον τουρισμό –αναφέρομαι σε συναδέλφους που μίλησαν προηγούμενα- να λένε σ’ αυτήν την Αίθουσα «παραδώσαμε σχέδια». 
      Κυρία Υπουργέ, λένε ότι μας παρέδωσαν σχέδια. Κυβερνούσαν ατέλειωτα χρόνια και παρέδωσαν σχέδια και οράματα. Μόνο που, ξέρετε, με τα πολλά χρόνια ξέφτισαν τα οράματα, αλλοιώθηκαν και βέβαια ο ελληνικός λαός δεν τα θυμάται πλέον. 
      Αυτή η Κυβέρνηση και αυτό το Υπουργείο απέδειξε ότι παραδίδει έργο, γιατί είναι ένα Υπουργείο το οποίο συγκροτήθηκε ακριβώς για να αναπτύξει αυτό το δυναμικό προϊόν που εσείς είχατε εγκαταλείψει. Οργάνωσε το άναρχο τουριστικό τοπίο που υπήρχε, έκανε πλέον έγκαιρα, οργανωμένα και με γενναία κονδύλια την προβολή, αναβάθμισε αισθητικά την εικόνα της πατρίδας μας -ξέρετε τις συμμετοχές, τις βραβεύσεις, η Ελλάδα ήταν τιμώμενη χώρα σε πάρα πολλές εκθέσεις- τόνωσε τον εσωτερικό τουρισμό με προγράμματα, με την αναδιάρθρωση των περιφερειακών υπηρεσιών τουρισμού, με το πρόγραμμα: «Μένουμε Ελλάδα» και βέβαια συνεργάστηκε και συνεργάζεται για την επίλυση των προβλημάτων με όλα, ανεξαιρέτως, τα Υπουργεία, τα οποία εσείς δεν είχατε καν ανακαλύψει. 
      Δεν είναι το πρώτο νομοσχέδιο που κατατίθεται εδώ. Σας διαφεύγει το νομοσχέδιο της ίδρυσης και της συγκρότησης του Υπουργείου, όπου με μια σειρά διατάξεων επελύθησαν τα βασικά προβλήματα. Δεν γίνονται στον αέρα αυτά. Όμως, εάν θεωρείτε ότι παραγωγή έργου είναι μόνο το να φέρνουμε πολλά νομοσχέδια κάθε Υπουργείο στη Βουλή, έχω να σας πω το εξής: Και εκεί εάν σας αξιολογήσουμε, τα αποτελέσματα είναι μηδενικά. Πόσα νομοσχέδια φέρατε για τον τουρισμό όσα χρόνια ήσασταν Κυβέρνηση; Να σας πω εγώ τι φέρνατε, που τα παρακολουθούσα επισταμένως; Διατάξεις σε άναρχα νομοσχέδια οι οποίες διέλυαν τον Ε.Ο.Τ., όπως με τις περιφερειακές του υπηρεσίες, και τις εκτόξευαν στο χάος ή, αν θέλετε το νομοσχέδιο, που σας είπε η κυρία Υπουργός το οποίο πραγματικά αποτελεί ντροπή, διότι αφού δεν μπορούσατε χρόνια ολόκληρα να κατατάξετε σε κατηγορίες αστεριών τα καταλύματα, φέρατε ένα νομοσχέδιο εδώ και είπατε «αυτοκαταταγείτε μόνοι σας και στο μέλλον θα σας ελέγξουμε». Αυτή ήταν η παραγωγή του νομοθετικού σας έργου όλα αυτά τα χρόνια.
      Δεν μπορείτε να μιλάτε για αδυναμία χάραξης πολιτικής αυτής της Κυβέρνησης, δεν μπορείτε να μιλάτε για απορροφητικότητα εσείς που το Ε.Π.Α.Ν. το είχατε στο 6%, όταν το παραλάβαμε, και σήμερα η απορροφητικότητα είναι πάνω από 40%. Επαναλαμβάνω ότι ήταν στο 6% το Ε.Π.Α.Ν., όταν το παραλάβαμε στο Υπουργείο, και έχω όλα τα στοιχεία στη διάθεσή σας, κύριε συνάδελφε.
      Εσείς, λοιπόν, δεν μπορείτε να λέτε ότι μικραίνει ο χρόνος των διακοπών και από την άλλη μεριά να λέτε στην Υπουργό ότι «εσείς ασχολείστε με την αύξηση των αφίξεων». Με τι θα ασχοληθούμε δηλαδή; Εκ του αποτελέσματος δεν φαίνεται εάν κάτι πάει καλά ή όχι; Δεν πρέπει, επιτέλους, σ’ αυτόν εδώ τον τόπο να αναγνωρίζουμε στην Κυβέρνηση, στην κάθε κυβέρνηση, κάτι που πάει καλά; Δηλαδή όταν πάει κάτι καλά, πάει από μόνο του και όταν δεν πάει καλά, φταίει η Κυβέρνηση; Το ομολογεί ο Τύπος, το ομολογούν οι φορείς, η Τοπική Αυτοδιοίκηση, οι πάντες. Μόνο εσείς δεν το βλέπετε; Δεν μπορεί να φορούμε παρωπίδες. Πολιτική, επιτέλους, είναι και ρεαλισμός και αυτό πρέπει να το αντιληφθείτε, κυρίες και κύριοι συνάδελφοι του ΠΑ.ΣΟ.Κ.. 
      Επειδή ήμουν από τους βασικούς διαμορφωτές του νομοσχεδίου, θέλω να αναφέρω ότι το νομοσχέδιο δίνει λύση σε μια κορυφαία μορφή τουρισμού, τον εναλλακτικό τουρισμό -ειπώθηκαν κάποια πράγματα και δεν χρειάζεται να τα πω και εγώ- και ταυτόχρονα δημιουργεί και προϋποθέσεις επίλυσης χρονίων προβλημάτων, όπως αδειοδότησης, απλοποίησης γραφειοκρατικών διαδικασιών, Ξ.Ε.Ε., Ο.Τ.Ε.Κ., πολεοδομικές ρυθμίσεις, άγρας πελατών, ένα σημαντικό θέμα που δεν εθίγη από κανέναν, θέματα που υποβάθμιζαν την πατρίδα μας. Εμείς στοχεύσαμε και το κάναμε πράξη, με μια σειρά μέτρων τα οποία γνωρίζετε πολύ καλά, όπως είναι η οριοθέτηση των εναλλακτικών και των ειδικών μορφών τουρισμού που ήταν γράμμα κενό μέχρι σήμερα, όπως είναι ο νέος Αναπτυξιακός Νόμος ο οποίος έδωσε τη δυνατότητα να συμπεριληφθεί όλο το εύρος των τουριστικών δραστηριοτήτων με γενναία κινητροδότηση σ’ όλη την Ελλάδα και επιδοτώντας πρωτίστως την ποιότητα. Και συνεχίζει άξια η νέα ηγεσία του Υπουργείου ένα έργο που βρήκε και προς τιμήν το χρησιμοποίησε ως υπόβαθρο, για να δημιουργήσει ένα ακόμα άλμα στο μέλλον.
      Κλείνοντας, κυρίες και κύριοι συνάδελφοι, επειδή πολλά ακούστηκαν περί διαφθοράς, έχω να πω το εξής: Είναι γνωστό και στα μικρά παιδάκια σ’ αυτήν τη χώρα επί ποιων κυβερνήσεων αναπτύχθηκαν και γιγαντώθηκαν η διαφθορά και η διαπλοκή. Η ειδοποιός διαφορά μεταξύ των προηγουμένων κυβερνήσεων του ΠΑ.ΣΟ.Κ. και της νέας Κυβέρνησης είναι η εξής: η νοοτροπία, που εμπεδώθηκε στην κοινωνία από αυτήν την κατάσταση, από εσάς δεν αντιμετωπίστηκε. Όσα φαινόμενα –το τονίζω- υπήρξαν στη δική μας Κυβέρνηση από αποχρώσεις ενδείξεις έως γεγονότα, δηλαδή από αόριστες καταγγελίες έως δεδομένα, εμείς τα στείλαμε στον εισαγγελέα και εμείς τα δώσαμε στη δημοσιότητα, σε αντίθεση με εσάς που, όταν σας τα καταγγέλλαμε σ’ αυτήν εδώ την Αίθουσα, μας λέγατε «πηγαίνετε στον εισαγγελέα» και όταν επενέβαινε ο εισαγγελέας, τον βρίζατε και τον λοιδορούσατε.
    Γι’ αυτό και μας επαινεί η κοινωνία και γι’ αυτό στηρίζει την Κυβέρνηση του Κώστα του Καραμανλή. 
    Ευχαριστώ πολύ και ψηφίζω το νομοσχέδιο στο σύνολό του.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε συνάδελφε.
    Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Τουριστικής Ανάπτυξης: «Ανάπτυξη Ιαματικού Τουρισμού και λοιπές διατάξεις». 
    Ερωτάται το Σώμα: Γίνεται δεκτό το νομοσχέδιο επί της αρχής; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία. 
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Τουριστικής Ανάπτυξης: «Ανάπτυξη Ιαματικού Τουρισμού και λοιπές διατάξεις» έγινε δεκτό επί της αρχής κατά πλειοψηφία. 
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 14.25΄ λύεται η συνεδρίαση για αύριο ημέρα Πέμπτη 14 Σεπτεμβρίου 2006 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών του ΠΑ.ΣΟ.Κ. προς τον Υπουργό Επικρατείας, σχετικά με τη λειτουργία της Ελληνικής Ραδιοφωνίας Τηλεόρασης (Ε.Ρ.Τ.), σύμφωνα με την ημερήσια διάταξη που έχει διανεμηθεί. 
    Η  ΠΡΟΕΔΡΟΣ                                                     ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ 13-9-06	ΣΕΛ. 3

