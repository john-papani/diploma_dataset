      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΟΔ΄
      Δευτέρα 17 Φεβρουάριου 2003
      ΘΕΜΑΤΑ
      A. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1) Κατάθεση αναφορών, σελ.
      2) Απαντήσεις Υπουργών σε ερωτήσεις Βουλευτών, σελ.
      3) Ανακοίνωση του δελτίου επικαίρων ερωτήσεων της Τρίτης 18 Φεβρουαρίου 2003, σελ.
      3) Συζήτηση επικαίρων ερωτήσεων: 
      α) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τους φύλακες των σχολικών κτιρίων, σελ.
      β) Προς τον Υπουργό Γεωργίας, σχετικώς με την αποζημίωση των πληγέντων από την αποζημίωση των πληγέντων από την έντονη κακοκαιρία παραγωγών εσπεριδοειδών του Νομού Αργολίδας, σελ.
      γ) Προς τον Υπουργό Εργασίας και Κοινωνικών Ασφαλίσεων, σχετικώς με την κλήρωση των σπιτιών που κατασκευάζονται για τις ανάγκες των Ολυμπιακών Αγώνων στους δικαιούχους του Οργανισμού Εργατικής Κατοικίας, σελ.
      δ) Προς τον Υπουργό Οικονομίας και Οικονομικών, σχετικώς με την εκποίηση δημόσιας περιουσίας στην περιοχή του Αγίου Ιωάννη Ιεράπετρας Λασιθίου για την ανέγερση ξενοδοχείων κλπ, σελ.
      4) Συζήτηση επερώτησης Προς τον Υπουργό Περιβάλλοντος, Χωροταξίας και Δημοσίων Έργων, σχετικώς με την πολιτική της Κυβέρνησης στον τομέα αντισεισμικής προστασίας, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίων νόμων:
      α) Οι Υπουργοί Οικονομίας και Οικονομικών, Εθνικής Άμυνας, Ανάπτυξης Περιβάλλοντος, Χωροταξίας και Δημοσίων Έργων, Δικαιοσύνης, Δημόσιας Τάξης, Εξωτερικών, Πολιτισμού, Εσωτερικών, Δημόσιας Διοίκησης και Αποκέντρωσης και Εργασίας και Κοινωνικών Ασφαλίσεων κατέθεσαν σχέδιο νόμου: «Στέγαση δημοσίων υπηρεσιών και άλλες διατάξεις», σελ.
      β) «Κύρωση Συμφωνίας μεταξύ των Κυβερνήσεων των Βαλκανικών χωρών για οικονομική, επιστημονική και τεχνική, συνεργασία στν τομέα της γεωργίας, σελ.
      γ) «Κύρωση του μνημονίου Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Λαϊκής Δημοκρατίας της Κίνας για συνεργασία στον αγροτικό τομέα», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΙΑΚΟΥΜΑΤΟΣ Γ., σελ.
      ΔΡΥΣ Γ., σελ.
      ΚΟΣΙΩΝΗΣ Π., σελ.
      ΠΑΠΑΔΗΜΑΣ Λ., σελ.
      ΤΖΙΟΛΑΣ Ε., σελ.
      ΤΣΟΥΚΑΤΟΣ Θ., σελ.
      ΦΩΤΙΑΔΗΣ Α., σελ.
      Β. Επί της επερώτηση
      ΑΛΟΓΟΣΚΟΥΦΗΣ Γ., σελ.
      ΓΚΑΤΖΗΣ Ν., σελ.
      ΚΑΝΕΛΛΗ Λ., σελ.
      ΚΟΣΙΩΝΗΣ Π., σελ.
      ΣΚΥΛΛΑΚΟΣ Α., σελ.
      ΣΤΕΡΓΙΟΥ Ι., σελ.
      ΤΣΑΚΛΙΔΗΣ Ι., σελ.
      ΧΟΥΡΜΟΥΖΙΑΔΗΣ Γ., σελ.

ΠΡΑΚΤΙΚΑ  ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Γ΄
ΣΥΝΕΔΡΙΑΣΗ  ΟΔ΄
Δευτέρα 17 Φεβρουαρίου 2003
	Αθήνα, σήμερα στις 17 Φεβρουαρίου 2003, ημέρα Δευτέρα και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ.  ΚΩΝΣΤΑΝΤΙΝΟΥ ΓΕΙΤΟΝΑ
	ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Θεόδωρο Τσουκάτο, Βουλευτή Επικρατείας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε δημοσίευμα εφημερίδας που αφορά στη μετεγκατάσταση της 359 ΜΑΕΔΥ στο Αγρίνιο.
2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην επαναδιαπραγμάτευση των όρων  παραχωρήσεως της Μαρίνας στο Δήμο Αγίου Νικολάου Κρήτης και την ηλεκτροδότηση της Σπιναλόγκας από τη ΔΕΗ.
3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά αύξηση επιχορήγησης για τη δημιουργία «Βιοτεχνικού Πάρκου» στον ’Αγιο Νικόλαο Κρήτης.
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην άρση του ορίου των 20 στρεμμάτων για την ανέγερση τουριστικών εγκαταστάσεων στο Νομό Λασιθίου.
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δημοτικός Συνδυασμός Αγίου Νικολάου Κρήτης «Ανοικτή Πόλη» ζητεί την τήρηση προϋποθέσεων για την υλοποίηση του έργου της κατασκευής του φράγματος Αποσελέμη.
6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου ζητεί την αποπεράτωση της ασφαλτόστρωσης του επαρχιακού δρόμου Επάνω Επισκοπή – Χανδρά.
7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την  οποία το Δ.Δ. Ελούντας Νομού Λασιθίου ζητεί τη στελέχωση του Αστυνομικού Σταθμού Σχίσματος.
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λεύκης Λασιθίου διαμαρτύρεται για την πρόταση μείωσης των οργανικών θέσεων του Αστυνομικού Σταθμού Χανδρά.
9) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Πανελλήνιος Σύνδεσμος Αναπήρων – Θυμάτων Πολέμου και Εθνικής Αντίστασης ζητεί την ικανοποίηση αιτημάτων των μελών του.
10) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Ανοιχτή Θεραπευτική Κοινότητα «ΔΙΑΔΡΟΜΗ» ζητεί οικονομική στήριξη από τους τοπικούς φορείς του Νομού Μεσσηνίας.
11) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Μεσσήνης Μεσσηνίας ζητεί να απαλειφθεί ο χαρακτηρισμός Γεωγραφική Γη Α‘ Προτεραιότητας από το χάρτη 55 για το Δήμο Μεθώνης και ο χαρακτηρισμός να γίνει βάσει του  ΣΧΟΟΑΠ.
12) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Ανδρούσας Μεσσηνίας ζητεί την αποκατάσταση του μεσαιωνικού κάστρου της Ανδρούσας.
13) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία οι Πολιτιστικοί Σύλλογοι των οικισμών του Γράμμου, Λιβαδοτοπίου, Γιαννοχωρίου, Μονοπύλου και Τρίλοφου ζητούν τη διαπλάτυνση και ασφαλτόστρωση δρόμου ώστε να συνδεθούν οι οικισμοί Λιβαδοτοπίου, Γιαννοχωρίου, Μονοπύλου και Τρίλοφου με την επαρχιακή οδό 12 Νεστορίου Πεύκου Νομού Καστοριάς.
14) Ο Βουλευτής Αττικής και Γ’ Αντιπρόεδρος της Βουλής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Καλυβίων – Θορικού Αττικής ζητεί την έκτακτη επιχορήγηση των πληγέντων από τις θεομηνίες Δήμων, για τη συντήρηση των δρόμων και τον καθαρισμό των ρεμάτων.
15) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Μαραθώνος Αττικής ζητεί την επάνδρωση του Περιφερειακού Ιατρείου Μαραθώνος.
16) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Μαραθώνος Αττικής ζητεί τη δημιουργία δρόμου για τη σύνδεση της εθνικής οδού με την παραλία Μαραθώνα.
17) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στον αρχαιολογικό χώρο της Αγίας Τριάδας Φαιστού, ο οποίος παραμένει κλειστός λόγω έλλειψης προσωπικού.
18) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στο αίτημα της απαλλαγής από τη φορολογία των εθνικών κληροδοτημάτων και λοιπών κοινωφελών ιδρυμάτων.
19) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην καθυστέρηση των αποζημιώσεων στους παραγωγούς του Τυμπακίου Κρήτης.
20) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στο μέτρο της κατ’ οίκον εξέτασης που εφαρμόζει το ΙΚΑ Ηρακλείου Κρήτης.
21) Οι Βουλευτές Ηρακλείου κύριοι ΔΗΜΗΤΡΙΟΣ ΑΠΟΣΤΟΛΑΚΗΣ, ΣΤΥΛΙΑΝΟΣ ΜΑΤΖΑΠΕΤΑΚΗΣ, ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ, ΣΤΑΥΡΟΣ ΒΡΕΝΤΖΟΣ και ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσαν αναφορά με την οποία ζητούν τη στελέχωση και το σύγχρονο εξοπλισμό της Αστυνομικής Διεύθυνσης Ηρακλείου Κρήτης.
22) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία 366 κάτοικοι του Δ.Δ. Βραστάμων του Δήμου Πολυγύρου Χαλκιδικής ζητούν την ακύρωση αποφάσεων της Νομαρχίας Χαλκιδικής, οι οποίες επιτρέπουν τη λειτουργία λατομείου στην περιοχή Βραστάμων Πολυγύρου.
23) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμος Μοιρών Ηρακλείου ζητεί την ίδρυση νέων τμημάτων ΤΕΙ στο Δήμο Μοιρών Ηρακλείου.
24) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κυρία Ιωάννα Δραγουμερλή διαμαρτύρεται για τον τρόπο αντιμετώπισης της Ελληνικής Γλώσσας από το Γαλλικό Υπουργείο Δικαιοσύνης.
25) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κυρία Μαρία Γιατσίδου, ψυχολόγος κάτοικος Θεσσαλονίκης, ζητεί την επίλυση προβλήματος σχετικά με την αναγνώριση τίτλου σπουδών.
26) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο κ. Ελευθέριος Μηλιόπουλος, Διδάκτωρ Νευροπαθολογίας Πανεπιστημίου Αθηνών, διαμαρτύρεται για τον τρόπο αντιμετώπισης του καρκίνου και ζητεί συνδρομή στο έργο του, όσον αφορά στη θεραπεία του καρκίνου.
27) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η ’Ενωση Ιατρών Νοσοκομείου και Κέντρων Υγείας Χαλκιδικής ζητεί να εφαρμοσθούν οι οδηγίες της Ευρωπαϊκής ’Ενωσης για την ιατρική εργασία.
28) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύνδεσμος Αναπήρων – Θυμάτων Πολέμου και Εθνικής Αντίστασης ζητεί διατήρηση των φοροαπαλλαγών για τα εισοδήματα των αναπήρων και θυμάτων πολέμου.
29) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία η ’Ενωση Πολυτέκνων Νομού Μαγνησίας ζητεί να καθορισθούν τα κριτήρια στα εισοδήματα των πολυτέκνων ώστε να υπαχθούν στους δικαιούχους δωρεάν παρεμβατικών προϊόντων.
30) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η ’Ενωσις Συνταξιούχων ΔΕΗ Αλιβερίου Εύβοιας ζητεί την ενσωμάτωση της ΑΤΑ στη βασική σύνταξη.
31) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Καλυβίων Θορικού Αττικής ζητεί τη συντήρηση και επισκευή του οδικού δικτύου της περιοχής του.
32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο καταγγέλλεται η μείωση των οργανικών θέσεων των Αστυνομικών στο Νομό Λασιθίου.
33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άρση του καθεστώτος της ελεγχόμενης τουριστικής ανάπτυξης για την επαρχία Μεραμβέλου Λασιθίου.
34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η ασφαλτόστρωση του δρόμου Κρούστα – Πρίνας Λασιθίου.
35) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητούνται διασφαλίσεις για τη συναίνεση στην κατασκευή του φράγματος Αποσελέμη.
36) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η ίδρυση γραφείου του ΕΟΤ στο Νομό Λασιθίου.
37) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στα σοβαρά προβλήματα που δημιούργησαν οι βροχοπτώσεις στο οδικό δίκτυο της Ιεράπετρας.
38) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η κυρία Μαρία Βαγούρδη, εκδότρια – δημοσιογράφος, καταγγέλλει ανάρμοστη συμπεριφορά προς το πρόσωπό της από άνδρες της Τροχαίας Γιαννιτσών.
39) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο κ. Γεώργιος Κονδύλης, εργαζόμενος στο Δήμο Ελευσίνας, ζητεί να του καταβληθούν δεδουλευμένες αποδοχές.
40) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Δήμος Μεγάλου Αλεξάνδρου και ο Αγροτικός Σύλλογος Γαλατάδων «Ο ΑΓΙΟΣ ΜΟΔΕΣΤΟΣ» Νομού Πέλλας ζητούν να μειωθεί το ποσόν της εγγυητικής επιστολής για τους μετακλητούς αλλοδαπούς εργαζόμενους.
41) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Πανελλήνιος Σύνδεσμος Αναπήρων – Θυμάτων Πολέμου και Εθνικής Αντίστασης ζητεί τη διατήρηση των φοροαπαλλαγών για τα εισοδήματα των αναπήρων και θυμάτων πολέμου.
42) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Κορυθίου Αρκαδίας ζητεί έκτακτη οικονομική ενίσχυση για την αποκατάσταση των ζημιών που προκάλεσαν οι πλημμύρες στην  περιοχή του.
43) Ο Βουλευτής Κορινθίας κ. ΘΕΟΔΩΡΟΣ ΚΟΤΣΩΝΗΣ κατέθεσε αναφορά με την οποία το Δημοτικό Διαμέρισμα Αρχαίας Κορίνθου Δήμου Κορινθίων ζητεί να τοποθετηθούν ηχοφωτεινοί σηματοδότες στη διάβαση της σιδηροδρομικής γραμμής της περιοχής του.
44) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία οι Αγροτικοί Σύλλογοι Αγριάς, Κάτω Λεχωνιών και ’Ανω Λεχωνιών Μαγνησίας ζητεί την αποζημίωση των πληγέντων από τον παγετό του 2002 καλλιεργητών εσπεριδοειδών.
45) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Δήμος Αιανής Κοζάνης ζητεί τη συμμετοχή του Δήμου Αιανής στις δράσεις των Ολυμπιακών Αγώνων του 2004.
46) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Κοινότητα Αγαθονησίου Δωδεκανήσου ζητεί την επιδότηση σπουδών μαθητών του Αγαθονησίου.
47) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία το Επαρχείο Κω ζητεί την ίδρυση  Σχολής Επιστημών Υγείας στην Κω.
48) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ με αναφορά του ζητεί την ίδρυση άλλων δύο Λιμενικών Ταμείων στη Λακωνία, τη Νεάπολη και τη Μονεμβασιά.
49) Η Κεντρική Επιτροπή του Κομμουνιστικού Κόμματος Ελλάδος κατέθεσε στον κύριο Πρόεδρο της Βουλής κοινό ανακοινωθέν των Κομμουνιστικών, Εργατικών και Αριστερών Κομμάτων από 63 χώρες με το οποίο καταγγέλλουν τη στάση των κυβερνήσεων και της πολιτικής ηγεσίας των κρατών της Ευρωπαϊκής ’Ενωσης γιατί δεν έχουν κάνει τις απαραίτητες ενέργειες για την αποτροπή του πολέμου στο Ιράκ και ζητούν να μην διαθέσουν οι χώρες τους στις Ηνωμένες Πολιτείες της Αμερικής στρατιωτικές ή άλλες διευκολύνσεις.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 932/31-7-2002 ερώτηση δόθηκε με το υπ’ αριθμ. 157/23-8-2002 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 932/31-7-2002 που κατέθεσε ο Βουλευτής κ. Α. Φλωρίνης, σας πληροφορούμε τα εξής:
      Με το άρθρο 26 παράγραφος 1 του ν. 2732/99, προβλέπεται η έκδοση απόφασης του Υπουργού Γεωργίας για τα αναφερόμενα στο ανωτέρω άρθρο κτήματα, μεταξύ των οποίων περιλαμβάνεται και το αγρόκτημα Συκιάς Χαλκιδικής. Με την ανωτέρω απόφαση, κατά παρέκκλιση των ισχυουσών διατάξεων της κείμενης αγροτικής νομοθεσίας, μπορεί να ρυθμίζεται η δημιουργηθείσα νομική και πραγματική κατάσταση του εν λόγω αγροκτήματος.
      Ήδη για το εν λόγω αγρόκτημα η Ν.Α. Χαλκιδικής έχει αποστείλει στο Υπουργείο Γεωργίας στοιχεία τα οποία και έχουν τεθεί προς επεξεργασία για την αντιμετώπιση του θέματος.
      Ο Υπουργός
      ΓΕΩΡΓΙΟΣ ΔΡΥΣ»
      2. Στην με αριθμό 980/1-8-02 ερώτηση δόθηκε με το υπ’ αριθμ. 85957/23-8-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 980 που κατατέθηκε στις 1-8-2002 από το Βουλευτή κ. Ανέστη Αγγελή, σας γνωρίζουμε τα εξής:
      Εκ μέρους του ΥΠΕΧΩΔΕ η συμμετοχή των υπηρεσιών του στο θέμα της έγκρισης του έργου της ερώτησης, αφορά την διαδικασία περιβαλλοντικής αδειοδότητής του, για την διεκπεραίωση της οποίας αρμόδια είναι η Ειδική Υπηρεσία Περιβάλλοντος (ΕΥΠΕ). Η εν λόγω διαδικασία έχει εισέλθει στην φάση της Έγκρισης Περιβαλλοντικών Όρων (ΕΠΟ), στα πλαίσια της οποίας η Μελέτη Περιβαλλοντικών Επιπτώσεων (ΜΠΕ) του έργου έχει διαβιβαστεί στις συναρμόδιες υπηρεσίες και φορείς για γνωμοδότηση ενώ διενεργήθηκε και επιτόπια αυτοψία από υπάλληλο της ΕΥΠΕ (29-4-2002).
      Η διαδικασία γνωμοδότησης των συναρμοδίων υπηρεσιών δεν έχει ολοκληρωθεί, ενώ μεταξύ των εκκρεμουσών γνωμοδοτήσεων είναι κι αυτέτς των υπηρεσιών του Υπ. Γεωργίας, των οποίων η εξασφάλιση είναι απολύτως απαραίτητη, προ της συντάξεως του σχεδίου της Απόφασης ΕΠΟ, δεδομένου ότι η τελευταία θα πρέπει να συνυπογραφεί από το εν λόγω Υπουργείο.
      Οι αρμόδιες υπηρεσίες του ΥΠΕΧΩΔΕ καταβάλλουν κάθε δυνατή προσπάθεια για την ταχύτερη προώθηση του θέματος.
      Η Υπουργός
      Β. ΠΑΠΑΝΔΡΕΟΥ»
      3. Στην με αριθμό 968/1-8-02 ερώτηση δόθηκε με το υπ’ αριθμ. 6229/23-8-02 έγγραφο από τον Υπουργό Μακεδονίας-Θράκης η ακόλουθη απάντηση:
      «Απαντώντας στην με αριθμό 968/1-8-2002 ερώτηση, που κατέθεσαν στη Βουλή οι Βουλευτές κύριοι Άγγελος Τζέκης και Γιώργος Χουρμουζιάδης, σχετικά με την αντιμετώπιση των προβλημάτων που δημιούργησε η πρόσφατη κακοκαιρία στους Νομούς Χαλκιδικής, Ροδόπης και Έβρου σας γνωρίζουμε τα παρακάτω:
      Αναφορικά με την αποκατάσταση των ζημιών στις υποδομές την αποζημίωση των αγροτών για τις πληγείσες καλλιέργειες και την υποστήριξη της πληγείσας τουριστικής περιοχής (Ν. Χαλκιδικής), την απάντηση θα δώσουν, λόγω αρμοδιότητας στα συγκεκριμένα θέματα, τα συνερωτώμενα Υπουργεία ΠΕΧΩΔΕ, Γεωργίας και Ανάπτυξης.
      Η αντιμετώπιση καταστάσεων έκτακτης ανάγκης λόγω θεομηνιών και λοιπών φυσικών καταστροφών, καθώς επίσης ο σχεδιασμός, η οργάνωση και ο συντονισμός των δράσεων για την πρόληψή τους, αποτελεί αποστολή της Γενικής Γραμματείας Πολιτικής Προστασίας (ν. 3013/1-5-2002).
      Η δράση του Υπουργείου Μακεδονίας Θράκης εντάσσεται στο πλαίσιο του Σχεδίου Πολιτικής Προστασίας «Ξενοκράτης», μέσω του οποίου και σε συνεργασία με τα λοιπά εμπλεκόμενα Υπουργεία, παρακολουθεί από κοντά την εξέλιξη των παραπάνω εκτάκτων καταστάσεων και επιδιώκει την αντιμετώπισή τους και την παροχή κάθε δυνατής αρωγής στον πληττόμενο πληθυσμό.
      Επίσης, στο πλαίσιο των αρμοδιοτήτων και των οικονομικών δυνατοτήτων του, χρηματοδοτεί με έκτακτες οικονομικές ενισχύσεις τοπικούς φορείς (Νομαρχιακές Αυτοδιοικήσεις, ΟΤΑ κλπ.) πληγεισών περιοχών συμβάλλοντας στην αντιμετώπιση των προβλημάτων που προκύπτουν από έκτακτες δυσμενείς καταστάσεις.
      Ο Υπουργός
      ΓΕΩΡΓΙΟΣ ΠΑΣΧΑΛΙΔΗΣ»
      4. Στην με αριθμό 969/1.8.02 ερώτηση που δόθηκε με το υπ’ αριθμ. 6228/23.8.02 έγγραφο από τον Υπουργό Μακεδονίας-Θράκης η ακόλουθη απάντηση:
      «Απαντώντας στην με αριθμό 969/1.8.2002 ερώτηση, που κατέθεσαν στη Βουλή οι Βουλευτές κύριοι Άγγελος Τζέκης και Γιώργος Χουρμουζιάδης, σχετικά με τα προβλήματα της Κοινότητας Κέχρου Ροδόπης, σας γνωρίζουμε ότι:
      Το Υπουργείο Μακεδονίας-Θράκης, στο πλαίσιο των αρμοδιοτήτων και των οικονομικών δυνατοτήτων του, επιθυμώντας να συμβάλει στην επίλυση του προβλήματος ύδρευσης οικισμών της Κιονότητας Κέχρου, χρηματοδότησε από το «Πρόγραμμα Παραμεθορίων Περιοχών» έτους 2002 την ανόρυξη τεσσάρων υδρευτικών γεωτρήσεων, σε ισάριθμους οικισμούς της Κοινότητας, με το ποσό των 49.890 Ευρώ.
      Επίσης, για την αντιμετώπιση του προβλήματος της ηλεκτροδότησης οικισμών της Κοινότητας, μετά από σχετικό αίτημά της χρηματοδότησε το έργο «Ηλεκτροδότηση οικισμών Κιονότητας Κέχρου» με το ποσό των 73.367 Ευρώ το έτος 2001 και με το ποσό των 60.000 Ευρώ για το έτος 2002.
      Σχετικά με τα υπόλοιπα θέματα που θίγονται στην παραπάνω ερώτηση των κυρίων Βουλευτών, αρμόδια να απαντήσουν είναι τα συνερωτώμενα πουργεία, κατά την αρμοδιότητα εκάστου.
      Ο Υπουργός
      ΓΕΩΡΓΙΟΣ ΠΑΣΧΑΛΙΔΗΣ»
      5. Στην με αριθμό 971/1.8.02 ερώτηση δόθηκε με το υπ’ αριθμ. 557/22.8.02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμό 971/1.8.2002 ερώτηση του Βουλευτή κ. Νίκου Κωνσταντόπουλου, σας γνωρίζουμε τα εξής:
      Σύμφωνα με την αναφορά, που συντάχθηκε μετά από πρόσφατη αυτοψία (2.8.2002) από το αρμόδιο προσωπικό της 5ης Εφορείας Βυζαντινών Αρχιαοτήτων, βεβαιώνεται, ότι δεν υπήρξε νέα κατάρρευση τείχους, αλλά μικρής έκτασης κατάπτωση χωμάτων στο ακραίο όριο του ΒΑ προμαχώνα. Οδηγίες δόθηκαν μετά από επίσκεψη (7.8.2002) του Προέδρου της Επιτροπής Αναστήλωσης, Στερέωσης και Ανάδειξης Κάστρων Πυλίας, καθηγητού κ. Ν. Ζία, συνοδευόμενου από αρμόδιους τεχνικούς της Υπηρεσίας, σχετικά με άμεση επέμβαση στερέωσης σε επικίνδυνα τμήματα του Κάστρου και προγραμματισμό μελλοντικών ενεργειών για την περαιτέρω αντιμετώπιση των προβλημάτων του μνημείου, δηλαδή: α) Μελέτη στερέωσης επικίνδυνων τμημάτων που θα αποσταλεί προς έγκριση στις αρμόδιες Υπηρεσίες στερέωσης  του ΥΠ.ΠΟ. και θα εφαρμοστεί άμεσα, β) Σύνταξη μελετών αποκατάστασης των πλέον σημαντικών τμημάτων του Κάστρου. 
      Αφού τέλος αντιμετωπιστεί το θέμα της ύπαρξης ιδιοκτησιών στο εσωτερικό του θα δρομολογηθεί η σύνταξη γεωτεχνικών, αρχιτεκτονικών και στατικών μελετών με στόχο την συνολική αναστήλωση και ανάδειξη του μνημείου.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, έχω την τιμή να ανακοινώσω στο Σώμα το δελτίο των αναφορών και ερωτήσεων της Τρίτης 18 Φεβρουαρίου 2003.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου κύκλου (Άρθρο 130 παρ. 5 Καν. Βουλής)
      1.- Η με αριθμό 4295/19-12-2002 ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Οικονομίας και Οικονομικών, σχετικώς με την επίλυση των οικονομικών αιτημάτων των υπαλλήλων της Ελληνικής Αστυνομίας (ΕΛ.ΑΣ). 
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παρ. 5 Καν. Βουλής)
      1.- Η με αριθμό 2327/30-10-2002 ερώτηση του Βουλευτή της Νέας Δημοκρατίας κ. Αναστασίου Παπαληγούρα προς τον Υπουργό Ανάπτυξης, σχετικώς με τη λήψη μέτρων, για τη θεσμική ολοκλήρωση του Ενιαίου Φορέα Ελέγχου Τροφίμων (Ε.Φ.Ε.Τ.). 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Δικαιοσύνης, Δημόσιας Τάξης, Εξωτερικών, Πολιτισμού, Εσωτερικών, Δημόσιας Διοίκησης και Αποκέντρωσης και Εργασίας και Κοινωνικών Ασφαλίσεων κατέθεσαν σχέδιο νόμου «Στέγαση δημοσίων υπηρεσιών και άλλες διατάξεις», το οποίο παραπέμπεται στην αρμόδια Διαρκή Επιτροπή. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 362/10-2-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος, κ. Θεόδωρου Τσουκάτου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τους φύλακες των σχολικών κτιρίων. 
      Η επίκαιρη ερώτηση του κ. Θεόδωρου Τσουκάτου έχει ως εξής: 
      «Από το έτος 2000 είναι σε εξέλιξη το πρόγραμμα για την απόκτηση εμπειρίας τριών χιλιάδων ανέργων στη φύλαξη σχολικών κτιρίων. 
      Ήδη με τις ενέργειές σας, έχει εξασφαλιστεί η συνέχιση του προγράμματος μέχρι 12/03/03. 
      Ένα πρόγραμμα ιδιαίτερα πετυχημένο με πολλά θετικά αποτελέσματα:
* Φύλαξη σχολείων – Αποτροπή καταστροφών
* Προστασία των μαθητών 
* Χτύπημα της ανεργίας
* Συντονισμός Διευθυντών Σχολείων – δήμων (όσον αφορά την προστασία των σχολείων). 
      Επειδή όπως αναφέρεται παρακάτω τα προβλήματα που υπάρχουν είναι έντονα, όπως:
      1. Για τρίτη χρονιά οι σχολικοί φύλακες παραμένουν με σύμβαση. 
      2. Δεν έχουν ένσημα για το έτος 2003.
      3. Το πετυχημένο πρόγραμμα και η συνέχειά του είναι στον αέρα. 
      4 .Η ανασφάλεια των τριών χιλιάδων εργαζομένων και των οικογενειών τους μεγαλώνει.
  Ερωτάται ο κύριος Υπουργός: 
  Α. Θα γίνει προκήρυξη μέχρι τον Απρίλιο του 2003 για τις τρεις χιλιάδες θέσεις μονίμων φυλάκων στα σχολεία των εκατόν σαράντα πέντε δήμων της χώρας με αξιοκρατική διαδικασία;
  Β. Θα υπάρξει σχέδιο για την ενημέρωση, επιμόρφωση, εκπαίδευση αυτού του προσωπικού για να βοηθήσει και να αποδώσει στο έργο του; (προστασία παιδιών – κτιρίων- αντιμετώπιση εξωσχολικών παρεμβάσεων – αντιμετώπιση κινδύνων διακίνησης ναρκωτικών κλπ;)».
      Ο Υφυπουργός Εσωτερικών, Δημόσιας Διοίκησης και Αποκέντρωσης έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Σχετικά με την ερώτηση του κυρίου συναδέλφου έχω να αναφέρω τα εξής:
      Το 2000 ξεκίνησε μετά από μία προγραμματική σύμβαση, που υπογράφτηκε μεταξύ των Υπουργείων Εσωτερικών, Εργασίας, Παιδείας, αλλά και του ΟΑΕΔ και της ΕΕΤΑΑ, της ΚΕΔΚΕ, η υλοποίηση αυτού του προγράμματος απόκτησης εργασιακής εμπειρίας από ανέργους, προκειμένου να εκπαιδευτούν πάνω στα θέματα της φύλαξης των σχολικών κτιρίων. Αυτό το πρόγραμμα ήταν μία από τις πιο πετυχημένες παρεμβάσεις της αυτοδιοίκησης στο χώρο της και προσέφερε πάρα πολλά και σημαντικά όχι μόνο στη φύλαξη των άψυχων κτιρίων και των περιουσιακών τους στοιχείων, αλλά κύρια γιατί έδωσε τη δυνατότητα ο αύλειος χώρος να γίνει ένας χώρος συγκέντρωσης των μαθητών και παιγνιδιού, όπως γίνεται συνήθως σε όλες τις πόλεις της χώρας μας και έδωσε την αίσθηση της ασφάλειας στους γονείς των μαθητών. Αυτά τα άτομα που φυλούσαν το σχολείο, προστάτευαν σε όλη τη διάρκεια του εικοσιτετραώρου τα παιδιά που βρίσκονταν μέσα στους αύλειους χώρους του σχολείου και έπαιζαν και τα προστάτευαν από ανθρώπους που μπορεί να έφθαναν εκεί και να δημιουργούσαν πρόβλημα και με τη διακίνηση ναρκωτικών, αλλά και με ένα σωρό άλλα προβλήματα από αυτά που καθημερινά γράφονται στον Τύπο. 
      Θεωρώ, λοιπόν, ότι η παρέμβαση αυτή είναι καταξιωμένη στη συνείδηση και του λαού, κύρια των γονέων και των καθηγητών, αλλά και της ίδιας της αυτοδιοίκησης και υπάρχει ανάγκη να συνεχιστεί αυτός ο θεσμός, να αποκτήσει πλέον κανονική εργασιακή σχέση ο φύλακας μέσα στο σχολείο και αυτό μπορεί να γίνει μόνο από τους τοπικούς άρχοντες. Διότι τα σχολεία εδώ και χρόνια αποτελούν περιουσιακό στοιχείο των ΟΤΑ. Οι ΟΤΑ δεν μπορούσαν πέρυσι επειδή ήταν έτος εκλογών να αλλάξουν τον Οργανισμό Εσωτερικής Υπηρεσίας και να περιλάβουν τις θέσεις φυλάκων. Ήδη έχω στείλει σε όλους τους ΟΤΑ εγκύκλιο και τους παροτρύνουμε να τροποποιήσουν τους οργανισμούς εσωτερικής υπηρεσίας, να περιλάβουν θέσεις φυλάκων όχι μόνο αυτοί που έχουν φύλακες στα σχολεία τους σήμερα, αλλά και οι ΟΤΑ που δεν έχουν ακόμα ξεκινήσει να λειτουργούν με σχολικούς φύλακες. 
      Όσον αφορά το αν αυτές οι θέσεις που θα μπουν μέσα στον οργανισμό θα καταληφθούν από άτομα που έχουν αποκτήσει εργασιακή εμπειρία, θεωρείται σχεδόν βέβαιο ότι αυτό θα γίνει, διότι με το ν.3013 έχει δοθεί η δυνατότητα να προσμετρώνται μόρια από το χρόνο που διήνυσαν, αποκτώντας την εμπειρία, λειτουργώντας μέσα στο πρόγραμμα.
      Τροποποίηση του Οργανισμού, λοιπόν, δημιουργία θέσεων, προκήρυξη από τους ΟΤΑ των θέσεων, εκδήλωση ενδιαφέροντος. Μέχρι τότε έχουμε δεσμευθεί από το Υπουργείο Εσωτερικών μέσω της ΚΕΔΚΕ να χρηματοδοτηθεί το πρόγραμμα και να συνεχιστεί μέσα στο έτος 2003.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσουκάτος έχει το λόγο.
      ΘΕΟΔΩΡΟΣ ΤΣΟΥΚΑΤΟΣ: Ευχαριστώ τον κύριο Υπουργό.
      Κατ’ αρχάς είναι σίγουρο και συμφωνούν όλοι για το πετυχημένο του προγράμματος. Αυτό είναι κοινή διαπίστωση όλων των φορέων της εκπαίδευσης και ιδιαίτερα η συνεργασία τους με τους δήμους. Υπάρχει αυτή τη στιγμή σε εξέλιξη μία συνεργασία της Τοπικής Αυτοδιοίκησης με την εκπαιδευτική κοινότητα στα σχολεία και αυτό έχει τεράστια θετικά αποτελέσματα και σε σχέση με την ασφάλεια των παιδιών και σε σχέση με την ασφάλεια των κτιρίων και την αποφυγή καταστροφών. Όμως δεν μπορούμε να παραγνωρίσουμε ότι αυτήν την στιγμή έτσι όπως εξελίσσονται τα πράγματα, δεν έχουν ξεκινήσει πρωτοβουλίες και από τους δήμους και δεν έχουν προωθηθεί αυτά που είπατε και είναι στον αέρα.
      Τέλος του 2003 λήγει η σύμβαση που υπάρχει για τη συνέχιση αυτού του προγράμματος. Το 2003 αυτοί οι εργαζόμενοι δεν έχουν ένσημα. Νιώθουν ανασφάλεια και οι ίδιοι και οι οικογένειές τους. Κατά συνέπεια, πρέπει να κινηθούμε πιο γρήγορα και πιο αποφασιστικά, ώστε πραγματικά αυτό το πετυχημένο πρόγραμμα να πάρει σάρκα και οστά μέσα από την προκήρυξη. Μόνο έτσι πραγματικά θα οδηγηθούμε να πούμε «ναι» σε μια θετική εξέλιξη. 
      Εδώ είναι και το ερωτηματικό, τόσο των ίδιων των εργαζομένων, όσο και της μαθητικής κοινότητας -των καθηγητών και των παιδιών- και της Τοπικής Αυτοδιοίκησης. Πώς γίνεται αυτό; 
      Υπάρχει πρόβλημα πόρων. Πιστεύω ότι είναι διαπιστωμένο, γιατί κάποιοι μεγάλοι δήμοι μπορούν να έχουν τη δυνατότητα να καλύψουν με τα έσοδά τους τη στήριξη ενός τέτοιου προγράμματος. Οι μικροί δήμοι, όσοι δηλαδή αποτελούνται από πέντε χιλιάδες κατοίκους και δεν έχουν μεγάλους πόρους -όπως καταλαβαίνετε- είναι δύσκολο να το κάνουν. Πιστεύω ότι πρέπει η Κυβέρνηση να πάρει μια πρωτοβουλία με βάση αυτό που έχετε στείλει ως εγκύκλιο σε συνεργασία με την ΚΕΔΚΕ, ώστε να δοθεί λύση σε ένα μεγάλο πρόβλημα που, επειδή οι μήνες περνούν γρήγορα –το τέλος του 2003 είναι μπροστά μας- πρέπει να το λύσουμε, όσο το δυνατό γρηγορότερα.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Η Κυβέρνηση έδειξε ευαισθησία, γιατί η Κυβέρνηση έφερε αυτό το πρόγραμμα. Ευαισθητοποίησε, όπως είπα, τις τοπικές κοινωνίες. Ευαισθητοποίησε και την Τοπική Αυτοδιοίκηση. Ήδη η Τοπική Αυτοδιοίκηση έχει πράσινο φως, για να μπορέσει να προχωρήσει στην τροποποίηση των οργανισμών εσωτερικής υπηρεσίας και στην προκήρυξη των θέσεων.
      Εμείς από πλευράς μας, όλο αυτό το διάστημα καλύπταμε το πρόγραμμα με χρήματα του Υπουργείου και -στην πρώτη φάση του- και με χρήματα του Υπουργείου Εργασίας. Αυτό το πρόγραμμα θα συνεχιστεί μέσα στο 2003, για να δοθεί ο απαιτούμενος χρόνος στους Οργανισμούς Τοπικής Αυτοδιοίκησης να προκηρύξουν τις θέσεις, ώστε να ολοκληρωθεί όλη η διαδικασία πρόσληψης. Όπως είπα, με τη μοριοδότηση που έχουμε κάνει στην εμπειρία οι συγκεκριμένοι που έχουν λάβει μέρος στο πρόγραμμα, βρίσκονται σε πλεονεκτικότατη θέση έναντι κάθε άλλου που θα διεκδικήσει αυτήν τη θέση, λόγω αποκτηθείσης εμπειρίας. 
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Με ποιο όριο ηλικίας;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Το όριο ηλικίας, σύμφωνα με το νόμο που έχετε ψηφίσει, είναι τα πενήντα πέντε.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Δεν υπάρχει διαδικασία συμμετοχής σας στη συζήτηση.
      ΓΕΡΑΣΙΜΟΣ ΓΙΑΚΟΥΜΑΤΟΣ: Έχει σημασία, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ναι, ασφαλώς έχει σημασία. Όλοι όμως μπορούμε να έχουμε ερωτήσεις. Τι θα γίνει τότε.
      ΓΕΡΑΣΙΜΟΣ ΓΙΑΚΟΥΜΑΤΟΣ: Έχουμε ιδιαίτερη ευαισθησία, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Γιακουμάτο. Όλοι οι συνάδελφοι έχουν ευαισθησία πάνω σε αυτό το ζήτημα που αφορά τα σχολεία και τους εργαζόμενους. Ο κύριος Υπουργός έδωσε απάντηση.
	Θα συζητηθεί τώρα η με αριθμό 370/11-2-2003 επίκαιρη ερώτηση της Βουλευτού της Νέας Δημοκρατίας κ. Ελισάβετ Παπαδημητρίου προς τον Υπουργό Γεωργίας, σχετικώς με την αποζημίωση των πληγέντων από την έντονη κακοκαιρία παραγωγών εσπεριδοειδών του Νομού Αργολίδας. 
	Η ερώτηση της κυρίας συναδέλφου συνοπτικά έχει ως εξής: 
	«Οι επιπτώσεις του Φαινομένου του  Θερμοκηπίου έχουν πλήξει με πρωτοφανή ένταση την Αργολίδα, καταστρέφοντας –για άλλη μία χρονιά!- την παραγωγή των εσπεριδοκαλλιεργητών που αποτελούν την ραχοκοκαλιά της αργολικής κοινωνίας. 
	Συζητήσαμε διεξοδικά με όλη την πολιτική ηγεσία του Υπουργείου Γεωργίας και τους επικεφαλής του ΕΛΓΑ. Όλοι υπεσχέθησαν την κάλυψη των ζημιών και την εξασφάλιση του εισοδήματος των πληγέντων. Παρ’ όλα αυτά στην πράξη κορυφώνεται η ανησυχία και η ανασφάλεια των αγροτών, καθώς εντείνονται οι ψίθυροι –από αρμόδιους και αναρμόδιους- για μη αποζημίωση και για ανυπαρξία πόρων και πολιτικής βούλησης. 
	Ερωτάται ο κύριος Υπουργός:
1) Ποια είναι η απόφαση του Υπουργείου;
2) Από ποιες πηγές θα προέλθουν οι αποζημιώσεις και με ποιες διαδικασίες;
3) Ποιοι παραγωγοί θα τύχουν αποζημίωσης και ποιος είναι ο διαφαινόμενος χρονικός ορίζων;» 
	Θα απαντήσει ο Υπουργός Γεωργίας κ. Δρυς. Έχετε το λόγο, κύριε Υπουργέ. 
	ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, σας ευχαριστώ. 
	Η Κυβέρνηση έχει επανειλημμένα αποδείξει ότι όχι μόνο έχει ισχυρή βούληση, αλλά και ότι είναί αποτελεσματική στην επίλυση των αγροτικών προβλημάτων.
	Κυρία συνάδελφε, νομίζω συμφωνείτε ότι πρέπει να τηρούνται οι Κανονισμοί του ΕΛΓΑ και ταυτόχρονα η Κυβέρνηση, προκειμένου να εξασφαλίσει το εισόδημα των παραγωγών, να λαμβάνει πρόσθετα μέτρα που, όμως, πρέπει να είναι συμβατά με το Κοινοτικό κεκτημένο.
      Για τις ζημιές, λοιπόν, που προκλήθηκαν στα εσπεριδοειδή της Αργολίδας από τον παγετό στις 10.2.2003 υπάρχει δυνατότητα απ’ τον Κανονισμό ακόμη και εάν η ζημιά είναι μικρότερη του 20%, να υπολογιστεί αθροιστικά με το ποσοστό ζημιάς από τον παγετό του Ιανουαρίου και να αποζημιωθούν, από τον ΕΛΓΑ, οι παραγωγοί.
      Όσον αφορά την καρπόπτωση στις καλλιέργειες των εσπεριδοειδών όχι μόνο του Νομού Αργολίδας αλλά και των Νομών Άρτας και Λακωνίας, από τους ελέγχους που διενήργησε ο ΕΛΓΑ προκύπτει ότι οφείλεται σε ασφαλιστικά μη καλυπτόμενα αίτια. Σας θυμίζω κυρία Παπαδημητρίου ότι ήσασταν παρούσα στη σύσκεψη που έγινε στο Υπουργείο, όπου διάφοροι εκπρόσωποι των παραγωγών ζήτησαν να βαφτίσουμε το κρέας ψάρι για να αποζημιωθούν. Σας το θυμίζω απλώς. Φαντάζομαι να μην το αποδέχεσθε και εσείς αυτό.
      Ως εκ τούτου λοιπόν, όπως ήδη σας εξήγησα, η μόνη δυνατότητα που υπάρχει είναι η αποζημίωση των πληγέντων μέσω της διαδικασίας του Πολιτικού Σχεδιασμού Εκτάκτου Ανάγκης. Προς το σκοπό αυτό, έγιναν συσκέψεις στο Υπουργείο Γεωργίας με εκπροσώπους των Νομών αυτών, παρουσία Βουλευτών, αγροτικών παραγόντων και του ΕΛΓΑ όπου αποφασίσαμε τα εξής: 
      1ον) Να κατατεθεί Πρόγραμμα, προς έγκριση, στην Επιτροπή Ανταγωνισμού της Ευρωπαϊκής Επιτροπής για χορήγηση οικονομικών ενισχύσεων στους δικαιούχους παραγωγούς όλης της χώρας, εφόσον βεβαίως στοιχειοθετηθεί ζημιά σύμφωνη με τις κατευθυντήριες γραμμές της Ευρωπαϊκής Ένωσης.
      2ον) Να συσταθούν, ανά Νομό, τριμελείς επιτροπές για την παρακολούθηση της ζημιάς. Οι επιτροπές αυτές λειτουργούν ήδη από τις 15 Ιανουαρίου 2003 και αποτελούνται από έναν εκπρόσωπο του ΕΛΓΑ, έναν εκπρόσωπο της Νομαρχιακής Αυτοδιοίκησης και έναν εκπρόσωπο των παραγωγών.
      Αν και η φετινή χρονιά, κύριοι συνάδελφοι, είναι από τις χειρότερες από άποψη ζημιών στη γεωργία, καταφέραμε να πληρώσουμε τους παραγωγούς σε χρόνο ρεκόρ για τα έως τώρα δεδομένα. Στη δευτερολογία μου θα σας δώσω πρόσθετα στοιχεία.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Η κ. Παπαδημητρίου έχει το λόγο.
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υπουργέ, την ερώτησή μου την κατέθεσα στις 11 Φεβρουαρίου. Το βράδυ της 10ης Φλεβάρη, όπως ορθώς είπατε, ήταν η πρώτη μέρα του παγετού. Συνέχισαν και άλλες. Άρα, όπως και στην άποψή σας, εντασσόμαστε πλέον σε δυνατότητα αποζημίωσης από τον ΕΛΓΑ από τον ασφαλιστικό φορέα. Θα συνεχίζω να διαφωνώ ότι η αρχική σας επιλογή ήταν κοινοτικά λανθασμένη, η αρχική επιλογή για ΠΣΕΑ, στο μέτρο που το άρθρο 2 παράγραφος 3, εδάφιο στ΄, σαφέστατα επιτρέπει, αν δεν επιβάλει, τη δυνατότητα αποζημίωσης από τον ΕΛΓΑ και για ασυνήθη καιρικά φαινόμενα. Και αυτά απεδείχθησαν. Επομένως το ότι εσύρθησαν οι εκπρόσωποι των παραγωγών να αποδεχθούν λύση ΠΣΕΑ δεν πάει να πει ότι δεν το δικαιούντο. Εν πάση περιπτώσει δεν ξέρω αν η Κυβέρνηση έχει αποδείξει, όπως είπατε ότι έχει πολιτική βούληση. Η Αργολίδα απέδειξε ότι έχει το Θεό μαζί της, άρα επήλθαν οι παγετοί, άρα όλοι δικαιούνται αποζημίωσης!
      Η ερώτησή μου είναι: Έχουν ήδη αποσυρθεί για περιβαλλοντική προστασία αν θέλετε και για διευκόλυνση της χυμοποίησης και της εξαγωγής σαράντα με σαράντα ένα χιλιάδες τόνοι. Αυτή τη στιγμή υπάρχουν άλλοι τόσοι περίπου για απόσυρση που μπορεί να γίνει με την κυριολεξία της λέξης «απόσυρση». Θέλω εδώ στη Βουλή να μου πείτε πώς θα γίνει αυτή η εκταμίευση, σε ποιο πλαφόν οικονομικό θα αποζημιωθούν και να ακούσω να μου λέτε ότι τελικά επειδή μπήκαμε στα ΕΛΓΑ όλοι οι παραγωγοί επιλέξιμα μπορούν να ενταχθούν. Πρέπει να ξέρετε ότι παρ’ όλο που στη EUROSTAT φαίνεται ότι η Ελλάδα είναι στις πέντε χώρες που ανέβηκε το αγροτικό της εισόδημα, γνωρίζετε καλύτερα από εμένα ως Υπουργός Γεωργίας ότι στην Αργολίδα υπάρχει μείωση 50% και αυτό θα πρέπει να μας προβληματίσει και να πάμε πέρα και από τη κουβέντα στη Βουλή. Ζητήσαμε και από τους εκπροσώπους του ΕΛΓΑ και από εσάς και από τον κύριο Υφυπουργό, από πολλούς με όσους συσκεπτόμαστε το τελευταίο τρίμηνο, από το Μάρτη να αρχίσουμε να συζητάμε το μέλλον του κάμπου της Αργολίδας, τη λύση την αρδευτική, την αλλαγή καλλιεργειών.
      Δεν μπορεί ούτε να ζούμε με τα κόλλυβα της Ευρωπαϊκής Ένωσης ούτε και σε εθνικό επίπεδο να αισθανόμαστε όλο το βάρος που δίνουμε στο εθνικό πορτοφόλι.
      Επιπλέον, διάβασα σε δηλώσεις σας ότι θα φροντίσετε φέτος σε έξι μήνες να έχουν εκταμιευθεί οι αποζημιώσεις. Σας κάνω έκκληση να γίνει αυτό πολύ πιο γρήγορα. Προφορικά είχαμε συμφωνήσει, στο Υπουργείο, να γίνει αυτό σε ένα τρίμηνο περίπου. Δεν υπάρχει φράγκο στην τσέπη των παραγωγών μας και κυριολεκτώ. Κάντε ό,τι μπορείτε να είναι οι αποζημιώσεις στο νομό νωρίτερα.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, ευχαριστώ την κ. Παπαδημητρίου, διότι κι εκείνη συμφώνησε ότι τα μέτρα που πήραμε μετά τις καταστροφές του Ιανουαρίου ικανοποιούν τους παραγωγούς της Αργολίδας.
      Θέλω, όμως να κάνω ορισμένες μία παρατηρήσεις. 1ον) Είναι λίγο δύσκολο να αποδεχθώ, κυρία Παπαδημητρίου, ότι ο θεός της Αργολίδας είναι ο παγετός. Διότι αυτό σημαίνει ότι επιθυμείτε να καταστρέφεται η παραγωγή προκειμένου να πληρώνει αποζημιώσεις ο ΕΛΓΑ. Δεν νομίζω ότι αυτό είναι σωστή πρακτική 
      Και δεν μπορεί να είναι αυτό θέση ενός κόμματος, όπως είναι η Νέα Δημοκρατία, η οποία έχει ασκήσει κυβερνητική εξουσία.
      2ον) Η Κυβέρνηση σήμερα, πληρώνει τις αποζημιώσεις του ΕΛΓΑ σε χρονικό διάστημα μικρότερο των έξι μηνών. Δεσμεύτηκα, ύστερα από σύσκεψη που έγινε στο Υπουργείο Γεωργίας, ότι οι αποζημιώσεις του ΕΛΓΑ θα πληρώνονται από 1/7/2003 σε χρονικό διάστημα τεσσάρων μηνών. Είναι χρόνος ρεκόρ, κυρία Παπαδημητρίου. Είμαστε η μόνη χώρα στην Ευρωπαϊκή Ένωσης η οποία καταβάλλει αγροτικές αποζημιώσεις σε τόσο μικρό χρονικό διάστημα. Διοργανώσαμε, κυρίες και κύριοι συνάδελφοι, συνέδριο στην Ελλάδα για τις φυσικές καταστροφές και τις γεωργικές ασφαλίσεις και καλέσαμε όλες τις ευρωπαϊκές χώρες. Οι πληρωμές γίνονται σε επτά έως δεκαοκτώ μήνες, στην καλύτερη εξ αυτών, που είναι η Γαλλία. Η Ελλάδα πληρώνει σε έξι μήνες και παρ’ όλα αυτά δεν είναι επαρκές.
      Θέλω όμως να αναφέρω, κύριε Πρόεδρε, και μερικά άλλα στοιχεία. Κυρία Παπαδημητρίου, συμφωνώ απολύτως μαζί σας ότι πρέπει να δούμε το θέμα της αναδιάρθρωσης των καλλιεργειών της χώρας. Διότι, αν δείτε τα στοιχεία για το τι πληρώνει ο φορολογούμενος πολίτης για όλες αυτές τις αποζημιώσεις αγροτικών προϊόντων, κυριολεκτικά θα συμφωνήσετε μαζί μας ότι χρειάζεται να πάρουμε κάποια μέτρα.
      Κυρίες και κύριοι συνάδελφοι, εκ των πενήντα έξι Νομών της χώρας, οι πενήντα δύο πήραν αποζημιώσεις το 2002. Ο Νομός Αργολίδας είναι πρώτος, κυρία Παπαδημητρίου, και έλαβε περίπου 18 εκατομμύρια ευρώ αποζημιώσεις, δηλαδή, περίπου 6,031 δισεκατομμύρια δραχμές, μόνο για ασφαλιστικά καλυπτόμενες από τον ΕΛΓΑ ζημιές. Από αυτά το 72%, δηλαδή 4,36 δισεκατομμύρια δραχμές, δόθηκε μόνο για τα εσπεριδοειδή.
      Επειδή δεν έχω χρόνο, κύριε Πρόεδρε, να αναφέρω περισσότερα στοιχεία, έχω ετοιμάσει πίνακες για την κ. Παπαδημητρίου με τα στοιχεία μέχρι τις 17/2/2003, για το σύνολο των Νομών και το σύνολο των προϊόντων τα οποία αποζημιώνονται από τον ΕΛΓΑ. Σας λέω, λοιπόν, ότι σε σύνολο 153,5 εκατομμυρίων ευρώ, που πληρώσαμε μέχρι 17/2/2003, τα σαράντα εκατομμύρια ευρώ είναι αποζημιώσεις μόνο για τα εσπεριδοειδή.
      Νομίζω λοιπόν ότι αν, κατόπιν αυτού, δεν αναγνωρίζετε ότι κάνουμε μια τρομακτική προσπάθεια να ανταποκριθούμε στις υποχρεώσεις μας, τότε βεβαίως δεν υπάρχει λόγος να συζητάμε για κοινές δράσεις ή για πρωτοβουλίες, οι οποίες οφείλουν να έχουν την κατανόηση και της Αντιπολίτευσης.
      Για να τελειώσω, κυρία συνάδελφε, θέλω να σας διαβεβαιώσω ότι έχουμε την ίδια ευαισθησία. Δεν διεκδικώ περισσότερη ευαισθησία από τη δική σας για τα προβλήματα των αγροτών μας και ιδιαίτερα για τα προβλήματα των εσπεριδοκαλλιεργητών. Εργαζόμεθα μεθοδικά για την επίλυσή τους, φαίνεται όμως ότι έχουμε μία διαφορά: εκτιμούμε διαφορετικά τις προσπάθειες που καταβάλλει η Κυβέρνησή μας για την επίλυση των προβλημάτων αυτών.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, να καταθέσετε αυτούς τους πίνακες, για να ενημερωθούν όλοι οι συνάδελφοι.
      ΓΕΩΡΓΙΟΣ ΔΡΥΣ ( Υπουργός Γεωργίας): Βεβαίως, κύριε Πρόεδρε.
      (Στο σημείο αυτό ο Υπουργός Γεωργίας κ. Γεώργιος Δρυς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 374/11.2.2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Εμπορικής Ναυτιλίας, σχετικώς με τις προθέσεις του Υπουργείου να καταθέσει νομοσχέδιο προς ψήφιση στη Βουλή, για την «Ναυτική Εκπαίδευση, κατάρτιση κλπ.», διαγράφεται λόγω του κωλύματος του ερωτώντος Βουλευτή.
      Εισερχόμαστε στις επίκαιρες ερωτήσεις δευτέρου κύκλου.
      Η πρώτη με αριθμό 349/10.2.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Βούλγαρη προς τον Υπουργό Υγείας και Πρόνοιας, σχετικώς με την πρόσληψη του αναγκαίου νοσηλευτικού προσωπικού στο Κέντρο Υγείας Ζαγοράς, διαγράφεται λόγω κωλύματος ερωτώντος.
      Δεύτερη είναι η με αριθμό 366/11.2.2003 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Εργασίας και Κοινωνικών Ασφαλίσεων, σχετικώς με την κλήρωση των σπιτιών που κατασκευάζονται για τις ανάγκες των Ολυμπιακών Αγώνων, στους δικαιούχους του Οργανισμού Εργατικής Κατοικίας. 
      Η επίκαιρη ερώτηση του κ. Γιακουμάτου έχει ως εξής:
      «Μηχανισμούς προεκλογικής προπαγάνδας κατασκευάζει η Κυβέρνηση για να κρατήσει πολιτικούς ομήρους, μέσω του Οργανισμού Εργατικής Κατοικίας και των σπιτιών του «Ολυμπιακού Χωριού» χιλιάδες εργαζόμενους και συνταξιούχους.
      Είναι γνωστό ότι τα σπίτια που κατασκευάζονται για τις ανάγκες των Ολυμπιακών Αγώνων, θα δοθούν με κλήρωση σε δύο χιλιάδες πεντακόσιους δικαιούχους του Οργανισμού Εργατικής Κατοικίας μετά το 2005. Χρόνος υποβολής των αιτήσεων –απογραφικών δελτίων ορίζεται το χρονικό διάστημα από 25.11.2002 έως 25.5.2003. Ο ρυθμός υποβολής των αιτήσεων είναι τριακόσιοι κατά μέσο όρο κάθε μέρα.
      Είναι επίσης γνωστό και συνταγματικά βεβαιωμένο ότι προ του 2005 θα έχουμε εθνικές εκλογές και μάλλον μία άλλη Κυβέρνηση. 
      Εν τούτοις όμως η Κυβέρνηση και η διοίκηση του ΟΕΚ «διαφημίζουν» τα αυτονόητα και μάλιστα με χρήματα των ασφαλισμένων που καταβάλλουν εισφορές υπέρ του ΟΕΚ ! 
      Η διαφήμιση σπιτιών για τους δικαιούχους του ΟΕΚ που, ούτως ή άλλως, κάποιοι απ’ αυτούς θα αποκτήσουν, αποτελεί πρόκληση και γυρίζει τη χώρα μας σε εποχές μαύρης προπαγάνδας. Η Κυβέρνηση υπερέβη τα εσκαμμένα, αφού παρουσιάζει το αυτονόητο κεκτημένο των δικαιούχων του ΟΕΚ, δήθεν ως «μέγιστη» παροχή και «γενναία» κοινωνική πράξη. Και όλα αυτά με χρήματα των ασφαλισμένων και των συνταξιούχων, οι οποίοι εν αγνοία τους γίνονται όμηροι της Κυβέρνησης για να πάρουν αυτό που δικαιούνται μετεκλογικά!!!
      Κατόπιν των ανωτέρω, ερωτάται και καλείται ο κύριος Υπουργός να ενημερώσει τη Βουλή:
      Με ποιο σκεπτικό και με βάση ποιας πολιτικής ηθικής η Κυβέρνηση διαφημίζει προεκλογικές παροχές που θα γίνουν μετά το 2005;
      Ποια η διαδικασία; Ανάθεση ή διαγωνισμός; Και ποιο το ύψος των χρημάτων που στοίχισε το διαφημιστικό τηλεοπτικό «σποτ» στους Έλληνες φορολογούμενους πολίτες;»
      Θα απαντήσει ο Υφυπουργός Εργασίας και Κοινωνικών Ασφαλίσεων κ. Τζιόλας.
    ΕΛΕΥΘΕΡΙΟΣ ΤΖΙΟΛΑΣ  (Υφυπουργός Εργασίας και Κοινωνικών Ασφαλίσεων): Ευχαριστώ κύριε Πρόεδρε.
	Ο συνάδελφος κ. Γιακουμάτος ατύχησε και πάλι. Πρέπει να πω ότι δεν υπάρχει κανένας μηχανισμός προεκλογικής προπαγάνδας. Υπάρχει η πολιτική βούληση της Κυβέρνησης του ΠΑΣΟΚ, της Κυβέρνησης του Κώστα Σημίτη με βαθύ κοινωνικό περιεχόμενο στις αποφάσεις της που επιβεβαιώνεται και στην προκειμένη περίπτωση.
	Το Ολυμπιακό Χωριό είναι ένα έργο εθνικής αποστολής, με την έννοια της εξυπηρέτησης δεκαεπτά χιλιάδων πεντακοσίων αθλητών, και αθλητικών παραγόντων από όλες τις χώρες, αλλά και είναι και ένα έργο με βαθύ κοινωνικό περιεχόμενο, γιατί με βάση τους προγραμματισμούς, τις αποφάσεις της Κυβέρνησης που υλοποιεί ο ΟΕΚ, το έργο αυτό μετά την ολοκλήρωση των Ολυμπιακών και Παραολυμπιακών Αγώνων θα διατεθεί στους εργαζόμενους δικαιούχους του ΟΕΚ, δηλαδή σε δύο χιλιάδες τετρακόσιες οικογένειες εργαζομένων. Εκεί θα έχουμε μια σύγχρονη περίοδο πόλη δέκα χιλιάδων ανθρώπων που θα ζήσουν για όλη τη ζωή τους από εκεί και μετά.
      Η «Νέα Δημοκρατία» δεν μπορεί να συμβιβαστεί με ορισμένα πράγματα. Δεν μπορεί να συμβιβαστεί ότι αυτή η Κυβέρνηση εκτελεί με επιτυχία ένα τέτοιο μεγάλο έργο στα πλαίσια των Ολυμπιακών Αγώνων που έχει αυτό το βαθύ κοινωνικό περιεχόμενο. Η Νέα Δημοκρατία εξακολουθεί να είναι όμηρος της μικρόψυχης και ζηλόφθονης αντίληψής της. Για το Ολυμπιακό Χωριό είπε τα «μύρια όσα». Και μολονότι απαντήσαμε –και γνωρίζει πολύ καλά ότι ψεύδεται- εξακολουθεί να θέλει, να δημιουργεί σκιές και ψεύτικες εντυπώσεις. Στην αρχή μιλούσε για καθυστερήσεις. Είπαμε ότι δεν υπάρχει καμία καθυστέρηση και τώρα το έργο είναι σαράντα ημέρες σε προβάδισμα εν σχέσει με τα δεσμευτικά  χρονοδιαγράμματα. Εν συνεχεία μιλούσε για υπερβολικό κόστος.
      Το έργο θα κινηθεί μέσα στο κόστος που προϋπολογίστηκε, που προβλέπεται. Και το Πρόγραμμα Δημοσίων Επενδύσεων θα διαθέσει για το έργο αυτό -από εθνικούς πόρους δηλαδή, όχι μόνο από πόρους του ΟΕΚ- ένα μεγάλο μέρος που θα αφορά τα δίκτυα ύδρευσης, αποχέτευσης, τα δίκτυα ενέργειας, ηλεκτρισμού, αλλά και φυσικού αερίου. Είναι το πρώτο μεγάλο έργο που θα τροφοδοτείται με φυσικό αέριο. Και βεβαίως και μια σειρά άλλα κοινωφελή έργα θα αναπτυχθούν εκεί.
      Αυτό το έργο, λοιπόν, στο οποίο θα έρθουν να διαμείνουν δύο χιλιάδες τετρακόσιες οικογένειες θα έπρεπε να είναι ένα έργο για το οποίο θα ενημερωθούν όλες οι οικογένειες σ’ όλη την Αττική, ώστε να καταθέσουν τα σχετικά δικαιολογητικά μέσα στον προγραμματισμένο χρόνο. Γιατί είναι γνωστό ότι για τους οικισμούς εργατικών κατοικιών υπάρχουν τρεις φάσεις: Η πρώτη φάση είναι η φάση της καταγραφής μετά από αιτήσεις που κάνουν οι δικαιούχοι, η δεύτερη φάση είναι η φάση της επεξεργασίας όλων αυτών των στοιχείων και της κλήρωσης και η τρίτη φάση είναι η φάση της παραχώρησης των οικιών στους δικαιούχους. Αυτό και γίνεται τώρα και γίνεται νόμιμα μέσα από διαδικασίες, οι οποίες εγκρίθηκαν από το ίδιο το Διοικητικό Συμβούλιο του Οργανισμού Εργατικής Κατοικίας.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, για όνομα του Θεού! Ειλικρινά δεν μου προκάλεσε μόνο τον πολιτικό πολιτισμό και την πολιτική ηθική, αλλά και την ευφυΐα, το δείκτη αντίληψης, σ’ αυτή την Αίθουσα ο κύριος  Υπουργός. Ποιος σας είπε, κύριε Υπουργέ, για το Ολυμπιακό Χωριό, που είναι μία άλλη αμαρτωλή ιστορία; Εγώ δεν ρωτάω αυτό σήμερα. Εγώ σας λέω και σας εγκαλώ, κύριε Υπουργέ. Γιατί ο χρόνος υποβολής των αιτήσεων να είναι από 25-11-2002 μέχρι το Μάιο του 2003, για να πάρουν σπίτια –κύριε Πρόεδρε, σπίτια!- μετά το 2005; Και ερωτώ. Μήπως εγώ δεν ξέρω αν οι Ολυμπιακοί Αγώνες άλλαξαν; Τελειώνουν το 2004 οι Ολυμπιακοί Αγώνες, στα τέλη; Θα γίνει ο διαγωνισμός να μετατραπούν τα σπίτια αυτά, το Ολυμπιακό Χωριό, σε κατοικίες. Αυτό θα φάει τουλάχιστον ένα χρόνο. Άρα, λοιπόν, εσείς εκ του πονηρού κάνατε αυτή την προκήρυξη. Και αυτή είναι η ερώτηση: Πρώτον, γιατί από τώρα οι αιτήσεις; Δεύτερον, τα χρήματα των εργαζομένων και των εργοδοτών δεν είναι δικά σας. Τα ρίξατε καλά-καλά στο Ολυμπιακό Χωριό, από εκεί και πέρα όμως τους κρατάτε πολιτικά ομήρους, όταν αυτοί οι ίδιοι θα τα παίρνουν μετά το 2005, αφού θα έχουν μεσολαβήσει οι εθνικές εκλογές –συνταγματικά τουλάχιστον- και δεσμεύεται μία άλλη κυβέρνηση. Και να είστε σίγουρος με την πολιτική αυτή που κάνετε, κύριε Υπουργέ, ότι τα σπίτια αυτά –που βεβαίως και τους ανήκουν, δεν τους κάνουμε χάρη. Είναι αυτονόητο. Είναι χρήματα των εργαζομένων, δεν είναι του Υπουργείου ούτε του προϋπολογισμού. Οι ίδιοι πληρώνουν εισφορές κάθε χρόνο στον ΟΕΚ- θα τα δώσει ως Κυβέρνηση η Νέα Δημοκρατία.
      Το ερώτημα όμως είναι τώρα: Τρία χρόνια πριν πόσα λεφτά δαπανήσατε για τη διαφήμιση που βλέπω και προκαλεί την αισθητική μου, η προεκλογική μαύρη προπαγάνδα, -όπως στο Μαντούδι με τα επιδόματα του ΟΑΕΔ- πόσο κόστισε, κύριε Υπουργέ, δεν μας είπατε. Θα κάνω και αίτηση κατάθεσης στοιχείων, θα φθάσω μέχρι εκεί που δεν διανοείστε. Πόσο κόστισε η διαφήμιση από την τηλεόραση για τα σπίτια που θα δώσετε το 2006; Το 2006! Πως μοιράστηκε αυτή η διαφήμιση, ποιοι την πήραν; Και δεν μας λέτε και για την ταμπακέρα; Έγινε διαγωνισμός ή ανάθεση;
      Να τα ερωτήματα, κύριε Υπουργέ.  Να γιατί σας λέω ότι αυτός δεν είναι πολιτικός πολιτισμός, όταν κρατάτε πολιτικούς ομήρους για το 2006, αφού μεσολαβούν εκλογές και, αφού είστε σίγουροι –και το ξέρετε καλύτερα από εμένα, το λένε και οι δημοσκοπήσεις- ότι αυτές τις εκλογές θα τις κερδίσει η Νέα Δημοκρατία. Εμείς θα δώσουμε τα σπίτια στους εργάτες, στους εργαζόμενους, γιατί τους ανήκουν και γιατί τα δικαιούνται και όχι εσείς που αρπάζετε τα χρήματα του ΟΕΚ, για να κάνετε διαφήμιση στα Μέσα Μαζικής Ενημέρωσης και να δαπανάτε τον ιδρώτα του Έλληνα πολίτη.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Νομίζω ότι από αυτά που είπε ο κ. Γιακουμάτος μπορεί κανείς να καταλάβει ορισμένα πράγματα. Τι ακριβώς; Τις πραγματικές προθέσεις της Νέας Δημοκρατίας. Από τι ενοχλείται η Νέα Δημοκρατία; Από δύο πράγματα. Ενοχλείται από το ότι η Κυβέρνηση του ΠΑ.ΣΟ.Κ. αποφάσισε να δημιουργήσει μια σύγχρονη, υψηλής ποιότητας πόλη δέκα χιλιάδων κατοίκων…
      ΓΕΡΑΣΙΜΟΣ ΓΙΑΚΟΥΜΑΤΟΣ: Καθόλου! Συμφωνούμε σ’ αυτό!
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Και αυτή να είναι η πόλη, στην οποία να εγκατασταθούν για όλη τους τη ζωή δέκα χιλιάδες εργαζόμενοι με τις οικογένείες τους και τα παιδιά τους.
      ΓΕΡΑΣΙΜΟΣ ΓΙΑΚΟΥΜΑΤΟΣ: Κάνετε λάθος! Άλλα μου λέτε! Σας παρακαλώ πολύ!
	ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Αφήστε με να σας πω!
      ΠΡΟΕΔΡΕΥΩΝ (Κωνσταντίνος Γείτονας): Θα πάρω πίσω τον καλό λόγο που είπα, κύριε Γιακουμάτο! Μη διακόπτετε!
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θέλω επιπλέον είκοσι δευτερόλεπτα, διότι μίλησε παραπάνω ο συνάδελφος.
      Η «Νέα Δημοκρατία» αποκαλύπτει τις πραγματικές προθέσεις της. Ποιες είναι οι πραγματικές προθέσεις της; Ότι θα ήθελε αυτός ο οικισμός ή τμήματα αυτού του οικισμού να διατεθούν σ’ αυτό, του οποίου η ίδια είναι λάτρης. Δηλαδή, στην ελεύθερη αγορά!
      ΓΕΡΑΣΙΜΟΣ ΓΙΑΚΟΥΜΑΤΟΣ: Όχι!
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Αυτό θα ήθελε η Νέα Δημοκρατία! Να πωληθούν αυτά τα σπίτια! 
      ΓΕΡΑΣΙΜΟΣ ΓΙΑΚΟΥΜΑΤΟΣ: Όχι! Διαστρεβλώνετε την αλήθεια!
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Γιακουμάτο!
      Δεν θα γραφούν οι διακοπές στα Πρακτικά.
      ΓΕΡΑΣΙΜΟΣ ΓΙΑΚΟΥΜΑΤΟΣ: …
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Αυτό θέλει η «Νέα Δημοκρατία»! Διότι η Νέα Δημοκρατία, κύριε Γιακουμάτο, ποτέ δεν συμφώνησε καθαρά ότι αυτή η επιλογή ήταν μια σωστή και ορθή επιλογή για τους δικαιούχους εργαζόμενους! Ποτέ! 
      Σας προκαλώ να πείτε στους εργαζόμενους και στον ελληνικό λαό ότι ήταν σωστή η επιλογή της Κυβέρνησης του ΠΑ.ΣΟ.Κ. να δημιουργηθεί αυτός ο οικισμός –πρότυπος και υψηλών προδιαγραφών- με όλες τις υποδομές και ότι αυτός ο οικισμός θα διατεθεί στις οικογένειες των εργαζομένων. 
      ΓΕΡΑΣΙΜΟΣ ΓΙΑΚΟΥΜΑΤΟΣ: …
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Να πείτε ότι είναι σωστή αυτή η επιλογή και ότι την υπηρετείτε! Σας προκαλώ!
      ΓΕΡΑΣΙΜΟΣ ΓΙΑΚΟΥΜΑΤΟΣ: …
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ οι τόνοι να είναι χαμηλοί.
      Συνεχίστε, παρακαλώ.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Έρχομαι τώρα -γιατί αυτά είναι τα πραγματικά πολιτικά ζητήματα, εδώ κρίνονται οι επιλογές κοινωνικού χαρακτήρα, κύριε συνάδελφε, και να αφήνετε τη σπέκουλα- στο θέμα, για το οποίο λέτε ότι σπαταλήθηκαν χρήματα για διαφήμιση. 
      Δεν υπάρχει διαφήμιση, υπάρχει ενημέρωση. Το εξήγησα στην πρωτολογία μου, ενημέρωση την οποία κάνει ο ΟΕΚ σε όλες τις αντίστοιχες περιπτώσεις, όταν έχει τέτοια μεγάλα κατασκευαστικά οικιστικά έργα.
      ΓΕΡΑΣΙΜΟΣ ΓΙΑΚΟΥΜΑΤΟΣ: …
      ΠΡΟΕΔΡΕΥΩΝ (Κωνσταντίνος Γείτονας): Κύριε Γιακουμάτο, δεν γράφονται οι διακοπές.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Και λέμε τώρα: Τι κόστισε η διαφήμιση στα τηλεοπτικά μέσα ενημέρωσης;
      ΓΕΡΑΣΙΜΟΣ ΓΙΑΚΟΥΜΑΤΟΣ: …
      ΠΡΟΕΔΡΕΥΩΝ (Κωνσταντίνος Γείτονας): Κύριε Γιακουμάτο, αφήστε επιτέλους τον κύριο Υπουργό να απαντήσει!
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Διατυπώνετε ένα θέμα με πλήρη άγνοια! Προκαλείτε για ένα θέμα με πλήρη άγνοια δημαγωγώντας! Ούτε σεντς! Ούτε ευρώ!
      ΓΕΡΑΣΙΜΟΣ ΓΙΑΚΟΥΜΑΤΟΣ: …
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ούτε ευρώ στα τηλεοπτικά μέσα ενημέρωσης! Γιατί πρόκειται, κύριε Γιακουμάτο, για κοινωνικό μήνυμα.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, παρακαλώ ολοκληρώστε!
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Προκαλούμαι, κύριε Πρόεδρε!
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ! Ολοκληρώστε!
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Το κοινωνικό μήνυμα περνά στα τηλεοπτικά μέσα ενημέρωσης χωρίς κόστος. 
      Βεβαίως, υπάρχουν -λέτε- και οι εφημερίδες. Τι γίνεται με τις εφημερίδες;
      ΠΡΟΕΔΡΕΥΩΝ (Κωνσταντίνος Γείτονας): Δεν έχετε άλλο χρόνο, κύριε Υπουργέ.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Για εκείνο, λοιπόν, το τμήμα των εφημερίδων έγινε από τον ΟΕΚ	 πρόχειρος διαγωνισμός και υπήρξαν τρεις προσφορές, εκ των οποίων κατοχυρώθηκε ο διαγωνισμός στην εταιρεία «ΕΡΜΗΣ -Γ. ΚΑΚΟΛΥΡΗΣ». Όλη αυτή η προσπάθεια κόστισε στις κυριακάτικες εφημερίδες τριάντα επτά ευρώ. Ψάχνετε κι εδώ να βρείτε σκάνδαλα; 
      ΠΡΟΕΔΡΕΥΩΝ (Κωνσταντίνος Γείτονας): Καλώς!
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Δεν έχετε ακόμα καταλάβει ότι η διαφάνεια αποτελεί μόνο κριτήριο και μόνο γνώμονα της πολιτικής και της διοίκησης της Κυβέρνησής μας;
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, ολοκληρώθηκε η συζήτηση της ερώτησης!
      Προχωρούμε στην τρίτη με αριθμό 373/11-2-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Οικονομίας και Οικονομικών, σχετικώς με την εκποίηση δημόσιας περιουσίας στην περιοχή του Αγίου Ιωάννη Ιεράπετρας Λασιθίου για την ανέγερση ξενοδοχείων κλπ.
      Διαβάζω την επίκαιρη ερώτηση του κ. συνάδελφου.
      «Οργή και αγανάκτηση προκαλεί στους κατοίκους του δημοτικού διαμερίσματος Αγίου Ιωάννη Δήμου Ιεράπετρας Λασιθίου η προσπάθεια της Κυβέρνησης να εκποιήσει μέσω της Κτηματικής Εταιρείας του Δημοσίου (ΚΕΔ) τα δημόσια ακίνητα ΒΚ 45 και ΒΚ 47, τα οποία αποτελούν τμήμα του παλαιού αιγιαλού μήκους δυόμισι χιλιομέτρων και πλάτους πενήντα μέτρων, που είναι μια από τις ομορφότερες παραλίες της Κρήτης. 
      Είναι τεράστιες οι ευθύνες της Κυβέρνησης, αφού όχι μόνο δεν διαθέτει τις αναγκαίες πιστώσεις στην Τοπική Αυτοδιοίκηση, προκειμένου να διαμορφωθεί ο παλαιός αιγιαλός σε κοινόχρηστο χώρο αναψυχής με ελεύθερη πρόσβαση για όλους, αλλά με την επιλογή της να πουλήσει τμήματά του για ανέγερση ξενοδοχείων κλπ. θα αποκλείσει τους κατοίκους και τους επισκέπτες της περιοχής από την απόλαυση της παραλίας και της θάλασσας από τους πολλούς προς όφελος των λίγων πελατών των ξενοδοχείων.
      Ερωτάται ο κύριος Υπουργός: ποια μέτρα πρόκειται να πάρει η Κυβέρνηση και πότε, ώστε να ανακληθούν οι αποφάσεις για τις δημοπρασίες από την  ΚΕΔ των δύο δημοσίων κτημάτων και να διατεθούν οι αναγκαίες πιστώσεις στην Τοπική Αυτοδιοίκηση, προκειμένου να διαμορφωθεί ο παλαιός αιγιαλός σε κοινόχρηστο χώρο αναψυχής με ελεύθερη πρόσβαση για όλους;»
      Θα απαντήσει ο Υφυπουργός Οικονομικών κ. Φωτιάδης.
      Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, η Κτηματική  Εταιρεία του Δημοσίου είναι σύμφωνα με τον ιδρυτικό της νόμο αρμόδια για τη διαχείριση των ακινήτων που ανήκουν στην ιδιωτική περιουσία του δημοσίου. Όπως, λοιπόν, μας ανέφερε η ΚΕΔ στα πλαίσια που ορίζει ο ιδρυτικός της νόμος αξιολόγησε και συμπεριέλαβε στο επιχειρησιακό της πρόγραμμα την εκποίηση μετά από δημοπρασία των ακινήτων στα οποία αναφέρεται η ερώτηση και βρίσκονται στην περιοχή Αγίου Ιωάννη του Δήμου Ιεράπετρας Λασιθίου. 
      Τα ακίνητα αυτά δεν αποτελούν κοινόχρηστους χώρους αλλά έχουν περιέλθει στο δημόσιο σαν παλιοί αιγιαλοί μετά την εκ νέου οριοθέτηση της παραλίας και για την εκποίησή τους έχουν ακολουθηθεί όλες οι διαδικασίες οι οποίες προβλέπονται από τους νόμους που ισχύουν, όπως τη γνωμοδότηση της κτηματικής υπηρεσίας του Λασιθίου ότι δεν υπάρχουν δεσμεύσεις για την εκποίηση, ότι δεν κρίνονται απαραίτητα για άλλους σκοπούς στέγασης κρατικών υπηρεσιών, όπως επίσης και από τη Διεύθυνση Πολεοδομίας της Νομαρχίας Λασιθίου ότι δεν υπάρχουν πολεοδομικά κωλύματα για την εκποίηση. Τέλος δε, υπάρχει και γνωμοδότηση της νομικής υπηρεσίας της ΚΕΔ μετά από έλεγχο των στοιχείων του φακέλου ότι μπορεί να προχωρήσει η ΚΕΔ στην εκποίηση. 
      Κατόπιν τούτου το Διοικητικό Συμβούλιο της ΚΕΔ αποφάσισε την εκποίηση μετά από δημόσια δημοπρασία των ακινήτων με τιμές εκκίνησης αυτές της αγοράς. 
      Όσον αφορά το ενδιαφέρον του Δήμου Ιεράπετρας ή ακόμη καλύτερα της πρώην Κοινότητας Αγίου Ιωάννη, πρέπει να πούμε ότι έδειξε όντως ενδιαφέρον η Κοινότητα Αγίου Ιωάννη το 1992, υπέβαλε κάποιο φάκελο για την αξιοποίηση συγκεκριμένης έκτασης, όμως έκτοτε από το 1992 και μετά δεν υπεβλήθη κανένα αίτημα, ούτε έγινε καμία απολύτως παραπέρα ενέργεια προκειμένου να αξιοποιηθεί η συγκεκριμένη έκταση. Η ΚΕΔ είναι υπεύθυνη για την προστασία των κτημάτων του ελληνικού δημοσίου και η επί δώδεκα δεκατρία χρόνια, θα έλεγα, έλλειψη ενδιαφέροντος από την Τοπική Αυτοδιοίκηση, ασφαλώς οδήγησε στη λήψη απόφασης της εκποίησης των συγκεκριμένων ακινήτων για αναπτυξιακούς λόγους, αντί τα συγκεκριμένα ακίνητα να καταπατηθούν όπως έχει συμβεί σε εκατοντάδες περιπτώσεις στο Νομό Λασιθίου.
      	ΠΡΟΕΔΡΕΥΩΝ (Κωνσταντίνος Γείτονας):  Ο Αντιπρόεδρος της Βουλής κ. Κοσιώνης έχει το λόγο.
      	ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατ’ αρχήν, κύριε Υπουργέ, η Κτηματική Εταιρεία του Δημοσίου δεν είναι καμία ανεξάρτητη αρχή αλλά έχει άμεση σχέση το Υπουργείο Οικονομικών. Επομένως δεν λειτούργησε από μόνη της χωρίς να ρωτήσει κανέναν.
      Το δεύτερο είναι ότι σύμφωνα με το νόμο του 1979, αν θυμάμαι καλά, αξιοποιούνται ή εκποιούνται ορισμένα ακίνητα του δημοσίου για να αξιοποιηθούν. Η Τοπική Αυτοδιοίκηση, ένα από τα βάθρα της δημοκρατίας! το δεύτερο βάθρο, ζητάει τη δυνατότητα αξιοποίησης για άλλους λόγους αυτών των χώρων που προβλέπεται να εκποιηθούν τώρα. Και έχει ζητήσει τη συνδρομή της ελληνικής Κυβέρνησης, την οικονομική συνδρομή, για να μπορέσει να τα αξιοποιήσει αυτά. Γι’ αυτό και η απουσία της. Αυτό λένε οι πληροφορίες.
      Το άλλο ερώτημα είναι πόσα θα κερδίσει άραγε ο κρατικός προϋπολογισμός από την εκποίηση μιας τέτοιας περιουσίας; Και γνωρίζουμε πάρα πολύ καλά ότι όταν γίνονται ξενοδοχειακές μονάδες αποκλείονται απολύτως για τους κατοίκους της περιοχής το να έχουν δηλαδή πρόσβαση στη θάλασσά τους, ή πρέπει να πληρώσουν. 
      Ο δήμος, λοιπόν, ζητάει μια άλλη μορφή αξιοποίησης της παραλίας η οποία αφήνει ελεύθερη τη θάλασσα στους κατοίκους όλης της περιοχής προς αναψυχή, αφήνει χώρους αναψυχής, πράσινο. Δεν είναι αξιοποίηση αυτό; Δηλαδή, μόνο οικονομικός και δημοσιονομικός λόγος μπορεί να είναι ο κύριος χαρακτηριστικός λόγος για την εκποίηση μιας δημόσιας περιουσίας; Γιατί να μην παραχωρηθεί στην Τοπική Αυτοδιοίκηση μια και λέμε τώρα για αποκέντρωση, για αναβάθμιση της Τοπικής Αυτοδιοίκησης και άλλα;
Οι κάτοικοι το γνωρίζουν πάρα πολύ καλά, γιατί και σε άλλες περιοχές που έχουν γίνει σε τέτοιες τοποθεσίες ξενοδοχειακές μονάδες αποκλείονται τελείως για τους κατοίκους της περιοχής και δεν θέλουν να το έχουν αυτοί. 
      Αυτό θέλουν: Αξιοποίηση του χώρου του δικού τους για τον εαυτό τους. Όχι για τον εαυτό του ο καθένας ξεχωριστά, αλλά για όλους τους κατοίκους της περιοχής.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η Κτηματική Εταιρεία του Δημοσίου ασφαλώς και εποπτεύεται από το Υπουργείο Οικονομικών.  Είναι ανώνυμη εταιρεία, η οποία για λόγους ευελιξίας λειτουργεί με τους κανόνες της ιδιωτικής οικονομίας. Όμως αυτό δεν παύει να την κάνει ένα φορέα που ενδιαφέρεται πραγματικά για τα συμφέροντα της ελληνικής κοινωνίας –θα συμφωνήσω μαζί σας- όπως ακριβώς εκφράζονται όχι στενά, ως δημοσιονομικά συμφέροντα, αλλά ως εκμετάλλευση για το συμφέρον του λαού της συγκεκριμένης περιοχής. 
      Πρέπει να πω εδώ στη Βουλή ότι η Κτηματική Εταιρεία του Δημοσίου τα τελευταία ελάχιστα χρόνια έχει παραχωρήσει στην Τοπική Αυτοδιοίκηση εκατοντάδες ακίνητα, πέραν των εξακοσίων ακινήτων σημαντικότατης αξίας, πάνω από 1,5 δισεκατομμύριο ευρώ, προκειμένου να λειτουργήσουν σε αυτά δραστηριότητες κοινόχρηστες, όπως πάρκα, πλατείες και άλλες τέτοιες δράσεις ή να λειτουργήσουν χώροι για την εξυπηρέτηση των κατοίκων, όπως εκπαιδευτήρια, γηροκομεία κλπ.
      Ταυτόχρονα θέλω να πω ότι σύμφωνα με το νόμο –όπως αυτός τροποποιήθηκε με δική μας ψήφο, της Βουλής, πριν από ενάμιση χρόνο- το 25% των εσόδων της η Κτηματική Εταιρεία του Δημοσίου το διανέμει για την εκτέλεση έργων για τη βελτίωση της ποιότητας ζωής του πολίτη. Επομένως λειτουργεί στα πλαίσια που και εσείς θέσατε. Λειτουργεί στα πλαίσια εξυπηρέτησης του κοινωνικού συνόλου. 
      Όσον αφορά τη συγκεκριμένη περίπτωση, είπα προηγούμενα ότι πριν από έντεκα χρόνια εκδηλώθηκε η κατ’ αρχήν θετική ανταπόκριση από την πλευρά της ΚΕΔ για την προέκυψε στην Κοινότητα του Αγίου Ιωάννη και τώρα στο Δήμο Ιεράπετρας, όπως προέκυψε μετά τον «Καποδίστρια», όμως δεν υπήρξε καμία, μα καμία απολύτως ανταπόκριση επί έντεκα περίπου χρόνια. Από εκεί και πέρα, η δημοπρασία έχει σταματήσει και είμαστε πάντα ανοικτοί, θα έλεγα, σε μια συγκεκριμένη πρόταση, η οποία όμως θα οδηγεί στην αξιοποίηση για το συμφέρον των κατοίκων της ευρύτερης περιοχής του Νομού Λασιθίου.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Γεωργίας, Οικονομίας και Οικονομικών και Εξωτερικών κατέθεσαν σχέδια νόμου: α) «Κύρωση Συμφωνίας μεταξύ των Κυβερνήσεων των Βαλκανικών χωρών για οικονομική, επιστημονική και τεχνική συνεργασία στον τομέα της γεωργίας» και 
      β) «Κύρωση του μνημονίου Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Λαϊκής Δημοκρατίας της Κίνας για συνεργασία στον αγροτικό τομέα».
      Παραπέμπονται στην αρμόδια Διαρκή Επιτροπή.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 41/6.2.2003 επερώτηση των Βουλευτών του Κομμουνιστικού Κόμματος Ελλάδας κυρίων Νικολάου Γκατζή, Λιάνας Κανέλλη, Ορέστη Κολοζώφ, Παναγιώτη Κοσιώνη, Σταύρου Σκοπελίτη, Αντώνη Σκυλλάκου, Σπύρου Στριφτάρη, Άγγελου Τζέκη, Δημήτριου Τσιόγκα και Γεωργίου Χουρμουζιάδη προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικώς με την πολιτική της Κυβέρνησης στον τομέα της αντισεισμικής προστασίας.
      Από τη Νέα Δημοκρατίας ορίζεται ως Κοινοβουλευτικός Εκπρόσωπος για τη συζήτηση της επερώτησης αυτής ο Βουλευτής Α’ Αθηνών κ. Γεώργιος Αλογοσκούφης.
      Και από το Συνασπισμό της Αριστεράς και της Προόδου ως Κοινοβουλευτική Εκπρόσωπος ορίζεται η Βουλευτής κ. Ιωάννα Στεργίου.
      Το λόγο έχει ο πρώτος των επερωτώντων κ. Νικόλαος Γκατζής.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριοι Βουλευτές, είναι γνωστό ότι η Ελλάδα είναι –και έχει χαρακτηριστεί έτσι- μία σεισμογενής χώρα. Είναι η πρώτη μάλιστα στην Ευρώπη και η έκτη στον κόσμο. Λέγεται ότι ελκύεται το 50% της σεισμικής ενέργειας όλης της Ευρώπης. 
      Το πρόβλημα ξέρουμε ότι είναι διαχρονικό. Η αντιμετώπισή του επίσης, ξέρουμε ότι δεν μπορεί να είναι τεχνοκρατική αλλά βαθιά πολιτική και κοινωνική.
     Κύριοι Βουλευτές, το ότι είναι η χώρα μας σεισμογενής, όμως, μπορεί να δικαιολογήσει θανάτους, τραυματισμούς, καταστροφές από το σεισμό; Μπορεί να δικαιολογήσει όλα αυτά τα τραγικά γεγονότα που διαδραματίζονται κατά και μετά το σεισμό στις φτωχές συνοικίες της Αττικής και σε άλλα πολεοδομικά συγκροτήματα της χώρας; Είναι, άραγε, μοιραίο σε κάθε σεισμό να έχουμε όλα αυτά τα γεγονότα;
     Κύριοι Βουλευτές, εμείς πιστεύουμε ότι αυτό δεν είναι μοιραίο, αλλά αποτέλεσμα και, αν θέλετε, φυσικό επακόλουθο αυτής της αντιλαϊκής πολιτικής που ακολουθεί η Κυβέρνηση και θυσιάζει ακόμα και ανθρώπινες ζωές, προκειμένου να περάσει και αυτή η διαδικασία μέσα από το κέρδος, μέσα από την πολιτική της ελεύθερης αγοράς, για την οποία θα πούμε παρακάτω τι ρόλο παίζει και στην κατοικία.
     Κύριε Υπουργέ, μας κατηγορείτε ότι έχουμε «ξύλινη γλώσσα», ότι είμαστε δογματικοί, ότι λέμε τα ίδια και τα ίδια. Πείτε μας το εξής: Αυτή η καπιταλιστική ανάπτυξη δεν είναι βάρβαρη; Αυτή η καπιταλιστική ανάπτυξη που στηρίζεται στο κέρδος -και που την ακολουθείτε πιστά- δεν είναι αυτή που οδήγησε τη χώρα μας σ’ αυτήν την άθλια κατάσταση, να υπάρχουν δηλαδή πόλεις-τέρατα;
     Πείτε μας πού στηρίχθηκε η μεταπολεμική ανάπτυξη της χώρας. Ποια στοιχεία κυριάρχησαν, για να έχουμε αυτές ακριβώς τις πόλεις, οι οποίες στηρίχθηκαν –ιδιαίτερα μετά τον πόλεμο- στην αντιπαροχή; Έχουμε σκληρή εκμετάλλευση της γης –ιδιαίτερα μέσα στα μεγάλα αστικά κέντρα- καταπατήσεις γης, εμπορευματοποίηση της γης και της χρήσης της. Έχουμε αναθέσει την κατοικία μέσα στο κύκλωμα της εμπορευματοποίησης και την πληρώνει συνέχεια ο λαός. 
     Κανένας ποιοτικός έλεγχος, κανένας σχεδιασμός για την ανάπτυξη, καθόλου περιβαλλοντικά μέτρα ή μέτρα προστασίας. Τίποτα! Κανένας σχεδιασμός, καμία πρωτοβουλία της Κυβέρνησης, για να μπορέσει να κάνει έναν ολοκληρωμένο σχεδιασμό οχύρωσης των πόλεων και της χώρας από τις σεισμικές καταστροφές.
     Κύριοι Βουλευτές, το κέρδος, η «αρπαχτή», η κερδοσκοπία, η αντιπαροχή και τα διαπλεκόμενα ζουν και βασιλεύουν και κάθε φορά λέμε «είναι φυσικά φαινόμενα και δεν μπορούμε να τα αντιμετωπίζουμε». Έχετε τεράστιες ευθύνες, κύριοι της Κυβέρνησης, όχι γιατί γίνονται σεισμοί, αλλά γιατί με την εγκληματική σας πολιτική δεν αντιμετωπίζετε τις συνέπειες και δεν παίρνετε μέτρα πρόληψης, για να μην έχουμε θύματα και αυτά τα καταστροφικά γεγονότα.
     Επίσης, εμείς σας κατηγορούμε για εγκληματική αδιαφορία γι’ αυτές τις τραγικές συνέπειες. Ξέρουμε ότι δεν είναι αδιαφορία, επειδή σας διέφυγε, κλπ, αλλά γιατί δεν το έχετε εντάξει μέσα στις προτεραιότητές σας. Ξέρουμε, επίσης, ότι με την πολιτική που ακολουθείτε πιστά, με τη στείρα νεοφιλελεύθερη πολιτική της αγοράς, δεν είναι ούτε μέσα στις προδιαγραφές και στις προτεραιότητες της Ευρωπαϊκής Ένωσης ούτε και μέσα στις δικές σας προτεραιότητες να ενισχύσετε αυτόν τον τομέα της αντισεισμικής θωράκισης της χώρας.
     Κύριοι Βουλευτές, είναι –λέει- αυτό το έργο μη επιλέξιμο κατά την Ευρωπαϊκή Ένωση και κατά την Κυβέρνηση. Γιατί δεν είναι επιλέξιμο, όταν ξέρουμε, μάλιστα, ότι για μας τουλάχιστον είναι ένα από τα πιο παραγωγικά; Γιατί; Διαθέτετε, κύριοι, ετησίως εκατόν πενήντα δισεκατομμύρια περίπου, για να αντιμετωπίσετε τα προβλήματα των σεισμών. Τελευταία, μάλιστα, δόθηκαν τετρακόσια για την Αττική. Ένα μέρος μόνο αν δίνατε για τη μελέτη και για μέτρα προστασίας, να είστε βέβαιοι ότι θα περίσσευαν και θα είχαμε λιγότερες ζημιές, λιγότερους θανάτους, λιγότερες καταστροφές και πολύ περισσότερο θα μπορούσαμε σιγά-σιγά να κάνουμε ανθρώπινες πόλεις.
     Κύριοι Βουλευτές, το φαινόμενο του σεισμού πρέπει να το δούμε –εμείς, τουλάχιστον, έτσι το βλέπουμε- σαν να είναι ένα γεγονός, όχι να ζήσουμε μ’ αυτόν, όπως λέει η Κυβέρνηση. Πολλές φορές λένε «εντάξει, είμαστε μία σεισμογενής χώρα, πρέπει να μάθουμε να ζούμε με το σεισμό». Να μάθουμε να ζούμε με το φαινόμενο του σεισμού, αλλά εξασφαλίζοντας στέρεα κατοικία και όλες τις μελέτες εκείνες, οι οποίες θα θωρακίσουν τις οικοδομές. 
     Τελικά, πρέπει να εξασφαλίσουμε την ποιότητα ζωής και τους χώρους εκείνους -τους οποίους στερείται και η Αθήνα και τα άλλα πολεοδομικά συγκροτήματα- όπου θα προστατευθεί ο κόσμος από τις καταστροφές, όταν θα βγει αμέσως μετά το σεισμό.
      Δηλαδή το θέμα της κατοικίας, το θέμα του σεισμού έχει για μας και άλλες πλευρές που πρέπει να τις δούμε από την κοινωνική πλευρά τους και από την αναπτυξιακή. 
      Κύριοι Βουλευτές, εμείς πιστεύουμε ότι δεν είναι δυνατόν να πούμε ότι είναι φυσικό φαινόμενο και τελειώσαμε. Επειδή είναι ένα σύνθετο φαινόμενο με πολλές διαστάσεις και μάλιστα οικονομικές, κοινωνικές και πολιτιστικές, πρέπει να δούμε πώς θα συνδεθεί με ένα γενικότερο σχεδιασμό, πρέπει να δούμε πώς τελικά θα προστατευθεί η κατοικία, η πόλη και με ποιο τρόπο πρέπει να αντιδράσει η κοινωνία, για να διεκδικήσει σίγουρη, ασφαλή διαμονή, ακόμα και μετά τους σεισμούς. 
      Αυτό σημαίνει πρώτα απ’ όλα μέτρα. Πέρα από κει, πρέπει να εξασφαλίσουμε όλους τους ελεύθερους χώρους που σήμερα, εν όψει των Ολυμπιακών Αγώνων, κύριε Υπουργέ, δεν έχετε αφήσει τίποτα. Γίνεται ένας σεισμός και ο κόσμος δεν έχει πού να πάει. Ακόμα και κοινόχρηστους χώρους που χρησιμοποιούνται για διάφορους περιπάτους αναψυχής κλπ. τους ιδιωτικοποιείται και τους έχετε σε πρώτη ζήτηση προς την ολυμπιακή επιτροπή για να κάνει τα διάφορα έργα, αλλά και σε ιδιώτες.  
      Λείπει τελείως ένα σχέδιο ολοκληρωτικής αντιμετώπισης. Τι σημαίνει, παραδείγματος χάρη, το ότι πηγαίνει η Πυροσβεστική Υπηρεσία; Δεν πρέπει αυτή να εκσυγχρονιστεί, δεν πρέπει να είναι κατάλληλα εκπαιδευμένη, δεν πρέπει να αυξήσουμε το προσωπικό που είναι ελλειμματικό, δεν πρέπει να προσπαθήσουμε μέσα από τα Σώματα Ασφαλείας να φύγει η αντίληψη ότι είναι στρατοκρατούμενα και ότι υποτάσσονται στο Υπουργείο, σύμφωνα με τους στρατιωτικούς νόμους και τις εντολές; Δεν πρέπει να φύγουν από τα Σώματα Ασφαλείας και να αποτελέσουν το πρώτο πολιτικό Σώμα προστασίας και βοήθειας των πολιτών; 
      Κύριε Υπουργέ, κάνουν την πιο ανθυγιεινή και βάρβαρη δουλειά και τους έχετε έξω από τα βαριά και ανθυγιεινά επαγγέλματα. Είναι και αυτό ένα ζήτημα για το πώς μπορούμε να δούμε τους ανθρώπους αυτούς, τους οποίους χρησιμοποιείτε. 
      Επίσης, θα ήθελα να πω, κύριε Πρόεδρε, ότι η Κυβέρνηση για όλα αυτά δεν κάνει τίποτε. Υπάρχει μια τραγική αντίφαση που εκδηλώνεται σ’ αυτήν τη χώρα από όλες μέχρι σήμερα τις νεοφιλελεύθερες κυβερνήσεις που έχουν διαφεντέψει το τόπο. Υπάρχει αντίφαση ανάμεσα στη βεβαιότητα ότι ο σεισμός οπωσδήποτε έρχεται και την ανάλγητη πολιτική της ελεύθερης αγοράς που αντιμετωπίζει την αντισεισμική θωράκιση της χώρας και τη ζωή των πολιτών, χωρίς να παίρνει κανένα ουσιαστικό μέτρο. 
      Για την αντιμετώπιση των φυσικών φαινομένων, κύριοι Βουλευτές, έχουμε τεράστιες ελλείψεις και κενά και στους σχεδιασμούς και στις υποδομές και οι πρόσφατες πλημμύρες δείχνουν ακριβώς τι σημαίνει μέτρα προστασίας, τι σημαίνει για την Κυβέρνηση αντισεισμικά μέτρα, τι σημαίνει αντιπλημμυρικά μέτρα. 
      Έργα δισεκατομμυρίων δραχμών, κύριε Υπουργέ, τα ξαναπληρώνουμε πολλές φορές και θα τα ξαναπληρώσουμε με το να μην παίρνετε μέτρα, είτε για τους σεισμούς είτε για τις πλημμύρες, γιατί δεν γίνονται σωστές μελέτες, γιατί δεν παίρνονται τα σωστά μέτρα, γιατί δεν γίνεται σωστός ποιοτικός έλεγχος, γιατί δεν γίνεται σωστή παρακολούθηση των έργων, γιατί τελικά όλα έχουν ανατεθεί στον ιδιώτη, όλα είναι σύμφωνα με τους κανόνες της αγοράς, δηλαδή του κέρδους, της εκμετάλλευσης, γιατί το δημόσιο νίπτει τας χείρας του και δεν έχει καμία επίβλεψη και καμία παρουσία. 
      Κύριε Υπουργέ, οι κίνδυνοι, που εγκυμονούν από τη σεισμική δράση είναι πάρα πολύ μεγάλοι.
      Για εμάς, όμως, κύριοι Βουλευτές, είναι τεράστιοι οι κίνδυνοι, που εγκυμονεί η παντελής έλλειψη βελτιούμενης πολιτικής απέναντι στην αντισεισμική θωράκιση της χώρας και την προστασία της, η οποία τελικά έχει γίνει πολιτική επιλογή του κατεστημένου.
      Κύριε Υπουργέ, η αντισεισμική θωράκιση, για εμάς, δεν είναι κάτι τεχνοκρατικό, όπως έχουμε ξαναπεί, αλλά είναι έργο ζωτικής και αναπτυξιακής σημασίας και υποδομής. Έχει και οικονομικές και κοινωνικές διαστάσεις, γιατί προστατεύει τη ζωή του τόπου, αλλά και τη ζωή και τις περιουσίες των κατοίκων. Γι’ αυτόν το λόγο λέμε ότι είναι και ανταποδοτικό.
      Είχατε πει ότι από το 1999 –και μάλιστα δώσατε οδηγίες- πως θα γίνει ένας έλεγχος σε όλα τα κτίρια. Όπου έγινε ο έλεγχος, διαπιστώθηκαν τεράστια προβλήματα. Υπάρχουν προβλήματα στατικής επάρκειας στην Πάτρα, στα νησιά του Αιγαίου και σε άλλες μεγάλες πόλεις. Κυρίως, όμως, υπάρχουν προβλήματα σε σχολεία, νοσοκομεία και σε μέρη όπου μαζεύεται η νεολαία. Δεν έχουν ελεγχθεί αυτά τα κτίρια, αν και πρέπει να ξέρετε ότι όλες οι μεγάλες αποθήκες έχουν γίνει κέντρα διασκέδασης.
      Πέρα απ’ αυτό, όμως, έγιναν σεισμοί. Ας πάρουμε την Αθήνα. Τι μέτρα πήρατε; Είναι χιλιάδες ακόμα οι άστεγοι. Διακόπηκε η επιδότηση του ενοικίου και τα containers παραμένουν όπως ήταν. Οι μελέτες ανασυγκρότησης έμειναν στα χαρτιά και τα επιδόματα δεν δόθηκαν σε όλους τους δικαιούχους.
       Οι μικρομεσαίοι επαγγελματίες κλπ. είχαν διπλή ζημιά, γιατί υπέστησαν ζημιές και στην επιχείρηση και στο εμπόρευμα και στις εγκαταστάσεις. Επίσης, οι περισσότεροι απ’ αυτούς είχαν ζημιές στο σπίτι. Είναι, δηλαδή, διπλά χτυπημένοι.
     Τα μέτρα είναι ελλιπή και η χρηματοδότηση μηδαμινή. Πενήντα χιλιάδες άνθρωποι κατοικούν ακόμα σε σπίτια, τα οποία κρίθηκαν μερικώς ή εξ ολοκλήρου ακατάλληλα. Θα είστε ηθικοί αυτουργοί, αν σε ένα νέο σεισμό αυτοί οι άνθρωποι πάθουν ζημιές ή σκοτωθούν. Δεν θα μπορείτε να έχετε τότε καμία δικαιολογία. Τι θα μας πείτε; Ότι δεν το ξέρατε ή ότι δεν έπρεπε να μείνουν; Πού μπορούν να μείνουν;
      Μιλάτε τόσο καιρό για τα αυθαίρετα. Σκέπτεται ο καθένας να βάλει ένα κεραμίδι πάνω από την οικογένειά του και φτιάχνει το αυθαίρετο. Γιατί γίνεται αυτό, κύριοι Βουλευτές; Γιατί δεν υπάρχει μία κοινωνική πολιτική λαϊκής κατοικίας, την οποία θα κτίσει το κράτος και θα δίνει στα φτωχά λαϊκά στρώματα, για να λύσουν τέτοια προβλήματα. 
     Κύριοι Βουλευτές, ο έλεγχος της ποιότητας των κατασκευών έχει δοθεί στις κατασκευάστριες εταιρείες. Ακούστε και κάτι άλλο: Η Κυβέρνηση, για να αποφύγει τις ευθύνες της για να μην αποζημιώνει κλπ., ενώ θα μπορούσε να κάνει μία κατοικία με όλες τις προδιαγραφές που υπάρχουν για την ποιότητα της ζωής και να την προσφέρει στους ανήμπορους, θέλει να αποφύγει τις ευθύνες για τις εγγυήσεις που υπάρχουν για τέτοιου είδους φυσικά φαινόμενα και στέλνει τις οικογένειες που κάνουν τα καινούρια σπιτάκια να ασφαλίζουν το σπίτι στις ασφαλιστικές εταιρείες.
     Επίσης, έχουμε τεράστιες ελλείψεις σε κοινωνικές και τεχνικές υποδομές. Τα πολεοδομικά συγκροτήματα και ιδιαίτερα η Αθήνα -αν και έχει αναπαραχθεί αυτό το φαινόμενο και σε άλλα αστικά κέντρα- έχουν ασφυκτικές συνθήκες δόμησης.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα ήθελα να πάρω δύο λεπτά από τη δευτερολογία μου.
     ΠΡΟΕΔΡΕΥΩΝ (Κωνσταντίνος Γείτονας): Καλώς. Ολοκληρώστε, όμως, γιατί θα σας χρειασθεί χρόνος και για τη δευτερολογία σας.
     ΝΙΚΟΛΑΟΣ ΓΚΑΤΖΗΣ: Έχουμε κερδοσκοπική υπερδιόγκωση, καταστροφή της περιαστικής γης και τεράστια κυκλοφοριακά προβλήματα. 
     Η έλλειψη ελεύθερων χώρων θα πάρει δραματικές διαστάσεις. Θα πρέπει να βρούμε και πολλούς περισσότερους απ’ αυτούς που έχουμε. 
     Κύριοι Βουλευτές, ο σεισμός ανέδειξε συνύπαρξη επικίνδυνων χρήσεων. Υπάρχουν, παραδείγματος χάρη, βενζινάδικα από κάτω και σπίτια από πάνω ή αέρια από κάτω και σπίτια από πάνω.
     Υπάρχουν ακόμα εργοστάσια παραγωγής πετρελαίου και εργοστάσια παραγωγής πυρομαχικών. Αναφέρω για παράδειγμα την «ΠΥΡΚΑΛ» και την «ΠΕΤΡΟΛΑ». 
     Η ζωή στα αστικά κέντρα έχει γίνει πέρα για πέρα ασφυκτική. Είναι η πυκνότητα καταθλιπτική και οι συντελεστές δόμησης τεράστιοι. Η έλλειψη προσβάσεως, ακόμα και σε ασθενοφόρα ή στην πυροσβεστική, γίνεται προβληματική σε πολλές περιοχές.
      Έχουμε καταθέσει και ερώτηση και μας έχουν πει ότι θα το δουν.  Μιλάμε για αγωγούς πετρελαίων και κηροζίνης που περνούν μέσα από κατοικημένες περιοχές. Στο Βελεστίνο κάτω από σχολεία και παιδικούς σταθμούς περνάει κηροζίνη που πηγαίνει στο αεροδρόμιο. Στην Αθήνα ο αγωγός κηροζίνης πηγαίνει στα Σπάτα μέσα από την Αθήνα. Έχουμε, λοιπόν, τέτοιες εγκληματικές αδιαφορίες που μπορεί να τινάξουν με το παραμικρό ατύχημα ολόκληρες περιοχές στον αέρα και τα μέτρα που έχουν πάρει είναι αποσπασματικά, μίζερα.
      Θα ήθελα επίσης να πω για τα κτίρια που λένε ότι ανακατασκευάζονται στην προηγούμενη κατάσταση το εξής: Ξέρετε τι γίνεται με αυτό, κύριε Υπουργέ; Τους βάζετε μέσα σε ένα κλουβί για να σκοτωθούν. Αυτό θα γίνει εάν δεν ενισχυθούν αυτά τα κτίρια. Και πώς θα ενισχυθούν όταν δεν γίνεται κανένας έλεγχος και όταν όλα αυτά τα κτίρια, όπως και τα έργα με τους δρόμους κλπ. περνούν μέσα από την ιδιωτική πρωτοβουλία;
      Κύριοι Βουλευτές, για εμάς η ανάπτυξη και ο εκσυγχρονισμός του δημόσιου τομέα που θα αναλάβει τέτοιες ευθύνες στο σχεδιασμό και στην υλοποίηση που θα έχει σχέση με την ποιοτική ανάπτυξη των πόλεων και ιδιαίτερα της κατοικίας περνά μέσα από το δημόσιο τομέα και όχι μέσα από την κερδοσκοπική δυνατότητα που επαφίεται στους ιδιώτες. Δυστυχώς, όλες οι κυβερνήσεις μέχρι τώρα –και γι’αυτό τις κατηγορούμε για εγκληματικές αδιαφορίες και πολιτικές σκοπιμότητες που ενισχύουν ουσιαστικά ιδιώτες- έχουν μεγάλες ευθύνες και τα έχουν υποτάξει όλα στα συμφέροντα της πλουτοκρατίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ζήτησα τρία λεπτά.
      ΠΡΟΕΔΡΕΥΩΝ (Κωνσταντίνος Γείτονας): Ήδη, έχετε εξαντλήσει το χρόνο σας. Εάν δεν θέλετε να σας μείνει χρόνος για δευτερολογία, είναι δικό σας θέμα, αλλά νομίζω ότι και ο Κανονισμός και η δεοντολογία του κοινοβουλευτικού λόγου επιβάλλει να έχετε χρόνο να απαντήσετε.
      ΝΙΚΟΛΑΟΣ ΓΚΑΤΖΗΣ:  Όχι, κύριε Πρόεδρε, τελειώνω.
      Κύριοι Βουλευτές, έχουμε πόλεις οι οποίες βρίσκονται ουσιαστικά στο έλεος της κερδοσκοπίας. Έχουμε πόλεις ανοχύρωτες σε κάθε φυσικό φαινόμενο. Πνίγονται στη βροχή, ασφυκτιούν στη ζέστη και στο σεισμό σκοτώνονται. Το κόμμα μας πιστεύει ότι η αντισεισμική θωράκιση της χώρας, η προστασία της ζωής και της υγείας των κατοίκων, αλλά και η προστασία της περιουσίας τους από τους σεισμούς είναι, όπως τονίσαμε και παραπάνω, έργο υποδομής ζωτικής σημασίας και είναι αναγκαίο να διαμορφωθεί και να υλοποιηθεί μια ολοκληρωμένη πολιτική, όπου το τι θα περιλαμβάνει θα το αναφέρω στη δευτερολογία μου.
      ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ:  Ευχαριστώ, κύριε Πρόεδρε. 
      Ετούτη εδώ η χώρα είναι μια χώρα που έχει δραματικό παρελθόν σεισμών, μεγάλη σεισμικότητα ως χώρα -την τρομακτική εμπειρία των σεισμών της Θεσσαλονίκης και των σεισμών της Αθήνας του 1981- και κυρίως τα αποτελέσματα ενός συγκλονιστικού επιστημονικού συνεδρίου που έλαβε χώρα στη Θεσσαλονίκη το 1997 και προέβλεπε -χωρίς αυτό να είναι αντικείμενο ούτε πρωτοσέλιδων λαϊκίστικων εντύπων ούτε προσπάθεια να διογκώσει κανένας πιθανότητες ή να τρομάξει τον κόσμο- ότι η χώρα εισέρχεται σε μία φάση έντονης σεισμικής δραστηριότητος, τουλάχιστον μέχρι το 2005 και αν δεν απατώμαι -και φαντάζομαι και ο ελληνικός λαός και όλοι μας εδώ- το 2004 έχουμε Ολυμπιάδα. 
      Η δραματικότερη λέξη για να περιγράψει κανένας τι συμβαίνει σε αυτήν τη χώρα από πλευράς αντισεισμικής θωράκισης είναι η λέξη «αποκατάσταση» και συνοδευτικό της η λέξη «αποζημίωση». 
      Είναι τραγικό αν αναλογισθεί κανείς το τι έχει συμβεί στους μεγάλους σεισμούς και ειδικά στους πρόσφατους, τον τελευταίο του 1999, σε διακόσιες χιλιάδες κτυπημένα κτίρια από τα οποία δεν ήταν όλα κατοικίες. Ήταν όμως και ένας τεράστιος αριθμός μικρών βιοτεχνιών, γκαράζ κλπ., σημεία όπου οι άνθρωποι έβγαζαν το ψωμί τους και για τους οποίους δεν προβλέφθηκε απολύτως τίποτα για την αποκατάσταση. Η μοναδική αντίληψη που αποκομίζει κάποιος από ετούτη εδώ τη χώρα είναι ότι έχει εφευρεθεί ο εκπληκτικός τρόπος της αλλαγής των λέξεων.
      Η αποκατάσταση και η αποζημίωση μπορεί να κρέμονται από μια λέξη, η οποία όταν αλλάζει σε μια κοινή υπουργική απόφαση δημιουργείται και μια ευπαθής κοινωνική ομάδα, επιτρέψτε μου, δυστυχώς, να πω και πολιτικώς ελέγξιμη παραμονές των εκλογών. 
      Ένα χαρακτηριστικό παράδειγμα είναι η οικοσκευή. Είχαμε την οικοσκευή με τις εξαγγελίες της Κυβέρνησης αμέσως μετά τους σεισμούς. Θα έδιναν δύο εκατομμύρια για την οικοσκευή, ώστε οι άνθρωποι να μπορούν να αντιμετωπίσουν τις βασικές ανάγκες, την οικοσκευή. Ένας μεγάλος αριθμός, πεντακόσιοι μονάχα στο Μενίδι, δεν την πήραν. Ξεσηκώθηκε ο κόσμος, άρχισε να αναρωτιέται γιατί κάποιοι δεν την πήραν και δεν είχε μιλήσει τότε η Κυβέρνηση για μερική ή ολική καταστροφή της οικοσκευής. Είχε βγει και είχε εξαγγείλει πανηγυρικά τα δύο εκατομμύρια για την οικοσκευή. 
      Παραμονές των εκλογών, αφού διογκώθηκαν οι διαμαρτυρίες, βγαίνει η Κυβέρνηση και λέει «αναγνωρίζουμε και για τους υπολοίπους το δικαίωμα της οικοσκευής» και τα λεφτά στο μεταξύ δεν υπήρχαν, όπως δεν υπάρχουν ποτέ για αποκατάσταση. Ποτέ. Γιατί αν υπήρχε ορθολογική και πραγματικά λαϊκή πολιτική αντιμετώπιση από τη στέγη μέχρι τα υλικά, από την επιστημονική μελέτη μέχρι την πολιτική αντιμετώπιση την ώρα που γίνεται ο σεισμός και τις αμέσως επόμενες ώρες, βεβαίως και το κόστος θα ήταν χαμηλότερο. Ανακάλυψε η Κυβέρνηση ότι δεν έχει λεφτά και τι είπε; Για τη μερική αντικατάσταση της οικοσκευής ένα εκατομμύριο.
      Έχει κοπεί ένα περίεργο τιμολόγιο, διακόσιες χιλιάδες για τους πλημμυρόπληκτους, οι οποίοι πολλαπλασιάζονται πια με ρυθμούς που κανείς δεν μπορεί να τους φανταστεί. Και εδώ συμβαίνει ό,τι συνέβαινε με τους σεισμούς και με τις πυρκαγιές. Τεράστια προγράμματα αναδάσωσης, κάμερες που πηγαίνουν γύρω-γύρω, παιδάκια που φυτεύουν, μια αναδάσωση που δεν προχώρησε ποτέ, το τσιμέντο φυτρώνει με ταχύτητες πολύ μεγαλύτερες απ’ ότι και τα θαμνοειδή και το αποτέλεσμα είναι να πολλαπλασιάζονται τα φαινόμενα των τελευταίων ημερών με αποτέλεσμα να είναι όλοι οι δρόμοι «σούζα», όρθιοι, στη χώρα.
      Οι σεισμοί όμως είναι ένα φαινόμενο εξαιρετικό. Ταυτίζεται με την ποιότητα του εδάφους της χώρας και την ποιότητα της πολιτικής αντιμετώπισης. Μέτρα όπως η άμεση αντιμετώπιση, αλλά με τρόπο όχι ικανό να συγκινήσει τις κάμερες αλλά ουσιαστικό και πραγματικό ώστε να εξοικονομηθούν αυτά τα εκατόν πενήντα δισεκατομμύρια που πετάμε το χρόνο για την υγεία και την αντιμετώπιση των αναγκών των σεισμοπλήκτων, χωρίς αυτές ποτέ να καλύπτονται. 
      Και η Κυβέρνηση εφηύρε την ιδιωτική πρωτοβουλία και σε αυτόν τον τομέα των σεισμών. Τους είπε «πηγαίνετε σε ασφαλιστικές εταιρείες, πηγαίνετε στις ιδιωτικές τράπεζες να πάρετε το δάνειο, το υπερβάλλον τμήμα του δανείου, διότι δεν φτάνουν αυτά τα οποία έχουν προβλεφθεί από επιδότηση». Θα καταφύγουν λοιπόν οι άνθρωποι στον ιδιωτικό τομέα για να βρεθούν αύριο το πρωί μπροστά σε μια τράπεζα που θα αυξάνει τα επιτόκια και άρα θα αυξάνει και το κόστος και θα πρέπει να βάλουν και αυτό το κόστος στη ζωής τους. Οι περισσότεροι από αυτούς είναι άνεργοι και έχουν φάει, τρία χρόνια μετά το σεισμό, ένα χρόνο για να συγκεντρώσουν πιστοποιητικά και χαρτιά για να ξαναχτίσουν τα σπίτια τους. Άνεργοι, λοιπόν, πρέπει να καταφύγουν σε ιδιωτικές εταιρείες, ιδιωτικές τράπεζες, ιδιωτικές μελέτες και να τρέχουν και για το μεροκάματο. 
      Αν αυτό λέγεται αποκατάσταση ή βοήθεια, αναρωτιέται κανείς τι θα συμβεί όταν θα πολλαπλασιαστούν. Και πολλαπλασιάζονται δυστυχώς εξαιτίας της πολιτικής και όχι μόνο με την άλλη λέξη που ανακαλύψαμε, τα εξαιρετικά καιρικά φαινόμενα. Εξαιρετικά καιρικά φαινόμενα στο σεισμό δεν υπάρχουν. Εξαιρετική προχειρότης, επιπολαιότης και κυρίως αντιλαϊκή πολιτική υπάρχει. Και το ζήτημα της αποζημίωσης ή της αποκατάστασης παραπέμπεται σε καλένδες και κυρίως όπως έστρωσες έτσι να κοιμηθείς. Και όπως ανακαλύπτουμε ατομικές ευθύνες σε άλλα πράγματα και στο ζήτημα των σεισμοπλήκτων ανακαλύψαμε το «μην έκτιζες λάθος», λες και όλη η υπόλοιπη χώρα, μηδέ των κρατικών κτιρίων εξαιρουμένων, έχει κτιστεί με μελέτες εδάφους ή μικρογεωλογικές μελέτες που είναι απαραίτητες.
      Ευχαριστώ, κύριε Πρόεδρε, θα δευτερολογήσω.
      ΠΡΟΕΔΡΕΥΩΝ (Κωνσταντίνος Γείτονας): Ο Αντιπρόεδρος της Βουλής κ. Κοσιώνης έχει το λόγο. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Είναι γνωστό ότι για τους σεισμούς και κυρίως για τις συνέπειες μιλάμε πάρα πολύ συχνά γιατί ο «Εγκέλαδος» μας επισκέπτεται πάρα πολύ συχνά. Εκεί γίνεται βέβαια χαμός –όπως λέμε- για το πως δίνονται οι αποζημιώσεις, τι αποζημιώσεις θα δοθούν, δίνονται τεράστια ποσά, όχι για τις αποζημιώσεις, που δεν αποδίδουν στην πραγματικότητα ενώ θα μπορούσε να είχαν χρησιμοποιηθεί πιο μπροστά για την αντισεισμική θωράκιση της χώρας, ώστε να μην έχουμε ούτε θύματα ούτε να χρειάζονται αποζημιώσεις. Και αυτό δεν έχει γίνει για συγκεκριμένους λόγους.
      Είδα τον κύριο Υπουργό να χαμογελά όταν ο πρώτος ομιλητής  είπε για αντιλαϊκή πολιτική και για ταξικά φαινόμενα.
      Δεν είναι παράδοξο, κύριε Υπουργέ, ότι όπου έχουν καταγραφεί θύματα και όπου έχουν γκρεμιστεί σπίτια είναι λαϊκές συνοικίες, φτωχόσπιτα και χώροι στους οποίους δουλεύουν εργαζόμενοι; Δεν θέλω να πω βέβαια μ’ αυτό ότι θα έπρεπε να το πάθουν και κάποιοι άλλοι που ζουν στην Εκάλη κλπ. Απλώς λέω αν παίρνει κανείς ορισμένα μέτρα για την αντισεισμική θωράκιση της χώρας. 
      Αυτό το πράγμα, κύριε Υπουργέ, δεν είναι ένα ψυχρό τεχνοκρατικό πρόβλημα. Είναι πολιτικοοικονομικό και γνωρίζετε πολύ καλά τι εννοώ, γιατί έχει συνέπειες, όχι μόνο στην ανάπτυξη, αλλά έχει αρνητικές επιπτώσεις και στον τουρισμό, στην υγεία κλπ. ΄Εχει λοιπόν μια διαφορετική μορφή. Εσείς το βλέπετε ψυχρά τεχνοκρατικά, γι’ αυτό δεν έχετε προχωρήσει.
      Η χώρα μας είναι πασίγνωστο ότι είναι σεισμογενής. Πέρα απ’ αυτό που ελέχθη ότι το 50% της σεισμικής δραστηριότητας εκτονώνεται στην Ελλάδα, υπάρχουν και άλλα φαινόμενα που έχουν παρατηρηθεί το τελευταίο χρονικό διάστημα. Το ερώτημα είναι τι γίνεται για να προστατευθούν οι χώροι αυτοί. 
      Έχει ακουστεί από υπεύθυνους ανθρώπους ότι τις φυσικές της ομορφιές η Ελλάδα τις οφείλει ακριβώς στο ότι είναι σεισμογενής χώρα! Επομένως δεν πρέπει να μιλάμε. Και εφόσον έχουμε σεισμούς, θα πρέπει να μάθουμε να ζούμε με αυτούς, όπως θα πρέπει να συνηθίσουμε να ζούμε με το νέφος και με τις πλημμύρες, επειδή δεν έχουν γίνει αντιπλημμυρικά έργα. Μπορείς να μάθεις να ζεις με τους σεισμούς, αν έχουν ληφθεί όλα τα κατάλληλα μέτρα για να πειστείς ότι δεν κινδυνεύει η ζωή σου. Ένα από τα μέτρα που θα μπορούσαν να έχουν ληφθεί, είναι αυτές οι μικροζωνικές έρευνες και μελέτες που θα πρέπει να γίνουν σε όλες τις περιοχές. 
      Γνωρίζουμε επίσης από έρευνες που έχουν γίνει, όπως για παράδειγμα στην Πάτρα, σ΄ένα αριθμό οικοδομών ότι ένα μεγάλο μέρος μπορεί να αντισταθεί γιατί κτίστηκαν με αντισεισμικούς κανονισμούς το 1985. Αλλά στην Πάτρα και σε ολόκληρη τη χώρα μετά την τσιμεντοποίηση που έγινε μετά το ’50 και το ’60, με αυτά τα κλουβιά που έχουν φτιαχτεί, δεν έχει γίνει τίποτα απολύτως γι’ αυτά. Δεν έχει γίνει κανένας έλεγχος. ΄Εχω πληροφορίες ότι οι εργατικές κατοικίες στην Πάτρα έχουν υποστεί τις πρώτες αλλοιώσεις. Οι προσφυγικοί συνοικισμοί στην Πάτρα είναι από το 1924. Και αν είχε χρησιμοποιήσει κανείς την ανταλλάξιμη περιουσία για την οποία δεν ακούγεται τίποτα και είναι εκατοντάδες δισεκατομμύρια, θα έπρεπε να είχε γίνει κάτι γι’ αυτούς τους συνοικισμούς. 
      Η μικροζωνική, λοιπόν, έρευνα και μελέτη σημαίνει συνδυασμένος έλεγχος επιστημόνων σεισμολόγων, γεωλόγων, μηχανικών κλπ. ώστε να μπορεί να σχεδιάζεται πολεοδομικά η επέκταση του σχεδίου πόλης ή άλλες ρυθμίσεις που πρέπει να γίνουν. Χρειάζεται, επομένως, να υλοποιηθούν κάποια προγράμματα ώστε να υπάρχει μια αντισεισμική θωράκιση που να μπορεί να προετοιμάσει το μέλλον του τόπου για τα επόμενα χρόνια. 
      Γνωρίζουμε για παράδειγμα το τρίγωνο του διαβόλου που υπάρχει εκεί κάτω, δηλαδή Πάτρα-Ιόνια νησιά και Βαρθολομιό. Τι έγινε σ’ αυτό το χρονικό διάστημα; Εδώ έγινε το εξής παράδοξο. Στους προηγούμενους σεισμούς είχε πληγεί το δυτικό τμήμα του Βαρθολομιού. Στους τελευταίους σεισμούς επλήγη το ανατολικό τμήμα. Δεν έμεινε τίποτα όρθιο. 
      Το ερώτημα λοιπόν είναι: αν είχε γίνει μικροζωνική έρευνα, θα ξέραμε ότι εκείνη η περιοχή είναι ύποπτη για να πληγεί από τους σεισμούς; Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Βέβαια, κύριε Πρόεδρε, οι προηγούμενοι ομιλητές με αξιοπιστία αρκετών «ρίχτερ» σχεδόν περιέγραψαν τη σοβαρότητα του θέματος και του προβλήματος. Είναι νομίζω ανεξάντλητο το θέμα. Μπορεί κανείς από κάθε πλευρά να προσθέτει επιχειρήματα να περιγράφει καταστάσεις, συνέπειες και ασυνέπειες.
      Ξέρουμε όλοι, κύριε Υπουργέ, ότι η πρόβλεψη πια από επιστημονική άποψη δεν είναι δυνατή. Αντίθετα όλες οι θεωρίες που κατά καιρούς διατυπώνονται, τα επιχειρήματα των σεισμολόγων κάθε άλλο παρά σιγουριά εμπνέουν στον κόσμο. Αντίθετα, ανησυχία και φόβο. Έτσι λοιπόν η πρόβλεψη του σεισμού δεν θα πρέπει να προβλεπεται απ’ όλους μας ως ένα καταφύγιο, εν πάση περιπτώσει, της αντιμετώπισης. 
      Εκείνο όμως που παραμένει δυνατό, κύριε Πρόεδρε, είναι η αντιμετώπιση των συνεπειών. Δηλαδή, στη θέση της επιστημονικής  πρόγνωσης μπορούμε να αναγνωρίσουμε μια πολιτική αντιμετώπιση. Έτσι λοιπόν, από τα γόνατα των σεισμολόγων, όπως θα έλεγε ο Όμηρος, περνάει το θέμα ως πολιτική ευθύνη στα γόνατα της Κυβέρνησης. Άρα εκεί απευθύνουμε την επερώτηση. Τι κάνει η Κυβέρνηση να αντιμετωπίσει πολιτικά όλα τα σχετικά με τους σεισμούς και τις συνέπειες τους θέματα; Αυτό είναι το καίριο στοιχείο της σημερινής μας επερώτησης και ελπίζουμε της σημερινής απάντησης που θα δώσουν οι υπεύθυνοι της Κυβέρνησης. 
      Αν όμως κάποιος θυμηθεί αυτό που δήλωσε ο πρώτος των σεισμολόγων ο καθηγητής Παπαζάχος, τα πράγματα δεν είναι και τόσο ευχάριστα. Λέει πολύ επιγραμματικά σε μια συνέντευξή του: «Έχω σοβαρούς λόγους να πω ότι τα αρμόδια όργανα της πολιτείας δεν αντιλαμβάνονται τη σοβαρότητα του θέματος». Και μάλιστα πιο κάτω περιγράφοντας μια πρόταση για ένα σχέδιο υπογεγραμμένο απ’ όλους τους σεισμολόγους, το οποίο στην αρχή είχε αποφασιστεί από την Γενική Γραμματεία Έρευνας και Τεχνολογίας να ενταχθεί στο Γ΄ Κοινοτικό Πλαίσιο Στήριξης, κάποια στιγμή μαθαίνεται ότι αυτό δεν εντάχθηκε. Και όταν ρώτησαν οι σεισμολόγοι που το κατέθεσαν, γιατί απορρίπτεται, η απάντηση ήταν από τη Γενική Γραμματεία ότι η περικοπή οφείλεται σε πολιτική απόφαση. Επομένως οι πολιτικές αποφάσεις της Κυβέρνησης δεν αντιμετωπίζουν μονάχα, αλλά αντίθετα αποκλείουν ενδεχόμενη επιστημονική αντιμετώπιση του προβλήματος. Αν όμως τελικά αυτή η πολιτική ασκούνταν όχι όπως την περιγράφει ο καθηγητής Παπαζάχος, αλλά με συνέπεια, με ευαισθησία, φιλολαϊκή, τότε θα μπορούσε αυτή η πολιτική να καλύψει, κύριε Υπουργέ, και το επιστημονικό και το κοινωνικό θέμα.
      Το επιστημονικό παραδείγματος χάρη: Τι γίνεται όσον αφορά τις χρηματοδοτήσεις των ερευνητικών προγραμμάτων και των ερευνητικών αντιμετωπίσεων. Δεν θα ήταν υπερβολή να πούμε ότι θα μπορούσαν τα πανεπιστήμιά μας να αποκτήσουν, όχι απλώς ένα μάθημα σεισμολογικής κατάρτισης των πολιτικών μηχανικών αρχιτεκτόνων, αλλά Τμήματα Σεισμολογίας στο κάθε πανεπιστήμιο. Παραδείγματος χάρη τα πανεπιστήμια του κέντρου, της βόρειας Ελλάδας να αποκτήσουν Τμήματα Σεισμολογίας. Αλλά όταν κανείς σκεφθεί ότι τα πανεπιστήμιά μας θα ενταχθούν σιγά σιγά μέσα στο ενιαίο ευρωπαϊκό σύστημα της τριτοβάθμιας εκπαίδευσης, καταλαβαίνετε πόσο η Δυτική Ευρώπη, η οποία δεν φοβάται τους σεισμούς, δεν αντιμετωπίζει σεισμικές δραστηριότητες, θα ενδιαφερθεί να εξοπλιστούν τα δικά μας πανεπιστήμια με τμήματα σεισμολογικής κατάρτισης των επιστημόνων που θα εκπαιδεύουν.
      Το άλλο, όσον αφορά την επιστημονική προετοιμασία. Λέμε -αυτό που είπαν και οι άλλοι σύντροφοι- «να μάθουμε να ζούμε με τους σεισμούς». Ναι, είναι ένα ωραίο σύνθημα και αρκετά συγκινητικό. Αλλά πώς θα μάθουμε. Όχι τελικά με καρτερία και ψυχραιμία, διότι υπάρχουν και Έλληνες συμπολίτες που αισθάνονται να κουνάνε τα ρίχτερ και εκείνοι κοιμούνται. Όχι. Μιλάμε για μια συστηματική επίσημη οργανωμένη ενημέρωση. Θυμάμαι πολύ αχνά ως μικρό παιδί την περίφημη παθητική αεράμυνα που είχαν οι πατεράδες μας και περίμεναν τους βομβαρδισμούς για να μας γλιτώσουν από τις βόμβες. Θα μπορούσε να ισχύσει μια τέτοια ενημέρωση, ένα τέτοιο επιχείρημα.
      Όσον αφορά τώρα στο άλλο μέρος, το κοινωνικό, θα ήθελα να αναφέρω και παραδείγματα από τη σεισμοπαθή πατρίδα μου, αλλά θα τα αναφέρω στη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Πάντως, επειδή κι εγώ επί μακρού έχω ασχοληθεί με τα θέματα της αντισεισμικής προστασίας, υπενθυμίζω ότι η αληθής ερμηνεία που δίνει η παγκόσμια επιστημονική κοινότητα στο μήνυμα «να μάθουμε να ζούμε με τους σεισμούς», το οποίο δεν είναι ελληνική εφεύρεση, είναι ακριβώς αυτό που ειπώθηκε: «να μάθουν και να προετοιμάζονται» οι κοινωνίες να αντιμετωπίζουν αποτελεσματικά τις επιπτώσεις από τους σεισμούς.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Το σύνθημα είναι για την καρτερία.
      ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης έχει το λόγο.
      Βλέπω πολλά χαρτιά κουβαλάτε, κύριε Υπουργέ.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):  Κύριε Πρόεδρε, είναι ένα μέρος μόνο από τη δουλειά που κάνουμε τα τελευταία χρόνια στο ΥΠΕΧΩΔΕ για να θωρακίσουμε αντισεισμικά τη χώρα. 
      Εγώ θεωρώ ότι είναι πάρα πολύ εύλογο το ενδιαφέρον των συναδέλφων για το κρίσιμο αυτό θέμα της αντισεισμικής προστασίας. Η σημερινή συζήτηση πράγματι μας δίνει την ευκαιρία να ενημερώσουμε υπεύθυνα και τεκμηριωμένα και τη Βουλή και τον ελληνικό λαό για τα μέτρα που έχουμε λάβει, γι’ αυτά που έχουμε δρομολογήσει, για την πολιτική μας γενικότερα για την αντισεισμική θωράκιση της χώρας.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Ειλικρινά σας παρακολούθησα με μεγάλη προσοχή και μάλλον υπάρχει η ανάγκη ενημέρωσης, γιατί αρκετά απ’ αυτά που έχετε προτείνει έχουν ήδη γίνει και πολλά άλλα έχουν δρομολογηθεί. Οι σεισμοί πράγματι είναι ένα πρόβλημα πρώτου μεγέθους για τη χώρα μας. Η αντιμετώπιση απαιτεί τεράστια, μακροχρόνια, συστηματική προσπάθεια, συνεργασία και κινητοποίηση όλων. Και αυτό προσπαθούμε να κάνουμε. 
      Είναι γνωστό ότι καμία χώρα δεν έχει ούτε μπορεί να αντιμετωπίσει πλήρως το πρόβλημα. Υπάρχουν φορές που η σφοδρότητα του σεισμού υπερβαίνει τις δυνατότητες ακόμα και της πιο οργανωμένης και της πιο προηγμένης και ισχυρής πολιτείας και κοινωνίας. Ακόμα και η Ιαπωνία, που είναι κορυφαία στην αντισεισμική προστασία, που έχει ιστορία προσπαθειών εκατό χρόνων, αντιμετωπίζει προβλήματα. Θυμάστε ότι μόνο οι ζημιές από το σεισμό στο Κόμπε ανήλθαν σε εκατό δισεκατομμύρια δολάρια και οι νεκροί σε πέντε χιλιάδες. Δεν θέλω να θυμίσω βέβαια ανάλογες περιπτώσεις στην Αρμενία, παραδείγματος χάρη, το 1988, πόσα θύματα υπήρξαν και τι ζημιές είχαν προκληθεί.
      Εμείς, αγαπητοί συνάδελφοι, κύριε Πρόεδρε, ακολουθούμε μια ολοκληρωμένη εθνική αντισεισμική πολιτική. Πρώτη η Κυβέρνηση του ΠΑΣΟΚ έθεσε τις αρχές, επεξεργάστηκε, θεμελίωσε και προώθησε γρήγορα με συγκεκριμένα μέτρα μια ολοκληρωμένη εθνική αντισεισμική πολιτική. Θυμίζω την ίδρυση του ΟΑΣΠ το 1983, τη δραστηριοποίηση του ΙΤΣΑΚ το 1984, τα ερευνητικά προγράμματα και τις βασικότατες αλλαγές στον αντισεισμικό κανονισμό το 1985. Αυτήν την ολοκληρωμένη πολιτική συνεχίζουμε μέχρι σήμερα να στηρίζουμε, να εμπλουτίζουμε, να εφαρμόζουμε με συνέπεια, με αίσθηση ευθύνης, με σοβαρότητα και συστηματικότητα.
      Η συνεχής προσέγγιση ικανοποιητικότερου επιπέδου αντισεισμικής προστασίας είναι ένα πρόβλημα πολύμορφο και πολυσύνθετο. Έχει αρχή, αλλά δεν έχει τέλος. Χρειάζεται διαρκή, σχεδιασμένη, συστηματική προσπάθεια σε πολλούς τομείς. Κάθε τομέας έχει ιδιαίτερη σημασία και βαρύτητα και καλύπτει ξεχωριστές διαστάσεις και παραμέτρους του προβλήματος. Γι’ αυτό και η βελτίωση της αντισεισμικής προστασίας είναι καρπός συνολικής προόδου. 
      Σ’ αυτόν τον πολυμέτωπο αγώνα καθημερινά κερδίζουμε μάχες που αθροίζονται στις προηγούμενες. Υλοποιούμε, λοιπόν, με συνέπεια την ολοκληρωμένη εθνική αντισεισμική πολιτική μέσα από την επίτευξη συγκεκριμένων και ρεαλιστικών στόχων, που προσαρμόζονται και εναρμονίζονται συνεχώς προς το αντίστοιχο επίπεδο της επιστημονικής γνώσης.
      Άξονες και στόχοι αυτής της αντισεισμικής πολιτικής που υλοποιούμε είναι: Η βελτίωση της αντισεισμικότητας των κατασκευών. Η εφαρμογή ρυθμίσεων και μέτρων διασφάλισης της ποιότητας στις κατασκευές. Ο χωροταξικός σχεδιασμός που θα στηρίζεται σε μικροζωνικές μελέτες. Η ενίσχυση της εφαρμοσμένης έρευνας και τεχνολογίας σε θέματα αντισεισμικού σχεδιασμού και προστασίας. Η συνεχής ενημέρωση και εκπαίδευση του πληθυσμού για την απόκτηση αντισεισμικής συνείδησης. Η εξασφάλιση της ετοιμότητας του κρατικού μηχανισμού. Η διατήρηση και επαύξηση αποτελεσματικών μηχανισμών άμεσης επέμβασης. Η επαρκής στελέχωση των αρμοδίων φορέων με εξειδικευμένο προσωπικό. Η βελτίωση του πλαισίου και του μηχανισμού αποκατάστασης.
      Αναγορεύσαμε τα μέτρα πρόληψης σε κύριο στόχο της αντισεισμικής μας πολιτικής.
Διανύσαμε από τότε σχεδόν μια εικοσαετία.
      Για να υπάρχει μια συνολική εικόνα και εκτίμηση πού βρισκόμαστε, θα αναφέρω επιγραμματικά τα σημαντικότερα έργα που έχουν γίνει τα τελευταία χρόνια.
      -Αντισεισμική θωράκιση κατασκευών: Για να έχουμε ανθεκτικά και γερά κτίρια, χρειαζόμαστε καλούς κανονισμούς, χρειαζόμαστε καλή γνώση της σεισμικότητας της περιοχής και των σεισμικών επιταχύνσεων, χρειαζόμαστε καλά υλικά. 
      Στον τομέα, λοιπόν, της αντισεισμικής συμπεριφοράς, της ασφάλειας και της ποιότητας των κατασκευών, επισημαίνω τα εξής:
      -Τις πρόσθετες διατάξεις του Αντισεισμικού Κανονισμού που εφαρμόστηκαν το 1985 και βελτίωσαν σημαντικά την αντισεισμική ασφάλεια των κατασκευών.
      -Το Νέο Ελληνικό Αντισεισμικό Κανονισμό (ΝΕΑΚ), που εφαρμόστηκε υποχρεωτικά το 1995. 
      -Τον Ελληνικό Αντισεισμικό Κανονισμό (ΕΑΚ-2000), που εφαρμόζεται υποχρεωτικά από 1.7.2001 και βελτιώνει τον ΝΕΑΚ του 1995 με βάση τις παρατηρήσεις από την πεντάχρονη εφαρμογή του. 
      Το βιβλίο αυτό θα το καταθέσω, κυρία Πρόεδρε, εφόσον είναι δυνατό, στα Πρακτικά της Βουλής. Πρόκειται για έναν από τους καλύτερους Κανονισμούς που υπάρχουν διεθνώς. 
      -Το Σύγχρονο Κανονισμό Οπλισμένου Σκυροδέματος (ΕΚΟΣ 2000), που εφαρμόζεται υποχρεωτικά από 1.7.2001. Αυτό θα είναι το δεύτερο βιβλίο που θα καταθέσω για τα Πρακτικά της Βουλής.
      -Τους νέους σύγχρονους και αυστηρών προδιαγραφών κανονισμούς τεχνολογίας των υλικών, όπως τον Κανονισμό Τεχνολογίας Σκυροδέματος, που αναθεωρήθηκε το 1997 και τον Κανονισμό Τεχνολογίας Χαλύβων Οπλισμού Σκυροδέματος που αναθεωρήθηκε το 2000. Με τους Κανονισμούς αυτούς διασφαλίζεται η ποιότητα των υλικών και θα τους καταθέσω και αυτούς για τα Πρακτικά.
      -Την εφαρμογή αυστηρών διαδικασιών ελέγχου των υλικών αυτών από τις αρμόδιες κρατικές υπηρεσίες, όπως το ΚΕΔΕ και ο ΕΛΟΤ. Για τους χάλυβες μάλιστα εγχώριας παραγωγής καθιερώθηκε ήδη το σήμα ποιότητας. Αντίστοιχη διαδικασία προωθούμε και για το έτοιμο σκυρόδεμα.
      -Τη θεσμοθέτηση μέτρων διασφάλισης της ποιότητας των δημοσίων έργων με ειδικές προδιαγραφές εκπόνησης μελετών, έλεγχο ποιότητας υλικών, γεωτεχνικές μελέτες και γεωλογικές μελέτες.
      Θέλω στο σημείο αυτό να τονίσω κατηγορηματικά ότι οι μελέτες οι οποίες γίνονται τα τελευταία εννιά περίπου χρόνια για τα δημόσια έργα, είναι μελέτες πλήρεις και σε ό,τι αφορά τις γεωλογικές μελέτες και γεωτεχνικές έρευνες και σε ό,τι αφορά στην αντισεισμικότητα των κατασκευών.
      Επειδή έγινε λόγος και σήμερα για κάποιες κακοτεχνίες, όπου παρατηρήθηκαν προβλήματα καθίζησης σε ορισμένα έργα, πρέπει να πω ότι τα έργα αυτά δεν μελετήθηκαν ή κατασκευάστηκαν τα τελευταία οκτώ, εννέα χρόνια. Δυστυχώς, στην Τσακώνα η μελέτη ανατέθηκε το 1978. Τότε πράγματι δεν προβλέπονταν πλήρεις, παρά μόνο υποτυπώδεις γεωλογικές μελέτες και γεωτεχνικές έρευνες. Το έργο αυτό άρχισε να κατασκευάζεται το 1990 ως δίιχνος δρόμος. Κατά τη διάρκεια κατασκευής του δόθηκε εντολή από την πολιτική ηγεσία, αυτό βεβαίως είναι απαράδεκτο, να γίνει τετράιχνη η διατομή, να αλλαχθούν οι μελέτες που ανατέθηκαν σε μελετητές, αλλά παράλληλα δεν περιμένανε να δούνε τι θα πουν οι μελετητές, ούτε εφαρμόσανε αυτά που είπαν οι μελετητές, αλλά αναθέσανε στον εργολάβο να κάνει ο ίδιος τις μελέτες εφαρμογής και γι’ αυτόν το λόγο έχουμε τα προβλήματα αυτά.
      Οφείλω να τονίσω για να το ακούσει και ο ελληνικός λαός ότι τα έργα τα οποία κατασκευάζονται από το 1994 και εντεύθεν είναι έργα τα οποία είναι απίθανο να παρουσιάσουν προβλήματα, γιατί γίνονται όλες οι μελέτες με σωστό τρόπο.
      Συστήσαμε στο ΥΠΕΧΩΔΕ τη Γενική Διεύθυνση Ποιότητας των Έργων, καθώς και το Ινστιτούτο Οικονομίας των Κατασκευών, ένα πολύ χρήσιμο εργαλείο στα χέρια του Υπουργείου για να κάνουμε συνεχώς θεσμικές μεταβολές και να εξυγιάνουμε το σύστημα παραγωγής των έργων.
      Επιπλέον, προωθείται η σύσταση του Μητρώου Κατασκευαστών Ιδιωτικών Έργων. Είναι κάτι που θεσμοθετήθηκε στο νέο ΓΟΚ. Έχουμε κάνει πάρα πολύ δουλειά μέχρι τώρα και είμαστε στο τελευταίο στάδιο. Θα παρέμβουμε κατά τρόπο θεσμικό και στην παραγωγή των ιδιωτικών έργων.
      Προωθείται, επίσης, η θεσμοθέτηση τήρησης σε κάθε οικοδομή των μελετών και των αρχείων συντήρησης της οικοδομής, το λεγόμενο «πράσινο κουτί». 
      Για τη συνεχή επιστημονική υποστήριξη των κανονισμών και την επίλυση θεμάτων εφαρμογής των ΕΑΚ και ΕΚΟΣ συγκροτήθηκε και λειτουργεί μόνιμη επιστημονική επιτροπή με ό,τι καλύτερο υπάρχει στον επιστημονικό τομέα. Η επιτροπή αυτή συγκεντρώνει το υλικό που θα χρησιμοποιηθεί για μελλοντικές βελτιώσεις των κανονισμών, είναι δηλαδή μια διαρκής διαδικασία βελτίωσης.
      Τα συμπεράσματα είναι: Έγινε ένα τεράστιο επιστημονικό έργο για τη βελτίωση των κανονισμών και για την έκδοση κανονισμών όπου δεν υπήρχαν. Έχει καθιερωθεί η διαδικασία για τη συνεχή βελτίωση των κανονισμών. Οι κανονισμοί που αποκτήσαμε είναι εξαιρετικά καλοί, είναι από τους καλύτερους σε όλο τον κόσμο. Οι σύγχρονες κατασκευές είναι πλέον ασφαλείς. Η πολιτεία και η επιστημονική κοινότητα, την οποία συγχαίρω, μπορέσαμε να ανταποκριθούμε σε ένα μεγάλο χρέος, γι΄ αυτό νιώθουμε ικανοποίηση.
      Οι παλαιές κατασκευές είναι ένα κεφάλαιο, το οποίο έθιξαν και οι αγαπητοί συνάδελφοι σήμερα και απασχολεί την κοινή γνώμη και την επιστημονική κοινότητα. Πρόοδος υπάρχει και για το θέμα των παλαιότερων κατασκευών. Μπορούμε σε πρώτη φάση να θεωρήσουμε ως τέτοιες κατασκευές αυτές που έγιναν πριν από τον πρώτο αντισεισμικό κανονισμό και σε δεύτερη φάση αυτές που έγιναν πριν το 1985. 
      Γι΄ αυτές τις κατασκευές υπάρχουν τρεις σημαντικές δράσεις μέχρι σήμερα: Πρώτον, ο προσεισμικός έλεγχος των κτιρίων δημόσιας και κοινωφελούς χρήσης, που άρχισε να προωθείται από το Μάιο του 2001. Θα καταθέσω για τα Πρακτικά τα σχετικά τεύχη 5 και 6 που αφορούν το θέμα. 
      Δεύτερον, οι σύγχρονες οδηγίες και συστάσεις για την επισκευή και ενίσχυση κτιρίων σε προσεισμικό και μετασεισμικό στάδιο. Το βιβλίο 7 δίνει οδηγίες πώς κάνουμε τον προσεισμικό έλεγχο και πώς παρεμβαίνουμε πριν από το σεισμό και μετά. 
      Τρίτον, ο Ελληνικός Κανονισμός Επισκευών και Ενισχύσεων που εκπονείται από επιτροπή ειδικών επιστημόνων θα ολοκληρωθεί εντός του 2003. Θα καταθέσω για τα Πρακτικά το πρώτο στάδιο της δουλειάς που έγινε στον τομέα αυτό. 
      Θα ήθελα να κάνω ορισμένες επισημάνσεις για το θέμα του προσεισμικού ελέγχου και αν χρειαστεί θα επανέλθουμε. 
      Αγαπητοί συνάδελφοι, το πρόβλημα του προσεισμικού ελέγχου και πολύ περισσότερο των ενδεχόμενων επισκευών βελτιώσεων ή ενισχύσεων είναι εξαιρετικά δύσκολο, πολυδιάστατο και πολυσύνθετο. Τα μείζονα όμως ζητήματα και προβλήματα είναι άλλα, είναι οι οικονομικές, οι νομικές, οι κοινωνικές διαστάσεις και προτεραιότητες, οι περιορισμοί στις επεμβάσεις, ο αποδεκτός λόγος κόστους-οφέλους και πολλά άλλα. 
      Το πρόβλημα του προσεισμικού ελέγχου έχει αρχίσει να απασχολεί εδώ και μερικά χρόνια χώρες με μεγάλη επιστημονική και οικονομική ανάπτυξη. Ουσιαστικά, από όσα γνωρίζω, μόνο η πολιτεία της Καλιφόρνια ξεκίνησε ένα πρόγραμμα προσεισμικού ελέγχου, κυρίως για σχολεία, περίπου πριν από επτά χρόνια και γίνονται κάποιες επεμβάσεις. Δεν έχουμε άλλα παραδείγματα σε κανένα μέρος του κόσμου. 
      Εδώ στην Ελλάδα εμείς τολμήσαμε και πήραμε την απόφαση να ξεκινήσει η πρώτη φάση μιας τέτοιας διαδικασίας. Εκπονήθηκαν οι οδηγίες του πρωτοβάθμιου ελέγχου. Δώσαμε εντολή να γίνει ο πρωτοβάθμιος έλεγχος στα κτίρια δημόσια και κοινωφελούς χρήσης. Υπάρχουν πολλές χιλιάδες τέτοια κτίρια. Πρόσφατα ζήτησα προσωπικά, εγγράφως, να ολοκληρωθεί αυτό το στάδιο μέχρι τον Ιούνιο. Έχουν παραδοθεί ήδη περίπου χίλια τριακόσια δελτία. Τα δελτία που θα συγκεντρωθούν θα αξιολογηθούν για να καθοριστούν τα κτίρια, στα οποία πρέπει να γίνει κατά προτεραιότητα ο δευτεροβάθμιος έλεγχος που είναι πολύ πιο αναλυτικός.
      Και ο πρωτοβάθμιος αλλά ιδιαίτερα ο δευτεροβάθμιος έλεγχος απαιτεί μια τεράστια προσπάθεια. Παράλληλα δουλεύουμε όπως σας είπα τον Κανονισμό Επισκευών και Ενισχύσεων. Ταυτόχρονα γίνεται πολύ σοβαρή δουλειά από ομάδες εργασίας του ΤΕΕ, με το οποίο βρισκόμαστε σε συνεχή στενή συνεργασία. Δημιουργούμε δηλαδή βήμα προς βήμα την υποδομή, το επιστημονικό, το διαδικαστικό και το κανονιστικό πλαίσιο που απαιτείται. Πολιτεία και επιστήμονες βαδίζουμε μαζί προσεκτικά, γιατί το θέμα είναι τεράστιο και οι δυσκολίες κολοσσιαίες. 
      Αν κάποιος έχει απορίες για τα προβλήματα ή θεωρεί ότι καθυστερούμε, να λάβει υπόψη του, όπως σας τόνισα και νωρίτερα, ότι παγκόσμια σχεδόν δεν υπάρχει προηγούμενο. Αν κάποιος άλλος νομίζει ότι μέσα σε πέντε ή δέκα χρόνια θα ενισχυθεί το οικιστικό απόθεμα της χώρας, είναι εκτός πραγματικότητας. Εμείς τολμήσαμε να θέσουμε σε κίνηση ένα τεράστιο θέμα, ένα πρόβλημα που σε όλες τις χώρες είναι άλυτο. Γι΄ αυτό η κριτική που ακούγεται πιστεύουμε ότι είναι αβάσιμη και άδικη. 
      Θέλω επίσης να απαντήσω σε κάτι που αναφέρει η επερώτηση και που δεν είναι ακριβές. Δεν ισχύει, κύριε συνάδελφε, ότι στην Πάτρα ελέγχθηκαν διακόσια εξήντα ένα κτίρια και παρουσιάστηκαν προβλήματα ή κρίθηκαν επικίνδυνα. 
      ΝΙΚΟΛΑΟΣ ΓΚΑΤΖΗΣ: Έγινε αναγραμματισμός, κύριε Υπουργέ. Ήταν διακόσια δεκαέξι.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Πρέπει να είστε πάρα πολύ προσεκτικοί στα θέματα αυτά. Μπορεί να μπούμε σε έναν κύκλο, από τον οποίο κανείς δε θα βγει ωφελημένος. 
      Έχουμε έγγραφα του ΤΕΕ και της νομαρχίας,  τα οποία θα καταθέσω. Έγινε έλεγχος σε διακόσια εξήντα ένα κτίρια και δεν διαπιστώθηκε ότι υπάρχουν επικίνδυνα σχολεία ή άλλα δημόσια κτίρια. Θα καταθέσω τα έγγραφα για τα Πρακτικά, όπως σας είπα, και του ΤΕΕ και της Νομαρχιακής Αυτοδιοίκησης.
      Θα συνεχίσω μ΄ ένα άλλο σοβαρό θέμα, που αφορά τη διερεύνηση του σεισμικού κινδύνου και τα σεισμολογικά δίκτυα. Κι εδώ έχουμε σημειώσει μεγάλη πρόοδο. Συντάχθηκε το 1989 ο πρώτος χάρτης σεισμικής επικινδυνότητας της χώρας. Ήδη ο χάρτης αυτός τροποποιείται με πολύμηνη δουλειά από  σεισμολογικούς φορείς και αναμένεται η παράδοση του νέου χάρτη σεισμικής επικινδυνότητας της χώρας εντός του 2003, πιστεύω στους πρώτους μήνες.
      Συνεχίζεται το πρόγραμμα σύνταξης των νεοτεκτονικών χαρτών, του χερσαίου και υποθαλάσσιου χώρου. 
      Επεκτάθηκαν αναδιοργανώθηκαν και εκσυγχρονίστηκαν τα δίκτυα σεισμογράφων. Έχουμε πλέον εξήντα πέντε σύγχρονους σεισμογράφους. Για το σκοπό αυτό διατέθηκαν από το ΥΠΕΧΩΔΕ μέσω του ΟΑΣΠ 1 δισεκατομμύριο δραχμές.
      Δημιουργήθηκε, επεκτείνεται συνεχώς και λειτουργεί με επιτυχία υπό την ευθύνη του ΙΤΣΑΚ και του Γεωδυναμικού Ινστιτούτου δίκτυο επιταχυνστογράφων σε εθνικό επίπεδο. Το δίκτυο αποτελείται από εκατόν εξήντα σταθμούς και εξασφαλίζει αξιόπιστη καταγραφή δεδομένων ισχυρής σεισμικής κίνησης. Οι σταθμοί αυτοί έχουν γίνει από αναλογικοί ψηφιακοί με την οικονομική στήριξη του ΥΠΕΧΩΔΕ. Το 2001 διατέθηκαν 200 εκατομμύρια για το σκοπό αυτό.
      Δημιουργήθηκε πλούσια τράπεζα καταγραφών της ισχυρής σεισμικής κίνησης με βάση τις καταγραφές του δικτύου επιταχυνστογράφων.
      Θεσπίσαμε στο Γ.Ο.Κ. στο ν. 2831/2000, όπως θα θυμάστε, την υποχρεωτική εκπόνηση μικροζωνικών μελετών για τις περιοχές που εντάσσονται στο σχέδιο πόλης. Νωρίτερα έχουν γίνει άλλες παρεμβάσεις για την υποχρεωτικότητα γεωλογικών, γεωτεχνικών μελετών, ακόμη και από το νόμο του αείμνηστου Τρίτση.
      Χρηματοδοτήθηκαν από το ΥΠΕΧΩΔΕ και εκπονήθηκαν μικροζωνικές μελέτες σε πολλές σεισμόπληκτες περιοχές, όπως Καλαμάτα, Ηλεία, Πάτρα, Κοζάνη, Γρεβενά, πρόσφατα στην Αττική. Και βεβαίως, και οι νομαρχιακές αυτοδιοικήσεις και οι περιφέρειες εκπονούν τέτοια προγράμματα. 
      Ο ΟΑΣΠ έχει ολοκληρώσει τη σύνταξη συστάσεων-οδηγιών για την εκπόνηση μικροζωνικών μελετών που θα δοθούν προς χρήση μέσα στο 2003. Θα καταθέσω και αυτό το σχέδιο για τα Πρακτικά.
      Στον τομέα των ερευνητικών προγραμμάτων και μελετών ανατέθηκαν μέχρι σήμερα από το ΥΠΕΧΩΔΕ, μέσω του ΟΑΣΠ, περισσότερα από τριακόσια τριάντα ερευνητικά προγράμματα προϋπολογισμού 3 δισεκατομμυρίων δραχμών.
      Παράλληλα σε ό,τι αφορά το Υπουργείο Ανάπτυξης από το Β΄ Κοινοτικό Πλαίσιο Στήριξης έχουν χρηματοδοτηθεί δραστηριότητες σχετικά με σεισμολογία, γεωτεκτονική και αντισεισμική τεχνολογία συνολικού ύψους 4,85 δισεκατομμυρίων δραχμών. Θα καταθέσω για τα πρακτικά πίνακες για τα έργα και τις μελέτες που έγιναν με αυτές τις χρηματοδοτήσεις.
      Επίσης, στο πλαίσιο του ΕΠΑΝ όπως μας πληροφόρησε το Υπουργείο Ανάπτυξης στο μέτρο 4.5 έχει προκηρυχθεί το συντονισμένο πρόγραμμα «Δομημένο περιβάλλον και διαχείριση σεισμικού κινδύνου» και προβλέπεται να εκτελεστούν έργα συνολικού προϋπολογισμού 18,7 εκατομμυρίων ευρώ, δηλαδή 6,4 δισεκατομμύρια δραχμές.
      Για την αναβάθμιση της αποτελεσματικότητας του ΙΤΣΑΚ με το ν. 2919/2001 το ΙΤΣΑΚ περιελήφθη στα ερευνητικά κέντρα και τώρα δημιουργείται ειδικός λογαριασμός έρευνας.
      Σε ό,τι αφορά την ενημέρωση των πολιτών, στον τομέα αυτόν και για τη δημιουργία αντισεισμικής συνείδησης των πολιτών, γίνεται συνεχώς ενημέρωση του πληθυσμού και ιδιαίτερα των μαθητών με ταυτόχρονη παραγωγή πρωτότυπου ενημερωτικού και εκπαιδευτικού υλικού. Το υλικό αυτό είναι πάρα πολύ καλό. Ενδεικτικά θα καταθέσω για τα Πρακτικά αυτό το τεύχος. 
      Το ΥΠΕΧΩΔΕ με τον ΟΑΣΠ υλοποιεί το διαρκές εκπαιδευτικό πρόγραμμα αντισεισμικής προστασίας στα σχολεία όλης της χώρας. Τα τελευταία τρία χρόνια έχουν γίνει μαθήματα και ασκήσεις ετοιμότητας σε εξήντα χιλιάδες μαθητές περίπου σε είκοσι πέντε νομούς και σε εννέα νησιά. Παράλληλα υλοποιείται το διαρκές επιμορφωτικό πρόγραμμα δασκάλων και καθηγητών. Τα τελευταία τρία χρόνια έχουν επιμορφωθεί περίπου χίλιοι εκπαιδευτικοί και έχουν γίνει ενημερωτικές εκδηλώσεις στην Αττική και την περιφέρεια, στις οποίες συμμετείχαν περίπου πεντέμισι χιλιάδες εκπαιδευτικοί.
      Ο ΟΑΣΠ υλοποιεί επίσης πρόγραμμα εκπαίδευσης εθελοντών και έχει γίνει εκπαίδευση χιλίων τριακοσίων εθελοντών. 
      Δημιουργούμε, λοιπόν, σταδιακά συστήματα, δίκτυα ενημέρωσης όπου πλέον εκατοντάδες εκπαιδευμένα στελέχη, μηχανικοί, γεωλόγοι, καθηγητές, δάσκαλοι, θα ενημερώνουν τον πληθυσμό.
      Σχέδια και δυναμικό άμεσης επέμβασης. Για το σχεδιασμό άμεσης επέμβασης και την εξασφάλιση των αναγκαίων δομών, των μηχανισμών και του δυναμικού που είναι κρίσιμα θέματα θα πω περιληπτικά ότι ο τομέας σχεδιασμού έκτακτης ανάγκης, η ετοιμότητα και το δυναμικό άμεσης επέμβασης βρίσκονται σε ικανοποιητικά επίπεδα. Ιδρύσαμε το 1995 τη Γενική Γραμματεία Πολιτικής Προστασίας. Έχουμε πιστεύω ένα πλήρες και σύγχρονο σύστημα. Ενισχύσαμε αποφασιστικά τη συμμετοχή της Τοπικής Αυτοδιοίκησης στο σχεδιασμό και στη διαχείριση εκτάκτων αναγκών.
      Τον Ιούνιο του 1999 το ΥΠΕΧΩΔΕ ενέκρινε την τελευταία βελτιωμένη έκδοση του Σχεδίου «ΞΕΝΟΚΡΑΤΗΣ-ΣΕΙΣΜΟΙ». Το σχέδιο αυτό για πρώτη φορά προβλέπει την ενεργητική συμμετοχή των ΟΤΑ στην κινητοποίηση για την αντιμετώπιση του σεισμού. Θα καταθέσω το Σχέδιο αυτό για τα Πρακτικά.
      Παράλληλα με βάση την πρόσφατη εμπειρία από το 1999 μέχρι σήμερα, προετοιμάζεται η νέα βελτιωμένη έκδοση του Σχεδίου «ΞΕΝΟΚΡΑΤΗΣ-ΣΕΙΣΜΟΙ». Ο ΟΑΣΠ έχει εκπονήσει ειδικά τεύχη-υποδείγματα για να διευκολύνει τις νομαρχίες και τους δήμους στην εξειδίκευση των σχεδίων στην περιοχή ευθύνης τους. Θα καταθέσω τη δουλειά που έχει κάνει και την ενημέρωση και τη συνεργασία που υπάρχει με τη Νομαρχιακή Αυτοδιοίκηση και την Τοπική Αυτοδιοίκηση.
      Το πρόγραμμα ενίσχυσης της Πυροσβεστικής συνεχίζεται ενόψει και του 2004. Τα δύο τελευταία χρόνια ιδρύθηκαν έξι νέες ΕΜΑΚ, και σήμερα λειτουργούν τέτοιες μονάδες στην Αθήνα, Θεσσαλονίκη, Ηράκλειο, Πάτρα, Λαμία, Λάρισα, Γιάννενα. Το Υπουργείο Δημόσιας Τάξης διαθέτει ειδικό σχέδιο κινητοποίησης όλων των υπηρεσιών του και έχει εκδώσει κατευθυντήριες οδηγίες για την επιχειρησιακή εφαρμογή των σχεδίων. Από το 1999 μέχρι σήμερα αυξήσαμε την οργανική δύναμη της Πυροσβεστικής κατά χίλια επτακόσια είκοσι τέσσερα άτομα, κατά 24%, ενισχύσαμε την υλικοτεχνική υποδομή με τετρακόσια δεκαέξι οχήματα διαφόρων τύπων και δύο ελικόπτερα και με ειδικό διασωστικό εξοπλισμό σύγχρονης τεχνολογίας. Δώσαμε βάρος στην εκπαίδευση για τους σεισμούς. Όλες οι μονάδες είναι σε συνεχή ετοιμότητα, έχουν εξειδικευμένο προσωπικό, κατάλληλο εξοπλισμό και σκύλους ανιχνευτές. Με την ευκαιρία θέλω να συγχαρώ και τους άνδρες της ΕΜΑΚ και της Πυροσβεστικής για την ηρωϊκή και εξαιρετικά αποτελεσματική συμβολή τους στη διάσωση εγκλωβισμένων από τους σεισμούς.
      Εκδόθηκαν από τον ΟΑΣΠ ειδικά τεύχη για θέματα όπως διάσωση εγκλωβισμένων σε ερείπια, τεχνικές οδηγίες για προσωρινές υποστηλώσεις κτιρίων, εκκένωση κτιρίων και καταφυγή του πληθυσμού σε ασφαλείς χώρους. Θα τα καταθέσω στα Πρακτικά.
      ΝΙΚΟΛΑΟΣ ΓΚΑΤΖΗΣ: ‘Αλλα διαφημιστικά δεν έχετε; 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν είναι καθόλου διαφημιστικά. Είναι επιστημονικές εργασίες. Ο μηχανισμός που διαθέτει το ΥΠΕΧΩΔΕ για άμεση επέμβαση και βοήθεια για αποκατάσταση είναι πάρα πολύ ισχυρός. Έχουμε χίλιους τριάντα τρεις υπαλλήλους μόνο για τους σεισμούς, για πλημμύρες και για ακραία καιρικά φαινόμενα και για τις επιπτώσεις τους. Οι εξακόσιοι δεκατρείς από αυτούς είναι τεχνικοί. 
      ΝΙΚΟΛΑΟΣ ΓΚΑΤΖΗΣ: Τι κάνουν; 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Ασχολούνται με τους σεισμούς της Αθήνας και των άλλων σεισμόπληκτων περιοχών, με τις πλημμύρες ή όπου υπάρχει σεισμός. Σας θυμίζω ότι στο Βαρθολομιό μία ώρα μετά το φαινόμενο, είχαμε σαράντα πέντε μηχανικούς που έκαναν αυτοψίες.
      ΛΙΑΝΑ ΚΑΝΕΛΛΗ: Πατησίων, Αχαρνών, Λιοσίων, δεν υπάρχει ούτε ένα πάρκο. Σας λέω μόνο για τρεις δρόμους.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Επίσης έχουμε χίλιους οικίσκους έτοιμους για μεταφορά όπου χρειαστεί και άλλους πεντακόσιους που επιδιορθώνουμε και θα είναι έτοιμοι σύντομα. 
      ΛΙΑΝΑ ΚΑΝΕΛΛΗ: Χορηγία, τίνος; 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Εμείς τα κάνουμε, δεν είναι χορηγία. 
      ΛΙΑΝΑ ΚΑΝΕΛΛΗ: Τα προηγούμενα τα έκανε ο κ. Λάτσης.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Το 95% των οικίσκων το κάναμε εμείς. ΟΙ δωρεές δεν απαγορεύονται. Να βγάλουμε κάποια συμπεράσματα. Το επίπεδο της οργάνωσης και της ετοιμότητας είναι υψηλό και βελτιώνεται συνεχώς. Το άμεσα διαθέσιμο δυναμικό είναι περισσότερο από κάθε άλλη φορά. Όμως η προσπάθεια πρέπει να συνεχιστεί.
      Αποκατάσταση σεισμοπλήκτων: Θα πω ότι το αντιμετωπίζουμε με συστηματικότητα και υπευθυνότητα και κοινωνική ευαισθησία. Υπάρχει ένα πλήρες πλέγμα ρυθμίσεων. Ειδικότερα με το έργο που αναλαμβάνει το ΥΠΕΧΩΔΕ επιτυγχάνεται η γρήγορη προσωρινή στέγαση των σεισμοπλήκτων με επιδότηση ενοικίου ή μεταφορά σε οικίσκους. Δεύτερον η στεγαστική αποκατάσταση των σεισμοπλήκτων. Τρίτον η ανανέωση του δομικού πλούτου των περιοχών που πλήττονται από το σεισμό. Τέταρτον η οικονομική και παραγωγική ανασυγκρότηση των σεισμόπληκτων περιοχών. Δεν προλαβαίνω να πω αναλυτικά τι κάναμε στα Γρεβενά και στην Κοζάνη, οι οποίοι είναι άλλοι νομοί σήμερα από αυτούς πριν των σεισμών. ‘Όχι μόνο επαναφέραμε την κατάσταση όπως ήταν πριν το σεισμό, αλλά δώσαμε και 200 δισεκατομμύρια για το έργο της αποκατάστασης. Κάναμε μελέτες μικροζωνικές, τέσσερις χιλιάδες σπίτια κτίστηκαν δωρεάν, οκτώ χιλιάδες επτακόσια ανακατασκευάστηκαν με δάνειο και δωρεάν κρατική αρωγή, τρεις χιλιάδες επισκευάστηκαν. Δώσαμε 80 δισεκατομμύρια δραχμές για να αναπτυξιακό πρόγραμμα και για άλλες παρεμβάσεις.
      Για την Αττική μετά το σεισμό του 1999 έγιναν διακόσιοι ογδόντα χιλιάδες έλεγχοι. Τελικά, τριάντα οκτώ χιλιάδες κτίρια χαρακτηρίστηκαν επισκευάσιμα, κίτρινα και τέσσερις χιλιάδες διακόσια πενήντα κατεδαφιστέα.
      Για την προσωρινή στέγαση των πληγέντων εφαρμόστηκαν δύο μέτρα: Η επιδότηση ενοικίου και η επιδότηση συγκατοίκησης. Δώσαμε επιδότηση ενοικίου ή συγκατοίκησης από 80 χιλιάδες δραχμές έως 120 χιλιάδες δραχμές το μήνα ανάλογα με τα μέλη της οικογένειας σε τριάντα χιλιάδες οικογένειες. Οι είκοσι χιλιάδες ήταν ιδιοκτήτες σεισμόπληκτων κατοικιών και επιδοτήθηκαν μέχρι δύο ή δυόμισι χρόνια και οι δέκα χιλιάδες ήταν ενοικιαστές οι οποίοι επιδοτήθηκαν για τους έξι πρώτους μήνες.
      Δώσαμε σαράντα δισεκατομμύρια μόνο για την επιδότηση ενοικίου. Παράλληλα δημιουργήσαμε εκατόν πέντε οικισμούς σε είκοσι επτά δήμους με εξίμισι χιλιάδες οικίσκους και τροχόσπιτα. Γι’ αυτό το λόγο διατέθηκαν είκοσι πέντε δισεκατομμύρια. Μερικοί από τους οικίσκους κατοικούνται ακόμα. Αυτό δεν οφείλεται στο ότι δεν προχώρησε το πρόγραμμα αποκατάστασης. Πολλοί από αυτούς βρίσκονται στο Δήμο Άνω Λιοσίων, ο οποίος υλοποιεί ένα ειδικό πρόγραμμα κατασκευής για δύο χιλιάδες επτακόσιες κατοικίες. Έτσι οι περισσότεροι από αυτούς τους δικαιούχους μένουν στους οικίσκους. Περίπου χίλιοι επτακόσιοι είναι ενοικιαστές οι οποίοι δεν δικαιούνται στεγαστικής αποκατάστασης.
      ΛΙΑΝΑ ΚΑΝΕΛΛΗ: Μείον οι αυτοκτονήσαντες.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Περίπου τετρακόσιοι στεγάζονται για άλλους κοινωνικούς λόγους. Υπάρχει θέμα, αλλά δεν οφείλεται στο ότι δεν προχώρησε η αποκατάσταση. Απομένουν και λίγοι δικαιούχοι των οποίων οι ανακατασκευές ενδεχομένως δεν έχουν τελειώσει. Είναι ένα ποσοστό 10%. Το ότι δεν έχουν τελειώσει, δεν οφείλεται σε καθυστερήσεις από το ΥΠΕΧΩΔΕ, αλλά στους ίδιους, σε διάφορα προβλήματα που έχουν συνιδιοκτησιών ή άλλα νομικά προβλήματα. Αν θέλετε, δεν φθάνουν και τα λεπτά. Αλλά πείτε μου σε ποιο άλλο κράτος του κόσμου δίνονται τόσα χρήματα, όταν υπάρχει καταστροφή από μία θεομηνία ή από σεισμό; Πουθενά.
      Δεν υπάρχει καμία εκκρεμότητα. Για τις οικοσκευές, όσοι ήταν δικαιούχοι πήραν μέχρι δύο εκατομμύρια. Οι διακόσιες χιλιάδες δόθηκαν σε εκατόν είκοσι χιλιάδες σεισμόπληκτους στην Αθήνα για τα έξοδα των πρώτων πέντε ημερών. Παίρνουν, όμως, και την αποζημίωση για την οικοσκευή. Πέραν αυτών οι συνταξιούχοι όλων των ταμείων κύριας ασφάλισης πήραν και από εκατόν είκοσι χιλιάδες έξτρα. Οι άνεργοι, πέρα από τα άλλα μέτρα, πήραν από εκατόν πενήντα χιλιάδες ο καθένας. Πήραν και τις διακόσιες χιλιάδες, μπορεί να πήραν και για την οικοσκευή. 
      Όσοι είχαν θύματα και ορισμένες άλλες ειδικές κατηγορίες, αποζημιώθηκαν με πολύ περισσότερα χρήματα και με ένα ειδικό πρόγραμμα που τους δίνει δωρεάν σπίτι το κράτος, μέσα από το Ταχυδρομικό Ταμιευτήριο. Στους οικισμούς που κάναμε με τα λυόμενα, δημιουργήσαμε παιδικούς σταθμούς, σχολεία και έργα υποδομής, ύδρευση, αποχέτευση. Βεβαίως όλα αυτά είναι δωρεάν. Μέχρι και ψυχολόγους και κοινωνικούς λειτουργούς για την ψυχολογική στήριξη αυτών των ατόμων διαθέσαμε. 
      Γίνεται μια πολύ μεγάλη προσπάθεια. Αυτό δεν σημαίνει ότι είμαστε ικανοποιημένοι ή ότι έχουμε φθάσει στο τέλος αυτής της προσπάθειας. Η προσπάθεια αυτή πρέπει να συνεχισθεί. Έχουμε δρομολογήσει πολλά πράγματα. Απαιτείται η συνεργασία όλων μας για να βελτιωθούν τα πράγματα. Νομίζω ότι βρισκόμαστε σ’ έναν καλό δρόμο. Χιλιάδες άνθρωποι δουλεύουν για να βελτιωθεί η αντισεισμική θωράκιση της χώρας και για να παρεμβαίνουν μετά το γεγονός το οποίο μακάρι να μπορούσαμε να το αποτρέψουμε. Σε όλους αυτούς εκφράζω τα συγχαρητήριά μας, αλλά και την ευγνωμοσύνη μας. Το έργο τους δεν μπορεί να μηδενισθεί. Σήμερα η Ελλάδα χωρίς αυτό να σημαίνει ότι έχουμε επιλύσει όλα τα προβλήματα, είναι μια από τις χώρες με την ισχυρότερη αντισεισμική θωράκιση. Ευχαριστώ.
      (Στο σημείο αυτό ο Υφυπουργός κ. Ιωάννης Τσακλίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σκυλλάκος έχει το λόγο ως Κοινοβουλευτικός Εκπρόσωπος του Κ.Κ.Ε.
      ΑΝΤΩΝΗΣ ΣΚΥΛΛΑΚΟΣ: Εμείς, μετά από την τοποθέτηση του κυρίου Υφυπουργού δεν πρέπει να ανησυχούμε. Πρέπει να νιώθουμε σίγουροι ότι με τα μέτρα που παίρνει η Κυβέρνηση δε θα αντιμετωπίσουμε κανένα πρόβλημα στο μέλλον. Αυτό κατάλαβα με τον όγκο των χαρτιών που μας κατέθεσε και με τις διαβεβαιώσεις του. 
      Μάλιστα τόλμησε ο κύριος Υφυπουργός να πει ότι η πολιτική του ΠΑΣΟΚ από πολλά χρόνια είναι προς τη σωστή κατεύθυνση και επικαλέστηκε και τις τροποποιήσεις του 1985 και το νέο αντισεισμικό κανονισμό του 1995. Αν αυτά ήταν επαρκή, κύριε Υπουργέ, που έγιναν μέχρι πρόσφατα από την Κυβέρνηση του ΠΑΣΟΚ θα είχαμε αυτές τις συνέπειες, τα θύματα, τις καταστροφές που συνέβησαν στην Αττική; Δεν πρέπει να τα λέτε αυτά. Τουλάχιστον να κάνετε μια στοιχειώδη αυτοκριτική, ως Κυβέρνηση του ΠΑΣΟΚ, αλλά και για όλες τις προηγούμενες κυβερνήσεις, γιατί οι ευθύνες είναι διαχρονικές. Δεν φτάνω στον πόλεμο, αλλά τουλάχιστον από τη Μεταπολίτευση και μετά, για το πώς φτιάχνονται οι πόλεις και για τα μέτρα που παίρνονται στις οικοδομές. Ακόμα, τι μελέτες υπάρχουν και τι θωράκιση. Για όλα αυτά υπάρχουν σοβαρότατες ευθύνες.   
      Τώρα προσπαθείτε να συσκοτίσετε με όλες αυτές τις διαβεβαιώσεις που μας δώσατε, ότι γίνεται αυτήν τη στιγμή ένα έργο κι εμείς βλέπουμε ότι δεν βγάλατε τα αναγκαία συμπεράσματα. Για κάποιον που δεν είναι ειδικός –κι εγώ δεν είμαι- αν δεν γνωρίζει την ουσία των δεσμεύσεών σας ή της περιγραφής που κάνατε, ίσως να πει ότι γίνεται αυτό το έργο.
      Εγώ θα προσπαθήσω με τα λίγα που γνωρίζω και που διάβασα να δείξω ποια είναι η πραγματική κατάσταση. Η υπόθεση ξεκινάει από τις μελέτες που φτιάχνουμε. Τι γίνεται με το χάρτη αντισεισμικής επικινδυνότητας της χώρας; Δεν μας τον παρουσιάσατε σήμερα, γιατί δεν είναι έτοιμος, δεν έχει κυκλοφορήσει επίσημα.
      Θα σας μιλήσω για μια συνέντευξη που δώσατε στην εφημερίδα «ΕΘΝΟΣ» στις 26 Μαϊου 2002, πριν από ένα χρόνο. Λέτε ότι είναι θέμα ημερών το να δημοσιοποιηθεί αυτός ο χάρτης. Αν κατάλαβα καλά –γιατί μιλούσατε γρήγορα- τον παραπέμπετε για το τέλος του 2003. 
      Η βασική μελέτη, πώς θα χωρίσουμε τη χώρα σε περιοχές και τι βαθμός κινδύνου υπάρχει, δεν είναι έτοιμη ακόμα. Ανάλογοι χάρτες πρέπει να υπάρχουν για κάθε περιφέρεια της χώρας, όπως για την Αττική, την Αχαΐα, την Ηλεία κλπ. Είδα στη συνέντευξη ότι σχεδόν ήταν έτοιμος ο ανάλογος χάρτης ο ειδικός για την Αττική. Δεν τον επικαλεσθήκατε, αλλά ακόμα καρκινοβατεί. Για τις άλλες περιφέρειες πείτε μας, σε πόσους νομούς υπάρχει τοπικός χάρτης, κατά περιοχή; 
      Άλλο ζήτημα: Αφού γίνουν αυτά, πρέπει ακόμα να γίνουν μικροζωνικές μελέτες από τους δήμους και τις νομαρχίες και μάλιστα για κάθε οικόπεδο. Εμείς κάναμε ερώτηση στο Υπουργείο Περιβάλλοντος, Χωροταξίας και Δημοσίων Έργων και δεν μας απαντάει. Σε πόσους νομούς και σε πόσους δήμους έχουν γίνει μικροζωνικές μελέτες; Αναφερθήκατε σε πέντε πόλεις όπως είναι το Ηράκλειο, η Κοζάνη, τα Γρεβενά και σε τρεις τέσσερις περιοχές. Στις υπόλοιπες δεν έχει γίνει τίποτα, αλλιώς θα μας μιλούσατε συγκεκριμένα ότι σε τόσες πόλεις της χώρας έχουν γίνει αυτές οι μελέτες. Αν δεν έχουν γίνει φταίει η Τοπική Αυτοδιοίκηση ή είναι και ζήτημα χρηματοδότησης; Τι δίνετε στην Τοπική και Νομαρχιακή Αυτοδιοίκηση για να προχωρήσουν αυτά; 
      Έρχομαι τώρα στις μικροζωνικές κατά οικόπεδο. Πού επαφίεστε γι’ αυτό; Τι θα κάνει ο κάθε μηχανικός; Ξέρουμε πώς συμπιέζεται το κόστος. Βάζει την υπογραφή του και δεν έχει γίνει ουσιαστική μελέτη. 
      Αν δεν γίνουν αυτά από πάνω μέχρι κάτω, να μη λέμε ότι προχωράει η υπόθεση. Θα έχουμε τις ίδιες βαριές συνέπειες και στο μέλλον. Αν γίνουν τα βασικά, τότε θα βγουν συμπεράσματα, αν πρέπει να αλλάξουμε τον αντισεισμικό κανονισμό. Και πρέπει να τον αλλάξουμε διότι υπήρξαν καταστροφές και σε καινούρια κτίρια από το σεισμό του 1999, κτίρια που είχαν κατασκευαστεί με το νέο αντισεισμικό κανονισμό. Οι μελέτες θα το επιβεβαιώσουν. Βρισκόμαστε στην αρχή, λοιπόν, και δεν ξέρω πόσα χρόνια θα πάρει για να γίνουν αυτές οι μελέτες, οπότε να έχουμε και τις αναγκαίες προσαρμογές του αντισεισμικού κανονισμού. 
      Έρχομαι τώρα σε ένα δεύτερο ζήτημα το οποίο έχει σχέση με τον έλεγχο. Ο έλεγχος που έπρεπε να κάνετε αρχικά είναι το τι γίνεται με τις οικοδομές στις οποίες συγκεντρώνεται πολύς κόσμος, είτε νεολαία είτε σχολεία είτε νοσοκομεία είτε δημόσια κτίρια γενικά, χώροι διασκέδασης, αλλά και ιδιωτικοί, όπως εργοστάσια με πεντακόσιους  και χίλιους εργαζομένους, φροντιστήρια, και ιδιωτικά και δημόσια. 
      Μας φέρατε ως παράδειγμα τα κτίρια της Πάτρας. Αναφερθήκατε σε διακόσια εξήντα ένα κτίρια. Και πράγματι είναι σωστό αυτό που λέτε ότι αυτά τα κτίρια δεν πρέπει να κατεδαφιστούν. Ωστόσο, σε αρκετά από αυτά υπάρχουν προβλήματα. Δεν ισχύει ο ισχυρισμός σας ότι δεν υπάρχουν προβλήματα. 
      Στην Αττική σε πόσα από αυτά τα κτίσματα έγιναν έλεγχοι; Σε πόσα κτίσματα έγιναν έλεγχοι, σε όλην την Ελλάδα; Γιατί μας αναφέρετε μόνο το παράδειγμα της Πάτρας; Είμαστε ακόμα στην αρχή και δεν προχωρούν οι έλεγχοι. Για να γίνουν αυτοί οι έλεγχοι, πρέπει να πάνε οι μηχανικοί, οι οποίοι με τη σειρά τους θα πρέπει να πληρωθούν.  Όλη αυτή η διαδικασία προσκρούει στο κόστος. Αυτός ο κίνδυνος θα συνεχίσει να υπάρχει. 
      Το δεύτερο ζήτημα που έχει σχέση με το θέμα του ελέγχου, είναι τα κτίσματα που έπαθαν ζημιές, οι οποίες αποκαθίστανται με την ευθύνη του καθενός σεισμοπαθούς. Η επιδιόρθωση γίνεται με βάση τον παλιό κανονισμό. Το επαναφέρετε στην προτέρα κατάσταση. Με την προτέρα κατάσταση αυτά τα κτίσματα έπαθαν ζημιά. Εάν δεν αλλάξουμε αυτήν την κατάσταση, τα κτίρια θα ξαναπάθουν ζημιά. Και εάν σκοτωθεί αυτός ο κόσμος, θα έχετε τεράστιες ευθύνες. Αυτό έγινε και στην περιοχή της Αχαΐας. Τα ίδια τα σπίτια που υπέστησαν ζημιά, εξαιτίας ενός παλαιότερου σεισμού, υπέστησαν καινούριες ζημιές και ορισμένα κατέρρευσαν. 
      Το τρίτο ζήτημα έχει σχέση με τον ιδιωτικό ή το δημόσιο έλεγχο. Εμείς είμαστε υπέρ του δημοσίου ελέγχου σε όλα τα επίπεδα. Τώρα λέτε ότι θα κάνετε μητρώο κατασκευαστών. Αυτό είναι το μόνο ζήτημα; Το μητρώο κατασκευαστών; Εδώ θα πρέπει να ξεκαθαριστούν πολλά πράγματα! Ποια είναι η ευθύνη του μελετητή, του κατασκευαστή, του επιβλέποντος, και ποιος θα τα ελέγχει όλα αυτά. Χρειάζεται ένα μητρώο για κάθε οικοδομή, από το ξεκίνημά της μέχρι και τηνσυντήρησή της. Όμως, εσείς δεν προχωράτε σ’ έναν ολοκληρωμένο έλεγχο. Δεν προχωράτε ούτε στη δημιουργία ενός θεσμού, αλλά ούτε και στον έλεγχο της καθημερινής πρακτικής, προκειμένου ο έλεγχος αυτός να είναι δημόσιος και πλήρης. 
      Όσον αφορά τα υλικά, λέτε ότι θα γίνεται έλεγχος και έρευνα στο σκυρόδεμα και στα σίδερα. Ο έλεγχος στα σίδερα υπήρχε. Δεν άρχισε μετά το 1999. Το μεγάλο πρόβλημα είναι στο σκυρόδεμα. 
      ΝΙΚΟΛΑΟΣ ΓΚΑΤΖΗΣ: Ο έλεγχος στο σίδερο δεν γίνεται ακόμα και τώρα. 
      ΑΝΤΩΝΗΣ ΣΚΥΛΛΑΚΟΣ: Εν πάση περιπτώσει, ο έλεγχος στο σίδερο είναι πιο εύκολος. Μπορεί να μην είναι ολοκληρωμένος, αλλά είναι πιο εύκολος. Στο σκυρόδεμα δεν γίνεται κανένας έλεγχος. 
      Ενημερώστε με εάν υπάρχει κανείς, ο οποίος πηγαίνει και ελέγχει τα εργοστάσια που δίνουν το μπετόν . Δεν γίνεται ο παραμικρός έλεγχος. Μας τα λένε οι τεχνικοί και οι εργολάβοι. 
      Πέρα από το γεγονός ότι δεν γίνεται έλεγχος στο σκυρόδεμα και σε μια σειρά από άλλα υλικά, δεν υπάρχουν ούτε προδιαγραφές για τα περισσότερα οικοδομικά υλικά, αλλά δεν υπάρχει και κανένας έλεγχος για τα υλικά για τα οποία υπάρχουν προδιαγραφές.  
      Έρχομαι τώρα στο ζήτημα αυτών που έπαθαν ζημιές στην Αττική και σε άλλες περιοχές. Είναι αλήθεια, κύριε Υφυπουργέ –προσέξτε το αυτό, γιατί πρέπει να μας απαντήσετε- ότι όσον αφορά τα κίτρινα σπίτια και βάσει στοιχείων που έχουμε -για να σας δώσω συγκεκριμένα νούμερα- από τις τριάντα οκτώ χιλιάδες εκατόν εξήντα πέντε οικοδομές, έγιναν δεκατρείς χιλιάδες οκτακόσιες αιτήσεις και εγκρίθηκαν έντεκα χιλιάδες φάκελοι, προκειμένου να πάρουν οι ιδιοκτήτες τους την επιδότηση. Οι δύο στους τρεις, κύριε Υφυπουργέ, δεν έκαναν τα χαρτιά τους για να πάρουν επιδότηση.  Δύο στους τρεις δεν έκαναν τα χαρτιά τους. Προχώρησαν, αν προχώρησαν, με βάση τις δικές τους οικονομικές δυνάμεις, λόγω του ότι δεν είχαν τις προϋποθέσεις είτε γιατί οι διαδικασίες ήταν χρονοβόρες είτε γιατί η επιδότηση δεν θα ήταν υψηλή. 
      Γι’ αυτόν ακριβώς το λόγο, οι περισσότεροι έκαναν πασαλείμματα. Ανέλαβαν την ευθύνη, πήραν ένα οποιοδήποτε οικοδόμο ή εργολάβο έφτιαξαν τα σπίτια τους και ξαναμπήκαν στα επικίνδυνα κτίρια. Οι δύο στους τρεις κατοικούντες σήμερα επέστρεψαν –όσοι επέστρεψαν- σε επικίνδυνα, τις περισσότερες φορές, κτίρια. Αυτό είναι αλήθεια ή ψέμα; Ποιος θα αναλάβει την ευθύνη; 
      Επιπλέον, θα ήθελα να σας ρωτήσω γιατί σταματήσατε την επιδότηση του ενοικίου. Εγκρίνατε τα ποσά, τους συγκεκριμένους φακέλους, για όλους αυτούς που τα σπίτια τους ήταν εντελώς κατεστραμμένα –και δεν εννοώ μόνο τα κίτρινα, αλλά και τα κόκκινα- αλλά δεν μπόρεσαν να τα προχωρήσουν. Έφθασαν μέχρι τα τούβλα, αλλά δεν μπόρεσαν να μπουν μέσα. Πολλοί από τα κίτρινα ή τα κόκκινα είναι αναγκασμένοι να μένουν στο ενοίκιο. Γιατί, λοιπόν, σταματήσατε την επιδότηση στα δύο χρόνια; 
      Οι επαγγελματοβιοτέχνες έπαθαν πολύ  μεγάλη ζημιά και είναι από τους περισσότερο αδικημένους. Δεν έχουν πάρει αποζημιώσεις για τα εμπορεύματά τους ούτε αναστολή πληρωμών μπόρεσαν να κάνουν. Ήταν οι διαδικασίες τόσο δύσκολες ώστε δεν μπόρεσαν να αξιοποιήσουν τις δυνατότητες που τους δίνατε. Αυτή είναι η κατάσταση με τους σεισμόπληκτους. Εγώ και η κ. Κανέλλη επισκεφθήκαμε επανειλημμένα τα κοντέϊνερς μέχρι πρόσφατα, δύο και τρεις φορές το χρόνο. Δεν τολμούσατε εύκολα κι εσείς οι κυβερνητικοί να πάτε να τους επισκεφθείτε, εκτός από μια φιέστα που οργανώθηκε για να πάει ο Υπουργός. Και ξέρετε πάρα πολύ καλά κάθε χρόνο που γίνεται μνημόσυνο για τα θύματα σε αυτές τις περιοχές πόση προσπάθεια γίνεται για να μην ακουστούν φωνές διαμαρτυρίας. 
      Προχωρώ στις πολεοδομικές ρυθμίσεις. Ειπώθηκε ότι δεν υπάρχουν ελεύθεροι χώροι, δρόμοι, ότι υπάρχει πυκνή δόμηση. Τι παρεμβάσεις γίνονται προς αυτήν την κατεύθυνση; Σε αντίθετη κατεύθυνση γίνονται παρεμβάσεις και οι λίγοι ανοιχτοί χώροι κλείνουν και αυτοί. 
      Δεν θα πω αυτά τα παραδείγματα που είπα για τους Ολυμπιακούς Αγώνες, αλλά θα αναφερθώ μόνο στα στρατόπεδα. Έχετε ψηφίσει νόμο που λέει το στρατόπεδο να το πάρει ο δήμος μόνο υπό την προϋπόθεση, ότι θα δοθεί αντιπαροχή, τεράστια αντιπαροχή, τσιμεντοποίηση μέχρι και 80% που προβλέπει ο νόμος ο δικός σας στον οποίο αντιταχθήκαμε; Έτσι θα βρούμε ελεύθερο χώρο για να υπάρχει οδός διαφυγής, για να μπορούν να μεταφερθούν αυτοί που είναι σε κρίσιμη κατάσταση, να σωθούν ή να εγκατασταθούν γιατί καταστράφηκαν τα σπίτια τους; 
      Όσον αφορά τα κιγκλιδώματα που είναι στο κέντρο της Αθήνας, τι λένε οι ειδικοί, χρειάζονται; Δεν είναι επικίνδυνα; Δεν θα θρηνήσουμε θύματα όταν δεν μπορεί κάποιος να πάει στο κέντρο του δρόμου για να γλιτώσει; 
      Πολλές πολεοδομικές ρυθμίσεις θα έπρεπε να γίνουν και ιδιαίτερα να δούμε τι γίνεται με την επικίνδυνη λειτουργία ορισμένων βιομηχανιών. Στην «ΠΕΤΡΟΛΑ» δίνετε παραπέρα άδεια και φωνάζει όλη η περιοχή εκεί. Είναι δίπλα στην «ΠΥΡΚΑΛ», εκεί που περνούν τα πετρέλαια και οι κηροζίνες. Με τι ρυθμούς φεύγουν τα βενζινάδικα από εκεί; Στάσιμη είναι η κατάσταση. Μόνο διαβεβαιώσεις έχουμε. Άρα υπάρχει και ένας συνδυασμός ανάμεσα στην αντισεισμική θωράκιση και στις οδηγίες για μεγάλες καταστροφές. Πρέπει όλα μαζί να τα βλέπετε. 
      Όσον αφορά την έρευνα προσπαθείτε τώρα να μας πείτε ότι προχωράει. Εγώ θα σας διαβάσω τι λέει ο κ. Παπαζάχος. Μπορούμε, όμως, να κάνουμε εκτιμήσεις –για να μην πω προγνώσεις- για το πού περιμένουμε σεισμό τα επόμενα πέντε χρόνια με υψηλή πιθανότητα. Αν θέλετε να το πω καλύτερα, θα μπορούσε η πολιτεία αν ήθελε, να ενίσχυε περισσότερο την έρευνα προς αυτήν την κατεύθυνση και να ασκήσει έτσι μια ενεργή αντισεισμική πολιτική και όχι μια παθητική αντισεισμική πολιτική. Ποια είναι η ενεργή πολιτική που λέει ο κ. Παπαζάχος; Θα μπορούσε να προωθήσει την έρευνα ούτως ώστε να ανασκουμπωθούν όλοι οι σεισμολόγοι και να δώσουν ολική απάντηση σε αυτό το ερώτημα, δηλαδή τα προσεχή τρία με πέντε χρόνια που θα γίνει σεισμός και να συγκεντρωθεί από όλα τα ινστιτούτα, από όλους αυτούς που μελετούν και κάνουν έρευνα η προσοχή σε αυτό το ζήτημα. Αυτό αφορά την πολιτεία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα μου επιτρέψετε να πάρω χρόνο και από τη δευτερολογία μου για να είναι ολοκληρωμένη η τοποθέτησή μου.
     Έτσι, λοιπόν, πρέπει να ξεκινήσουμε το ζήτημα της έρευνας. Τώρα εσείς επικαλείσθε ότι πολλά πράγματα γίνονται και από άποψη έρευνας των σεισμολόγων, αλλά και με τους διάφορους χάρτες που μας λέτε. 
     Για το Εθνικό Δίκτυο Σεισμογράφων και Επιταχυνσιογράφων –όπως μας λέτε- η απάντηση που έχουμε είναι ότι δεν λύθηκε το πρόβλημα, αλλά προβλέπεται βελτίωση και αναβάθμιση. Προβλέπεται μετατροπή από αναλογικούς σε ψηφιακούς. Πολλά από αυτά που μας λέτε είναι στις προθέσεις, δεν έχουν ολοκληρωθεί. Και δεν ξέρουμε τι έχει ολοκληρωθεί και τι δεν έχει ολοκληρωθεί. Συσκοτίζεται το πρόβλημα με τέτοιου είδους διαβεβαιώσεις και απαντήσεις. Πρέπει να ξέρουμε και εμείς ως Εθνική Αντιπροσωπεία τι έχει περπατήσει και τι είναι στις προθέσεις σας.
     Όσον αφορά το Χάρτη Σεισμικής Επικινδυνότητας, επικαλεσθήκατε τον τεκτονικό χάρτη της Ελλάδας. Έχει ξεκινήσει από το 1985. Πείτε μας σε πόσα χρόνια θα τελειώσει. Δώσατε την τελευταία τριετία 8.000 ευρώ, δηλαδή 2.500.000 δραχμές, 700.000 δραχμές το χρόνο. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Με συγχωρείτε, κύριε Σκυλλάκο. Δεν το κατάλαβα.
      ΑΝΤΩΝΗΣ ΣΚΥΛΛΑΚΟΣ: …ο νεοτεκτονικός χάρτης της Ελλάδας. Η απάντηση είναι: Από το 1985 έχουμε αναθέσει τη σύνταξη και την έγκριση φύλλων του νεοτεκτονικού χάρτη. Ο συνολικός προϋπολογισμός των φύλλων που ανατέθηκαν την τελευταία τριετία ανέρχεται στις 8.800 ευρώ, δηλαδή 700 χιλιάδες δραχμές το χρόνο. Μπορεί έτσι να προχωρήσει; Έτσι γίνεται η μελέτη;
      Η μελέτη σεισμικής επικινδυνότητας της Αττικής είναι σε μια πορεία. Το είπα ήδη αυτό. Δεν έχει ολοκληρωθεί ακόμη. Το ίδιο συμβαίνει και με εβδομήντα τέσσερα προγράμματα εφαρμοσμένης έρευνας σε ερευνητικά ιδρύματα. Αναμένεται να ολοκληρωθούν. Ολοκληρώθηκαν ή έχουν μείνει στη μέση λόγω έλλειψης χρηματοδότησης; Δεν μας απαντάτε. Όπου και να ψάξω στα ζητήματα μελέτης και έρευνας έχουμε το ίδιο μεγάλο πρόβλημα. Κάτι έχει ξεκινήσει. Κάτι έχετε προϋπολογίσει, αλλά δεν έχει ολοκληρωθεί. 
      Η έρευνα δεν σταματάει μόνο εκεί. Μια χώρα σαν τη δική μας θα έπρεπε και να αξιοποιήσει τις υπάρχουσες ειδικότητες και να αναπτύξει καινούριες. Χρειάζεται συνεχώς μια επικαιροποίηση των δεδομένων. Αυτό, όπως είπε και ο κ. Χουρμουζιάδης, μπορεί να γίνει και με τα πανεπιστήμια και με ινστιτούτα και με άλλους τρόπους. Όμως, χρειάζονται χρήματα όλα αυτά. Χρειάζεται να είναι προτεραιότητά σας η αντιμετώπιση των σεισμών και όχι να βάζετε άλλες προτεραιότητες πιο μπροστά απ’ αυτό το μεγάλο κοινωνικό πρόβλημα. 
      Τώρα για την ενημέρωση και κινητοποίηση του κόσμου θέλω να πω τα εξής: Μας παρουσιάσατε ορισμένα στοιχεία. Έχουμε γραπτή απάντηση από το Υπουργείο, από τον Οργανισμό Αντισεισμικού Σχεδιασμού και Προστασίας. Γιατί μας παρουσιάσατε τα πράγματα ρόδινα. Διαβάζω ορισμένα απ’ αυτά που μας είπατε: 
      «Οι διευθυντές σχολικών μονάδων -πεντακόσιοι πενήντα σε επτακόσιους- ενημερώθηκαν για το πώς θα αντιμετωπίζουν την κατάσταση.» Αυτό έγινε το 1999 και το 2000. Στοπ από εκεί και πέρα. Και ήταν μόνο για τα δημοτικά. Οι περισσότεροι απ’ αυτούς τους διευθυντές βγήκαν σε σύνταξη. Δεν θα έπρεπε κάθε χρόνο οι καινούριοι διευθυντές να ενημερώνονται; Μιλάμε για μόνο για τους διευθυντές. 
      Παραπάνω λέτε για τα σχολεία, για μέρος των δημοτικών σχολείων της πρωτοβάθμιας εκπαίδευσης μέχρι το έτος 2000, δηλαδή για ένα μικρό μέρος των σχολείων της Αθήνας. Στοπ από εκεί και πέρα. 
      «Διοργάνωση σεμιναρίων σε έντεκα επαρχιακές πόλεις» Μας το παρουσιάζετε σαν μεγάλο ζήτημα. Έγιναν έντεκα σεμινάρια σε έντεκα πόλεις. Τι γίνεται με ολόκληρη την Ελλάδα;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Σκυλλάκο, πότε είναι αυτή η απάντηση;
      ΑΝΤΩΝΗΣ ΣΚΥΛΛΑΚΟΣ: 11-2-2003. Να σας τη δώσω. 
      ΝΙΚΟΛΑΟΣ ΓΚΑΤΖΗΣ: Είναι πρόσφατη. 
      ΑΝΤΩΝΗΣ ΣΚΥΛΛΑΚΟΣ: Πρόσφατη. Προχθές, την Παρασκευή, την πήρα εγώ στα χέρια μου. 
      Παραπέρα. «Διαρκές εκπαιδευτικό πρόγραμμα στα σχολεία» Οι εκπαιδευτικοί που έχουν ακούσει ενημερωτικές ομιλίες είναι τρεις χιλιάδες το 2000. Από μαθητές μιλάμε για δεκαοκτώ χιλιάδες στην επαρχία και είκοσι οκτώ χιλιάδες στην Αθήνα. Στοπ. Αν ξεκινήσει και ένα σεμινάριο για διακόσια πενήντα άτομα στην Πυροσβεστική και ένα άλλο στους δόκιμους αστυφύλακες. Αυτά είναι όλα! Δηλαδή αποσπασματικά, ελάχιστα και χωρίς διάρκεια. Σταματούν. 
      Βέβαια, υπήρξε η κατακραυγή από το σεισμό του 1999. Πάρθηκαν κάποια μέτρα για το 2001 και το 2002, βγήκαν και κάποια φυλλάδια, τα οποία μπορεί να συνεχίσουν να βγαίνουν μειούμενα συνεχώς σε αριθμό. Όμως, δεν γίνεται μια συστηματική πολιτική ενημέρωσης και κινητοποίησης όλων, των σχολείων και ολόκληρης της κοινωνίας. Λέμε να ζούμε. Πώς θα μάθουμε να ζούμε, όταν ουσιαστικά δεν ξοδεύετε μια δραχμή ή ξοδεύετε ελάχιστα;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σκυλλάκο, θα εξαντλήσετε όλο το χρόνο της δευτερολογίας σας; Μην τον εξαντλήσετε όλο, γιατί ασφαλώς θα χρειαστείτε μετά κάτι να πείτε στον Υπουργό. 
      ΑΝΤΩΝΗΣ ΣΚΥΛΛΑΚΟΣ: Σταματάω, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Για σας το λέω. Εγώ δεν έχω πρόβλημα. 
      Μήπως η Κοινοβουλευτική Εκπρόσωπος  του Συνασπισμού κ. Στεργίου θέλει να λάβει το λόγο;
      ΙΩΑΝΝΑ ΣΤΕΡΓΙΟΥ: Μάλιστα, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κυρία Στεργίου. 
      ΙΩΑΝΝΑ ΣΤΕΡΓΙΟΥ: Κυρία Πρόεδρε, κύριοι συνάδελφοι. Δεν θα θέλαμε και εμείς, ως κόμμα, να υποτιμήσουμε το όποιο ερευνητικό ή επιστημονικό έργο μπορεί να έχει γίνει. Μας είπε ο κύριος Υπουργός ότι έχει γίνει κάποιο έργο –μελετητικό κυρίως- το οποίο προβλέπει κάποια πράγματα. Εμείς, βέβαια, αυτό το έργο δεν το έχουμε δει πουθενά. Ούτε πρακτικά το έχουμε δει πουθενά. Θα συμφωνήσουμε με τα ζητήματα που θέτει η επερώτηση που συζητούμε σήμερα. Φυσικά ακόμη περισσότερα θα συμφωνήσουμε με τις προτάσεις που γίνονται. 
      Αντιπροσωπεύω μία περιοχή την Αττική η οποία έχει πληγεί επανειλημμένα από μεγάλους σεισμούς. Δεν είναι μόνο ο σεισμός του Σεπτεμβρίου του 1999. Αν θυμάστε είναι ο σεισμός του 1981 και από τότε έχουν περάσει είκοσι δύο χρόνια. Φυσικά δεν μπορεί σε καμία περίπτωση να δώσουμε άλλοθι και να πούμε ότι η Κυβέρνηση κάνει τώρα μελέτες, από εδώ και πέρα θα κάνει μελέτες ή έχει αρχίσει τα τελευταία πέντε χρόνια να κάνει μελέτες. Έπρεπε αυτά τα πράγματα να τα είχατε δει πολύ πιο πριν, να είχατε πολύ πιο πριν καταρτίσει αυτά τα οποία σήμερα μας λέτε. 
      Εμείς θεωρούμε ότι χρειάζεται ένα ολοκληρωμένο πλαίσιο προτάσεων για την αντισεισμική προστασία και όχι θωράκιση όπως το λέτε. Γιατί εμείς θέλουμε να προστατευτεί ο λαός από τις συνέπειες του σεισμού, όχι απλά να τους θωρακίσουμε. 
      Το κόμμα μας ιδιαίτερα μετά το σεισμό του 1999 επανειλημμένα και μέσα και έξω από τη Βουλή έχει αναδείξει ζητήματα, σχετικά με αυτό και τις διάφορες πλευρές του αντισεισμικού σχεδιασμού και προστασίας που προτείνουμε. Πρόσφατα ο Πρόεδρος του κόμματός μας μετά το σεισμό του Βαρθολομιού επισκέφθηκε τη σεισμόπληκτη περιοχή μαζί με τον καθηγητή του Πολυτεχνείου το Γιάννη Πρωτονοτάριο και στη συνέντευξή τους έδωσαν ένα πλήρες πλαίσιο προτάσεων τόσο για την περιοχή, όσο και για τη χώρα γενικότερα. 
      Προσωπικά με ερώτησή μου με το που ανέλαβα δηλαδή στις 9 Ιανουαρίου 2003 έκανα μία ερώτηση για την ύπαρξη ή όχι μικροζωνικών μελετών στην Αττική και γύρω κυρίως από την Πάρνηθα και τον έλεγχο των σχολείων. Οι απαντήσεις που μου δόθηκαν ήταν οι εξής: Ο Οργανισμός Σχολικών Κτιρίων μου απήντησε ότι όλα τα κτίρια της Αττικής έχουν ελεγχθεί. Το ΥΠΕΧΩΔΕ μου απήντησε ότι ζητήσαμε να ολοκληρωθούν οι έλεγχοι στα σχολεία. Πάει να πει δηλαδή ότι κάποιος λέει ψέματα. 
      Είμαστε σε θέση να ξέρουμε και το έχουν δηλώσει δημόσια τόσο ο εκλεκτός καθηγητής της σεισμολογίας ο Βασίλης Παπαζάχος όπως και οι σχετικοί έγκυροι καθηγητές του Πολυτεχνείου ο Γεώργιος Γκαζέτας και ο Γιάννης Πρωτονοτάριος, ότι καμία μικροζωνική μελέτη δεν έγινε ούτε γίνεται στην Αττική, ούτε γύρω από τις Αχαρνές ούτε για το Θριάσιο ούτε για καμιά άλλη περιοχή της Αττικής εκτός από τα Άνω Λιόσια, όπου ο εκλεκτός της Κυβέρνησης και ειδικά το ΥΠΕΧΩΔΕ κατάφερε με τις πλάτες των προστατών του να αποσπάσει τεράστια ποσά για μια δήθεν πιλοτική εφαρμογή σεισμικής αποκατάστασης. Σημειωτέον ότι σύμφωνα πάλι με τα λεγόμενα του καθηγητή κ. Πρωτονοτάριου ξοδεύτηκαν πολλά δισεκατομμύρια για μια ειδική θεμελίωση που όπως λέει ο κύριος καθηγητής καμία σχέση δεν έχει ούτε με τις πιο απλές έννοιες της γεωτεχνικής, σεισμικής, μηχανικής και των θεμελιώσεων. Είναι τεχνικό θέμα και ψάξτε το. 
      Εμείς πιστεύουμε ότι χρειάζεται να εφαρμόζεται ο νόμος ως προς τη χρηματοδότηση του ΟΑΣΠ του Οργανισμού Αντισεισμικού Σχεδιασμού και Προστασίας που προβλέπει συγκεκριμένο ποσοστό από τον κρατικό προϋπολογισμό. Η ανεπάρκεια των κονδυλίων και η έλλειψη προσωπικού του οργανισμού αυτού δεν επιτρέπει για φέτος τη χρηματοδότηση καμίας έρευνας και αυτό το καταγγέλλουν οι καθηγητές οι οποίοι συμμετέχουν. Σημειωτέον ότι πρόταση του τομέα γεωτεχνικής του Πολυτεχνείου για να γίνει η μικροζωνική μελέτη στο Βαρθολομιό δεν χρηματοδοτείται με το πρόσχημα ότι θα γίνει άλλη από τον Πανεπιστήμιο Πατρών. 
      Δεύτερο ζήτημα που εμείς λέμε είναι, ότι πρέπει να αυξηθούν σημαντικά τα ποσά για τα δάνεια που δίνονται στους σεισμόπληκτους για αποκατάσταση των κατοικιών τους, όπως το επισημαίνουν και οι φορείς των τεχνικών το ΤΕΕ ο Σύλλογος Πολιτικών Μηχανικών και οι άλλοι. 
      Επίσης, να καταρτιστεί άμεσα το μητρώο των κατασκευαστών ιδιωτικών έργων και το πράσινο κουτί όπως ειπώθηκε και από τους άλλους ομιλητές για κάθε κτίριο. Να βελτιωθούν οι προδιαγραφές μελετών ιδιωτικών έργων να είναι ουσιαστική η λειτουργία και ο έλεγχος των πολεοδομικών γραφείων και να υπάρξει έλεγχος από ειδικό σώμα μηχανικών το οποίο θα έχει την ευθύνη γι’ αυτήν τη δουλειά. 
      Να ελεγχθούν όλα τα κτίρια μεγάλης σπουδαιότητας νοσοκομεία, σχολεία, θέατρα, βιομηχανικά κτίρια, κέντρα, ξενοδοχεία, ιδιαίτερα αυτά τα οποία είχαν θεμελιωθεί στην περίοδο της επταετίας με εκείνα τα θαλασσοδάνεια τα οποία τα έπαιρναν και κάθε άλλο παρά έφτιαχναν αυτά που έπρεπε να φτιάξουν.
      Αυτά πρέπει να τα δείτε. Αν θυμάστε, το ξενοδοχείο που κατέρρευσε στο Αίγιο είχε πάρει την άδειά του μέσα στην επταετία. 
      Σε συγκεκριμένες περιοχές θα πρέπει να ληφθούν ιδιαίτερα μέτρα. Πρέπει να λάβετε μέτρα για τα αυθαίρετα κτίσματα. Υπάρχουν κτίσματα τα οποία έχουν χτιστεί σε προσχώσεις, σε μπαζωμένα ρέματα κλπ. Πέρα από το αντιπλημμυρικό πρόβλημα που έχουν, το οποίο επίσης πρέπει να λυθεί, είναι πάρα πολύ επικίνδυνα για κατάρρευση σε ενδεχόμενο σεισμού, όπως για παράδειγμα συνέβη με τη ΡΙΚΟΜΕΞ. Υπάρχουν χτίσματα τα οποία έχουν γίνει εν μία νυκτί. Είναι τα αυθαίρετα από τα οποία είναι γεμάτη η Αττική. 
      Πείτε μας πώς θα τα προστατέψετε αυτά; Αυτόν τον κόσμο πώς θα τον προστατέψετε; Λέτε ότι οι μικροζωνικές μελέτες γίνονται όπου γίνονται εντάξεις πόλεων. Πόσες εντάξεις πόλεων έχουν γίνει στην Αττική, για να μιλήσουμε μόνο γι’ αυτήν; 
      Ειδικά, λοιπόν, για την Αττική πρέπει να γίνουν μικροζωνικές μελέτες παντού. Γνωρίζετε ότι το μισό του πληθυσμού της Ελλάδας κατοικεί στην Αττική. Είναι ένας χώρος υπερφορτωμένος από δραστηριότητες και από πληθυσμό. Τα 5,9 ρίχτερ του σεισμού του 1999 αναλογικά δεν ήταν πολλά. Ο σεισμός, όμως, έγινε σε μια περιοχή πυκνοκατοικημένη, με πάρα πολλά προβλήματα και γι’ αυτό ήταν μεγάλες οι ζημιές, όπως λένε και οι ειδικοί.
      Να πάψει επιτέλους το αίσχος των χιλιάδων σεισμόπληκτων, οι οποίοι τέσσερα σχεδόν χρόνια μετά το σεισμό είναι ακόμη σε κοντέινερς. Εσείς είπατε τα δικά σας, αλλά ο κόσμος εκφράζει τα δικά του προβλήματα. Δεν θέλω, όμως, να επεκταθώ σ’ αυτό το ζήτημα περισσότερο.
      Ειδικά για τον τόπο απ’ όπου προέρχομαι, από τον Ωρωπό, ξέρετε ότι υπάρχει ένα πολύ μεγάλο ρήγμα. Το 1938, πριν από εξήντα πέντε χρόνια, έδωσε έναν πολύ μεγάλο σεισμό και όλοι λένε ότι μπορεί να ενεργοποιηθεί ξανά. Αυτό δεν είναι κάτι που αποκλείεται. Χρειάζεται, λοιπόν, άμεσα να χρηματοδοτηθεί σοβαρή έρευνα για τα σεισμοτεκτονικά δεδομένα της περιοχής. 
      Πρέπει επίσης να σας θυμίσω ότι η Αττική έχει ρήγμα στον Ευβοϊκό, ρήγμα στη Ραφήνα, ρήγμα στον Ωρωπό. Σκεφτείτε, λοιπόν, ότι αν γίνει ένας σεισμός, όλη αυτή η αυθαίρετη δόμηση που υπάρχει εκεί θα μας κάνει να θρηνήσουμε πάρα πολλά θύματα. 
      Εδώ βάζουμε και ένα άλλο θέμα: μπορούμε να προχωρήσουμε στη νομιμοποίηση των αυθαιρέτων; Κάντε κάτι και γι’ αυτά. Κάντε νομιμοποίηση των αυθαιρέτων και έλεγχο των κατασκευών.
      Πιστεύουμε, λοιπόν, ότι με τερτίπια και χαρτιά τα οποία κατά καιρούς εμφανίζετε και με διφορούμενες απαντήσεις δεν μπορεί να υπάρξει πραγματικός αντισεισμικός σχεδιασμός και πραγματική προστασία απ’ αυτόν τον κίνδυνο.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Γεώργιος Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Ευχαριστώ, κυρία Πρόεδρε.
      Κυρία Πρόεδρε, κατ’ αρχάς εμείς ως Νέα Δημοκρατία συμμεριζόμαστε σε πολύ μεγάλο βαθμό αυτά τα οποία αναπτύσσονται στην επερώτηση. Θεωρούμε ότι το θέμα είναι μείζον για τη χώρα, για την προστασία των πολιτών και ότι η κυβερνητική πολιτική έχει τεράστια κενά και τεράστιες ελλείψεις. 
      Άκουσα αυτά που είπε ο κύριος Υπουργός και θεωρώ ότι οι απαντήσεις που έδωσε δεν ήταν ικανοποιητικές. Νομίζω ότι κανένα πολιτικό κόμμα, αλλά ούτε η Κυβέρνηση, μπορεί να αγνοεί αυτό το ζήτημα. Το ζήτημα αυτό γίνεται ζήτημα αιχμής όποτε έχουμε σεισμούς, αλλά τότε δεν είναι η περίοδος για να αντιμετωπίσουμε τα προβλήματα. Η περίοδος για να αντιμετωπίσουμε τα προβλήματα είναι τώρα. Πρέπει να υπάρχει μία συνεχής αντιμετώπιση του ζητήματος, πρέπει να υπάρχει μια σταθερή και συνεπής πολιτική, η οποία περιλαμβάνει όλα αυτά τα οποία αναπτύσσονται στην επερώτηση. 
      Θέλω να πω ότι δεν θα ήθελα να προσθέσω τίποτε άλλο σ’ αυτό το κείμενο, γιατί θεωρώ ότι η επερώτηση των συναδέλφων του Κομμουνιστικού Κόμματος Ελλάδας είναι πλήρης. Νομίζω ότι η Κυβέρνηση καλά θα κάνει να αφυπνιστεί, πριν αφυπνιστούμε πάλι από κάποιον σεισμό.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμαστε στο στάδιο των δευτερολογιών.
      Το λόγο έχει ο κ. Γκατζής.
      ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε. 
      Κύριε Υπουργέ, οι καθολικοί πάνε και εξομολογούνται. Εμείς οι κομμουνιστές κάνουμε την αυτοκριτική μας. Εσείς, ύστερα από τόσα χρόνια εγκληματικής αντιλαϊκής πολιτικής, έρχεστε και επαίρεστε; Έλεος!
      Γιατί δεν βλέπετε την πραγματικότητα; Τι ήρθατε εδώ και μας αραδιάσατε ένα κάρο βιβλία; Για να μας πείτε ότι εδώ υπάρχουν οι κανονισμοί; Τι υλοποιείτε από όλα αυτά;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Όλα.
      ΝΙΚΟΛΑΟΣ ΓΚΑΤΖΗΣ: Πού; Πείτε μας πού έχουν γίνει οι μικροζωνικές μελέτες, που βάσει των μελετών αυτών θα θωρακιστούν τα κτίρια;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Στην Αττική…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Υπουργέ, παρακαλώ στη δευτερολογία σας.
      ΝΙΚΟΛΑΟΣ ΓΚΑΤΖΗΣ: Μικροζωνικές μελέτες κάνατε, αν κάνατε, στις πληγείσες περιοχές. Αυτές είναι μόνο; Τι γίνεται με τα κτίρια που κτίστηκαν πριν, ή τα κτίρια που έπαθαν ζημιές και τώρα ανακατασκευάζονται, για να έρθουν στην προηγούμενη κατάσταση χωρίς να ενισχύονται; 
      Τι γίνεται τελικά με τις μικροζωνικές μελέτες, που πρέπει να γίνουν σε όλους τους δήμους, στα πολεοδομικά συγκροτήματα και ανά τετράγωνο, για να μη σας πω ανά οικόπεδο, όπου με βάση αυτές θα γίνει ο θωρακισμός της κάθε οικοδομής; 
      Τι γίνεται με τον έλεγχο των έργων; Έχουμε αυτές τις ζημιές και μας είπατε ότι οι μελέτες έγιναν στους δρόμους πριν τόσα χρόνια. Τα είπε και ο κ. Σκυλλάκος. Μας είπατε κι εσείς 60.000. Εξήνα χιλιάδες σε ένα εκατομμύριο μαθητές; Είσθε ικανοποιημένος με την ενημέρωση που γίνεται στα σχολεία; Αλλά τι γίνεται στους δήμους, στους χώρους δουλειάς, στα εργοστάσια, εκεί που είναι μπούκες και δεν μπορεί να βγει κανείς έξω από το εργοστάσιο σε μία επικίνδυνη περιοχή;
      Τι κάνετε με τις πόλεις; Η Κυψέλη είναι η πιο πυκνοδομημένη συνοικία της Ελλάδος. Εκτός του ότι δεν έχει ένα πάρκο, εκτός του ότι δεν έχει προβλεφθεί τίποτα, και το Πεδίο του Άρεως είναι μαντρωμένο. Δεν μπορεί κανείς σε μία τέτοια κατάσταση να πει «πηγαίνω μέσα στο άλσος». Και αυτούς τους χώρους που υπάρχουν, τους έχετε δεσμεύσει.
      Πέρα από εκεί, κυρία Πρόεδρε, θα πούμε ορισμένα μέτρα που πρέπει να ληφθούν, κατά την άποψή μας.
      1. Η καταγραφή και παραπέρα έρευνα και μελέτη της σεισμικής επικινδυνότητας όλων των περιοχών της χώρας και ιδιαίτερα των επικίνδυνων.
      2. Την αναθεώρηση και βελτίωση του νέου αντισεισμικού κανονισμού, σύμφωνα με την πρόοδο της επιστημονικής έρευνας και γνώσης.
      3. θέσπιση με ευθύνη και χρηματοδότηση του κράτους μικροζωνικών μελετών για το κτίσιμο και την κατασκευή των έργων. Δίνουμε άμεση προτεραιότητα στη μικροζωνική έρευνα και μελέτη των επικίνδυνων περιοχών. Απαιτούν ειδικούς όρους δόμησης και πολεοδόμησης, κατασκευής των κτιρίων και σε ορισμένες περιοχές να απαγορευθεί αποκλειστικά. Μία τέτοια μελέτη είναι απαραίτητη για την αντιμετώπιση και για τη μετεγκατάσταση ακόμη των πληγέντων περιοχών.
      4. Τη διαμόρφωση και υλοποίηση μιας ολοκληρωμένης πολιτικής λαϊκής στέγης. Φυσικά δεν περιμένουμε από σας να το κάνετε αυτό, όταν κινείσθε μέσα στην ελεύθερη αγορά και γνώμονας όλων σας είναι πώς και η κατοικία θα γίνει με την εμπορευματοποίησή της ένα μεγάλο προσοδοφόρο επάγγελμα και κέρδος.
      5. Τον επιστημονικό έλεγχο όλων των κτιρίων του Λεκανοπεδίου και όχι μόνο, καθώς και των μεγάλων πόλεων και ιδιαίτερα των αυθαιρέτων.
      6. Την αποφασιστική ανάπτυξη του ερευνητικού έργου και του δυναμικού της, καθώς και το συντονισμό τους ανάμεσα σ’ αυτές τις μελετητικές επιτροπές. 
      7. Την ουσιαστική και συνδυασμένη εφαρμογή του αντισεισμικού κανονισμού της νομοθεσίας προστασίας από τον επαγγελματικό κίνδυνο και της οδηγίας Σεβέζο, που προβλέπει σχέδιο αντιμετώπισης. Τα είπε ο κ. Σκυλλάκος, δεν θα πω κι εγώ. Και πολύ περισσότερο δεν μας απαντήσατε για τη γειτνίαση πολεμικών βιομηχανιών και πετρελαιοειδών, που πρέπει να απαγορευτούν και να πάρετε μέτρα.
      8. Τη συνεχή ενημέρωση του κόσμου για τη σεισμικότητα της περιοχής.
     9. Την προστασία των υπαρχόντων ελεύθερων χώρων και να βρούμε και άλλους. 
     10. Τη θεσμοθέτηση σχεδίου αντιμετώπισης του φαινομένου σε όλη την περιφέρεια.
     11. Και μία σειρά άλλα μέτρα που μπορεί να πει κανείς, τη βελτίωση της πυροσβεστικής κλπ.
     Τελειώνοντας, κυρία Πρόεδρε, τι θέλω να πω: Η Κυβέρνηση, αντί να κοιτάξει το πρόβλημα στα μάτια, αντί να αδιαφορήσει για τις πολιτικές και τις επιλογές που κάνει η Ευρωπαϊκή Ένωση και τα μονοπώλια και να εντάξει αυτά που είναι παραγωγικά έργα και οικονομικής ανάπτυξης και κοινωνικής αντιμετώπισης των προβλημάτων, στρέφεται όλο και περισσότερο στο να περάσει η οικοδομή καθαρά σαν ένα προϊόν, που το εμπορεύεται ο καθένας.
      Δεν φθάνουν αυτά τα μέτρα που λέτε. Αν, όπως λέτε, έχετε κοινωνική ευαισθησία, βάλτε τη λαϊκή κατοικία. Αναλάβετε σε όλες τις σεισμόπληκτες περιοχές και σε όσους έχουν χτυπηθεί από το σεισμό να τους κτίσετε τα σπίτια. Ιδού η Ρόδος, ιδού και το πήδημα. Προχωρήστε σε ένα ολοκληρωμένο σχέδιο αντιμετώπισης του σεισμού και, πολύ περισσότερο, στην κατασκευή λαϊκής κατοικίας, που θα δίνεται στους ανθρώπους, στις οικογένειες που δεν μπορούν να αποκτήσουν. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Η κ. Κανέλλη έχει το λόγο.
     ΛΙΑΝΑ ΚΑΝΕΛΛΗ: Ευχαριστώ, κυρία Πρόεδρε.
   Οφείλω να ομολογήσω ότι είμαι κατάπληκτη. Ξέρουμε ότι το 2003 είναι προεκλογικό έτος, μας το έχει πει ο Πρωθυπουργός σας σε όλους τους τόνους, ότι θα κριθείτε στο τέλος της τετραετίας. Εσείς παραπέμπετε ό,τι δεν έχει γίνει μέχρι σήμερα στο ζήτημα της αντισεισμικής προστασίας στο τέλος του 2003. Έλεος, κύριε Υπουργέ! Στα αλήθεια, απ’ αυτό το Βήμα θα μας πείσετε ότι είμαστε μετά την Καλιφόρνια -που δεν είναι και κράτος εδώ που τα λέμε, μια πολιτεία των Ηνωμένων Πολιτειών είναι, η οποία έχει και προβλήματα στο ηλεκτρικό αντίστοιχα με τα Τίρανα, από τότε που ιδιωτικοποίησε το ηλεκτρικό της. Μας τη φέρατε ως υπόδειγμα και δεν νομίζω ότι μπορούμε να συγκριθούμε τώρα. Πάρτε το Μενίδι. Εδώ συγκρίνεται με την Καλιφόρνια.  Είμαστε η μοναδική χώρα στον κόσμο –είπατε- με την καλύτερη αντισεισμική προστασία. Κάνατε καμία αναλογία τους εκατόν σαράντα τρεις νεκρούς με το μέγεθος του σεισμού στην Αττική από το ρήγμα της Πάρνηθας που τολμήσατε να κάνετε σύγκριση με το Κόμπε, μια ισοπεδωμένη πόλη στην Ιαπωνία;
   Κι ήρθατε εδώ και μας είπατε ότι κάνατε καταπληκτικά πράγματα. Μέχρι ψυχιάτρους –λέει- έχετε βάλει να παρακολουθούν τους ανθρώπους και να έχουν ψυχολογική στήριξη στα κοντέινερς κι ότι δώσατε λεφτά όπως δεν έχει δώσει καμία άλλη χώρα στον κόσμο. Είμαστε η μοναδική χώρα, κυρία Πρόεδρε, των ευτυχισμένων σεισμοπλήκτων! Τα λεφτά τρέχουν από τα μπατζάκια τους, τα σπίτια τους κτιστήκανε σε επίπεδο Καλιφόρνιας. Κι έρχεστε και μας λέτε εδώ τώρα, εδώ στην Αττική, ότι τέσσερα χρόνια σχεδόν μετά από το σεισμό έχετε ελέγξει χίλια εκατόν τόσα είπατε από τα πέντε χιλιάδες δημόσια κτίρια σε πρώτο βαθμό και περιμένετε να ολοκληρωθούν τα πέντε χιλιάδες για να πάτε στο δεύτερο. Δεν μου λέτε, έχετε κάνει μικροζωνική μελέτη στον αγωγό κηροζίνης που πάει στο αεροδρόμιο; Έχετε κάνει; Υπάρχει μικροζωνική μελέτη για τον αγωγό κηροζίνης που πάει στο αεροδρόμιο ή δεν ξέρουμε τι πάει να πει σεισμός και ρήγμα σε αγωγό κηροζίνης; Ή δεν ξέρετε πόσα σχολεία μετακόμισαν στην περιοχή, πάνω στον αγωγό κηροζίνης; Έχετε κάνει σ’ αυτήν την περιοχή το παραμικρό; Καταφέρατε και κάνατε δημόσιο έλεγχο σε χίλια εκατό δημόσια κτίρια στην ταλαίπωρη Αττική των διακοσίων χιλιάδων κτυπημένων κτιρίων -όπου ξεχνάμε και το  Πέραμα, ξεχνάμε και τις περιοχές στο νότο που κτυπήθηκαν- από τα 5.000, πρωτοβάθμια. Δηλαδή τι έλεγχο κάνατε; Σαν κι αυτόν με τη μελέτη της Εγνατίας που φτιάχνατε γέφυρες στις κοιλάδες και τούνελ στα ποτάμια, ιδιωτικά, μέσω internet, από αυτά που αυξάνουν το κόστος; Ή μήπως κάνατε έλεγχο σαν το Αρτεμίσιο; Διότι λέτε ότι φτιάξατε και το 90% των σπιτιών. Λοιπόν έτσι που καταντήσαμε με τους ελέγχους και επαίρεσθε ότι είστε η μοναδική χώρα που έχει πετύχει σ’ ολόκληρο τον κόσμο. Είναι πρωτοφανές αυτό που ακούστηκε σήμερα στη Βουλή. Η μοναδική χώρα με τον καλύτερο αντισεισμικό κανονισμό πάνω από την Ιαπωνία, με τις καλύτερες μελέτες και τους πιο ευτυχισμένους σεισμοπαθείς με ψυχιατρική στήριξη!
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν είναι σεισμοπαθείς αυτοί.
     ΛΙΑΝΑ ΚΑΝΕΛΛΗ: Γι’ αυτό αυτοκτονούν και καίγονται στο Μενίδι. Πού τα λέτε αυτά; Λίγη σεμνότητα! Σεισμόπληκτοι!
     Θα σας πω ένα κονδύλιο και τελειώνω αμέσως, κυρία Πρόεδρε. Ένα κονδύλιο μόνο. Σήμερα το μεσημέρι κατατέθηκαν οι προσφορές για τη θωράκιση της χώρας απέναντι στις τρομοκρατικές επιθέσεις ενόψει των Ολυμπιακών Αγώνων, η ασφάλεια! Και τώρα που μιλάμε δίνετε δυόμισι δισεκατομμύρια την ημέρα ελληνικές δραχμές για να συντηρείτε στρατεύματα αλλού. Ένα τανκ να κόβατε από αυτά, θα είχατε στείλει τα κοντέινερ εκεί που πρέπει, θα είχατε κτίσει σπίτια. 
     Και δεν μου λέτε, ο τρομοκράτης Εγκέλαδος χτυπάει με προγραμματισμό ή χτυπά απρογραμμάτιστα; Δεν θεωρείτε ότι είναι εθνική αμυντική πολιτική της χώρας να τη θωρακίσετε απέναντι στον Εγκέλαδο; Επαίρεσθε ότι είστε η μοναδική χώρα στον κόσμο. Ξεπεράσαμε και τους Γιαπωνέζους. Το λιγότερο που μπορείτε να κάνετε, πέραν από το να κόψετε κονδύλια που δεν πρόκειται να τα κόψετε, να βάλετε τουλάχιστον ένα πρόγραμμα στα σχολεία. Και βάλτε το πρόγραμμα υποχρεωτικό σε εγκύκλιο που να λέει 1η και 15 του μηνός, ή να λέει κάθε δύο μήνες ή να λέει την πρώτη Πέμπτη κάθε μηνός. Κάντε το αμερικάνικο σαν την Καλιφόρνια, στο Thanks giving. Τι να σας πω; Βρείτε μια αμερικάνικη γιορτή, την 4η Ιουλίου, και το Thanks giving, αλλά βάλτε δύο τρεις ημερομηνίες για υποχρεωτικό μάθημα στα παιδιά.
     Να σας πω και κάτι; Τα μισά σχολεία δεν έχουν ούτε θρανία της προκοπής να βάλουν το κεφάλι τους τα παιδιά από κάτω. Λοιπόν, να μάθουν να σκύβουν το κεφάλι τους κάτω από ένα τραπέζι που δεν υπάρχει;
     Σας ευχαριστώ.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Χουρμουζιάδης.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Βέβαια, πραγματικά ήταν εντυπωσιακή, κύριε Υφυπουργέ, η βιβλιοθήκη που μας φέρατε, των κανονισμών των εγγράφων, αλλά από προσωπική τουλάχιστον εμπειρία, από τους σεισμούς της Θεσσαλονίκης, το πρώτο έπιπλο που πέφτει σε ένα σπίτι όταν γίνει σεισμός είναι η βιβλιοθήκη!
      Άρα, δεν χρειάζονται μόνο αυτές. 
      Τώρα όσον αφορά το κοινωνικό σκέλος της πολιτικής, θα ήθελα να αναφερθώ, κύριε Υπουργέ -και το ξέρετε πολύ καλά από την Καβάλα- στο δημαρχείο, το που στεγάζεται, στο παλιό γυμνάσιο, το που στεγάζεται, στο στρατηγείο. Να μη σας θυμίσω τα σπίτια της Παναγίας. Στη Θεσσαλονίκη δεκαπέντε σχολεία, κυρία Πρόεδρε, στεγάζονται σε διατηρητέα κτίσματα, που σημαίνει κτίσματα των αρχών του αιώνα. Νοσοκομεία όπως ο «Άγιος Δημήτριος|, όπως των «Λοιμωδών Νόσων», όπως ένα μέρος του «Ιπποκράτειου», στεγάζονται σε παραδοσιακά, σε διατηρητέα και όπως κάποτε έλεγα, διατηρητέο σημαίνει ετοιμόρροπο. Γιατί αρκεί μόνο να χαρακτηρίσουμε ένα κτίσμα διατηρητέο, αλλά η φροντίδα από εκεί και πέρα πάει περίπατο! 
      Αυτό συμβαίνει σε όλες τις πόλεις. Κατά σύμπτωση στη Θεσσαλονίκη η νομαρχία στεγάζεται στην περίφημη βίλα Λατίνη, εκεί που είχε εξοριστεί ο Αμπντούλ Χαμίτ από τον Κεμάλ. Το Υπουργείο Μακεδονίας και Θράκης στεγάζεται, επίσης, σε διατηρητέο τούρκικο κτίσμα. Η παλιά φιλοσοφική του πανεπιστημίου στεγάζεται στη σχολή διοικητικών υπαλλήλων επί τουρκοκρατίας. Το ίδιο έχουμε στις Σέρρες, στη Δράμα, στη Λαμία, στο Βόλο κλπ. Άραγε υπάρχει γι’ αυτά ένα πρόγραμμα, μια προοπτική ελέγχου; Στη Θεσσαλονίκη ακόμη και το παλιό κέντρο της πολιτιστικής πρωτεύουσας στεγάζονταν σε ένα κτίριο των αρχών του αιώνα. Όλες οι παλιές βίλες των μεγαλοαστών Εβραίων της Θεσσαλονίκης έχουν γίνει στέγες δημοσίων υπηρεσιών, τραπεζών κλπ. Άραγε γι’ αυτά -δεν μας είπατε, κύριε Υφυπουργέ- υπάρχει ένας πολύ συγκεκριμένος επιστημονικά θεμελιωμένος έλεγχος για το πόσο είναι δυνατόν αυτά να κρατήσουν ακόμη και σε ένα σεισμό πέντε ρίχτερ; Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κύριος Υφυπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριες και κύριοι συνάδελφοι, εγώ δεν είπα ότι λύσαμε όλα τα προβλήματα ούτε είπα ότι είμαστε καλύτεροι από την Ιαπωνία. Είπα ότι και η Ιαπωνία που ασχολείται εκατό χρόνια με το θέμα των σεισμών δεν έχει λύσει τα προβλήματα. Δηλαδή η Ιαπωνία δεν έχει προχωρήσει σε προσεισμικό έλεγχο γιατί είναι ένα πολύ σύνθετο δύσκολο θέμα. Σας είπα ότι εμείς τολμήσαμε και ξεκινήσαμε και πρέπει τα βήματά μας να είναι πάρα πολύ προσεκτικά. 
      Αυτό που γίνεται, κυρία Κανέλλη, με τους διάφορους σεισμολόγους επιστήμονες που βγαίνει και λέει ο καθένας ό,τι θέλει και δημιουργούνται προβλήματα σε κάποιες περιοχές με μεγάλες, δυσβάσταχτες επιπτώσεις και για τον τουρισμό και για την οικονομική δραστηριότητα, αν δεν κάνουμε προσεκτικά βήματα στον τομέα του προσεισμικού ελέγχου μπορεί να μας τινάξει στον αέρα.
      ΛΙΑΝΑ ΚΑΝΕΛΛΗ: Δεν μας αφορά. Δεν παίρνουμε κάμερες εμείς όταν πηγαίνουμε εκεί, κύριε Υπουργέ. Η Κυβέρνηση παίρνει κάμερες!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, όχι διάλογο. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Γι’ αυτό ήδη γίνεται πρωτοβάθμιος έλεγχος.  Σας είπα ότι στείλαμε στις νομαρχίες και στους δήμους που έχουν την αρμοδιότητα για τα σχολεία για τις επισκευές και τους δώσαμε προδιαγραφές πώς πρέπει να κάνουν τον έλεγχο και να μας στείλουν τα πορίσματα. Μας έστειλαν λίγοι. Έστειλα έγγραφο πριν από τρεις μήνες και ζητάω μέχρι τον Ιούνιο να μας στείλουν όλους τους πρωτοβάθμιους ελέγχους ώστε να προχωρήσουμε εμείς μετά με έμπειρους μηχανικούς στο δευτεροβάθμιο έλεγχο και σε μέτρα επισκευών και παρεμβάσεων. 
      ΑΝΤΩΝΗΣ ΣΚΥΛΛΑΚΟΣ: Ποιος πληρώνει αυτά τα έξοδα;
      ΝΙΚΟΛΑΟΣ ΓΚΑΤΖΗΣ: Έχουν προσωπικό;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Βεβαίως έχουν προσωπικό. Αν δεν έχουν, να βρουν προσωπικό. Τι να κάνουμε; Τα σχολεία και οι επισκευές των σχολείων στην επαρχία, στην περιφέρεια είναι στην αρμοδιότητα των δήμων.
      ΝΙΚΟΛΑΟΣ ΓΚΑΤΖΗΣ: Τα δώσατε στους δήμους και εντάξει. Από εκεί και πέρα…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε συνάδελφε. Θα τα πει ο κ. Σκυλλάκος.
      ΝΙΚΟΛΑΟΣ ΓΚΑΤΖΗΣ: Μιλάμε για τη ζωή των παιδιών μας, κυρία Πρόεδρε, και μας λέει, ας κόψουν το λαιμό τους;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Σας παρακαλώ!
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Στην Αθήνα ο έλεγχος και οι επισκευές στα σχολεία ως αρμοδιότητα είναι στον ΟΣΚ. Και ο ΟΣΚ έκανε έλεγχο και παρεμβάσεις σε όλα τα σχολεία της Αττικής. 
      Έκανε παρεμβάσεις, έκανε επισκευές, ώστε να μπορούμε να ισχυριστούμε με σχετική βεβαιότητα ότι τα σχολεία μας στην Αττική δεν έχουν πρόβλημα. Έγιναν οι επισκευές και έγιναν κατά τέτοιο τρόπο, που τα καθιστούν πολύ καλύτερα απ’ ό,τι ήταν πριν από το σεισμό.
      Ετέθη το θέμα του πώς έγιναν και γίνονται οι παρεμβάσεις, οι επεμβάσεις, οι επισκευές για τα κτίρια που υπέστησαν ή που υφίστανται ζημιές, από τους σεισμούς. Υπάρχει ο ισχυρισμός ότι γίνονται με τον παλαιό αντισεισμικό κανονισμό, μ’ αυτόν που κτίστηκε το κτίριο και ότι οι επισκευές γίνονται κατά τέτοιον τρόπο, που στόχο έχουν να το φέρουν από πλευράς στατικής επάρκειας στην προτέρα του σεισμού κατάσταση. 
      Δεν είναι ακριβές αυτό. Πράγματι -επιστημονικά δεν μπορεί να γίνει διαφορετικά- η μελέτη επισκευής σε ένα κτίριο, το οποίο κτίστηκε με τον κανονισμό του 1985 ή του 1959, πρέπει να γίνει με τον ίδιο αντισεισμικό κανονισμό. Και αυτό δεν είναι δική μου θέση. Είναι θέση των αρμόδιων επιστημόνων και έχω εδώ τις απόψεις τους. Αν θέλετε να τις καταθέσω κιόλας, για να τις δείτε.
      Αλλά, από εκεί και πέρα, οι παρεμβάσεις και οι επισκευές, κύριε συνάδελφε, γίνονται με τέτοιο τρόπο και με οδηγίες που υπάρχουν, ώστε να βελτιώνουν το κτίριο σε σχέση με την κατάσταση που βρισκόταν πριν το σεισμό σε ένα ποσοστό 5%, 10%, 20%. Μάλιστα, στο Βαρθολομιό με τους τελευταίους σεισμούς που είχαμε η εντολή και οι οδηγίες που υπάρχουν και από εμένα και από τις υπηρεσίες είναι τα κτίρια που επισκευάζονται να έχουν μια ενίσχυση πολύ μεγαλύτερη απ’ ό,τι είχαν μέχρι τώρα. Αυτές οι μελέτες επισκευών θα γίνουν βεβαίως με τον κανονισμό που κτίστηκαν τα κτίρια -γιατί δε γίνεται διαφορετικά- αλλά η εντολή και η οδηγία είναι -γι’ αυτό και αυξήσαμε και το τιμολόγιο- να ενισχύεται περίπου σε ένα ποσοστό 20% σε σχέση με την αντοχή που είχαν πριν από το σεισμό.
      Έγιναν κάποιες αναφορές για τις επισκευές που έγιναν μετά το σεισμό της Αθήνας. Πράγματι, τα κτίρια προς επισκευή ήταν τριάντα οκτώ χιλιάδες. Μέχρι στιγμής υπέβαλαν αιτήσεις περίπου δεκατρείς χιλιάδες και ικανοποιήθηκαν οι εντεκάμισι χιλιάδες. Αυτό το νούμερο είναι αληθές.
      Γιατί δεν υπέβαλαν αιτήσεις και οι άλλοι; Κύριε Σκυλλάκο, κοιτάξτε. Η εξήγηση που δίνω εγώ –αλλά και από έρευνα που έχουμε κάνει- είναι ότι οι αυτοί, που δεν υπέβαλαν αίτηση, είχαν μικρές ζημιές μόνο στην τοιχοποιία και όχι στο φέροντα οργανισμό. Δηλαδή -επειδή υπάρχουν και δικές μας καταγραφές και πρωτόκολλα- από την έρευνα που κάναμε δεν έχουμε βρει να υπάρχουν κτίρια που έχουν ζημιές στο φέροντα οργανισμό και να μην έχουν υποβάλει αίτηση. 
      Είναι, λοιπόν, κάποιοι οι οποίοι είχαν ζημιές στην τοιχοποιία και, επειδή οι ζημιές ήταν μικρές, προτίμησαν να κάνουν τις επιδιορθώσεις μόνοι τους με μηχανικό βεβαίως και με βάση οδηγίες που έπρεπε να ακολουθήσουν και που ξέρουν ποιες είναι αυτές. Για να τους δώσουμε εμείς αποχαρακτηρισμό, θα πρέπει να μας φέρουν τη μελέτη, την οποία εφάρμοσαν με ευθύνη του μηχανικού. Τώρα, εάν δεν μπορούμε να δώσουμε βαρύτητα στο ότι ο μηχανικός με υπεύθυνη δήλωση και τεχνική έκθεση παίρνει αυτήν την ευθύνη και δηλώνει ότι παρακολούθησε την επισκευή –όταν βεβαίως πρόκειται για δευτερεύοντα στοιχεία- τότε δεν ξέρω τι μπορώ να πω. 
      Πάντως, ειδικά για τους σεισμούς του Βαρθολομιού εμείς είπαμε ότι δεν θα μπορεί κανένα κτίριο να επισκευάζεται χωρίς μελέτη, η οποία θα εγκρίνεται από τις δικές μας υπηρεσίες. Όταν η μελέτη είναι μικρού κόστους, όταν δηλαδή αφορά τοιχοποιίες και μη φέροντα οργανισμό τις μελέτες θα τις κάνουμε εμείς δωρεάν. Οι υπηρεσίες μας θα κάνουν τις μελέτες δωρεάν και, έστω και αν η ζημιά είναι μικρή, θα επιβλέπουμε εμείς την επισκευή. Σας λέω πώς έχουν τα πράγματα και ο καθένας μπορεί να βγάλει τα συμπεράσματά του. 
      Από εκεί και πέρα, επειδή αυτό ελέχθη από πολλούς, στην Αττική έγινε μικροζωνική μελέτη για όλο το νομό. Η μελέτη αυτή έγινε σε δυο στάδια. Η μία έγινε για το βορειοδυτικό τμήμα του λεκανοπεδίου και η άλλη για το υπόλοιπο. Τυχαίνει να έχω μαζί μου μόνο τη μία. Και η άλλη όμως, η οποία ολοκληρώθηκε τέλος του 2002, είναι στη διάθεσή σας. Η μικροζωνική μελέτη, λοιπόν, έχει ολοκληρωθεί σε όλη την Αττική.
      ΣΩΤΗΡΙΟΣ ΚΟΥΒΕΛΑΣ: Αυτό που κρατάτε είναι η μικροζωνική μελέτη;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Αυτό εδώ είναι προκαταρκτική γεωλογική-γεωτεχνική μελέτη σεισμόπληκτης περιοχής βορειοδυτικού Λεκανοπεδίου Αθηνών. Δεν είναι η μικροζωνική μελέτη, κύριε Κούβελα.
      Σας λέω ότι είναι στη διάθεσή σας. Εάν θέλετε να τη δείτε, να έρθετε στο Υπουργείο να την πάρετε. Δεν την είχα σήμερα μαζί μου. Είχα όμως πολλά άλλα, όπως είδατε.
      Έχει τελειώσει η μικροζωνική μελέτη σε όλη την Αττική …
      ΝΙΚΟΛΑΟΣ ΓΚΑΤΖΗΣ: Δαπάνες τίνος; 
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Δαπάνες του Υπουργείου, κύριε συνάδελφε. 
     ΝΙΚΟΛΑΟΣ ΓΚΑΤΖΗΣ: Για την επαρχία, γιατί; 
     ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Να σας πω κάτι. Έχουμε κάνει και άλλες μικροζωνικές μελέτες σε αρκετούς νομούς, όχι σε όλους και παίρνουν πρωτοβουλία και οι Περιφέρειες. Έχουμε συνεργασία και με τις Περιφέρειες στις οποίες είπαμε να τις προωθήσουν και στα δικά τους προγράμματα, ώστε να προχωρήσουν με γρηγορότερους ρυθμούς οι μικροζωνικές μελέτες. Σ’ αυτό πρέπει να πάρουν πρωτοβουλία και οι Νομαρχιακές Αυτοδιοικήσεις. 
     Από κει και πέρα, όπως σας είπα, κύριοι συνάδελφοι, με το νόμο που ψηφίσαμε το 2000 για το ΓΟΚ θα πρέπει υποχρεωτικά, όπου γίνονται επεκτάσεις, νέες εντάξεις στο σχέδιο πόλης, να προηγείται μικροζωνική μελέτη, γιατί αυτό έχει πολύ μεγάλη σημασία. Αν πας να κάνεις μικροζωνική μελέτη σ’ ένα περιβάλλον που είναι δομημένο 100%, βεβαίως καλό είναι, αλλά μεγαλύτερη αξία έχει να κάνεις εκεί που δεν έχεις κτίσει, που ξεκινάς τώρα. Κάνουμε μικροζωνικές μελέτες και εκεί που έχει δομημένο περιβάλλον, αλλά μεγαλύτερη αξία και βάρος έχει το να προλάβουμε καταστάσεις. 
     Σχετικά με το ότι δεν κάναμε παντού μικροζωνικές μελέτες, σας το λέω και εγώ. Δεν κάναμε παντού. Κάνουμε τέτοιες, αλλά κυρίως δίνουμε βάρος σε περιοχές που τώρα εντάσσονται στο σχέδιο. 
     Είπατε ότι δεν προχωρούν τα ερευνητικά προγράμματα, κύριε Σκυλλάκο. Όλες οι μελέτες που έχουν ανατεθεί το 2001 είναι ενενήντα και προχωρούν όλες. Δεν υπάρχει κανένα πρόβλημα στη χρηματοδότησή τους και περιμένουμε οι εβδομήντα πέντε να τελειώσουν φέτος. Δεν έχουν τελειώσει ακόμα. Είναι ένα τριετές πρόγραμμα. 
     Ετέθησαν διάφορα θέματα και λυπάμαι γιατί δεν μπορώ να τα απαντήσω όλα, γιατί δεν έχω το χρόνο. 
     Όπου γίνονται αγωγοί κηροζίνης ή φυσικού αερίου να ξέρετε ότι προηγούνται πολύ εμπεριστατωμένες μελέτες, ώστε να υπάρχει σωστή θωράκιση έναντι οποιουδήποτε ακραίου φαινομένου….
     ΝΙΚΟΛΑΟΣ ΓΚΑΤΖΗΣ: Κάτω από τα σχολεία είναι. Τι θωράκιση λέτε, κύριε Υπουργέ; 
     ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Δεν έκανα εγώ τις μελέτες. Σας λέω ότι όπου έχουν γίνει τέτοιοι –το διαβεβαιώνω με τρόπο κατηγορηματικό- έχουν γίνει με μελέτες πάρα πολύ εμπεριστατωμένες, τεκμηριωμένες, ώστε να υπάρχει προστασία και από σεισμούς και από άλλα ακραία φαινόμενα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Αυτό προβλέπουν οι μελέτες, οι οποίες βεβαίως έχουν ελεγχθεί. Τώρα, αν θέλετε, κάντε μια ερώτηση με κατάθεση εγγράφων να τις δείτε. Αλλά δίνεται πολύ μεγάλο βάρος στο να προλαμβάνουμε δυσάρεστα φαινόμενα, κυρίως από σεισμούς και από ακραία καιρικά φαινόμενα. 
     Όσον αφορά το νέο χάρτη σεισμικής επικινδυνότητας της Ελλάδας, έχω να πω τα εξής. 
     Κύριε Σκυλλάκο, υπάρχει ο χάρτης σεισμικής επικινδυνότητας που έγινε το 1989, τον οποίο αναθεωρούμε. Πράγματι, όπως μου δήλωσαν τότε, όταν έκανα τη συνέντευξη αυτή, ήταν θέμα ημερών να παρουσιάσουμε το νέο χάρτη σεισμικής επικινδυνότητας. Δυστυχώς η πληροφόρηση που είχα δεν ήταν σωστή. Προέκυψαν κάποια προβλήματα. Είπα ότι θα τελειώσει οπωσδήποτε το προσεχές διάστημα, τους προσεχείς μήνες, αλλά δεν έχει πάρει ακόμα την έγκριση από την αρμόδια επιστημονική επιτροπή. 
     Ελπίζω –και αυτή είναι εντολή δική μου- να τελειώσει γρήγορα. Μετά το 1989, που έγιναν σεισμοί σε περιοχές που δεν ήταν σε ζώνη υψηλής επικινδυνότητας κλπ. έχουμε νέα δεδομένα τα οποία θα ενταχθούν και θα περιληφθούν στο νέο χάρτη σεισμικής επικινδυνότητας, για να είναι  επικαιροποιημένος. 
     Πράγματι και εγώ προσωπικά είμαι εκτεθειμένος γιατί αυτήν την πληροφόρηση είχα, αλλά σας βεβαιώνω ότι θα κάνω ό,τι είναι δυνατόν. Είναι τελειωμένα όλα, αλλά πρέπει να πάρει την έγκριση της αρμόδιας επιστημονικής επιτροπής. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Υπουργέ, τελειώνετε. 
     ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Τέθηκαν, κυρία Πρόεδρε, και άλλα θέματα και δεν πρόλαβα να τα ολοκληρώσω όλα ...
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τι να κάνουμε, κύριε Υπουργέ; Αυτά προβλέπει ο Κανονισμός. 
     ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Αν προλάβω θα επανέλθω στην τριτολογία. 
     Ευχαριστώ. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του Κ.Κ.Ε., κ. Σκυλλάκος έχει το λόγο. 
     ΑΝΤΩΝΗΣ ΣΚΥΛΛΑΚΟΣ: Κυρία Πρόεδρε, το κύριο πρόβλημα είναι αν η Κυβέρνηση μετά το σεισμό του 1999 και τους άλλους σεισμούς έχει βγάλει τα αναγκαία συμπεράσματα και βάζει στις προτεραιότητές της το ζήτημα της αντισεισμικής θωράκισης της χώρας. 
     Εμείς δεν πειστήκαμε απ’ αυτά τα οποία μας είπατε και απ’ αυτά που μας έχετε απαντήσει σε διάφορες ερωτήσεις, ότι έχει γίνει προτεραιότητα. 
      Γίνεται μια προσπάθεια, γίνονται κάποια «πραγματάκια», αλλά αυτά δεν καλύπτουν τις υπάρχουσες ανάγκες. Γίνεται μια συστηματική προσπάθεια να εμφανιστείτε για λόγους επικοινωνιακούς ότι αντιμετωπίζετε την κατάσταση. Έτσι θα την πληρώσει ξανά ο κόσμος και θα έρθουμε ξανά σ’ αυτήν την Αίθουσα να ζητούμε ευθύνες. Αυτή είναι η βασική μας εκτίμηση τουλάχιστον από τη σημερινή συζήτηση. 
      Θα αναφερθώ τώρα σε ορισμένα ειδικότερα ζητήματα. Μας είπατε ότι έχουν γίνει κάποιες μελέτες και άλλες είναι στην πορεία και σύντομα θα ολοκληρωθούν. Ίδωμεν. Το θέμα αυτό θα το παρακολουθήσουμε στενά. Όμως, κατά τη γνώμη μας το κύριο ζήτημα που έπρεπε να έχει ολοκληρωθεί, γιατί πέρασαν τριάμισι και κοντεύουμε τα τέσσερα χρόνια, είναι το ζήτημα των ελέγχων, ιδιαίτερα στα κτίρια όπου μαζεύεται πολύς κόσμος. 
      Μας δώσατε κάποιους αριθμούς για την Αθήνα που είναι πολύ μικροί σε σχέση με τις ανάγκες. Μιλάτε, όμως, μόνο για τα δημόσια κτίρια. Γιατί δεν μιλάτε για τα ιδιωτικά ή για τα εργοστάσια που υπάρχουν χωρίς διεξόδους; Γίνεται σεισμός και πρέπει να φύγουν οι άνθρωποι, αλλά δεν υπάρχουν διέξοδοι κινδύνου ούτε καν τα στοιχειώδη. Τα αφήνετε στην ιδιωτική πρωτοβουλία και στην ευθύνη –την όποια ευθύνη- του εργοδότη να ξοδέψει λεφτά για να ελέγξει, να θωρακίσει και να κάνει τις αναγκαίες ρυθμίσεις στο εργοστάσιο του. Τι θα γίνει μ’ αυτά τα πράγματα; 
      Η τρίτη κατηγορία ελέγχων αφορά στα αυθαίρετα. Μπορεί τα αυθαίρετα να είναι παράνομα, αλλά μπαίνει κόσμος. Τι μηχανισμός ελέγχου ή τουλάχιστον υπόδειξη υπάρχει ότι πρέπει να ξέρει ο άνθρωπος ότι ίσως εδώ σκοτωθεί; Πρέπει να κάνει συμπληρωματικά έργα. 
      Τέταρτη κατηγορία είναι τα μνημεία. Τι έλεγχοι γίνονται στα μνημεία; Υπάρχει ένα ολόκληρο ζήτημα ελέγχου. 
      Όσον αφορά στα κτίρια που είναι χαρακτηρισμένα «κίτρινα», ξέρετε αυτήν τη στιγμή ότι από τα τριάντα έξι χιλιάδες κτίρια τα είκοσι τέσσερις χιλιάδες δεν έκαναν αίτηση, για να πάρουν τη βοήθεια -την όποια μικρή βοήθεια- από το κράτος. Είναι εν δυνάμει ύποπτα, λοιπόν, για το ότι δεν έγιναν σωστές κατασκευές και σωστές επιδιορθώσεις. Ποιος θα είναι ο μηχανισμός ελέγχου; Δεν λέει τίποτα αυτό που μας απαντάτε ότι δεν θα τους βάλετε την υπογραφή, για να αποχαρακτηριστούν. Αυτοί θα ζουν εσαεί, χωρίς να είναι αποχαρακτηρισμένα τα σπίτια τους. Εκεί είναι δηλαδή το πρόβλημα, στο τυπικό μέρος; Τι θα γίνει, όμως, με τους ελέγχους; 
      Όμως, για να γίνουν όλα αυτά που λέμε, δηλαδή όλοι αυτοί οι έλεγχοι, χρειάζεται προσωπικό και χρήματα για να δουλέψει αυτό το προσωπικό. Επομένως, όταν μιλάμε για προτεραιότητες, όλα αυτά τα ζητήματα -είτε λέγονται μελέτες είτε λέγονται έλεγχοι- προσκρούουν στο οικονομικό θέμα. Αυτό σημαίνει προτεραιότητα, έλεγχος των υλικών. 
      Δεν μας απαντήσατε, όμως, στο εξής: Ποιος έλεγχος γίνεται στο σκυρόδεμα; Ποιος είναι ο μηχανισμός που πηγαίνει κάθε τόσο και κάνει ελέγχους; Πουθενά δεν γίνονται αυτά. Μας το λένε όλοι οι εργολάβοι. Μια σειρά υλικών είναι αλήθεια ότι ούτε προδιαγραφές έχουν και εκεί που υπάρχουν δεν γίνονται πρακτικά έλεγχοι. 
      Ένας άλλος τομέας είναι αυτός που αφορά στους σεισμοπαθείς. Τώρα, μετά από τριάμισι χρόνια ανακινούμε το θέμα; Βεβαίως και θα μπορούσατε να το είχατε λύσει. Εάν βλέπατε την πραγματικότητα, τότε θα βοηθούσατε τουλάχιστον αυτούς που δεν μπόρεσαν να προχωρήσουν τα σπίτια τους. Θα έπρεπε να τους δώσετε πρόσθετη επιχορήγηση. Ορισμένοι που αποδεδειγμένα μένουν σε νοικιασμένο σπίτι γιατί δεν έχουν την οικονομική δυνατότητα –το σπίτι τους είναι ακόμα γιαπί, διότι δεν το ξεκίνησαν- να τους δώσετε επιδότηση ενοικίου. Μπορούν και τώρα να παρθούν μέτρα παραπέρα ανακούφισης αυτών των ανθρώπων. 
      Όσον αφορά στις πολεοδομικές ρυθμίσεις τηρείτε σιωπή. Σας λέμε για τα στρατόπεδα, σας λέμε για το πράσινο, σας λέμε για μέτρα και, αντί να προχωράμε σε απελευθέρωση χώρων, εσείς πηγαίνετε προς την αντίθετη κατεύθυνση. 
      Όσον αφορά στην ενημέρωση και στην κινητοποίηση του λαού, σας είπα ότι είναι ελάχιστα αυτά που γίνονται και μάλλον έχουν σταματήσει. Οι ρυθμοί είναι φθίνοντες, δηλαδή όλο και λιγότερα μέτρα λαμβάνετε για την ενημέρωση του κόσμου, προκειμένου να μπορεί ο καθένας να αντιμετωπίζει είτε ατομικά είτε κατά γειτονιά είτε κατά δήμο την όλη κατάσταση. 
      Θα τελειώσω μ’ αυτό που δεν πρόλαβα να πω στην πρωτολογία μου σχετικά με τα σχέδια πολιτικής προστασίας. Τα ίδια ακούγαμε και πριν από το σεισμό, ότι δηλαδή λειτουργεί καλά το σχέδιο «Ξενοκράτης» και είδαμε το μπάχαλο -επιτρέψτε μου την έκφραση- που ακολούθησε μετά από το σεισμό. Πολύ φοβούμαστε ότι δεν έχουν παρθεί ουσιαστικά μέτρα. Τουλάχιστον εμείς δεν έχουμε δει σε επίπεδο δήμων ή σε επίπεδο νομαρχιών να συμμετέχουν αυτοί σε ένα τέτοιο σχεδιασμό και να γίνεται έλεγχος αν λειτουργεί αυτό το σύστημα. Δεν έχουμε δει τίποτα μετά το σεισμό και δεν έχουμε καμία πληροφόρηση ότι έχει αλλάξει κάτι.
      Στα χαρτιά μπορεί να λέτε ότι τα έχετε φτιάξει, να λέτε ότι βελτιώθηκαν κάποια πράγματα, αλλά στην πράξη δεν έχει δοκιμαστεί σε κανένα νομό της χώρας, πολύ περισσότερο στην Αττική, το αν θα λειτουργήσει αυτός ο μηχανισμός που έχετε φτιάξει στα χαρτιά.
      Πρέπει να αλλάξετε συνολικότερα στάση, να αλλάξετε πολιτική, αλλιώς θα θρηνήσουμε νέα θύματα και ακόμα μεγαλύτερες καταστροφές, γιατί όπως λένε οι σεισμολόγοι, η σεισμική ένταση για τη χώρα μας θα είναι πολύ έντονη, τουλάχιστον μέχρι και το 2005. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, θα θέλατε να παρατηρήσετε κάτι;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):  Δυο λόγια, κυρία Πρόεδρε. 
      Άκουσα με προσοχή τους συναδέλφους και αντιλαμβάνομαι ότι είναι δικαιολογημένο το ενδιαφέρον τους. Βεβαίως νομίζω ότι πολλές παρατηρήσεις βοηθούν και εμάς να εντείνουμε τις προσπάθειές μας και να συμπληρώσουμε την πολιτική που ασκούμε μέχρι τώρα. 
      Εγώ εξακολουθώ να ισχυρίζομαι ότι έχει γίνει σημαντική πρόοδος και βεβαίως όλα τα έγγραφα τα οποία έχω καταθέσει δεν είναι έγγραφα θεωρητικά. Κατέθεσα δηλαδή τους αντισεισμικούς κανονισμούς, τους οποίους εφαρμόζουμε και οι οποίοι είναι από τους πιο σύγχρονους στον κόσμο. 
      Είπα επίσης ότι λειτουργεί επιστημονική επιτροπή από επιστήμονες με υψηλότατο κύρος  -είναι οι καλύτεροι που υπάρχουν- οι οποίοι παρακολουθούν όλους αυτούς τους κανονισμούς, ώστε να είμαστε έτοιμοι να τους βελτιώνουμε, όταν θα έρθει η ώρα, σύμφωνα με τις παρατηρήσεις τους. 
      Ως προς τα ερευνητικά προγράμματα ήθελα να πω το εξής. Δεν εκπαιδεύσαμε απλώς εξήντα χιλιάδες μαθητές ή τους ενημερώσαμε απλώς, κύριοι συνάδελφοι. Το πρόγραμμα είναι κατ’ αρχάς διαρκές, δεν έχει σταματήσει. Συνεχίζεται. Δίνουμε κυρίως βάρος στο επιμορφωτικό πρόγραμμα των δασκάλων και των καθηγητών.
       Είπα ότι τα τελευταία τρία χρόνια έχουν επιμορφωθεί περίπου χίλια εκπαιδευτικοί και πέραν αυτών έχουν γίνει ενημερωτικές εκδηλώσεις στην Αττική, στην περιφέρεια, στις οποίες συμμετείχαν περίπου πέντε χιλιάδες πεντακόσια εκπαιδευτικοί και εξήντα χιλιάδες μαθητές.
       Βέβαια δεν έχουμε τη δυνατότητα όλον αυτόν το μηχανισμό να τον εφαρμόσουμε σε όλα τα σχολεία, σε όλους τους μαθητές. Δίνουμε το βάρος κυρίως στην ενημέρωση, στην εκπαίδευση των εκπαιδευτικών, οι οποίοι μετά θα μπορούν να συνεχίσουν να ενημερώνουν και να εκπαιδεύουν τους μαθητές. 
      Βεβαίως το ίδιο κάνουμε σε εθελοντικές ομάδες, το ίδιο κάνουμε σε μηχανικούς, σε γεωλόγους, ώστε να πολλαπλασιάζεται η γνώση δι’ αυτών σε μεγαλύτερα στρώματα του ελληνικού λαού.
      Είπατε ότι έπαθαν ζημιές και καινούρια κτίρια. Όχι, δεν έχουν πάθει ζημιές καινούργια κτίρια, κύριε Σκυλλάκο, στο σεισμό της Αθήνας. Αυτά είναι απειροελάχιστα. Τα καινούρια κτίρια που έγιναν με τους καινούργιους κανονισμούς δεν είχαν βλάβες και πάντως δεν είχαν βλάβες στο σκελετό. Αν κάποια είχαν δευτερεύουσες βλάβες, βεβαίως αυτό μπορεί να συμβεί σε οποιοδήποτε κτίριο, όσο καλό και αν είναι. Εκεί που δίνεται βαρύτητα –αυτό προβλέπουν και οι αντισεισμικοί κανονισμοί- είναι να μην υπάρχει βλάβη στο φέροντα οργανισμό. Σε άλλα στοιχεία της οικοδομής, του κτιρίου μπορεί να υπάρχει βλάβη. Σε φέροντα οργανισμό κτιρίων που κτίστηκαν με τους καινούριους αντισεισμικούς κανονισμούς δεν έγιναν ζημιές ούτε στην Αθήνα ούτε στο Βαρθολομιό. 
      Επομένως, είμαι βέβαιος ότι οι κανονισμοί που έχουμε είναι από τους καλύτερους στον κόσμο. Αυτό δεν είναι δική μου θέση και άποψη. Είναι απόψεις επιστημόνων διεθνούς κύρους και όχι μόνο Ελλήνων, ότι δηλαδή η Ελλάδα έχει από τους καλύτερους κανονισμούς, οι οποίοι και εφαρμόζονται και ελέγχεται η εφαρμογή τους. Και το σκυρόδεμα το παρακολουθούμε. Κάνει έλεγχο και το ΚΕΔΕ και ο ΕΛΟΤ. Παρακολουθείται η ποιότητα. 
      Κύριε Σκυλλάκο, είμαι και εγώ μηχανικός και τα ξέρω αυτά. Δε σημαίνει βέβαια ότι είμαι και εγώ ικανοποιημένος. Γι’ αυτό είπα ότι πολύ σωστά κάνετε κάποιες επισημάνσεις, γιατί χρειάζεται να προχωρήσουμε και άλλα πράγματα.  Σας είπα ότι στην παραγωγή των ιδιωτικών έργων ετοιμάζουμε να κάνουμε μητρώο κατασκευαστών ιδιωτικών έργων. Δεν αρκεί βέβαια μόνο αυτό. Και άλλα πρέπει να γίνουν. 
      Έχουν γίνει πολλά και η Ελλάδα ασχολείται είκοσι χρόνια με τους σεισμούς, την αντισεισμική πολιτική και τη θωράκιση της  χώρας. Δεν είναι μεγάλο διάστημα. Παρ’ όλα αυτά έχουν γίνει πολλά τα χρόνια αυτά. Είπα και στην πρωτολογία μου ότι με τη συνεργασία όλων και τη δική σας και από τον έλεγχο που κάνετε σήμερα, ασφαλώς προκύπτει η ανάγκη να κάνουμε και άλλα.  Σας λέω ότι αυτή είναι η βούλησή μας. 
      Νομίζω ότι αυτό που πρέπει να μείνει από τη σημερινή συζήτηση κατά την άποψή μου είναι ότι έχουν γίνει αρκετά πράγματα. Σ’ αυτό συνέβαλαν πάρα πολύ και ερευνητές επιστήμονες και οι υπάλληλοι του ΥΠΕΧΩΔΕ και οι επιστημονικοί φορείς, τους οποίους δεν πρέπει να αδικούμε. Εγώ δέχομαι ότι πρέπει να αγωνιζόμαστε συνεχώς για να βελτιώνουμε αυτήν την πολιτική και μ’ αυτήν την έννοια θεωρώ χρήσιμες τις επισημάνσεις που κάνατε και εσείς σήμερα. Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 41/6-2-2003 επερώτησης Βουλευτών του Κομμουνιστικού Κόμματος Ελλάδος προς τον Υπουργό Περιβάλλοντος, Χωροταξίας και Δημοσίων Έργων, σχετικώς με την πολιτική της Κυβέρνησης στον τομέα της αντισεισμικής προστασίας, της χώρας.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 21.18΄, λύεται η συνεδρίαση για αύριο ημέρα Τρίτη 18 Φεβρουαρίου 2003 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και  ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΟΔ΄
      Δευτέρα 17 Φεβρουάριου 2003
      ΘΕΜΑΤΑ
      Α΄ ΕΙΔΙΚΑ ΘΕΜΑΤΑ
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1) Κατάθεση αναφορών, σελ.
      2) Ανακοίνωση του δελτίου επικαίρων ερωτήσεων της Τρίτης 18 Φεβρουαρίου 2003, σελ.
      3) Συζήτηση επικαίρων ερωτήσεων α) του Βουλευτή του Πανελλήνιου Σοσιαλιστικού Κινήματος, κυρίου Θεόδωρου Τσουκάτου, προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τους φύλακες των σχολικών κτιρίων, σελ.
      β) της Βουλευτού της Νέας Δημοκρατίας κυρίας Ελισσάβετ Παπαδημητρίου προς τον Υπουργό Γεωργίας, σχετικώς με τα ην αποζημίωση των πληγέντων από την αποζημίωση των πληγέντων από την έντονη κακοκαιρία παραγωγών εσπεριδοειδών του Νομού Αργολίδας, σελ.
      γ) του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Εργασίας και Κοινωνικών Ασφαλίσεων, σχετικώς με τα ην κλήρωση των σπιτιών που κατασκευάζονται για τις ανάγκες των Ολυμπιακών Αγώνων στους δικαιούχους του Οργανισμού Εργατικής Κατοικίας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      δ) του Βουλευτή του Κουμμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Οικονομίας και Οικονομικών, σχετικώς με την εκποίηση δημόσιας περιουσίας στην περιοχή του Αγίου Ιωάννη Ιεράπετρας Λασιθίου για την ανέγερση ξενοδοχείων κλπ…»
      4) Συζήτηση επερώτηση των Βουλευτών του Κομμουνιστικού Κόμματος Ελλάδας κ.κ. Νικολάου Γκατζή, Λιάνας Κανέλλη, Ορέστη Κολοζώφ, Παναγιώτη Κοσιώνη, ΣταύρουΣκοπελίτη, Αντώνη Σκυλλάκου, Σπύρου Στριφτάρη, Άγγελου Τζέκη, Δημήτριου Τσιόγκα και Γεωργίου Χουρμουζιάδη προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος Χωροταξίας και Δημοσίων Έργων, σχετικώς με την πολιτική της Κυβέρνησης στον τομέα αντισεισμικής προστασίας.
      Γ. ΝΟΜΟΘΕΤΙΚΗ ΕΡΓΑΣΙΑ
      1) Οι Υπουργοί Οικονομίας και Οικονομικών, Εθνικής Άμυνας, Ανάπτυξης Περιβάλλοντος, Χωροταξίας και Δημοσίων Έργων, Δικαιοσύνης, Δημόσιας Τάξης, Εξωτερικών, Πολιτισμού, Εσωτερικών, Δημόσιας Διοίκησης και Αποκέντρωσης και Εργασίας και Κοινωνικών Ασφαλίσεων κατέθεσαν σχέδιο νόμου «Στέγαση δημοσίων υπηρεσιών και άλλες διατάξεις», σελ.
      2) «Κύρωση Συμφωνίας μεταξύ των Κυβερνήσεων των Βαλκανικών χωρών για οικονομική, επιστημονική και τεχνική, σελ.
      3) «Κύρωση του μνημονίου Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Λαϊκής Δημοκρατίας της Κίνας για συνεργασία στον αγροτικό τομέα», σελ.
      ΟΜΙΛΗΤΕΣ
      Επί των επικαίρων ερωτήσεων
      α) ΠΑΠΑΔΗΜΑ Λ., σελ.
          ΤΣΟΥΚΑΤΟΣ Θ., σελ.
      β) ΔΡΥΣ Γ., σελ.
          ΠΑΠΑΔΗΜΗΤΡΙΟΥ Ε., σελ.
      δ) ΚΟΣΙΩΝΗΣ Π., σελ.
           ΦΩΤΙΑΔΗΣ Α., σελ.
      Επερώτηση
      ΑΛΑΓΟΣΚΟΥΦΗΣ Γ., σελ.
      ΓΚΑΤΖΗΣ Ν., σελ.
      ΚΑΝΕΛΛΗ Λ., σελ.
      ΚΟΣΙΩΝΗΣ Π., σελ.
      ΣΚΥΛΛΑΚΟΣ Α., σελ.
      ΣΤΕΡΓΙΟΥ Ι., σελ.
      ΤΣΑΚΛΙΔΗΣ Ι., σελ.
      ΧΟΥΡΜΟΥΖΙΑΔΗΣ Γ., σελ.
ΣΥΝΕΔΡΙΑΣΗ 17/2/2003                ΣΕΛ.145

