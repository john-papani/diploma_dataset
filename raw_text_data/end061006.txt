ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΣΤ’

Παρασκευή 6 Οκτωβρίου 2006
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το Λύκειο Βάρης, σελ.
2. Επί του Κανονισμού, σελ.
3. Επί Προσωπικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 9 Οκτωβρίου 2006, σελ.
4. Συζήτηση επικαίρων ερωτήσεων:
α) Προς τον Πρωθυπουργό σχετικά με τις απεργιακές κινητοποιήσεις στην Πρωτοβάθμια και Δευτεροβάθμια Εκπαίδευση, την επίλυση των αιτημάτων κ.λπ., σελ.
β) Προς τον Υπουργό Απασχόλησης και Κοινωνικής Προστασίας:
i. σχετικά με την ανεργία και την ανασφάλιστη εργασία στον κλάδο του τουρισμού κ.λπ., σελ.
ii. σχετικά με την επίλυση αιτημάτων των εργαζομένων στο φάρμακο, τη διασφάλιση των ασφαλιστικών τους δικαιωμάτων κ.λπ., σελ.
γ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τη λήψη μέτρων προστασίας από τη ρύπανση του ποταμού Ασωπού Βοιωτίας, σελ.
δ) Προς τον Υπουργό Υγείας και Κοινωνικής Αλληλεγγύης σχετικά με το έργο αναβάθμιση του Πολυδύναμου Περιφερειακού Ιατρείου Κιμώλου, σελ.
5. Συζήτηση Επερώτησης Βουλευτών του ΠΑΣΟΚ αρμοδιότητας των Υπουργείων Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων ‘Εργων, σχετικά με τη διαχείριση του δημοσίου χρήματος για τις τοπικές εκλογές, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεως Διαρκούς Επιτροπής:
Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Αγροτικής Ανάπτυξης και Τροφίμων: «Ρυθμίσεις του Υπουργείου Αγροτικής Ανάπτυξης και Τροφίμων», σελ.

ΟΜΙΛΗΤΕΣ
Α. Επί του Κανονισμού:
ΑΛΑΒΑΝΟΣ Α., σελ.
ΚΑΚΛΑΜΑΝΗΣ Α., σελ.
ΣΟΥΡΛΑΣ Γ., σελ.
ΤΡΑΓΑΚΗΣ Ι., σελ.

Β. Επί Προσωπικού θέματος:
ΑΛΑΒΑΝΟΣ Α., σελ.
ΓΙΑΚΟΥΜΑΤΟΣ Γ., σελ.
ΣΟΥΡΛΑΣ Γ., σελ.

Γ. Επί των Επικαίρων Ερωτήσεων:
ΑΛΑΒΑΝΟΣ Α., σελ.
ΓΙΑΚΟΥΜΑΤΟΣ Γ., σελ.
ΓΙΑΝΝΑΚΟΥ Μ., σελ.
ΓΙΑΝΝΟΠΟΥΛΟΣ Α., σελ.
ΚΑΛΟΓΙΑΝΝΗΣ Σ., σελ.
ΛΕΒΕΝΤΗΣ Α., σελ.
ΝΙΚΟΛΑΙΔΟΥ Β., σελ.
ΡΗΓΑΣ Π., σελ.
ΤΣΟΧΑΤΖΟΠΟΥΛΟΣ Α., σελ.

Δ. Επί της Επερώτησης:
ΒΕΝΙΖΕΛΟΣ Ε., σελ.
ΒΛΑΤΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΝΑΚΟΣ Α., σελ.
ΝΙΚΟΛΑΙΔΟΥ Β., σελ.
ΞΑΝΘΟΠΟΥΛΟΣ Θ., σελ.
ΠΑΠΑΓΕΩΡΓΙΟΥ Γ. (Ν. Εύβοιας), σελ.
ΠΑΠΑΙΩΑΝΝΟΥ Μ., σελ.
ΠΑΠΑΝΔΡΕΟΥ Γ., σελ.
ΠΑΥΛΟΠΟΥΛΟΣ Π., σελ.
ΡΟΒΛΙΑΣ Κ., σελ.
ΤΑΣΟΥΛΑΣ Κ., σελ.
     
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ  ΣΤ΄
     Παρασκευή 6 Οκτωβρίου 2006
     Αθήνα, σήμερα στις 6 Οκτωβρίου 2006, ημέρα Παρασκευή  και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από την κ. Βέρα Νικολαΐδου, Βουλευτή Πειραιώς, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής B΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία εκπρόσωποι είκοσι πέντε καπνοπαραγωγών του Δ.Δ. Αρχανίου, Δήμου Μακρακώμης Νομού Φθιώτιδας ζητούν την αυτοτελή φορολόγηση των οικοτεχνικών μονάδων επεξεργασίας οικολογικού καπνού.
     2) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία ο κ. Φραγκιουδάκης Γεώργιος, τοπογράφος μηχανικός Ε.Μ.Π., ζητεί το διορισμό του στο Δήμο Βόρειας Κυνουρίας Νομού Αρκαδίας.
     3) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία ο Ανεξάρτητος Νομαρχιακός Συνδυασμός «ΑΡΚΑΔΩΝ ΚΟΙΝΟΝ» διαμαρτύρεται για την υπάρχουσα κατάσταση στο λιμάνι Πλάκας Λεωνιδίου και ζητεί τη λήψη μέτρων για την αντιμετώπιση των προβλημάτων που έχουν προκύψει.
     4) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η Τοπική Ένωση Δήμων και Κοινοτήτων Νομού Κυκλάδων ζητεί την καταβολή οφειλομένων μισθών στους εργαζομένους στις παιδικές βιβλιοθήκες και την ένταξή τους στο Υπουργείο Εθνικής Παιδείας και Θρησκευμάτων.
     5) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία η Πανελλήνια Ένωση Μεταποιητών – Τυποποιητών Εξαγωγέων Επιτραπέζιων Ελιών ζητεί τη διεύρυνση της γεωγραφικής περιοχής πέραν του Νομού Μεσσηνίας και στους Νομούς Αιτωλ/νίας, Λακωνίας και Φθιώτιδας, στις οποίες θα ισχύει η ονομασία «Ελιά Καλαμάτας», ως προϊόν προστατευόμενης ονομασίας προέλευσης.
     6) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία τριάντα οκτώ εργαζόμενοι της Εταιρείας Θερμικών Λεωφορείων Α.Ε. διαμαρτύρονται  για τη διακοπή των συμβάσεων εργασίας τους.
     7) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία το Πανελλήνιο Σωματείο Εργαζομένων στα Ελληνικά Πετρέλαια ζητεί να μην αλλάξει ο τρόπος της διαδικασίας πρόσληψης στα Ε.Λ.Π.Ε.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 13420/3-8-06 ερώτηση της Βουλευτού κ. Κρινιώς Κανελλοπούλου δόθηκε με το υπ’ αριθμ. 1771/6-9-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμ. 13420/3-8-06 ερώτηση, που κατατέθηκε στη Βουλή από τη Βουλευτή  κ. Κρινιώ Κανελλοπούλου, σχετικά με το Πρόγραμμα «Βοήθεια στο Σπίτι» και όσον αφορά τις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
     Κατά την Αναθεώρηση των Επιχειρησιακών Προγραμμάτων (Ε.Π.), που πραγματοποιήθηκε στο τέλος του προηγούμενου έτους, για τα Προγράμματα των Κοινωνικών Δομών και Μονάδων στα πλαίσια του Γ΄ ΚΠΣ - τόσο των Περιφερειακών Επιχειρησιακών Προγραμμάτων (ΠΕΠ), όσο και του Επιχειρησιακού Προγράμματος «Απασχόληση και Επαγγελματική Κατάρτιση» - εγκρίθηκε η παράταση της συγχρηματοδότησής τους μέχρι την 30-06-2007, ύστερα από σχετικές διαπραγματεύσεις της Γενικής Γραμματείας Διαχείρισης Κοινοτικών και Άλλων Πόρων του Υπουργείου Απασχόλησης και κοινωνικής Προστασίας με τις αρμόδιες Υπηρεσίες της Ευρωπαϊκής Επιτροπής.
     Οι Υπηρεσίες του Υπουργείου Απασχόλησης έχουν ήδη προβεί στις απαραίτητες ενέργειες προσαρμογής του θεσμικού πλαισίου (τροποποίηση των σχετικών Κοινών Υπουργικών Αποφάσεων). Ειδικότερα οι Κοινές Υπουργικές Αποφάσεις για τα Προγράμματα Φροντίδας Ηλικιωμένων με Α.Π. 110941/12.04.2006 και Δομών Φύλαξης Παιδιών/Βρεφών κλπ με Α.Π. 110940/12.04.2006 έχουν δημοσιευθεί στα ΦΕΚ 518/Β/26.04.2006 και 509/Β/20.04.2006 αντίστοιχα.
     Στο πλαίσιο αυτό, η συνέχιση της καταβολής της χρηματοδότησης προς τους φορείς υλοποίησης των παραπάνω Προγραμμάτων, μπορεί να συνεχιστεί, αμέσως μόλις ολοκληρωθούν οι προβλεπόμενες διαδικασίες για την ένταξη των νέων έργων, που αφορούν στην συνέχιση της λειτουργίας των Προγραμμάτων (πρόσκληση για τη συνέχιση των Προγραμμάτων, ένταξη του νέου έργου κλπ) και οι οποίες ήδη βρίσκονται σε εξέλιξη.
     Πέραν των παραπάνω, κατόπιν συνεργασίας του Υπουργείου Οικονομίας και Οικονομικών, του ΥΠ.ΕΣ.Δ.Δ.Α. και του Υπουργείου μας, πραγματοποιήθηκε έκτακτη επιχορήγηση των φορέων υλοποίησης των Προγραμμάτων των Κοινωνικών Υπηρεσιών, που είχαν ολοκληρώσει την προηγούμενη φάση της συγχρηματοδοτούμενης λειτουργίας τους. Με τον τρόπο αυτό, ΟΙ φορείς μπόρεσαν να καλύψουν τις άμεσες οικονομικές τους εκκρεμότητες που αφορούσαν την πληρωμή των μισθών του προσωπικού.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     2. Στην με αριθμό 13380/31-7-06 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 1753/6-9-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ΄ αριθμ. 13380/2006 ερώτηση, που κατατέθηκε στη Βουλή από το Βουλευτή κ. Δημήτρη Κουσελά, σχετικά με τη συνέχιση του Προγράμματος «Βοήθεια στο Σπίτι», σας πληροφορούμε, για τις αρμοδιότητες του Υπουργείου Απασχόλησης και Κοινωνικής Προστασίας, τα εξής:
     Κατά την Αναθεώρηση των Επιχειρησιακών Προγραμμάτων (Ε.Π.), που πραγματοποιήθηκε στο τέλος του προηγούμενου έτους, για τα Προγράμματα των Κοινωνικών Δομών και Μονάδων στα πλαίσια του Γ ΚΠΣ - τόσο των Περιφερειακών Επιχειρησιακών Προγραμμάτων (Π.Ε.Π.), όσο και του Επιχειρησιακού Προγράμματος «Απασχόληση και Επαγγελματική Κατάρτιση» - εγκρίθηκε η παράταση της συγχρηματοδότησής τους μέχρι την 30-06-2007. Η εξέλιξη αυτή ήταν αποτέλεσμα σχετικής διαπραγμάτευσης της Γενικής Γραμματείας Διαχείρισης Κοινοτικών και Άλλων Πόρων του Υπουργείου Απασχόλησης και Κοινωνικής Προστασίας με τις αρμόδιες Υπηρεσίες της Ευρωπαϊκής Επιτροπής.
     Οι Υπηρεσίες του Υπουργείου Απασχόλησης έχουν ήδη προβεί στις απαραίτητες ενέργειες προσαρμογής του θεσμικού πλαισίου (τροποποίηση των σχετικών Κοινών Υπουργικών Αποφάσεων). Ειδικότερα οι Κοινές Υπουργικές Αποφάσεις για τα Προγράμματα Φροντίδας Ηλικιωμένων με Α.Π. 110941/12.04.2006 και Δομών Φύλαξης Παιδιών/Βρεφών κλπ με Α.Π. 110940/12.04.2006 έχουν δημοσιευθεί στα ΦΕΚ 518/Β/26.04.2006 και 509/Β/20.04.2006 αντίστοιχα.
     Στο πλαίσιο αυτό, η συνέχιση της καταβολής της χρηματοδότησης προς τους φορείς υλοποίησης των παραπάνω Προγραμμάτων, μπορεί να συνεχιστεί, αμέσως μόλις ολοκληρωθούν οι προβλεπόμενες διαδικασίες για την ένταξη των νέων έργων, που αφορούν στην συνέχιση της λειτουργίας των Προγραμμάτων (πρόσκληση για τη συνέχιση των Προγραμμάτων, ένταξη του νέου έργου κλπ) και οι οποίες ήδη βρίσκονται σε εξέλιξη.
     Πέραν των παραπάνω, κατόπιν συνεργασίας του Υπουργείου Οικονομίας και Οικονομικών, του ΥΠ.ΕΣ.Δ.Δ.Α. και του Υπουργείου μας, πραγματοποιήθηκε έκτακτη επιχορήγηση των φορέων υλοποίησης των Προγραμμάτων των Κοινωνικών Υπηρεσιών, που είχαν ολοκληρώσει την προηγούμενη φάση της συγχρηματοδοτούμενης λειτουργίας τους. Με τον τρόπο αυτό, οι φορείς μπόρεσαν να καλύψουν τις άμεσες οικονομικές τους εκκρεμότητες που αφορούσαν την πληρωμή των μισθών του προσωπικού.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     3. Στην με αριθμό 13499/21-8-06 ερώτηση του Βουλευτή κ. Αθανασίου Τσούρα δόθηκε με το υπ’ αριθμ. Φ.90022/20363/1549/1-9-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω ερώτηση, που κατατέθηκε στη Βουλή των Ελλήνων από το Βουλευτή κ. Τσούρα Αθανάσιο, και σχετικά με το παραπάνω αναφερόμενο θέμα, σας γνωρίζουμε τα ακόλουθα:
     1. Ο υπολογισμός των συντάξεων των συνταξιούχων του τέως ΤΑΤ καθώς και των συνταξιοδοτηθέντων από το ΙΚΑ-ΕΤΑΜ με βάση τις διατάξεις του συγχωνευθέντος στο ΙΚΑ Ταμείου γίνεται βάσει των διατάξεων του ν.1276/82. Συγκεκριμένα οι ανωτέρω διατάξεις που καθόριζαν το ύψος των συντάξιμων αποδοχών και τον τρόπο υπολογισμού της σύνταξης των ασφαλισμένων του τέως Ταμείου Τυπογράφων και Μισθωτών Γραφικών Τεχνών έθεταν περιορισμούς στο ύψος των συντάξιμων αποδοχών. Για την άρση των περιορισμών αυτών και τον επανυπολογισμό της σύνταξης τους με βάση το σύνολο των αποδοχών τους αρκετοί συνταξιούχοι του τέως ΤΑΤ αλλά και αρκετοί από τους συνταξιοδοτηθέντες από το ΙΚΑ προσέφυγαν στο Διοικητικό Πρωτοδικείο και Εφετείο, όπου και δικαιώθηκαν. Το ΙΚΑ χορήγησε τα επιπλέον αυτά ποσά, ενώ ταυτόχρονα άσκησε αίτηση αναίρεσης στο ΣτΕ, το οποίο με την αρ.1867/01 απόφαση του έκρινε ορθό τον τρόπο υπολογισμού της σύνταξης βάσει των διατάξεων του ν.1276/1982. Μετά την ανωτέρω απόφαση του ΣτΕ τέθηκε από το ΙΚΑ θέμα επιστροφής εκ μέρους των συνταξιούχων των επιπλέον ποσών συντάξεων που είχαν εισπράξει με βάση τις αποφάσεις του Πρωτοδικείου και Εφετείου, τις οποίες ανέτρεψε η ως απόφαση του ΣτΕ. Τα αχρεωστήτως καταβληθέντα ποσά επιστρέφονταν σε κάθε περίπτωση εντόκως κατ' εφαρμογή των διατάξεων του άρθρου 40 του α.ν.1846/1951, σύμφωνα με τις οποίες κάθε παροχή αχρεωστήτως καταβληθείσα επιστρέφεται εντόκως προς 5%.
     Με τη διάταξη του άρθρου 15 παρ. 8 του ν.3232/2004 «Θέματα Κοινωνικής Ασφάλισης και άλλες διατάξεις» ρυθμίστηκε το θέμα αυτό ευνοϊκά για τους εν λόγω συνταξιούχους, καθώς ορίζεται ότι δεν αναζητούνται από τις υπηρεσίες του ΙΚΑ-ΕΤΑΜ οι διαφορές ποσών συντάξεων που καταβλήθηκαν σε συνταξιούχους του τέως ΤΑΤ καθώς και σε συνταξιούχους από το ΙΚΑ-ΕΤΑΜ με βάση τις διατάξεις του συγχωνευθέντος Ταμείου και οι οποίες προέκυψαν από τον καθ' υπέρβαση του ν.1276/82 τρόπο υπολογισμού της σύνταξης τους. Η εν λόγω ρύθμιση αφορά κατ' αποκλειστικότητα τα ποσά εκείνα τα οποία δεν έχουν επιστραφεί από τους συνταξιούχους, ενώ οποιαδήποτε ποσά έχουν εισπραχθεί από το ΙΚΑ-ΕΤΑΜ μέχρι την 11-2-2004 δεν επιστρέφονται στους συνταξιούχους.
     2. Όσον αφορά το θέμα του ύψους του ποσού της σύνταξης των παραπάνω συνταξιούχων σημειώνουμε ότι τα χορηγούμενα ποσά είναι συνάρτηση των ημερών ασφάλισης και των αποδοχών που λαμβάνονται υπόψη σύμφωνα με τον Κανονισμό Παροχών του Κλάδου Σύνταξης του συγχωνευθέντος στο ΙΚΑ Ταμείου. Τροποποίηση του ανωτέρω Κανονισμού δεν είναι δυνατή, δεδομένου ότι μετά τη συγχώνευση του ΤΑΤ στο ΙΚΑ με τον ν.2079/92, οι σχετικές διατάξεις του δεν υφίστανται πλέον.
     Εξάλλου μέσω της συγχώνευσης του ΤΑΤ στο ΙΚΑ αποσκοπείτο η εξασφάλιση της απρόσκοπτης καταβολής των συντάξεων των συνταξιούχων του ταμείου αυτού και όχι η αύξηση τους.
     Τέλος επισημαίνουμε ότι οι συνταξιούχοι της κατηγορίας αυτής είχαν δικαίωμα να επιλέξουν τη συνταξιοδότηση τους είτε με τις διατάξεις του τέως ΤΑΤ-ΜΓΤ είτε με τις διατάξεις του ΙΚΑ-ΕΤΑΜ. Η επιλογή συνταξιοδότησης με τις διατάξεις του τέως ΤΑΤ-ΜΓΤ συνεπάγετο μεν λήψη σύνταξης με μειωμένα όρια ηλικίας, δηλαδή, στο 55ο αντί του 60ου που ισχύει για τους ασφαλισμένους στον ΚΒΑΕ του ΙΚΑ, είχε ως συνέπεια όμως και τον υπολογισμό σύνταξης με βάση τις διατάξεις του τέως ΤΑΤ.
     Επομένως το αίτημα που διατυπώνουν οι ενδιαφερόμενοι να συνταξιοδοτούνται μεν με τα μειωμένα όρια ηλικίας του τέως ΤΑΤ και ο υπολογισμός της σύνταξης τους να γίνεται σύμφωνα με τις διατάξεις της νομοθεσίας του ΙΚΑ δεν είναι δυνατό να υιοθετηθεί.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
      4. Στην με αριθμό 13353/28-7-06 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 78230/ΙΗ/18-8-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 13353/28-7-2006 την οποία κατέθεσε ο Βουλευτής κ. Ντ. Ρόβλιας, και αφορά στη συγκρότηση τριμελών εισηγητικών επιτροπών κρίσης για εξέλιξη στην Α΄ βαθμίδα του Καθηγητή των Ιατρικών Σχολών, σας γνωρίζουμε τα ακόλουθα:
      Από τον Μάρτιο του 2004 έως σήμερα, μετά τον διενεργηθέντα έλεγχο νομιμότητας από την Υπουργό Εθνικής Παιδείας και Θρησκευμάτων (αρθ. 3 παρ. 19α του ν. 3027/2002, όπως τροποποιήθηκε με το αρθ. 3 παρ. 13 του ν.3255/2004), επεστράφησαν στα Πανεπιστήμια της χώρας πέντε (5) φάκελοι εκλογής μελών ΔΕΠ Ιατρικών Σχολών στη βαθμίδα του Καθηγητή, λόγω μη σύννομης συγκρότησης της τριμελούς εισηγητικής επιτροπής. (αρθ. 6, παρ. 1 του κεφ. Γ΄ του ν. 2083/1992, όπως μετονομάστηκε με το αρθ. 1 παρ. 6α του Ν. 2188/1994 και σχετική αριθμ. 1010/2004 απόφαση του Συμβουλίου της Επικρατείας). Από τις παραπάνω περιπτώσεις οι δύο (2) αφορούσαν αρνητικές κρίσεις και οι υπόλοιπες εκλογές στη βαθμίδα του Καθηγητή.
      Στην εφαρμογή της ανωτέρω διάταξης αναφέρεται και η αριθμ. Φ.122.1/38/17532/Β2/18-2-2005 εγκύκλιος του ΥΠ.Ε.Π.Θ. προς όλα τα Πανεπιστήμια.
      Σχετικά με την σύνθεση της τριμελούς εισηγητικής επιτροπής για την εκλογή ως μέλους ΔΕΠ στην βαθμίδα του Καθηγητή της Ιατρικής Σχολής του ΕΚΠΑ, του κ. Αθανασίου Παπαβασιλείου, με γνωστικό αντικείμενο «Βιολογική Χημεία» σας γνωρίζουμε ότι σε αυτή συμμετείχαν: ο Καθηγητής του ΕΚΠΑ κ. Ν. Αγνάντου με γνωστικό αντικείμενο «Βιολογία», ο Καθηγητής του ΕΚΠΑ κ. Μ. Κουτσιλιέρης με γνωστικό αντικείμενο «Πειραματική Φυσιολογία» και η Καθηγήτρια του ΑΠΘ κ. Α. Δημητριάδου με γνωστικό αντικείμενο «Βιολογική Χημεία».
      Από τον σχετικό έλεγχο νομιμότητας του πρακτικού ορισμού της ως άνω εισηγητικής επιτροπής (πρακτικό 9-6-2005) προέκυψε ότι υπήρξε αιτιολόγηση του ορισμού των μελών της εισηγητικής επιτροπής, όπως επίσης και του σκεπτικού με βάση το οποίο προκρίθηκαν τα παραπάνω μέλη έναντι άλλων μελών Δ.Ε.Π. που φέρονται ότι κατέχουν θέση συγγενέστερου γνωστικού αντικειμένου. Κατόπιν τούτου σας γνωρίζουμε ότι η παραπάνω διαδικασία κρίθηκε σύννομη.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      5. Στην με αριθμό 13320/27-7-06 ερώτηση του Βουλευτή  κ. Ιωάννου Μπούγα δόθηκε με το υπ’ αριθμ. 78226/ΙΗ/18-8-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 13320/27-7-2006, την οποία κατέθεσε ο Βουλευτής κ. Ιωαν. Μπούγας και η οποία αναφέρεται στις αθλητικές και καλλιτεχνικές δραστηριότητες στα σχολεία, σας γνωρίζουμε τα ακόλουθα:
      Τα σχολεία εκπροσωπούντα στα Σχολικά Πρωταθλήματα με ομάδες στα ομαδικά αθλήματα, βάσει κάποιων περιορισμών και διατάξεων (ένας μαθητής μπορεί να λάβει μέρος σε ένα ατομικό, ένα ομαδικό άθλημα και στον ανώμαλο δρόμο).
      Επειδή συμβαίνει οι δυνατότητες ενός μικρού σχολείου να μην είναι αντίστοιχες αυτών που απαιτούνται από το Σχολικό αθλητισμό, αναγκάζεται το μαθητικό- αθλητικό δυναμικό του Σχολείου να συγκεντρώνεται σε ένα άθλημα και ενώ τα ομαδικά αθλήματα είναι τέσσερα το σχολείο να εκπροσωπείται με μία ομάδα.
      Το γεγονός ότι τα ποσοστά συμμετοχής μαθητών στα Σχολικά Πρωταθλήματα είναι χαμηλά δε σημαίνει ότι οι μαθητές δεν ασχολούνται με τα αθλήματα αυτά ή δεν ασκούνται.
      Οι ομάδες συγκροτούνται μετά από επιλογή ή εσωτερικούς αγώνες που διεξάγονται εντός του σχολείου.
      Όσον αφορά τις καλλιτεχνικές δραστηριότητες, σας γνωρίζουμε ότι το ΥΠ.Ε.Π.Θ. διοργάνωσε κατά το σχολικό έτος 2005-2006 τους 12ους Πανελλήνιους Μαθητικούς Καλλιτεχνικούς Αγώνες Μουσικής, Χορού, Αρχαίου Δράματος-Σύγχρονου Θεάτρου και 	Ζωγραφικής. Στους Πανελλήνιους Μαθητικούς Καλλιτεχνικούς Αγώνες συμμετείχαν:
      -Στον τομέα της Μουσικής: 156 σχολεία, 222 εκπαιδευτικοί και 3.618 μαθητές.
      -Στον τομέα του Χορού: 64 σχολεία, 437 εκπαιδευτικοί και 5.244 μαθητές.
      -Στον τομέα του Αρχαίου Δράματος-Σύγχρονου Θεάτρου: 234 σχολεία, 969 εκπαιδευτικοί και 4.736 μαθητές.
      -Στον τομέα της Ζωγραφικής: 552 σχολεία, 435 εκπαιδευτικοί και 7.915 μαθητές.
      Επίσης σύμφωνα με τις διατάξεις του Ν. 3194 (ΦΕΚ 267/20-11-2003 τ.Α΄) ιδρύθηκαν Καλλιτεχνικά Σχολεία Δευτεροβάθμιας Εκπαίδευσης. Κατά το προηγούμενο έτος 2005-2006 λειτούργησαν δύο Καλλιτεχνικά Γυμνάσια στον Γέρακα Ανατολικής Αττικής και στο Ηράκλειο Κρήτης.
      Το αναλυτικό πρόγραμμα σπουδών των Καλλιτεχνικών Σχολείων περιλαμβάνει μαθήματα Γενικής Παιδείας και Καλλιτεχνικά μαθήματα. Συγκεκριμένα το ωρολόγιο πρόγραμμα για την Α΄ τάξη Γυμνασίου κάθε κατεύθυνσης περιλαμβάνει δεκαέξι (16) ώρες Καλλιτεχνικών μαθημάτων, για την Β΄ δεκαεπτά (17) και για την Γ΄ δεκαέξι (16).
      Αναλυτικότερα στην Α΄ Γυμνασίου διδάσκονται 13 ώρες μαθήματα εικαστικών, 14 ώρες θεάτρου και 13 ώρες χορού. Στη Β΄ Γυμνασίου διδάσκονται 15 ώρες εικαστικών, 15 ώρες θεάτρου και 15 ώρες χορού. Στην Γ΄ Γυμνασίου διδάσκονται 13 ώρες εικαστικών, 14 ώρες θεάτρου και 13 ώρες χορού.
      Τέλος, σας γνωρίζουμε ότι το ΥΠ.Ε.Π.Θ. ενθαρρύνει την πραγματοποίηση σεμιναρίων Θεατρικής Αγωγής σε εκπαιδευτικούς Πρωτοβάθμιας και Δευτεροβάθμιας Εκπαίδευσης. Ενδεικτικά σας αναφέρουμε ότι οργανώθηκαν 23 σεμινάρια για το σχολικό έτος 2005-2006.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      6. Στην με αριθμό 13148/24-7-06 ερώτηση του Βουλευτή  κ. Εμμανουήλ Όθωνα δόθηκε με το υπ’ αριθμ. 90416/17-8-06 έγγραφο από τον Υπουργό  Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 13148/24-7-2006 ερώτηση που κατατέθηκε στη Βουλή από τον Βουλευτή κ. Μ. Όθωνα με θέμα «έλλειψη προσωπικού στο Νοσοκομείο Ρεθύμνου», σας πληροφορούμε τα εξής:
      Σχετικά με τον περιορισμό των χειρουργείων του Νοσοκομείου Ρεθύμνου, κατά μία χειρουργική αίθουσα, σας ενημερώνουμε ότι το Αναισθησιολογικό Τμήμα, ο Χειρουργικός Τομέας και το Επιστημονικό Συμβούλιο του Γ.Ν. Ρεθύμνου, κάθε χρόνο προτείνει μείωση των χειρουργικών αιθουσών για συντήρηση και απολύμανση για 4 εβδομάδες περίπου. Φέτος, το διάστημα αυτό παρατείνεται σε 6 εβδομάδες.
      	Η μείωση των χειρουργικών αιθουσών δεν επιφέρει καμία ανωμαλία στην λειτουργία και στην αντιμετώπιση των επειγόντων περιστατικών.
      	Κανένα περιστατικό που είναι αναγκαίο να χειρουργηθεί δεν έχει διακομιστεί ούτε πρόκειται να διακομιστεί σε άλλο Νοσοκομείο.
      Αντίθετα έχουν γίνει και χειρουργικές παρεμβάσεις σε χρόνια - μη επείγοντα περιστατικά κατά το πρόγραμμα μέχρι σήμερα. Αναβάλλονται μόνο τα χρόνια περιστατικά για μερικές εβδομάδες.
      Με το αρ. Υ10β/ΓΠ 79592/21-7-06 έγγραφο του Υπουργείου Υγείας και Κοινωνικής Αλληλεγγύης ζητήθηκε από το ΑΣΕΠ η προκήρυξη 1920 κενών οργανικών θέσεων νοσηλευτικού προσωπικού για τα Νοσηλευτικά Ιδρύματα της χώρας. Υπάρχει διαβεβαίωση από το φορέα ότι η διαδικασία θα ολοκληρωθεί συντομότερα από αυτή που ακολουθήθηκε παλαιότερα, σύμφωνα με τις διατάξεις του ν. 3293104, άρθρο 27 (ΦΕΚ 231/ΝΑ/2004).
      Ο Υπουργός
      Δ. ΑΒΡΑΜΟΠΟΥΛΟΣ»
     7. Στην με αριθμό 9475/3-4-06 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 34648/ΙΗ/11-4-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 9475/3-4-06,την οποία κατέθεσε η Βουλευτής κα. Μαρία Δαμανάκη σχετικά με την πληρωμή των ωρομίσθιων εκπαιδευτικών, σας γνωρίζουμε τα ακόλουθα:
     Για το οικονομικό έτος 2006 μεταφέρθηκαν στους προϋπολογισμούς των Διευθύνσεων Δευτεροβάθμιας Εκπαίδευσης πιστώσεις ύψους 11.082.000 ευρώ ώστε να καλυφθούν όλες οι ανεξόφλητες δαπάνες έτους 2005 και το πρώτο εξάμηνο έτους 2006 των ωρομίσθιων εκπαιδευτικών με ποσοστό διάθεσης 100%, ενώ στους προϋπολογισμούς των Διευθύνσεων Πρωτοβάθμιας Εκπαίδευσης μεταφέρθηκαν πιστώσεις συνολικού ύψους 29.289.400 ευρώ για την κάλυψη τόσο των ανεξόφλητων υποχρεώσεων όσο και το. πρώτο εξάμηνο του 2006.Παράλληλα έχει εκδοθεί η απόφαση του κ. Πρωθυπουργού σύμφωνα με τις διατάξεις του άρθρου 20 παρ. 4β του ν. 2362/95, προκειμένου να καταστεί δυνατή η πληρωμή των οφειλών έτους 2005 από πιστώσεις του προϋπολογισμού 2006.
     Η ωριαία αντιμισθία των εκπαιδευτικών αντιμετωπίζεται από πιστώσεις του τακτικού προϋπολογισμού και εξακολουθεί να καταβάλλεται στο ύψος των 9,2 ευρώ
     Τέλος, όσον αφορά στον τρόπο έκδοσης και χορήγησης βεβαιώσεων αποδοχών, πρόσθετων αμοιβών κ.τ.λ., εξακολουθούν να ισχύουν οι διατάξεις των άρθρων 46 και 83 του ν. 2238/1994 και της αριθμ. 1099366/2480/A0012/9-12-04 ΠΟΛ 1131 εγκυκλίου της Διεύθυνσης Φορολογίας του Υπουργείου Οικονομικών που έχει κοινοποιηθεί στις Διευθύνσεις Πρωτοβάθμιας και Δευτεροβάθμιας Εκπαίδευσης για ενημέρωση όλων των εκκαθαριστών.
     Ο Υφυπουργός
     ΓΕΩΡΓΙΟΣ ΚΑΛΟΣ»
    8. Στην με αριθμό 7502/8-2-06 ερώτηση του Βουλευτή κ. Βασιλείου Τόγια δόθηκε με το υπ’ αριθμ. 1101/17-3-2006 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 3928/ 15-2-06 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης  του Βουλευτή κ. Β. Τόγια.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    9. Στην με αριθμό 7525/9-2-2006 ερώτηση του Βουλευτή κ. Ευάγγελου Παπαχρήστου δόθηκε με το υπ’ αριθμ. 1110/17-3-2006 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 4176/17-2-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ.. Β. Παπαχρήστου.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω προς το Σώμα το δελτίο επικαίρων ερωτήσεων της Δευτέρας 9 Οκτωβρίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής):
      1. Η με αριθμό 2/2.10.2006 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Τσιάρα προς τον Υπουργό Οικονομίας και Οικονομικών, σχετικά με την αναμόρφωση της νομοθεσίας που διέπει τη διαχείριση των Εθνικών Κληροδοτημάτων.
      2. Η με αριθμό 4/2.10.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Άγγελου Μανωλάκη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τις έντονες βροχοπτώσεις παραγωγών σουλτανίνας του Νομού Κορινθίας.
      3. Η με αριθμό 16/3.10.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Εξωτερικών και Δικαιοσύνης, σχετικά με τις μυστικές πτήσεις της CIA για τη μεταφορά υπόπτων για τρομοκρατία κ.λπ..
      4. Η με αριθμό 14/3.10.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Δημόσιας Τάξης και Υγείας και Κοινωνικής Αλληλεγγύης, σχετικά με τη χρηματοδότηση χημικών από την Ελληνική Αστυνομία στις διαδηλώσεις κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 7/2.10.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον  Υπουργό Αγροτικής Ανάπτυξης και Τροφίμων, σχετικά με την απορρόφηση της παραγωγής των οινοστάφυλων κ.λπ.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα προταχθεί η τρίτη επίκαιρη ερώτηση, η με αριθμό 10/1/3-10-2006 του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τις απεργιακές κινητοποιήσεις στην Πρωτοβάθμια και Δευτεροβάθμια Εκπαίδευση, την επίλυση των αιτημάτων κ.λπ..
      Η επίκαιρη ερώτηση του κ. Αλαβάνου σε  περίληψη έχει ως εξής:
      «Η απεργία των εκπαιδευτικών της πρωτοβάθμιας εκπαίδευσης (Δ.Ο.Ε.) συνεχίζεται για τρίτη εβδομάδα, με δυναμισμό και υψηλά ποσοστά συμμετοχής. Παράλληλα και οι εκπαιδευτικοί της δευτεροβάθμιας εκπαίδευσης ξεκίνησαν απεργιακές κινητοποιήσεις με προοπτική συνέχισης και κλιμάκωσής τους. Τα κοινά, κατά βάση, αιτήματα επικεντρώνονται στη διασφάλιση του δημοσίου και δωρεάν χαρακτήρα της εκπαίδευσης, την ποιοτική τους αναβάθμιση, την αξιοπρεπή εργασία και διαβίωση, πραγματικές αυξήσεις στους μισθούς και χρηματοδότηση των σχολείων, ενάντια στο σχολείο της κερδοσκοπίας, την ιδιωτικοποίηση και τη λιτότητα.
      Από την άλλη πλευρά η Κυβέρνηση αντιμετωπίζει την κατάσταση με παροιμιώδη απραξία και αδιαφορία, αγνοώντας ότι η παράταση αυτής της κατάστασης οδηγεί στην απορύθμιση της εκπαιδευτικής διαδικασίας με το ξεκίνημά της και απορυθμίζει πλήρως τις οικογένειες των εργαζομένων.
      Κατόπιν αυτών
      Ερωτάται ο κύριος Πρωθυπουργός:
      1.Θα λάβει επειγόντως τα απαιτούμενα μέτρα, ώστε να τερματιστεί η κρίση που αντιμετωπίζει η πρωτοβάθμια και η δευτεροβάθμια εκπαίδευση, με την επίλυση των δίκαιων αιτημάτων που προβάλλουν οι εκπαιδευτικοί των αντίστοιχων βαθμίδων, στο πλαίσιο μιας αξιοπρεπούς αντιμετώπισής τους από την πλευρά της πολιτείας;
      2.Θα λάβει τα αναγκαία μέτρα για την ουσιαστική αναβάθμιση της γενικής και της τεχνικοεπαγγελματικής εκπαίδευσης, ξεκινώντας από την αύξηση των δαπανών για την παιδεία στο επίπεδο άλλων ευρωπαϊκών χωρών (άλλωστε η προεκλογική δέσμευση της Κυβέρνησης αναφέρεται σε ποσοστό 5% επί του Α.Ε.Π. για την παιδεία) και προχωρώντας στην αναβάθμιση των προγραμμάτων σπουδών και των βιβλίων μέσα από συμμετοχικές διαδικασίες, την ουσιαστική και συγκροτημένη επιμόρφωση των εκπαιδευτικών, την καθιέρωση δωδεκάχρονης (+προσχολικής) υποχρεωτικής εκπαίδευσης και την εξασφάλιση όλων των απαραίτητων υποδομών;»
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, θα μπορούσα να πάρω το λόγο; 
      ΠΡΟΕΔΡΕΥΩΝ (Γεώργιος Σούρλας): Ναι, κύριε Πρόεδρε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, θέλω να κάνω μια τοποθέτηση επί του Κανονισμού και παρακαλώ να με αφήσετε να εξηγήσω τις σκέψεις μου. 
      Είναι το άρθρο 129 παράγραφος 3. Στον Κανονισμό της Βουλής γράφει ότι σε κάθε περίπτωση –το τονίζω- ο Πρωθυπουργός για μια φορά τουλάχιστον την εβδομάδα και σε δύο τουλάχιστον ερωτήσεις που επιλέγει απαντά ο ίδιος, εκτός εάν το θέμα της ερώτησής του είναι της αποκλειστικής αρμοδιότητας του Υπουργού, οπότε απαντά εκείνος. 
      Η πρακτική που έχουμε και η οποία επιβεβαιώνεται και σήμερα σ΄ ένα τόσο σημαντικό θέμα είναι η πάγια και διαρκής –για να χρησιμοποιήσω ένα σχολικό όρο, μια και είναι στην επικαιρότητα τα σχολικά ζητήματα- κοπάνα του Πρωθυπουργού από τις ερωτήσεις και μάλιστα τις σημαντικές. 
      Από τις εφημερίδες πληροφορήθηκα σήμερα το πρωί ότι ο Πρωθυπουργός έχει συνάντηση με τον Υπουργό Γεωργίας. Δεν λείπει από το Κοινοβούλιο το όργανο της λαϊκής κυριαρχίας της χώρα μας, επειδή έχει συνάντηση με τον Υπουργό Γεωργίας! Δεν έχει συνάντηση με τον κύριο Πούτιν, με τον οποίο η συνάντηση θα ήταν υποχρεωτική κάποια συγκεκριμένη ώρα! Κάνει τη συνάντηση, για να λείψει και προσπαθεί να φέρει μια δικαιολογία για την απουσία του. Είναι πρόβλημα! 
      Εδώ η κοινωνία αγωνιά για το ζήτημα της εκπαίδευσης και έχουμε έναν Πρωθυπουργό ο οποίος απουσιάζει και ο οποίος λέει τις θέσεις του στο «στημένο» -αν θέλετε- ακροατήριο της Κοινοβουλευτικής του Ομάδας, αλλά δεν έρχεται να τις πει στη Βουλή και μάλιστα σε ερώτηση ενός πολιτικού Αρχηγού!  
      Δεν έχει σημασία μόνο η προσβολή που νιώθω, αλλά αυτό είναι ένα σύμπτωμα έλλειψης επιχειρημάτων από την Κυβέρνηση. Θα έλεγα ότι είναι και ένα σύνδρομο φόβου, ότι δεν μπορεί να αντιπαρατεθεί με τα άλλα κόμματα στα μεγάλα ζητήματα που υπάρχουν. 
      Η Νέα Δημοκρατία έχει Αρχηγό. Όμως, το Κοινοβούλιο δεν βλέπει Πρωθυπουργό! Κηρύξτε, κύριοι Υπουργοί, τη θέση του Πρωθυπουργού εν χηρεία! Βγάλτε άλλον Πρωθυπουργό, αν θέλετε, ή πάτε σε εκλογές! 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, έτσι λέει ο Κανονισμός. Όμως, λέει και ότι αν η ερώτηση είναι αποκλειστικής αρμοδιότητας Υπουργού, απαντά ο Υπουργός. Διότι εδώ είναι…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, είναι αποκλειστική αρμοδιότητα αυτό το κορυφαίο θέμα της δημόσιας ζωής, που έχει αναταράξει τις οικογένειες; 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, αυτό λέει ο Κανονισμός! 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Πηγαίνετε πάνω στα γραφεία του Συνασπισμού, κύριε Πρόεδρε. Έχουν γίνει παιδική χαρά! Οι γυναίκες, οι μανάδες δεν έχουν πού να πάνε τα παιδιά τους. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, σας παρακαλώ! Ακούστε…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): …και είναι γενικό θέμα, όταν μιλάει στη Νέα Δημοκρατία, …
      ΠΡΟΕΔΡΕΥΩΝ (Γεώργιος Σούρλας): Ακούστε, σας παρακαλώ, το Προεδρείο! 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): …όταν πρέπει να μιλήσει στο Κοινοβούλιο και μάλιστα απέναντι σε Πρόεδρο Κοινοβουλευτικού Κόμματος; 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, παρακαλώ! Ακούστε τώρα. Έτσι λέει ότι είναι υποχρεωμένος ο Πρωθυπουργός. Όμως, αυτή είναι άλλη υπόθεση. Δεν είναι υπόθεση του Προεδρείου και του Προεδρεύοντος αυτή τη στιγμή. Λέει, όμως, ότι όταν είναι αποκλειστικής αρμοδιότητας του Υπουργού, μπορεί να απαντήσει ο Υπουργός. 
      Δεύτερον, εγώ ασκώντας τα τιμητικά καθήκοντα του Προεδρεύοντος δεν δέχομαι τους χαρακτηρισμούς ή για Βουλευτή ή για Αρχηγό Κόμματος ή για Πρωθυπουργό περί κοπάνας! 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κοπάνα είναι! 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πρόεδρε! Εσείς είστε ένας ευπρεπής Κοινοβουλευτικός. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σας είπα…
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πρόεδρε!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σας είπα ότι χρησιμοποιώ έναν σχολικό όρο: «κοπάνα». 
      ΠΡΟΕΔΡΕΥΩΝ (Γεώργιος Σούρλας): Όχι, δεν είναι αυτοί χαρακτηρισμοί για κανέναν Αρχηγό Κόμματος!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Είναι η αδικαιολόγητη απουσία, η απουσία, επειδή φοβάται τις εξετάσεις. Αυτό είναι! 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, …
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Θα μπορούσε να δει τον κύριο Μπασιάκο άλλη στιγμή! 
      ΠΡΟΕΔΡΕΥΩΝ (Γεώργιος Σούρλας): Δεν κάνω τον συνήγορο του Πρωθυπουργού, αλλά ο Πρωθυπουργός είναι μέλος του Κοινοβουλίου και δεν νομίζω ότι είναι δόκιμος και επιτυχής αυτός ο όρος και η έκφραση, ότι ο Πρωθυπουργός κάνει «κοπάνα»! Θα απαντήσουν οι Υπουργοί που είναι μέλη της Κυβερνήσεως. Δεν είναι αυτός χαρακτηρισμός μέσα στην Αίθουσα του Κοινοβουλίου από έναν Αρχηγό Κόμματος του δικού σας επιπέδου και του δικού σας ήθους! Σας παρακαλώ πάρα πολύ!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σας είπα ότι χρησιμοποιώ χαρακτηριστικά τη γλώσσα των μαθητών που έχετε χρησιμοποιήσει και εσείς. 
      ΠΡΟΕΔΡΕΥΩΝ (Γεώργιος Σούρλας): Δεν πρέπει! Όχι, δεν πρέπει!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Η ουσία δεν είναι αν έκανε κοπάνα ή αν είναι απών. Επιλέξτε όποια έκφραση θέλετε! Η ουσία είναι ότι…
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, σας παρακαλώ πολύ!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): …το Κοινοβούλιο δεν έχει Πρωθυπουργό! Δεν έχουμε Πρωθυπουργό, κύριε Πρόεδρε. Είναι εν χηρεία η θέση του Πρωθυπουργού!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, δεχθείτε ότι είναι ατυχής ο χαρακτηρισμός! Και Πρωθυπουργό έχουμε και θα έχουμε και είναι εκλεγμένος από τον ελληνικό λαό. Αν εσείς το αμφισβητείτε, τότε σηκώνετε το βάρος της δημοκρατικής σας τοποθέτησης. Σας παρακαλώ πάρα πολύ! Πρέπει, όμως, να προχωρήσουμε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Πρέπει, όμως, ο Πρωθυπουργός να ασκεί τις υποχρεώσεις του. Και δεν τις ασκεί τις υποχρεώσεις του! 
      ΠΡΟΕΔΡΕΥΩΝ (Γεώργιος Σούρλας): Δεν μπορούμε, όμως…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Τουλάχιστον μια φορά την εβδομάδα…
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, συμφωνήσαμε…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Όλη την τετραετία δεν έχουμε δει τον Πρωθυπουργό παρά μόνο μία φορά εδώ μέσα. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, ο Κανονισμός το λέει, όμως…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Τι Πρωθυπουργός υπάρχει στη χώρα; 
      ΠΡΟΕΔΡΕΥΩΝ (Γεώργιος Σούρλας): Από εκεί και πέρα…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Για ένα τέτοιο θέμα, κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Από εκεί και πέρα όμως δεν μπορείτε να απευθύνετε αυτούς τους χαρακτηρισμούς και το Προεδρείο δεν μπορεί να τους δεχθεί, για λογαριασμό όλων, ακόμη και για δικό σας λογαριασμό. Βρίσκεστε σε υπερένταση, σ’ έναν εκνευρισμό. Ανθρώπινο είναι, αλλά δεν επιτρέπονται αυτές οι εκφράσεις στο Κοινοβούλιο: «κοπάνα ο Πρωθυπουργός». Δεν θα μετατρέψουμε το Κοινοβούλιο σε μία τάξη «κοπανατζήδων του Δημοτικού»! Σας παρακαλώ πάρα πολύ!
      Ας προχωρήσουμε στη διαδικασία. Η κ. Υπουργός έχει το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
      Κύριε Πρόεδρε, είναι αντιληπτό το ενδιαφέρον του Προέδρου του Συνασπισμού, αλλά η μονοπωλιακή αντίληψη ότι μόνο αυτοί ενδιαφέρονται για τα θέματα της παιδείας προσκρούει στην αδήριτη πραγματικότητα. 
      Η πραγματικότητα, κύριε Πρόεδρε, λέει κατ’ αρχήν ότι στη διάρκεια της διετίας που πέρασε δεν ικανοποιήθηκαν απλώς θεσμικά αιτήματα δεκαετιών, αλλά έγινε μία πραγματικά ουσιαστική πολιτική και στη σχολική στέγη και στους διορισμούς εκπαιδευτικών που έπαψαν να είναι όμηροι της κατάστασης των ωρομισθίων και της λίστας αναπληρωτών και στην εν τοις πράγμασι υποχρεωτική σχεδόν εφαρμογή της προσχολικής αγωγής. Αυτή τη στιγμή έχουν ικανοποιηθεί όλα τα αιτήματα για δημόσια νηπιαγωγεία, για ολοήμερα νηπιαγωγεία, για πρώτη φορά άρχισαν να γίνονται καινούρια νηπιαγωγεία. 
      Διπλασιάστηκαν οι εκπαιδευτικές άδειες, ρυθμίστηκε νομοθετικά το κίνητρο απόδοσης το οποίο είχε αφαιρεθεί από το Υπουργείο Οικονομικών. Όλοι οι διορισμοί εκπαιδευτικών, οι οποίοι υπάρχουν στην ιστοσελίδα του Υπουργείου στο διαδίκτυο, δεν παραβιάζονται από πλευράς κανόνων, διότι είχαμε εισπράξει τεράστιο αριθμό δικαστικών αποφάσεων για τις παραβάσεις που γίνονταν πριν. Αυξήθηκαν γύρω στο 30% κατά μέσο όρο τα κεφάλαια για την Ανώτατη Εκπαίδευση. Διατίθενται 25.000.000 ευρώ για τον αμίαντο και τον προσεισμικό έλεγχο, έχει εφαρμοσθεί το ατομικό δελτίο υγείας και ένα πλήθος άλλων πολιτικών. 
      Κύριε Πρόεδρε, η μόνιμη σύγκριση της κατάστασης των μισθών με άλλες ευρωπαϊκές χώρες προσκρούει σε κάτι: Όταν κάνουμε συγκρίσεις, τις κάνουμε επί όλων. Να συγκρίνουμε λοιπόν με τις άλλες χώρες και πώς γίνεται η αξιολόγηση και πόσο χρόνο δουλεύουν οι εκπαιδευτικοί και όλα τα υπόλοιπα. Δεν μπορεί να υπάρχει μόνο επιλεκτική σύγκριση.
      Στη Γερμανία, παραδείγματος χάριν, οι εκπαιδευτικοί όλων των ηλικιών και των βαθμίδων έχουν είκοσι οκτώ ώρες διδακτική και στην Ελλάδα φθάνουμε στις είκοσι μία ώρες και αυτές κατεβαίνουν στις δεκαέξι ώρες. Επομένως, αυτά τα περί αναξιοπρεπών δασκάλων στην εκπαίδευση δεν είναι αλήθεια.
      Βεβαίως, μακάρι να μπορούσαμε να δώσουμε όσα περισσότερα χρήματα μπορούμε. Ο πρώτος που θα το ήθελε είναι ο Υπουργός  Παιδείας. Ικανοποιούμε όμως ένα υπεσχημένο αίτημα. Η εισοδηματική πολιτική θα κινηθεί στο 3,7% περίπου για όλους. 
      Όσον αφορά το υπόλοιπο, τα 105 ευρώ, με έκπληξη ακούω ορισμένους να ισχυρίζονται ότι είναι 2 ευρώ, διότι δήθεν με δικαστικές αποφάσεις τους ανήκουν, θέλω να πω ότι αυτό δεν είναι αλήθεια. Είναι προεκλογική υπόσχεση. Αντιπροσωπεύει το 12% και ακόμα και με τον τρόπο που δίνεται, αντιπροσωπεύει ένα 4% ετησίως. Θα μου πείτε, επιλύονται όλα τα προβλήματα; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
      Ένα λεπτό, κύριε Πρόεδρε.
      Όχι, αλλά τα χρήματα πρέπει να πηγαίνουν μαζί με τις αλλαγές. Δεν μπορούν κάποιοι να κλείνουν τα σχολεία και να θεωρούν το μισθολογικό ως τη μόνη αλλαγή, και αντιθέτως, να παραμένουν εναντίον όλων των αλλαγών που συνιστούν ποιότητα, όπως η αξιολόγηση και το καθηκοντολόγιο. Το κόμμα σας θεωρεί λογικό το αίτημα να μην υπάρχει καμία υποχρέωση των εκπαιδευτικών παρά μόνο υποχρεώσεις της πολιτείας; Είναι σωστό αυτό; Αυτό προσκρούει στην κοινή λογική. 
      Εμείς μιλάμε ειλικρινά. Αυτή είναι η εισοδηματική πολιτική. Μιλάμε ως Κυβέρνηση, κύριε Πρόεδρε. Δεν παίζουμε παιχνίδια. Το μόνιμο σύστημα των Υπουργών Παιδείας που παρέπεμπαν στον Υπουργό Οικονομικών, λέγοντας ότι αυτοί είναι οι καλοί και κάποιος άλλος είναι ο κακός, δεν συνιστά αξιοπρεπή στάση για μία Κυβέρνηση. Η Κυβέρνηση έχει ειλικρινή και αξιοπρεπή στάση.
      Καλώ τους εκπαιδευτικούς να γυρίσουν στα σχολεία τους. Όλα μπορούμε να τα συζητήσουμε, αλλά με μία αρχή: Δεν μπορούμε να πηγαίνουμε κόντρα στην ποιότητα, να μιλάμε μόνο για χρήματα και να αποφεύγουμε τη συνολικότερη σύγκριση με τις άλλες ανεπτυγμένες χώρες της Ευρώπης. 
      ΠΡΟΕΔΡΕΥΩΝ (Γεώργιος Σούρλας): Ο ερωτών Πρόεδρος του Συνασπισμού κ. Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, η Υπουργός  αντί να καλέσει τους εκπαιδευτικούς να γυρίσουν στα σχολεία, να καλέσει τον Πρωθυπουργό να γυρίσει στη θέση που κάθεται η ιδία, από την οποία απουσιάζει.
      Εγώ δεν απέσυρα την ερώτησή μου γιατί θέλω να δείξω ότι η Αριστερά, παρά την προσβολή που δεχθήκαμε σήμερα από τον Πρωθυπουργό σ’ ένα τόσο βασικό θέμα -να συναντιέται με έναν Υπουργό του για να μην είναι στη Βουλή- θέλει το διάλογο, ακόμη και με αυτούς τους όρους, ακόμη και με την προσβολή αυτή που δεχθήκαμε.
      Όμως, κυρία Γιαννάκου, επειδή με ρωτήσατε για την αντίληψή μας για την παιδεία, θα σας μιλήσω προσωπικά.  Όταν ήμασταν φοιτητές στη διάρκεια της χούντας ένα από τα τραγούδια που τραγουδούσαμε στις ταβέρνες, στα Πανεπιστήμια, ήταν του Κώστα Μύρη και του Γιάννη Μαρκόπουλου, «ο Γεροδάσκαλος», που έλεγε: «Όταν πεθάνω, πως ήμουν δάσκαλος να γράψουν πάνω και δίχως λάθη παρακαλώ». Αυτή είναι η αντίληψη της Αριστεράς για το δάσκαλο. Είναι μια αντίληψη τιμής, παρά τις αδυναμίες, δυσκολίες και προβλήματα που έχει στο να αποδώσει όπως θα έπρεπε.
      Και κάνετε ένα τεράστιο λάθος, ένα βαρύ λάθος. Κάνετε το λάθος όχι μόνο να είστε αδιάλλακτοι στα αιτήματά τους, αλλά και να ακολουθείτε μια πολιτική απαξίωσης της δασκάλας και του δασκάλου. Αυτά που λέτε για τους δασκάλους εσείς, που λέει ο κ. Αντώναρος, που λένε οι Υπουργοί σας, τι εικόνα για τους δασκάλους φτιάχνουν μέσα στα παιδιά; Απαξιώνετε το δάσκαλο. Και θα χρησιμοποιήσω και μια άλλη σχολική έκφραση. Η Κυβέρνηση λειτουργεί σαν το «καρφί» του σχολείου. Λέτε: οι δάσκαλοι ζητάνε 1.400. Τους καρφώνετε. Και χθες ο κ. Παυλόπουλος εδώ μου είπε: «Οι συμβασιούχοι τι ζητάνε, όταν έχουμε τους ανέργους;» Και όταν ήρθε, για τους άνεργους είπε: «Γιατί παλεύετε για τους άνεργους, όταν έχουμε τους μετανάστες;» «Καρφώνετε» τη μια κοινωνική ομάδα απέναντι στην άλλη. Προσπαθείτε να κάνετε μια Βαβέλ αλληλοσυγκρουόμενων τμημάτων της κοινωνίας. Αυτό δεν οδηγεί πουθενά.
      Και ξέρετε ότι τα αιτήματα των δασκάλων δεν έχουν καμία σχέση με αυτά τα 47% και 45% που λέτε. Είναι αιτήματα, τα οποία έχουν λογική. Είναι το 1/3 συναδέλφων τους, όπως στη Γερμανία που επισκεφθήκατε, σε σχέση με το μισθό του πρωτοδιόριστου και με τιμές, που είδατε στο Βερολίνο, χαμηλότερες από την Ελλάδα. Και όχι μόνον αυτό. Όχι μόνο δεν ικανοποιείτε τα αιτήματα, αλλά δεν κάνετε και διάλογο  για τα αιτήματα.  Τους πετάτε ένα ξεροκόμματο, το επίδομα. Τι σχέση έχει το επίδομα, το οποίο ήσασταν υποχρεωμένοι να το έχετε δώσει, με τις αυξήσεις των μισθών; Και δεν συζητάτε. Δεν κάνετε αντιπρόταση. Τι είδους Κυβέρνηση είστε; Έχετε διαλύσει την παιδεία. 
      Θέλω να σας πω: Προσέξτε! Κάνετε λάθος. Όχι μόνο η Αριστερά θα υπερασπιστεί τους δασκάλους, θα τους υπερασπιστούν και άλλοι. Θα τους υπερασπιστούν οι φοιτητές, τελειώνοντας η εξεταστική περίοδος, οι καθηγητές, θα τους υπερασπιστούν οι μαθητές των Λυκείων. Μην τραβάτε τα πράγματα στα άκρα. Θα έχετε ένα πανεκπαιδευτικό μέτωπο και θα ψάχνετε να βρείτε πού θα κρυφτείτε. Σας καλώ να κάνετε αντιπροτάσεις άμεσα, με τους απεργούς δασκάλους προκειμένου να βρεθεί μια λύση, όπως θέλει όλη η κοινωνία.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Η Υπουργός Παιδείας έχει το λόγο για να δευτερολογήσει.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, εκπλήσσομαι από την και πάλι απειλητική συμπεριφορά του κυρίου Προέδρου και θλίβομαι ταυτόχρονα, γιατί εδώ είναι το Κοινοβούλιο.
      Κύριε Πρόεδρε, εγώ θα καταθέσω όλα όσα έχει κάνει το Υπουργείο Παιδείας ικανοποιώντας θεσμικά αιτήματα, χωρίς αυτό να σημαίνει ότι δεν υπάρχουν και άλλα που μπορούν να ικανοποιηθούν. Η πόρτα του Υπουργείου Παιδείας είναι πάντα ανοιχτή. Αυτό που δεν είναι για μένα ανοιχτό είναι να ακολουθήσω την πορεία των προσωπικών ύβρεων, που έχουν αναλάβει εργολαβικώς ορισμένοι, θεωρώντας ότι αν υβρίζουν τους επιμέρους Υπουργούς προκαλούν ζημιά στην Κυβέρνηση. Προκαλούν ζημιά στον τόπο και την ευπρέπεια που πρέπει να υπάρχει. 
      Κατά τα άλλα, κύριε Πρόεδρε, εγώ δεν τιμώ απλώς τους δασκάλους. Είμαι τέκνο δασκάλας και γνωρίζω πάρα πολύ καλά. Σας λέω όμως ότι επειδή όλα τα πράγματα δεν είναι ίδια και επειδή όλοι οι άνθρωποι δεν είναι ίδιοι και ο καθένας αποδεικνύει στο στίβο της ζωής ποιος είναι, δεν είναι η Κυβέρνηση η οποία χαρακτηρίζει οποιουσδήποτε. Ο καθένας απαξιώνεται ή αξιώνεται με τη στάση του. Και πάντως, ουδέποτε η Κυβέρνηση χαρακτήρισε τους δασκάλους με οποιονδήποτε τρόπο. Αντίθετα, τους τιμά ιδιαίτερα και σ’ αυτούς αφορά η πολιτική της. Αν δεν τους τιμούσε δεν θα είχε κάνει όσα έχουν γίνει μέχρι σήμερα. 
      Και κατά τα άλλα, κύριε Πρόεδρε, φαίνεται ότι δεν αρέσει η αλήθεια, γιατί άκουσα σήμερα το πρωί κάποιον ισχυριζόμενο: «Γιατί εμφανίστηκε ότι προχθές ήταν 18% η απεργία των δασκάλων;» Διότι τόσο έδωσαν οι διευθυντές των σχολείων, τους οποίους δεν διορίσαμε εμείς. Είναι πάρα πολλά χρόνια διευθυντές, από την εποχή της προηγούμενης κυβέρνησης, αν αυτό έχει κάποια πολιτική αιχμή. 
      Η πραγματικότητα, κύριε Πρόεδρε, παρά τις προσπάθειες διαστρέβλωσης και παρά το γεγονός ότι υπάρχουν διάφορα συμφέροντα και άλλες όψεις της πολιτικής για τον καθένα, είναι μία και όσο και αν περάσει χρόνος, δεν υπάρχει καμία αμφιβολία ότι θα εμφανιστεί. Και η πραγματικότητα είναι αυτό που θα καταθέσω τώρα εδώ για το τι έχουμε κάνει που δείχνει το δρόμο. 
      Ο δρόμος είναι μόνο ένας, να αποφασίσουμε όλοι ότι θέλουμε ποιότητα στην εκπαίδευση, κύριε Πρόεδρε. Και μην απειλείτε με τους φοιτητές, διότι χρειάζεται ποιότητα στην εκπαίδευση. Να σταματήσουν οι συγκρίσεις με την Ευρωπαϊκή Ένωση μόνο στα χρήματα και να έλθουμε και στη σύγκριση της ποιότητας και των ενεργειών και στο ποια είναι τα πανεπιστήμια σε άλλες χώρες της Ευρώπης.
      Δεν μπορεί λοιπόν να είναι «α λα καρτ» στα μέτρα του καθενός η υπόθεση αυτή. Όποιος θέλει πραγματικά και νοιάζεται για την παιδεία, θα αγγίξει όλες τις βαθμίδες της εκπαίδευσης και θα πει με ειλικρίνεια τι πρέπει να γίνει. Κάποιοι, όμως, επιχειρούν να θέσουν τον ελληνικό λαό ενώπιον ψευδών διλλημάτων. Η παιδεία και η γνώση είναι η μεγαλύτερη επένδυση που μπορεί να κάνει η χώρας μας.
      Και βέβαια, κύριε Πρόεδρε, τα πανεπιστήμια είναι χώρος έρευνας, είναι χώρος εκπαίδευσης, είναι χώρος επιστήμης. Αυτή είναι η πραγματικότητα. Και η επιστήμη και η έρευνα χρειάζονται κανόνες, οργανωμένα μυαλά και στρατηγικές και όχι εκεί και ως έτυχε πολιτικές. 
      (Στο σημείο αυτό η Υπουργός Εθνικής Παιδείας και Θρησκευμάτων, κ. Μαριέττα Γιαννάκου, καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (Να φωτογραφηθούν οι σελίδες 24-31)
      ΠΡΟΕΔΡΕΥΩΝ (Γεώργιος Σούρλας): Κυρία Υπουργέ, ευχαριστούμε πάρα πολύ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα ήθελα το λόγο επί προσωπικού γιατί αισθάνομαι ότι εδέχθην ύβρεις από τον κ. Αλαβάνο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Εγώ δεν σας ανέφερα! Δεν σας βλέπω καν! Αφήστε τα προσωπικά!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Αλαβάνο, είπατε στημένο ακροατήριο. 
      Στημένο ακροατήριο δεν είναι η Κοινοβουλευτική Ομάδα της Νέας Δημοκρατίας, κύριε Πρόεδρε της Βουλής! Αισθάνομαι την ανάγκη και θέλω να απαντήσω, πριν από τη διαδικασία της επόμενης ερώτησης.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Γιακουμάτο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Αλαβάνο, δεν ξέρω αν στο Συνασπισμό έχετε στημένο και πληρωμένο ακροατήριο, όμως οι Βουλευτές της Νέας Δημοκρατίας, όταν συνέρχονται σε Κοινοβουλευτική Ομάδα, είναι οι πληρεξούσιοι του λαού! Είναι εκλεγμένοι! 
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, τι είναι αυτά; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και όταν λέτε σε έναν Βουλευτή μπροστά ή για όλους της Βουλευτές της Νέας Δημοκρατίας ότι είναι στημένο ακροατήριο, όταν εκτελούμε δημοκρατικό μας δικαίωμα, τότε λυπάμαι! Να, γιατί ο Συνασπισμός είναι εκεί που είναι, με τέτοιες ακρότητες, με τέτοιες υπερβολές! Είναι αντιδημοκρατικό να λέτε τη σύνοδο της Κοινοβουλευτικής Ομάδας στημένο ακροατήριο! Ντροπή σας! 
      ΑΘΑΝΑΣΙΟΣ ΛΕΒΕΝΤΗΣ: Θέλω το λόγο επί προσωπικού!
      ΠΡΟΕΔΡΕΥΩΝ (Γεώργιος Σούρλας): Κύριε Λεβέντη, ακούστε πώς έχει η ιστορία. Δεν ήσασταν στην Αίθουσα. Καταρχήν υπάρχει ο Πρόεδρός σας εδώ και μπορεί να πάρει το λόγο, αν θέλει. 
      ΑΘΑΝΑΣΙΟΣ ΛΕΒΕΝΤΗΣ: Υβρίστηκε ο Συνασπισμός, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Καθίστε, κύριε Λεβέντη, σας παρακαλώ!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, να προστατέψετε τους Βουλευτές!
      ΠΡΟΕΔΡΕΥΩΝ (Γεώργιος Σούρλας): Δεύτερον, έγινε μία αναφορά από τον κ. Αλαβάνο, την οποία ο κ. Γιακουμάτος ως μέλος της Κοινοβουλευτικής Ομάδας της Νέας Δημοκρατίας εθεώρησε ότι εθίγη, διότι –αφού συμμετέχει στην Κοινοβουλευτική Ομάδα- θεωρεί θιγμένο τον εαυτό του ότι είναι μέρος ενός στημένου ακροατηρίου. Αυτό, κύριε Λεβέντη, συνιστά λόγο επί προσωπικού. Δεν ήσασταν στην Αίθουσα. 
      ΑΘΑΝΑΣΙΟΣ ΛΕΒΕΝΤΗΣ: Ο Συνασπισμός δεν είναι μόνο ο Πρόεδρός του.
      ΠΡΟΕΔΡΕΥΩΝ (Γεώργιος Σούρλας): Ο κ. Αλαβάνος όμως, επειδή εξελίσσεται έτσι η συζήτηση –που δεν θα έπρεπε να εξελιχθεί- μπορεί και δικαιούται να πάρει το λόγο να απαντήσει, διότι σ’ αυτόν απευθύνεται ο κ. Γιακουμάτος ως Βουλευτής πλέον και μέλος της Κοινοβουλευτικής Ομάδας και όχι ως Υπουργός.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ε, βέβαια!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Σύντομα, κύριε Πρόεδρε, σας παρακαλώ.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, καταρχήν ο κ. Γιακουμάτος αισθάνεται την ανάγκη να δώσει την καθημερινή του παράσταση. Αποδεκτό αυτό!
      ΠΡΟΕΔΡΕΥΩΝ (Γεώργιος Σούρλας): Δεν είναι αυτή απάντηση, κύριε Πρόεδρε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Μην διαστρέφετε αυτό που είπα. Δεν είπα για πληρωμένο ακροατήριο.
      ΠΡΟΕΔΡΕΥΩΝ (Γεώργιος Σούρλας): Στημένο είπατε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Και παρακαλώ μην χρησιμοποιείτε τέτοιους όρους. Και ξέρετε ότι σε ατομική βάση εκτιμώ όλους τους Βουλευτές.
      Αυτό που είπατε –και καταλάβετε πολύ καλά την έννοια- είναι ότι έχουμε έναν Πρωθυπουργό, ο οποίος πάει να κάνει το σίγουρο …
      ΠΡΟΕΔΡΕΥΩΝ (Γεώργιος Σούρλας): Σας παρακαλώ μην επαναλαμβάνουμε τα ίδια.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): …και τον αποφασιστικό και τη Θάτσερ στο κομματικό ακροατήριο και δεν τολμά να εμφανιστεί μέσα στη Βουλή. Αυτό είναι, το καταλαβαίνετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Στημένο ακροατήριο της Κοινοβουλευτικής Ομάδας! Αυτό είπατε!
      ΠΡΟΕΔΡΕΥΩΝ (Γεώργιος Σούρλας): Κύριε Γιακουμάτο, τελείωσε το θέμα αυτό. Σας παρακαλώ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η σύνοδος της Κοινοβουλευτικής Ομάδας της Νέας Δημοκρατίας είναι στημένο ακροατήριο; Λυπάμαι για τη δημοκρατία σας!
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, θα μου επιτρέψετε και πάλι με όλο το σεβασμό και την εκτίμηση και της θέσεώς σας να πω το εξής. 
      Απευθύνεστε στον κ. Γιακουμάτο και λέτε ότι κάνει την καθημερινή του παράσταση. Δηλαδή, απαξιώνετε το χώρο του Κοινοβουλίου, στον οποίο συμμετέχετε συνειδητά, λέγοντας ότι εδώ κάποιος Βουλευτής βρήκε την ευκαιρία να κάνει την παράστασή του. 
      Δεν είναι σωστά, κύριε Πρόεδρε, αυτά που λέτε. 
      Εν πάση περιπτώσει, ας τελειώσει αυτή η ιστορία.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτή είναι η αντίληψή σας, κύριε Πρόεδρε του Συνασπισμού. Στημένοι είστε εσείς και εσείς κάνετε σόου κάθε μέρα.
      ΠΡΟΕΔΡΕΥΩΝ (Γεώργιος Σούρλας): Κύριε Γιακουμάτο, σας παρακαλώ πάρα πολύ. Τελείωσε το θέμα. 
      Επανερχόμαστε στην ημερήσια διάταξη. Σας παρακαλώ να ηρεμήσουμε. Υπάρχουν και στεφανιαία αγγεία, υπάρχει και ανθρώπινος οργανισμός. Δεν είναι μόνο o κομματικός και κοινοβουλευτικός οργανισμός.
      Θα συζητήσουμε τη με αριθμό 11/3-10-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Απόστολου-Αθανασίου Τσοχατζόπουλου προς τους Υπουργούς Τουριστικής Ανάπτυξης και Απασχόλησης και Κοινωνικής Προστασίας, σχετικά με την ανεργία και την ανασφάλιστη εργασία στον κλάδο του τουρισμού κ.λπ..
      Αναλυτικότερα, το περιεχόμενο της επίκαιρης ερώτησης του συναδέλφου κ. Τσοχατζόπουλου έχει ως εξής:
      «Σε ποσοστό 64% ανέρχεται σύμφωνα με τα πρόσφατα  στοιχεία της Γ.Σ.Ε.Ε. η ανασφάλιστη εργασία στον κλάδο των ξενοδοχείων και επισιτισμού. Παρ΄ όλα τα μεγάλα λόγια για αύξηση φέτος στον τουρισμό, η ανεργία και η μαύρη εργασία μαστίζουν τον κλάδο των εργαζομένων στον τουριστικό τομέα. Τα πρόσφατα στοιχεία της Ε.Σ.Υ.Ε. αυτό αποδεικνύουν. Στην περιοχή της Χαλκιδικής πολλές φορές έχει καταγγελθεί η «μαύρη εργασία» με τη χρησιμοποίηση μαθητών ξένων σχολών και αλλοδαπών φοιτητών από τα Βαλκάνια. Πολλές φορές το θέμα έχει έρθει στη Βουλή και η Υπουργός Τουρισμού παραδέχθηκε την ύπαρξή του. Επειδή η οποιαδήποτε άνοδος στις τουριστικές αφίξεις πρέπει να συνοδεύεται με ανάλογη αύξηση της απασχόλησης στον τομέα, διότι αλλιώς δεν έχει κανένα νόημα, ερωτώνται οι αρμόδιοι Υπουργοί τα εξής:
      1. Τι σκοπεύουν να πράξουν για την ανεργία και τι για την «ανασφάλιστη» και «μαύρη εργασία» στον κλάδο;
      2. Πώς θα σταματήσει το φαινόμενο «μαθητών» «φοιτητών» και γενικά «ανειδίκευτων» που καλύπτουν τις θέσεις εργασίας ξενοδοχείων, τουριστικών γραφείων κλπ.;»
      Θα απαντήσει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος.
      Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ο συνάδελφος κ. Τσοχατζόπουλος επισημαίνει με πολύ εύστοχο τρόπο ένα μεγάλο πρόβλημα που τα τελευταία δέκα χρόνια ταλανίζει τη χώρα μας και ειδικότερα τις τουριστικές επιχειρήσεις, με την πρακτική άσκηση αλλοδαπών σπουδαστών τουριστικών σχολών στον τουρισμό.
      Πράγματι, αυτό το φαινόμενο είναι γεγονός. Σε ορισμένα ξενοδοχεία και τουριστικές επιχειρήσεις, όπως είπατε ακριβώς και στη Χαλκιδική, αλλά και στην Κω και στην Κρήτη και στην Ρόδο είχαμε για το 2005 έγκριση του Ο.Τ.Ε.Κ. για δεκαπέντε μαθητές. Οι δεκαπέντε έγιναν χίλιοι δεκαπέντε και υπάρχει ένα πρόβλημα πάρα πολύ μεγάλο.
      Το Υπουργείο Απασχόλησης έχει προβληματιστεί πάρα πολύ γι’ αυτό το θέμα και προσπαθεί να κάνει ό,τι είναι δυνατόν για να μην διογκωθεί αυτό το πρόβλημα, αφού έρχονται ως σπουδαστές και καταντούν εργάτες με «μαύρη εργασία», διότι αυτοί οφείλουν να ασφαλίζονται στο Ι.Κ.Α. μόνο για ιατροφαρμακευτική περίθαλψη και όχι για ασφαλιστική κάλυψη συντάξεως.
      Επομένως τι γίνεται; Το Υπουργείο ακολουθεί πιστά τις αποφάσεις και τις εμπεριστατωμένες μελέτες του 2004 και τη με αριθμό 114 οδηγία του Συμβουλίου της Ευρωπαϊκής Ένωσης, με την οποία καθορίζονται ακριβείς προϋποθέσεις εισδοχής της χώρας μας για χρονική περίοδο άνω των τριών μηνών υπηκόων τρίτων χωρών, με σκοπό –μεταξύ άλλων- την άμεση πρακτική άσκηση.
      Αυτή η οδηγία, κύριε Τσοχατζόπουλε, ενσωματώνεται στην εθνική νομοθεσία από 1/1/2007. Αυτή είναι η υποχρέωση της χώρας μας γι’ αυτό το φαινόμενο.
      Πέρα, όμως, από την κοινοτική οδηγία η οποία ενσωματώνεται και θα ισχύει από 1/1/2007 –και θα ισχύουν για όλη την Ευρώπη αυτές οι διατάξεις- εμείς δεν μπορούμε εκ των προτέρων να φέρουμε νομοθετική ρύθμιση, την οποία όμως την έχω έτοιμη. Αυτή η κοινοβουλευτική ρύθμιση λέει ότι αμέσως μετά την ενσωμάτωση, θα έχουμε και εθνικό δίκαιο που θα λέει ότι με κοινές υπουργικές αποφάσεις οι οποίες εκδίδονται από τους κατά περίπτωση αρμοδίους Υπουργούς, ρυθμίζονται οι όροι και οι προϋποθέσεις της πρακτικής άσκησης μαθητών, σπουδαστών, φοιτητών και καταρτιζόμενων όλων των βαθμίδων της εκπαίδευσης και κατάρτισης της επιχείρησης.
      Θα μπορεί, κύριε Τσοχατζόπουλε, με αυτήν τη διάταξη το Σ.ΕΠ.Ε. που είναι η Επιθεώρηση Εργασίας, να κάνει ελέγχους για να μπορεί να αντιμετωπίζει αυτήν την κατάσταση, διότι δεν έχει το Υπουργείο Τουριστικής Ανάπτυξης μηχανισμούς ελέγχου για τη «μαύρη εργασία». 
      Μ’ αυτήν τη διάταξη, αφού ενσωματωθούμε στο κοινοτικό δίκαιο, θα μπορούμε κάλλιστα να ελέγχουμε και αυστηρά να τιμωρούμε αυτούς οι οποίοι κάνουν αυτήν την παράβαση.
      Νομίζω ότι και με την κοινοτική οδηγία και με την εθνική νομοθεσία που θα είναι μέχρι τα τέλη του χρόνου νόμος του κράτους, καλύπτεστε, κύριε Τσοχατζόπουλε, για ένα φαινόμενο που έχει αναπτυχθεί τα τελευταία δέκα χρόνια.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο ερωτών συνάδελφος κ. Τσοχατζόπουλος έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, η Νέα Δημοκρατία  μας έχει συνηθίσει τον τελευταίο καιρό να προσφεύγει στην εικονική πραγματικότητα έναντι της σκληρής πραγματικότητας στην οποία ζουν οι Έλληνες πολίτες, ο ελληνικός λαός γενικότερα. Και αυτό συμβαίνει στην οικονομία, συμβαίνει στην πρόσφατη επινόηση για εικονικό πλουτισμό των Ελλήνων μέσα από την κατασκευή απογραφικών στοιχείων που εφάρμοσε βέβαια και στο παρελθόν ο κ. Αλογοσκούφης και βλέπουμε το ίδιο φαινόμενο να πραγματοποιείται και στο χώρο του τουρισμού. 
      Ακούμε ότι υπάρχει σημαντική αύξηση του τουρισμού κατ’ έτος 5%, 7%. Βέβαια αυτά τα είχαμε προβλέψει πριν από τους Ολυμπιακούς Αγώνες. Οι κυβερνήσεις του ΠΑ.ΣΟ.Κ. είχαν πει ότι μετά τους Ολυμπιακούς Αγώνες θα έχουμε σταθερά μια ετήσια μεγέθυνση της απασχόλησης στο πλαίσιο του τουρισμού, παράλληλη της αύξησης του τουριστικού ρεύματος, την οποία υπολογίζαμε σε 5%, 6%, 7% κατ’ έτος, όχι εμείς, οι διεθνείς οργανισμοί. Εκείνο το οποίο διαπιστώνουμε, όμως, είναι ότι τα τελευταία χρόνια και ιδιαίτερα τα τελευταία δύο χρόνια –επειδή αναφερθήκατε στα τελευταία δέκα χρόνια- παρουσιάστηκε το φαινόμενο να μειώνεται συνεχώς ο αριθμός της απασχόλησης στον τουρισμό, ο οποίος τουρισμός είναι ένας βασικός κλάδος της ελληνικής οικονομίας και συμβάλλει στο Α.Ε.Π. τουλάχιστον με 15% και 17,5% στην απασχόληση. Σας λέω ότι η ασφαλιζόμενη εργασία μειώθηκε στο 64% και ανέρχεται η ανασφάλιστη εργασία στο χώρο του τουρισμού. Αυτό είναι πρωτοφανές βέβαια, διότι αυτό σημαίνει ότι ακολουθούμε ένα μοντέλο ανάπτυξης, όπου δεν παράγεται περισσότερη εργασία, περισσότερο εισόδημα, για την κοινωνία, το λαό και τους πολίτες. Σε τελική ανάλυση, η τουριστική δραστηριότητα επικεντρώνεται σε μια βελτίωση, συνεχή ενδυνάμωση των κερδών των επιχειρήσεων και του κεφαλαίου και των πολυεθνικών γενικότερα, ενώ αντίθετα το πρόβλημα της ανεργίας στο οποίο έχει ανάγκη να συμβάλει ο τουρισμός, δεν υποστηρίζεται. 
      Οι ξένοι φοιτητές, σπουδαστές των σχολών που χρησιμοποιούνται είναι ένα φαινόμενο, το οποίο δεν μπορείτε να αρνηθείτε. Είναι λογικό να υπάρχει, είναι σε όλο τον κόσμο. Το πρόβλημα είναι ότι πρέπει να υπάρχει έλεγχος και δυστυχώς έλεγχος από το Υπουργείο Εργασίας δεν υπάρχει, όπως δεν υπάρχει βέβαια έλεγχος επιθεωρήσεων, όπως δεν υπάρχει βέβαια και έλεγχος από το Υπουργείο Ανάπτυξης στην αγορά τουρισμού. Τελείως ανεξέλεγκτη η αγορά τουρισμού, εξελίσσεται τα τελευταία χρόνια με τρομακτική αρνητική συνέπεια για την ελληνική οικονομία. 
      Εκείνο, λοιπόν, το οποίο ζητάμε από εσάς, δεν είναι να μας πείτε αν εφαρμόζονται κάποια γενικότερα μέτρα, αλλά το εξής: Θα υπάρξουν επιτροπές επιθεώρησης και ελέγχου των επιχειρήσεων του τουρισμού; Αυτό είναι το κρίσιμο θέμα. Μόνο αν ελεγχθεί και μπουν ποσοτικοί περιορισμοί στη χρήση των αλλοδαπών ξένων σπουδαστών στη χρήση και λειτουργία των τουριστικών μονάδων καθημερινά, μόνο έτσι θα μπορέσετε να πετύχετε ένα αποτέλεσμα. Βέβαια εδώ χρειάζεται από ένα Υπουργείο Τουρισμού, το οποίο βρίσκεται και αυτό σε μια νιρβάνα και μακράν της πραγματικότητος και μόνο με εικονική πραγματικότητα περί αύξησης του εύρους των τουριστών προσεγγίζει το θέμα, να υπάρξουν υπηρεσίες, οι οποίες αποκεντρωμένες θα λειτουργήσουν και θα ελέγξουν πραγματικά τη λειτουργία των επιχειρήσεων, ώστε να μπορέσουμε να έχουμε ένα αποτέλεσμα.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Τσοχατζόπουλε.
      Ο κύριος Υπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, καλό θα είναι ειδικά ο κ. Τσοχατζόπουλος να αποφεύγει να μιλάει για σχοινί στο σπίτι του κρεμασμένου, όταν μάλιστα ο κρεμασμένος είναι και πολύ νωπός.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Πάλι τα ίδια!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μιλάτε, κύριε Τσοχατζόπουλε, για εικονική πραγματικότητα, όταν αυτό ήταν το ευαγγέλιό σας όλα τα χρόνια που κυβερνούσατε. Θα σας παραπέμψω, λοιπόν, σε συγκεκριμένο παράδειγμα, όταν ο κ. Σημίτης επισκέφθηκε τη Θήβα και εγκαινίασε το εργοστάσιο «DVD HELLAS» με πεντακόσιους εργαζόμενους, με 215.000.000 θαλασσοδάνειο, το Νοέμβριο του 2003, και το Δεκέμβριο του 2004 έκλεισε. Αυτή ήταν η οικονομική ανάπτυξη, αυτές ήταν οι επιχειρήσεις με θαλασσοδάνεια και με όχημα το Χρηματιστήριο ξόφλησαν του εργαζόμενους και δηλώνατε ότι είχαμε επιχειρήσεις, ότι είχαμε ανάπτυξη και όλα ήταν εικονικά. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αυτό δεν περνάει πια! Το έχει ακούσει ο ελληνικός λαός. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ δεν σας διέκοψα, κύριε Τσοχατζόπουλε.
      Όταν λέτε για εικονική πραγματικότητα, δεν θα σας παραπέμψω στο έλλειμμα που ήταν 1,5% και έφθασε στο 7,5%. Αυτά είναι μια άλλη ιστορία.
      Και αλήθεια, Έλληνες Βουλευτές είμαστε, τον ίδιο στόχο έχουμε. Γιατί σας στεναχωρεί και σας προβληματίζει η αύξηση του τουρισμού; 
      ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μα, δεν βοηθάει την οικονομία. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τι θα έπρεπε να γίνει, κύριε Τσοχατζόπουλε; Όταν η χώρα αυτή ήταν πρώτη…
      ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, παρακαλώ μη διακόπτετε. Γιατί αυτή η ένταση πρωί-πρωί; Υπάρχει λόγος; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η αλήθεια είναι λίγο σκληρή, κύριε Πρόεδρε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μα, με ρωτάει.
      ΠΡΟΕΔΡΕΥΩΝ (Γεώργιος Σούρλας): Είναι ρητορικό το ερώτημα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γιατί, κύριε Τσοχατζόπουλε; Ήταν πρώτη η χώρα μας σε τουριστικό συνάλλαγμα και το 2000, όταν παραλάβατε, πρώτη στο εφοπλιστικό συνάλλαγμα. Είχε πέσει πάρα πολύ. Τώρα που γίνεται πάλι πρώτη σας ενοχλεί;  
      ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Η απασχόληση μας ενδιαφέρει. 
      ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, μη διακόπτετε σας παρακαλώ πολύ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν πειράζει. Αυτό δείχνει την αγάπη για τον τόπο, ότι μπροστά στον κομματισμό τα γκρεμίζουμε και τα μηδενίζουμε όλα.
      Τρίτον, είπατε ότι η ανασφάλιστη εργασία είναι κάτι πρωτοφανές. Πενήντα χρόνια υπάρχει. Δεν το ξέρετε, κύριε Τσοχατζόπουλε; Πού κυβερνάγατε; Σε άλλη χώρα; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Επί των ημερών σας έγινε 64%. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η ανασφάλιστη εργασία, η εισφοροδιαφυγή και η φοροδιαφυγή είναι οι μεγαλύτερες πληγές που κληρονομήσαμε. 
      Βέβαια, θα σας πω και για την ανεργία που λέτε, ότι ήσασταν στο 11,3%. Ήμασταν πρώτοι σε όλη την Ευρώπη, μακράν. Σας ενοχλεί τώρα που η Ελλάδα πέρασε τη Γαλλία και η Γαλλία είναι πρώτη; Σας ενοχλεί το 8,8%; Αν στεναχωρείστε να μας πείτε να το αυξήσουμε, για να μην έχετε πρόβλημα. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Στη Θεσσαλονίκη έχουμε 18%. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σοβαρά; 
      Δεύτερον, όσο για τους ελέγχους που λέτε, το Σ.ΕΠ.Ε. που επί εικονικής πραγματικότητας του ΠΑ.ΣΟ.Κ. το πήγατε στη δευτεροβάθμια Τοπική Αυτοδιοίκηση και επανήρθε στο Υπουργείο το 1999, σας λέω ότι από τα μέχρι σήμερα αναλυτικά αποτελέσματα έκανε τα εξής: Οι κοινοτικές επιθεωρήσεις διενήργησαν στον κλάδο των ξενοδοχειακών επισιτιστικών επιχειρήσεων πέντε χιλιάδες οκτακόσιους πέντε ελέγχους και επανελέγχους και επέβαλαν πρόστιμα. Εμείς με το ν. 3385 τριπλασιάσαμε και το ποινικό και το διοικητικό πρόστιμο …
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, μισό λεπτό και τελειώνω. 
      ΠΡΟΕΔΡΕΥΩΝ (Γεώργιος Σούρλας): Έχετε ήδη μιλήσει ένα λεπτό παραπάνω. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μα, σε μένα μονομερώς; Κύριε Πρόεδρε, να είστε ακριβοδίκαιος. 
      ΠΡΟΕΔΡΕΥΩΝ (Γεώργιος Σούρλας): Σε σας υπάρχει ευνοϊκότατη μεταχείριση, προκλητική. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τον ίδιο χρόνο δώσατε και στον κ. Τσοχατζόπουλο. 
      Εν πάση περιπτώσει, κύριε Τσοχατζόπουλε, επειδή σας συμπαθώ, σας λέω να μη λέτε πράγματα για τα οποία ευθύνεστε απόλυτα. Αυτή η Κυβέρνηση προσπαθεί. Τόσο καιρό δεν μπορέσατε να κάνετε ένα νόμο -είκοσι χρόνια κυβερνάγατε- που να μπορεί να ελέγχει την εκπαίδευση. Δεν μπορεί να ελέγξει το Υπουργείο Τουρισμού. Πρέπει το Υπουργείο Εργασίας να φέρει διάταξη εναρμονισμένη με το κοινοτικό δίκαιο και τη φέρνει και θα ισχύει από 1.1.2007, ως οφείλει, για να κάνει τον έλεγχο. Άρα, λοιπόν, άνθρακες ο θησαυρός.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ, κύριε Γιακουμάτο. Μη διαμαρτύρεστε. Πάντα έχετε χρόνο αρκετό στη διάθεσή σας. 
      Ας προχωρήσουμε πιο ήρεμα. 
      Ακολουθεί η με αριθμό 17/3.10.2006 επίκαιρη ερώτηση δευτέρου κύκλου της Βουλευτού του Κομμουνιστικού Κόμματος Ελλάδας κ. Βέρας Νικολαϊδου, προς τον Υπουργό Απασχόλησης και Κοινωνικής Προστασίας, σχετικά με την επίλυση αιτημάτων των εργαζομένων στο φάρμακο, τη διασφάλιση των ασφαλιστικών τους δικαιωμάτων κ.λπ..
      Αναλυτικότερα το περιεχόμενο της επίκαιρης ερώτησης της κ. Νικολαϊδου έχει ως εξής:
      «Η Κυβέρνηση της Νέας Δημοκρατίας εφαρμόζοντας το νόμο 3029/02 του ΠΑ.ΣΟ.Κ. προχωρά στις διαδικασίες για την ένταξη των επικουρικών ταμείων στο Ε.Τ.Ε.Α.Μ., με όρους ΤΕΑΜ, με κατάργηση βασικών δικαιωμάτων και αφανισμό των αποθεματικών. 
      Ένα απ’ αυτά είναι και το Ταμείο Επικουρικής Ασφάλισης Υπαλλήλων Φαρμακευτικών Εργασιών (Τ.Ε.Α.Υ.Φ.Ε.), με αποθεματικά 270.000.000 ευρώ και μεγάλη ακίνητη περιουσία. 
      Οι εργαζόμενοι στο φάρμακο και οι συνταξιούχοι του κλάδου διαμαρτυρόμενοι, πραγματοποίησαν απεργιακή κινητοποίηση στις 27.9.06, απαιτώντας την κατάργηση όλων των αντιασφαλιστικών νόμων της Νέας Δημοκρατίας και του ΠΑ.ΣΟ.Κ., την επαναφορά της εργοδοτικής εισφοράς του 2%, να σταματήσει ο οικονομικός στραγγαλισμός και η αφαίμαξη του Ταμείου από τρίτους, την άμεση ένταξη όλων των εργατοτεχνιτών και άλλων ειδικοτήτων στο Τ.Ε.Α.Υ.Φ.Ε., το χτύπημα της εισφοροδιαφυγής και την αυτοδιοίκηση-αυτοδιαχείριση του Ταμείου από τους ασφαλισμένους. 
      Ερωτάται ο κύριος Υπουργός, αν είναι στις προθέσεις της Κυβέρνησης η ικανοποίηση των παραπάνω δικαίων αιτημάτων των εργαζομένων στο φάρμακο και η πλήρης διασφάλιση των ασφαλιστικών τους δικαιωμάτων».
      Θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      Κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, όταν κάποιος υποστηρίζει τις πολιτικές του θέσεις ή τις απόψεις έντονα και μέσα από την ψυχή του, αυτό δεν είναι φασαρία, δεν είναι υπερβολή. Έτσι έχω συνηθίσει εδώ και δεκαπέντε χρόνια στο Κοινοβούλιο και παρά τις νουθεσίες σας, έτσι θα πεθάνω. Πρέπει να το καταλάβετε αυτό. Θα υποστηρίζω τις απόψεις μου δυνατά, φωναχτά. 
      ΠΡΟΕΔΡΕΥΩΝ (Γεώργιος Σούρλας): Εσείς δεν είστε ορεσίβιος. Αυτό δικαιολογείται μόνο σ΄ εμένα που μεγάλωσα σε βουνό. Εσείς είστε πεδινός. 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε. 
    Να απαντήσω στην κ. Νικολαΐδου. Με τις διατάξεις του ν.2084/1992 για το Τ.Ε.Α.Υ.Φ.Ε., αλλά και με το διακομματικό νόμο 2335/1995 η μεγάλη πλειοψηφία του Κοινοβουλίου έχει αποφασίσει και λέει ότι για φορείς επικουρικής ασφάλισης που δεν μπορούν να παρέχουν την ελάχιστη ασφαλιστική προστασία του φορέα, αυτός ο φορέας συγχωνεύεται στο Ε.Τ.Ε.Α.Μ.. 
    Για να δούμε, λοιπόν, ισχύει αυτό για το Ταμείο Επικουρικής Ασφάλισης Υπαλλήλων Φαρμακευτικών Εργασιών, το Τ.Ε.Α.Υ.Φ.Ε.; 
    Κυρία Νικολαΐδου, όσον αφορά την οικονομική κατάσταση του ταμείου σε σχέση με τα έσοδά του σας γνωρίζω ότι η αναλογιστική μελέτη που έγινε το 1999 –τώρα έχει μεγαλώσει- το ασφαλιστικό έλλειμμα έφθανε τα 500.000.000 ευρώ, δηλαδή το 52,2% του ενεργητικού του. Για την κάλυψη του ελλείμματος ή θα έπρεπε η Κυβέρνηση να αυξήσει τις ασφαλιστικές εισφορές στο 105,4% ή να μειώσει τις καταβαλλόμενες συντάξεις. Πέρα από εμάς αυτή η λογική. Ούτε αύξηση εισφορών ούτε μείωση συντάξεων θα έχουμε. Έχει δεσμευτεί αυτή η Κυβέρνηση. Γι’ αυτό, λοιπόν, είναι επιτακτική ανάγκη αυτή η επικουρική ασφάλιση, αυτό το ταμείο να υπαχθεί στο Ι.Κ.Α.-Ε.Τ.Ε.Α.Μ.. Αυτοί είναι οι λόγοι, κυρία Νικολαΐδου, που αυτό συγχωνεύεται στο Ε.Τ.Ε.Α.Μ..
    Όσον αφορά για τους εργαζόμενους, υπάρχουν καταστατικές διατάξεις του Ταμείου που λένε  ότι για την υπαγωγή στην ασφάλιση απαιτείται η ιδιότητα του υπαλλήλου φαρμακευτικών επιχειρήσεων. Συνεπώς οι απασχολούμενοι ως εργάτες στις επιχειρήσεις αυτές εξαιρέθηκαν από την ασφάλιση του Ταμείου και ήδη από 1.2.1983 έχουν υπαχθεί από την αρχή στο ΕΤΕΑΜ. 
    Άρα, λοιπόν, όταν λέει ο Υπουργός, ο κ. Τσιτουρίδης, η πολιτική ηγεσία του Υπουργείου Απασχόλησης, ότι εμείς θα εφαρμόσουμε τους νόμους σε αυτήν την τετραετία, θα εξορθολογήσουμε το σύστημα, θα νοικοκυρέψουμε την κοινωνική ασφάλιση, αντιλαμβάνεστε ότι ένας απ’ αυτούς τους τομείς που έχει εδώ εφαρμογή ο νόμος είναι το Τ.Ε.Α.Υ.Φ.Ε., αυτό το Ταμείο της Επικουρικής Ασφάλισης των Φαρμακοϋπαλλήλων. Γι’ αυτό, κυρία Νικολαΐδου, η μόνη ενδεδειγμένη λύση ήταν αυτή.
    ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Νικολαΐδου.
    ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
    Κύριε Υπουργέ, έχετε πάρει πολλή φόρα από το πρωί, αλλά μάλλον μιλάτε για άλλο ταμείο. Το συγκεκριμένο Ταμείο μόνο οικονομικό πρόβλημα δεν έχει. 
    Σας είναι γνωστό ότι στις 27 Σεπτέμβρη έκαναν απεργία οι εργαζόμενοι που ανήκουν σ’ αυτό, δηλαδή όχι μόνο οι εργαζόμενοι στο φάρμακο, αλλά και στα καλλυντικά και σε άλλα συναφή επαγγέλματα, ιατρικοί επισκέπτες, αλλά και οι συνταξιούχοι. Δεν απαντήσατε στο τελευταίο ερώτημα για το τι σκοπό έχετε. Διότι σας είναι γνωστό ότι μετά την απεργία επισκέφθηκαν το γραφείο του κ. Τσιτουρίδη, ο οποίος τους είπε ότι αναγκαστικά εφαρμόζει το νόμο του κ. Ρέππα. Εάν δεν σας άρεσε, δεν θα τον εφαρμόζατε, αλλά θα ερχόσασταν να τον τροποποιήσετε. Δεν το κάνατε αυτό. Μην επικαλείστε, λοιπόν, προηγούμενους νόμους, γιατί οι παρεμβάσεις σ’ αυτό το Ταμείο έχουν ξεκινήσει από το 1981, όταν το 2% που έδιναν οι εργοδότες μετατράπηκε σε κοινωνικό πόρο τον οποίο εσείς οι ίδιοι μετά, η Νέα Δημοκρατία, τον καταργήσατε το 1992.
    Σήμερα το αποθεματικό τους είναι περίπου 270.000.000 ευρώ με τεράστια ακίνητη περιουσία σε πάρα πολύ καλή κατάσταση μέσα στο κέντρο της Αθήνας. Για ποιο ελλειμματικό ταμείο, λοιπόν, συζητάτε; Γι’ αυτό σας είπα ότι μιλάτε μάλλον για άλλο ταμείο.
    Όταν μιλάμε για επικουρική σύνταξη, μιλάμε για μια συμπληρωματική βοηθητική σύνταξη δίπλα στην κύρια, η οποία στο συγκεκριμένο Ταμείο δεν επιδοτείται από κανέναν. Έχει μόνο τις εισφορές των εργαζομένων και των εργοδοτών που έχουν καταργηθεί με τον κοινωνικό πόρο. 
    Τι πρόθεση, λοιπόν, έχετε και γιατί αυτήν τη στιγμή έχετε στόχαστρο το Ταμείο αυτό; Θα σας πούμε, βέβαια, το λόγο. Επειδή ακριβώς έχει χρήματα, έχει αποθεματικό, έχει και ακίνητη περιουσία. Γιατί δεν λέτε την πραγματικότητα; Ο κ. Τσιτουρίδης τουλάχιστον είπε ότι δεν έχει συγκεκριμένη εικόνα, θα κάνει κάποιες μελέτες και θα το ξανασυζητήσει. Εσείς το παρουσιάζετε ούτε λίγο ούτε πολύ τετελεσμένο, ενώ ο Υπουργός δέχθηκε ότι θα γίνει κάποια συζήτηση και οι εργαζόμενοι έβαλαν το αίτημα μην τυχόν και γίνει καμία συζήτηση χωρίς τους ίδιους, γιατί καταλαβαίνετε ότι αυτή η πρώτη απεργιακή κινητοποίηση ήταν ένα πρώτο βήμα. Θα συνεχίσουν. Απαντήστε μας, λοιπόν, τι πρόθεση έχετε για τα δίκαια αιτήματά τους.
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος. 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Νικολαΐδου, ο κύριος Υπουργός είπε το αυτονόητο. Είπε αυτό που είναι η πολιτική του Υπουργείου Απασχόλησης, ότι δηλαδή πάντα έχουμε ένα διάλογο, συνθέτουμε απόψεις και δεν λειτουργούμε μονομερώς. Τα στοιχεία αυτά είναι στοιχεία του ταμείου.
    ΒΕΡΑ ΝΙΚΟΛΑΪΔΟΥ: Για μελέτη μίλησε για να αποκτήσει εικόνα. 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Πρέπει να αντιληφθούμε όλοι εδώ μέσα, ότι αν δεν γίνει ενοποίηση των ασφαλιστικών ταμείων, τότε θα έχουμε ένα σύστημα, το οποίο θα χάνει από παντού πόρους.
    Θα σας πω το εξής: Είναι αδιανόητο να υπάρχουν στη χώρα μας εκατόν ογδόντα έξι ταμεία. Είναι αδήριτος ανάγκη να υπάρξει συγχώνευση, όπως αυτό αναφέρεται στο πρόγραμμα της Νέας Δημοκρατίας, που μιλάει για οκτώ ταμεία, αλλά και στο πρόγραμμα του ΠΑ.ΣΟ.Κ. που μιλάει για τρία ταμεία. 
    ΒΕΡΑ ΝΙΚΟΛΑΪΔΟΥ: Πρόκειται για υγιές ταμείο. 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν είναι στόχος το συγκεκριμένο ταμείο, όπως και όλα τα άλλα ταμεία. Ο στόχος είναι να νοικοκυρέψουμε και να εξορθολογήσουμε το σύστημα κοινωνικής ασφάλισης, η οποία είναι διάσπαρτη.
    Θα σας πω ένα παράδειγμα, κύριε Πρόεδρε, τραγικό, για να το ακούσει και η κ. Νικολαΐδου. Υπάρχει ένα ταμείο του Ιπποδρόμου. 
    ΒΕΡΑ ΝΙΚΟΛΑΪΔΟΥ: Για το συγκεκριμένο, κύριε Υπουργέ, να μας απαντήσετε. 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα σας απαντήσω, κυρία Νικολαΐδου.
    Αναφορικά με το ταμείο που σας είπα, εκεί υπάρχουν δεκαοκτώ αναβάτες και πεντακόσιοι συνταξιούχοι! Είναι δηλαδή τρομερό. 
    Κυρία συνάδελφε, δεν μπορούμε να έχουμε εκατόν ογδόντα έξι ταμεία. Πρέπει να ενοποιηθούν και να συγχωνευθούν.
    Σας είπα ότι το συγκεκριμένο ταμείο δεν είναι στο στόχαστρο. Πρόκειται για την ευρύτερη πολιτική που είναι το νοικοκύρεμα των ασφαλιστικών ταμείων με τη συγχώνευση, την οποία προβλέπουν οι νόμοι και του κ. Σιούφα και του κ. Ρέππα και των προηγούμενων κυβερνήσεων. 
    Όσον αφορά το 2%, θα σας πω το εξής. Ανήκετε σ΄ ένα κόμμα που δεν θέλει επιβαρύνσεις για τους εργαζόμενους και τις ασθενέστερες οικονομικά τάξεις. 
    Κυρία Νικολαΐδου, ο συγκεκριμένος πόρος του 2% καταργήθηκε, διότι κρίθηκε ότι για την κάλυψη των δαπανών του ταμείου δεν θα πρέπει να επιβαρύνεται το κοινωνικό σύνολο. Δηλαδή, αυτός ο φουκαράς που παίρνει το φάρμακο γιατί να έχει επιβάρυνση 2% λόγω του κοινωνικού πόρου για να λειτουργεί το ταμείο; Μπαίνει στο Ι.Κ.Α. Ε.Τ.Ε.Α.Μ. και καταργούμε το 2%, προκειμένου να υπάρχει μεγαλύτερη ανακούφιση στις ασθενέστερες οικονομικά τάξεις και όχι να συντηρούμε ταμεία, ταμεία, ταμεία... Αυτό πρέπει να σταματήσει. Αυτή η Κυβέρνηση έχει βάλει ως στόχο σε αυτή την τετραετία την ενοποίηση των ταμείων και την εφαρμογή των νόμων. 
    ΠΡΟΕΔΡΕΥΩΝ (Γεώργιος Σούρλας): Η με αριθμό 18/3-10-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Περιβάλλοντος, Χωροταξίας και Δημοσίων Έργων και Μακεδονίας – Θράκης, σχετικά με την κατασκευή των αναγκαίων αντιπλημμυρικών έργων στην καμένη περιοχή της Κασσάνδρας Χαλκιδικής, διαγράφεται λόγω κωλύματος του κυρίου Υπουργού. 
    Προχωρούμε στη συζήτηση της με αριθμό 13/3-10-2006 επίκαιρης ερώτησης δευτέρου κύκλου του Βουλευτή του Συνασπισμού Ριζοσπαστικής Αριστεράς  κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων προστασίας από τη ρύπανση του ποταμού Ασωπού Βοιωτίας. 
    Αναλυτικότερα, το περιεχόμενο της επίκαιρης ερώτησης του κ. Λεβέντη, έχει ως εξής: 
    «Αφόρητη και επικίνδυνη κατάσταση έχει δημιουργηθεί στις περιοχές που διαρρέει ο Ασωπός ποταμός, λόγω της ρύπανσης του από τα ανεπεξέργαστα τοξικά απόβλητα βιομηχανιών και βιοτεχνιών που καταλήγουν σε αυτόν. Ο Ασωπός προσδιορίσθηκε ως αποδέκτης αποβλήτων, χωρίς καμία επεξεργασία με νόμο της χούντας που εξακολουθεί να ισχύει. Έκτοτε, εκατοντάδες βιομηχανίες της περιοχής ρυπαίνουν ανεξέλεγκτα τον ποταμό και τον Ευβοϊκό που εκβάλλει.
    Παρά τις υποσχέσεις για ίδρυση «Οργανισμού Προστασίας Ασωπού Ποταμού» και για την ίδρυση της κεντρικής μονάδας επεξεργασίας βιομηχανικών αποβλήτων, παρά τις δεσμεύσεις και κυβερνητικών Βουλευτών, που επανελήφθησαν και στην τελευταία συγκέντρωση διαμαρτυρίας των αγανακτισμένων κατοίκων στον Ωρωπό, τίποτα δεν έχει υλοποιηθεί.
    Σε ερώτησή μας –ΑΚΕ με Α.Π. 4177/90 στις 3-11-05- απαντάτε στις 13-2-2006 ότι δεν υπάρχει πρόβλημα και ότι έχουν ληφθεί όλα τα μέτρα για τήρηση των αυστηρών περιβαλλοντικών όρων από τις βιομηχανίες. Όμως, η αρμόδια Επιτροπή Περιβάλλοντος της Βουλής που ασχολήθηκε διεξοδικά με το θέμα και ύστερα από επιτόπιο έρευνα διαπιστώνει ότι το πρόβλημα έχει πάρει εκρηκτικές διαστάσεις και εισηγείται συγκεκριμένα μέτρα, που ακόμη αναμένονται.
    Κατόπιν των ανωτέρων, ερωτάται ο κύριος Υπουργός:
    1. Τι μέτρα θα λάβετε, ώστε να παύσουν οι υπάρχουσες επτακόσιες βιομηχανίες Οινοφύτων και πέριξ να ρυπαίνουν τον Ασωπό; Τι θα απογίνει με τις τριακόσιες νέες υπό εγκατάσταση βιομηχανίες;
    2. Τι μέτρα προτίθεστε να πάρετε, ώστε να παύσει η ρύπανση του Ασωπού ποταμού και της ευρύτερης περιοχής; Πώς και πότε σκοπεύετε να υλοποιήσετε τις προτάσεις του πορίσματος της Επιτροπής Περιβάλλοντος της Βουλής;».
    Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Ευχαριστώ, κύριε Πρόεδρε. 
      Το πρόβλημα της ρύπανσης του Ασωπού ποταμού είναι όντως σημαντικό. Έχει απασχολήσει έντονα και επί μακρόν τις υπηρεσίες του Υ.ΠΕ.ΧΩ.Δ.Ε.. Κατ’ αρχάς θα πρέπει να πω ότι έχει κατασκευαστεί και λειτουργεί την τελευταία εξαετία η εγκατάσταση βιολογικού καθαρισμού Οινοφύτων-Σχηματαρίου, με καλά αποτελέσματα. 
      Ως Υ.ΠΕ.ΧΩ.Δ.Ε., έχουμε λάβει συγκεκριμένα μέτρα που αφορούν τον Ασωπό και την ευρύτερη περιοχή. Αναφέρω χαρακτηριστικά ότι το σημείο εκβολής του Ασωπού ποταμού παρακολουθείται συστηματικά από τις υπηρεσίες του Υ.ΠΕ.ΧΩ.Δ.Ε.. Γίνονται τακτικές δειγματοληψίες και αναλύσεις σε έξι σημεία και από τα αποτελέσματα των αναλύσεων προκύπτει ότι είμαστε μέσα στα επιτρεπτά όρια της οδηγίας 76/160, σε ό,τι αφορά την ποιότητα των νερών κολύμβησης. 
      Στο πλαίσιο του Γ΄ Κοινοτικού Πλαισίου Στήριξης έχει ενταχθεί το έργο «ανάπτυξη εργαστηριακής υποδομής και σχετικές εργασίες για παρακολούθηση της ποιότητας των νερών». Αναφερόμαστε στα εσωτερικά επιφανειακά νερά.  Έχουμε τρία σημεία δειγματοληψίας στον Ασωπό και παρακολουθούμε σε τακτά διαστήματα την ποιότητα των νερών. 
      Επίσης, πάντα στο πλαίσιο του Γ’΄ Κοινοτικού Πλαισίου Στήριξης, εντάξαμε έργο προϋπολογισμού 3.000.000 ευρώ, που αφορά στον καθαρισμό της κοίτης του ποταμού, στην κοιτόστρωση του πυθμένα και σε εργασίες επένδυσης των πρανών. 
      Όπως γνωρίζετε, με το ν. 3199/2000, ο οποίος αναφέρεται στη διαχείριση των υδάτινων πόρων, κάθε ποτάμι ελέγχεται και παρακολουθείται σε επίπεδο λεκάνης απορροής στα όρια της περιφέρειας στην οποία ανήκει. Όταν έχουμε λεκάνη απορροής εντός δύο περιφερειών, τότε η παρακολούθηση γίνεται από  κοινού και εδώ, στη συγκεκριμένη περίπτωση, στον Ασωπό, αυτό συμβαίνει. Έχουμε συγκροτήσει τις διευθύνσεις υδάτων σε κάθε περιφέρεια που έχουν αναλάβει αυτό το επίπονο έργο. 
      Το Σώμα Επιθεωρητών Περιβάλλοντος του Υ.ΠΕ.ΧΩ.Δ.Ε. έχει πραγματοποιήσει την τελευταία διετία πάρα πολλούς ελέγχους σε βιομηχανίες και δραστηριότητες οι οποίες αναπτύσσονται κατά μήκος του ποταμού. Έχω φέρει μαζί μου και θα καταθέσω στα Πρακτικά σχετικό πίνακα του Σώματος Επιθεωρητών, όπου αναφέρονται τα έργα, οι δραστηριότητες που έχουν ελεγχθεί, το είδος του ελέγχου που έχει γίνει, πότε έγινε η αυτοψία, η έκθεση ελέγχου, η πράξη βεβαίωσης της παράβασης κ.ο.κ. και πρέπει να πω ότι οι Επιθεωρητές έχουν εισηγηθεί την επιβολή προστίμων της τάξεως των 350.000 ευρώ σε  μικρές και μεγάλες δραστηριότητες, επαναλαμβάνω, που δραστηριοποιούνται στην περιοχή του Ασωπού. 
      Οι έλεγχοι αυτοί δεν έχουν σταματήσει, συνεχίζονται και βεβαίως θα συνεχιστούν για να μπορέσουμε να ελέγξουμε το σύνολο αυτών των επιχειρήσεων. 
      Να πω επίσης ότι για το κομμάτι του Ασωπού που βρίσκεται στα όρια του Νομού Αττικής μέσω του Οργανισμού Ρυθμιστικού Σχεδίου της Αθήνας προωθείται σχέδιο προεδρικού διατάγματος για την οριοθέτηση των ζωνών, τον καθορισμό των χρήσεων γης, των όρων και περιορισμών δόμησης στην περιοχή. 
      Ευχαριστώ πολύ, κύριε Πρόεδρε. 
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων, κ. Σταύρος Καλογιάννης καταθέτει στα Πρακτικά τον προαναφερθέντα πίνακα, ο οποίος έχει ως εξής:
      (να φωτογραφηθεί η σελ. 64)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο  κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ:  Ευχαριστώ, κύριε Πρόεδρε.
      Κύριε Υπουργέ, ξέρετε πολύ καλά ότι ο Ασωπός είναι ένα ιστορικό ποτάμι. Εκεί, στις όχθες του, ανάμεσα στα άλλα, έγινε και η ιστορική μάχη των Πλαταιών. Αυτός, με νόμο της Χούντας, χαρακτηρίστηκε ως αποδέκτης ανεπεξέργαστων βιομηχανικών αποβλήτων. Τότε, βέβαια, ήταν λίγες οι βιομηχανίες και λίγα τα απόβλητα. Από τότε η κατάσταση έχει επιβαρυνθεί τραγικά. Δυστυχώς δεν είναι έτσι, εξωραϊσμένα, θα έλεγα σχεδόν ιδανικά, όπως μας τα παρουσιάσατε, τα πράγματα. 
      Απορώ, κύριε Υπουργέ, γιατί δεν αναφερθήκατε καθόλου στην έκθεση της αρμόδιας επιτροπής Περιβάλλοντος που πήγε επιτοπίως και εξέτασε τα πράγματα και η οποία λέει ότι: «ο ποταμός δέχεται μία σειρά από απόβλητα, τα οποία δημιουργούν τεράστια προβλήματα. Είναι πολυδιάστατο το πρόβλημα και έχει πάρει εκρηκτικές διαστάσεις». 
      «Ο πληθυσμός που υποφέρει και θίγεται άμεσα ή έμμεσα από την κατάσταση αυτή είναι πολύ μεγάλος. Εάν συνεχίσουμε με τον τρόπο αυτό τα πρόστιμα από την Ευρωπαϊκή Ένωση θα πρέπει να θεωρούνται δεδομένα.» 
      Αυτά λέει η αρμόδια Επιτροπή Περιβάλλοντος της Βουλής, η οποία πήγε και επιτοπίως και εξέτασε τα πράγματα. και προτείνει μια σειρά μέτρα, από τα οποία δεν βλέπω τίποτα να αναφέρετε, κύριε Υπουργέ.
      Είπατε ότι έχουν γίνει έλεγχοι κ.λπ.. Δεν ξέρω εάν έχετε πάει να δείτε αυτό το ποτάμι πώς «βρωμάει και ζέχνει». Κυριολεκτικά είναι αφόρητη η κατάσταση. 
    Έχουν ξεσηκωθεί οι κάτοικοι. Έγινε πριν από ένα μήνα συγκέντρωση εκεί όπου ήσαν και Βουλευτές του κόμματος της Νέας Δημοκρατίας και υποσχέθηκαν ότι θα  εισηγηθούν την λήψη συγκεκριμένων και άμεσων μέτρων. 
    Πού πάει αυτή η κατάσταση; Ο κόσμος υποφέρει και διαμαρτύρεται δικαιολογημένα. Λέτε τώρα ότι γίνονται έλεγχοι στον Ευβοϊκό και ότι είμαστε μέσα στα όρια της ρύπανσης στη θάλασσα. Δεν ξέρω αν αυτοί οι έλεγχοι ανταποκρίνονται στην πραγματικότητα. Πρώτα-πρώτα θα μου επιτρέψετε να έχω μια επιφύλαξη για τους ελέγχους. Δεν γίνονται συστηματικά, δεν υπάρχουν οι ανάλογοι ελεγκτές και επίσης αυτές τις υποδείξεις που κάνουν τις θεωρώ πάρα πολύ μικρές και επουσιώδεις. Ξέρετε ότι ο υδροφόρος ορίζοντας έχει ρυπανθεί σοβαρά και οι περιοχές αυτές που έπαιρναν το νερό από τον υδροφόρο ορίζοντα τώρα πρέπει να το αγοράζουν από την Ε.Υ.Δ.Α.Π.;
    Το πρόβλημα λοιπόν είναι συγκεκριμένο, κύριε Υπουργέ. Τι θα γίνει με τον βιολογικό καθαρισμό των βιομηχανικών λυμάτων του Ασωπού. Είναι επτακόσιες βιομηχανίες και πάνε να δημιουργηθούν και άλλες τριακόσιες στην Τανάγρα. Τι θα γίνει με τα λύματα αυτών των βιομηχανιών; Πώς θα αντιμετωπιστεί το πρόβλημα; Σκέφτεστε γιατί αυτό όπως ξέρετε πολύ καλά έχει ένα κόστος υψηλό, αρκετών εκατοντάδων εκατομμυρίων ευρώ. Σκέφτεται η Κυβέρνηση να το αντιμετωπίσει ή θα το αφήσει έτσι να σούρνεται με αυτούς τους επουσιώδεις ελέγχους που καταλήγουν στο τέλος να επιβάλλουν πρόστιμα τα οποία έχουν φτάσει στις 300.000 ευρώ σε μια  βιομηχανική περιοχή που παράγει το 20% της βιομηχανικής παραγωγής της χώρας και που αυτά τα 300.000 ευρώ είναι η είσπραξη μερικών δευτερολέπτων. 
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε. 
    Κύριε Υπουργέ, έχετε το λόγο. 
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. Κατ’ αρχήν σε ό,τι αφορά στο πόρισμα της Επιτροπής Περιβάλλοντος της Βουλής, κύριε συνάδελφε, να σας πω ότι δεν το έχουμε παραλάβει ως Υ.ΠΕ.ΧΩ.Δ.Ε.. Είναι αυτονόητο ότι μόλις το πάρουμε θα το αξιολογήσουμε και θα προγραμματίσουμε συγκεκριμένες δράσεις. Αυτό εξαρτάται από την Επιτροπή της Βουλής. 
    Σε ό,τι αφορά στους ελέγχους οφείλω να πω ότι οι τακτικοί έλεγχοι δεν γίνονται από Υ.ΠΕ.ΧΩ.Δ.Ε.. Γίνονται από τις αρμόδιες νομαρχιακές αυτοδιοικήσεις. Αυτές έχουν την υποχρέωση να ελέγχουν. Έχουν το κατάλληλο προσωπικό. Εφόσον χρειάζονται προσωπικό, θα πρέπει το αρμόδιο Υπουργείο να το δει. Έχουν όμως την υποχρέωση εκ του νόμου να ελέγχουν κάθε δραστηριότητα μικρή ή μεγάλη, αναφέρομαι στις νομαρχιακές αυτοδιοικήσεις της Βοιωτίας κυρίως και της Αττικής. 
    Σε ό,τι αφορά στο Σώμα Επιθεωρητών περιβάλλοντος επιτρέψτε μου να πω ότι πραγματικά είναι ένα Σώμα που κάνει εξαιρετικά καλά τη δουλειά του. Του έχουμε απόλυτη εμπιστοσύνη. Οι έλεγχοι οι οποίοι γίνονται και τα πορίσματα που ακολουθούν είναι εξαιρετικά τεκμηριωμένα και έπ’ αυτών άλλωστε όχι μόνο επιβάλλονται τα πρόστιμα αλλά ακολουθείται και η διαδικασία μέσω της δικαστικής οδού αφού όπως γνωρίζετε οι φάκελοι διαβιβάζονται στον εισαγγελέα απευθείας. 
    Τέλος να πω ότι το Υπουργείο Ανάπτυξης σχεδιάζει τη ΒΙΠΕ Τανάγρας Και ως Υ.ΠΕ.ΧΩ.Δ.Ε. έχουμε σημαντική παρέμβαση σ’ αυτό το σημείο. Τον περασμένο Ιούλιο με κοινή υπουργική απόφαση των Υπουργών ΠΕ.ΧΩ.Δ.Ε. και Ανάπτυξης καθορίστηκε η ΒΙΠΕ, εγκρίθηκαν οι περιβαλλοντικοί όροι της περιοχής. Έχει δε ήδη εγκριθεί και η σχετική πολεοδομική μελέτη. Εξάλλου η σχεδιαζόμενη οργάνωση της ζώνης οικιστικού ελέγχου της περιοχής που αφορά τα Οινόφυτα, το Σχηματάρι και την Τανάγρα, σύμφωνα με τα προβλεπόμενα για τα επιχειρηματικά πάρκα, θα συμβάλλει περαιτέρω  στη φιλική προς το περιβάλλον διάθεση των βιομηχανικών αποβλήτων της περιοχής. Σε καμιά περίπτωση δεν θέλω να ωραιοποιήσω την κατάσταση. Είναι ένα υπαρκτό πρόβλημα. Μας απασχολεί αλλά οφείλω και εγώ να παραθέσω τα έργα και τις δράσεις του Υπουργείου για την αντιμετώπιση αυτού του προβλήματος. 
    Ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Υπουργέ. 
    Έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων του Υπουργείου Αγροτικής Ανάπτυξης και Τροφίμων». 
    Επίσης, να ενημερώσω το Σώμα ότι τη συνεδρίασή  μας παρακολουθούν από τα άνω δυτικά θεωρεία αφού ξεναγήθηκαν στους χώρους του Μεγάρου της Βουλής των Ελλήνων, τριάντα οκτώ μαθητές και μαθήτριες και τέσσερις συνοδοί καθηγητές από το Λύκειο Βάρης. Η Βουλή τους καλωσορίζει και τους εύχεται καλές σπουδές. Τους πληροφορούμε ότι παρακολουθούν συνεδρίαση Κοινοβουλευτικού Ελέγχου όπου παρευρίσκονται οι ερωτώντες και επερωτώντες Βουλευτές και οι αρμόδιοι Υπουργοί.
    Εισερχόμαστε στη συζήτηση της τελευταίας με αριθμό 12/3-10-2006 επίκαιρης ερώτησης δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Παναγιώτη Ρήγα προς τον Υπουργό Υγείας και Κοινωνικής Αλληλεγγύης, σχετικά με το έργο αναβάθμισης του Πολυδύναμου Περιφερειακού Ιατρείου Κιμώλου.
      Η επίκαιρη ερώτηση του κ. Ρήγα έχει ως εξής:
      «Με σύμβαση που υπεγράφη μεταξύ του Διοικητή του Γενικού Νοσοκομείου Σύρου κ. Πλατή Χαράλαμπου και του εργολήπτη κ. Γαλανού Νικολάου στις 08.08.2006, ανετέθη απευθείας στην εταιρεία «Ανθή Γαλανού & ΣΙΑ Ο.Ε.», της οποίας εκπρόσωπος εμφανίζεται ο κ. Γαλανός Νικόλαος, το έργο της «Αναβάθμισης του Πολυδύναμου Περιφερειακού Ιατρείου Κιμώλου», συνολικού προϋπολογισμού 39.199,34 ευρώ.
      Με έκπληξη διαπιστώνουμε ότι οι εργασίες που περιλαμβάνονται στην τεχνική περιγραφή του έργου, που συνοδεύει τη σύμβαση, έχουν ήδη εκτελεστεί σχεδόν στο σύνολό τους από την Κοινότητα Κιμώλου και έχουν κοπεί και τα σχετικά εντάλματα πληρωμής των εργολάβων που τις εκτέλεσαν. Επιπροσθέτως, στην αμοιβή του αναδόχου, που αναλαμβάνει με απευθείας ανάθεση το έργο, περιλαμβάνεται και το ποσό των 5.399,64 ευρώ, ως εργολαβικό όφελος (Γ.Ε. και Ο.Ε. 18%). Τέλος, από έρευνα που πραγματοποιήσαμε, διαπιστώσαμε ότι η ανάδοχος εταιρεία «Ανθή Γαλανού & ΣΙΑ Ο.Ε.» δεν διαθέτει εργοληπτικό πτυχίο (Μ.Ε.Ε.Π.) ούτε είναι εγγεγραμμένη στα νομαρχιακά μητρώα.
      Κατόπιν τούτων ερωτάστε:
      1. Πώς είναι δυνατόν να ανατίθεται εργολαβία για εργασίες που ήδη έχουν εκτελεστεί και πληρωθεί από την Κοινότητα Κιμώλου;
      2. Είναι νόμιμο να καταβάλλεται το εργολαβικό όφελος του 18% επί του προϋπολογισμού στον ανάδοχο, ενώ πρόκειται για απευθείας ανάθεση και εξετάστηκε από την αναθέτουσα αρχή (Διοικητή του Γενικού Νοσοκομείου Σύρου), αν ο ανάδοχος του έργου διαθέτει εργοληπτικό πτυχίο;».
      Στην επίκαιρη ερώτηση του κ. Ρήγα θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      Κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, θέλω να απαντήσω στην ερώτηση του συναδέλφου κ. Ρήγα μετ’ ειλικρινείας. Και πραγματικά ενθυμούμαι το δικό μου το ρόλο ως Βουλευτής Αντιπολίτευσης, που απαιτούσα και τότε να έχω μια ειλικρινή απάντηση. Πιστεύω ότι μια από τις κορυφαίες λειτουργίες του Βουλευτή είναι ο κοινοβουλευτικός έλεγχος. Έτσι, δίνεται η δυνατότητα να πληροφορηθεί ο ίδιος αν σε όλους τους τομείς της δραστηριότητας έχουν γίνει αυτά που θα έπρεπε να γίνουν, ενώ παράλληλα δίνεται και η ευκαιρία ο υπεύθυνος Υπουργός ή Υφυπουργός να απαντήσει στη Βουλή των Ελλήνων επί των καταγγελλομένων και ερωτούμενων θεμάτων.
      Για να έχετε στη διατύπωσή σας αυτή, κύριε συνάδελφε, το διατακτικό που βλέπω, θα πρέπει οπωσδήποτε ως Κυκλαδίτης Βουλευτής να έχετε ασχοληθεί ιδιαίτερα. Και θα σας έλεγα με ειλικρίνεια ότι δεν μπόρεσα να έχω την ακριβή άποψη των καταγγελλομένων από τα έγγραφα που έχω από τους αρμοδίους, τόσο από το Διοικητή του Νοσοκομείου Σύρου όσο και από το Δ.Υ.ΠΕ.άρχη, οι οποίοι εμένα προσωπικά δεν με έχουν καλύψει. Γι’ αυτό για το θέμα αυτό, χθες κιόλας που διάβασα τις απαντήσεις τους προς τον Επιθεωρητή Σ.Ε.Υ.Υ.Π., τον κ. Σαμπατακάκη, στέλνω την επιστολή και αναφέρω ότι «δεν εκρίθησαν επαρκείς ως προς την αιτιολόγηση στα συγκεκριμένα ερωτήματα του Βουλευτή Κυκλάδων κ. Ρήγα Παναγιώτη και παρακαλούμε όπως άμεσα μεταβούν ελεγκτές του Σώματός σας προς διερεύνηση και ψηλάφηση της όλης υποθέσεως». 
      Στο πρώτο ερώτημα που κάνετε λέτε: «Πώς είναι δυνατόν να ανατίθεται εργολαβία για εργασίες που ήδη έχουν εκτελεστεί και πληρωθεί από την Κοινότητα Κιμώλου;». Εγώ ρώτησα τον κοινοτάρχη σήμερα το πρωί και μου ανέφερε ορισμένα στοιχεία, τα οποία και πάλι ομολογώ ότι δεν με καλύπτουν από πλευράς των απαντήσεων που έλαβα από τα συγκεκριμένα όργανα, γι’ αυτό και στέλνω την Επιθεώρηση. Δεν ξέρει κανείς το ποσοστό της εκτελέσεως των έργων από τον κοινοτάρχη και την επικάλυψη των έργων από τη Δ.Υ.ΠΕ.. Και παρακαλώ αυτή η επιστολή να κατατεθεί στα Πρακτικά της Βουλής.
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος καταθέτει για τα Πρακτικά την προαναφερθείσα επιστολή, η οποία έχει ως εξής:
      (να φωτογραφηθεί η σελίδα 74)
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Στο δεύτερο ερώτημα αναφέρεστε για το αν είχε το δικαίωμα της απευθείας ανάθεσης: Όπως θα ξέρετε, το δικαίωμα της απευθείας ανάθεσης βάσει του νόμου το είχε, όπως και το εργολαβικό κέρδος. Εδώ όμως υπάρχει ένα άλλο ερώτημα, το οποίο εμένα μου δημιούργησε αυτήν την αίσθηση και γι’ αυτό κιόλας στέλνω το Σώμα των Επιθεωρητών, για να εξακριβωθεί η όλη ιστορία. 
     Για να γίνει η ανάθεση του έργου θα έπρεπε να υπήρχε –δεν το ξέρω, ζητάω να το μάθω και εγώ όπως και εσείς- μελέτη εγκεκριμένη από τη νομαρχία. Η νομαρχία είχε τη δυνατότητα βάσει του νόμου να αναθέσει απευθείας σ’ αυτό το ποσό των 40.000 ευρώ το έργο που αναφέρετε.
     Άρα, όπως και εσείς έτσι και εγώ, εντός βραχυτάτου χρονικού διαστήματος περιμένω το αποτέλεσμα της έρευνας από το Σώμα των Επιθεωρητών. Τότε θα είμαι σε θέση να σας απαντήσω πληρέστερα στα εύλογα ερωτήματά σας.
     ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Ρήγας έχει το λόγο.
     ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
     Ομολογώ ότι απ’ όσες επίκαιρες ερωτήσεις έχω καταθέσει μέχρι σήμερα είναι η πρώτη φορά που διαβλέπω ότι η απάντηση του Υπουργού είναι ειλικρινής. Είναι ειλικρινής με την έννοια ότι απόλυτα φυσιολογικά και δικαιολογημένα ομολογεί ότι δεν θα μπορούσε να έχει διερευνήσει σε τόσο σύντομο χρονικό διάστημα την αλήθεια των καταγγελλομένων από μένα και τις απαντήσεις που δόθηκαν από τα περιφερειακά όργανα υγείας στο νομό μου.
     Για να βοηθήσω την προσπάθεια αυτή που γίνεται από το Υπουργείο, θα ήθελα να πω στον κύριο Υφυπουργό το εξής: Οι εργασίες ανατέθηκαν με απευθείας ανάθεση από το διοικητή του νοσοκομείου. Και αυτό δεν το αμφισβητώ, το εργολαβικό όφελος αμφισβητώ, αν θα μπορούσε να δοθεί το 18% σε απευθείας ανάθεση κι αν θα μπορούσε αυτή η ανάθεση να γίνει σε εταιρεία η οποία δεν κατέχει εργοληπτικό πτυχίο.
     Όμως, θα καταθέσω στα Πρακτικά τα ακριβή τιμολόγια με τους δικαιούχους, τον αριθμό τους και το ποσό που αναφέρεται σαφέστατα και φαίνεται ότι το 2005 έγιναν ακριβώς και πληρώθηκαν οι ίδιες εργασίες για τις οποίες ο διοικητής του νοσοκομείου αναθέτει ένα χρόνο μετά στη συγκεκριμένη εταιρεία να τις πραγματοποιήσει.
     Θα καταθέσω και τις φωτογραφίες οι οποίες έχουν ληφθεί και δείχνουν ακριβώς τις εργασίες που έχουν γίνει. Και δεν είναι επιχρίσματα, είναι στέγαστρα τα οποία είναι φανερό από πότε υπάρχουν και πότε κατασκευάστηκαν. 
     (Στο σημείο αυτό ο Βουλευτής κ. Παναγιώτης Ρήγας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Θα ήθελα να σας πω και κάτι άλλο, το οποίο έχει καθαρά πολιτική διάσταση. Όλα αυτά έγιναν με καταπληκτική ταχύτητα. Δεν στάλθηκαν προσκλήσεις για να γίνει ένα είδος εγκαινίων από τη Δ.Υ.ΠΕ. Νοτίου Αιγαίου. Απλώς μάθαμε κάποια μέρα ότι πριν από λίγο καιρό, πριν από πέντε - έξι μέρες ο Δ.Υ.ΠΕ.άρχης σε ένα Δ.Υ.ΠΕ., που έχει πλέον καταργηθεί, όπως γνωρίζετε, μαζί με τον υποψήφιο νομάρχη που στηρίζεται από το κόμμα της Νέας Δημοκρατίας χωρίς να έχουν σταλεί πουθενά προσκλήσεις, εν κρυπτώ, πήγαν στην Κίμωλο, παρουσία και του υποψηφίου κοινοτάρχη, με τον οποίον δεν έχω κανένα πρόβλημα, γιατί το θέμα είναι πολιτικό -φαίνεται να καλύπτει το κόμμα σας και είναι ο πρωτοδίκως καταδικασθείς για τρομοκρατία κ. Κανάς- και έκαναν ένα είδος εγκαινίων του περιφερειακού ιατρείου. 
     Πέρα από την καθαρά νομική διάσταση που έχει το ζήτημα και θα σας παρακαλούσα να το ερευνήσετε με προσοχή, έχει και μία απαράδεκτη πολιτική διάσταση, την οποία αυτήν τη στιγμή θα ήθελα με αφορμή αυτήν την ερώτηση που καταθέτω, να την αναφέρω στο Σώμα, γιατί θεωρώ ότι είναι πολύ σημαντικό αυτό που έγινε, να αγνοηθούν όλες οι τοπικές αρχές, να αγνοηθούν οι Βουλευτές και να υπάρξουν εν κρυπτώ εγκαίνια του περιφερειακού ιατρείου για να γίνει πολιτική συγκέντρωση στην τοπική κοινωνία με παρουσία του συγκεκριμένου υποψήφιου κοινοτάρχη και του υποψήφιου νομάρχη από τη Νέα Δημοκρατία. Με αυτόν τον τρόπο αξιοποιήθηκαν οι εργασίες που είχαν γίνει πριν από ένα χρόνο.
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, όπως αντιλαμβάνεστε θα μπορούσα έντεχνα να προφασιστώ κώλυμα και να μην έρθω να απαντήσω στην ερώτηση αυτή. Θεώρησα, όμως, βαθιά υποχρέωση να έλθω και να απαντήσω βλέποντας ακριβώς τις αδυναμίες τις οποίες θα είχε μία απάντηση πάνω στις αιτιάσεις του αγαπητού συναδέλφου.
     Κύριε συνάδελφε, εγώ προσωπικά δεν καλύπτω μπροστά στις τοπικοαυτοδιοικητικές εκλογές αν υπήρξαν οποιεσδήποτε ενδεχομένως παρατυπίες, έκνομες πράξεις ή διοικητικές παραλείψεις. Άρα πιστεύω ότι αυτό σας ικανοποιεί. 
     Θα έπρεπε, όμως, επειδή η ερώτησή σας στρέφεται στο εάν είχε τη δυνατότητα το εργολαβικό κέρδος του 18%, ο νόμος το προβλέπει, εφόσον βέβαια τηρείται η διαδικασία, η οποία δεν γνωρίζω εάν ετηρήθη στη συγκεκριμένη περίπτωση, δηλαδή η μελέτη να ήταν επικαιροποιημένη από την ανώτερη αρχή, τη νομαρχία και η νομαρχία είχε τη δυνατότητα να αναθέσει το έργο σε κάποιον, ο οποίος είχε την εργοληπτική επάρκεια δεν ήταν ένας εργολήπτης άνευ τίτλου, τη στιγμή που θα έπρεπε να είχε προεξεταστεί.
     Άρα, λοιπόν, θα πρέπει να γνωρίζετε -και νομίζω ότι αυτό σας ικανοποιεί- ότι εμείς δεν μπαίνουμε στη λογική της οποιασδήποτε συγκάλυψης τέτοιων ενεργειών, οι οποίες θίγουν όλους μας. Γι’ αυτό κιόλας το θέμα παρεπέμφθη στο Σώμα των Επιθεωρητών και να είστε βέβαιος ότι θα υπάρξουν κυρώσεις αυστηρότατες, εφόσον αποκαλυφθεί οτιδήποτε το οποίο ήταν παράνομο και έκνομο. Εμείς δεν πρόκειται να συγκαλύψουμε εν ονόματι της οποιαδήποτε εκλογικής τοπικοαυτοδιοικητικής και νομαρχιακής διαδικασίας κάποιους οι οποίοι έχουν ενδεχομένως παρανομήσει. 
     Πιστεύω με αυτά, κύριοι συνάδελφοι, και απευθύνομαι προς όλους, ότι οι επίκαιρες ερωτήσεις που γίνονται –διότι σας είπα ακριβώς γιατί γνωρίζετε την ιστορία τη δική μου την κοινοβουλευτική- δεν μπορούν να μπαίνουν στη λογική της οποιασδήποτε συγκάλυψης, επειδή ενδεχομένως ο κάθε Υπουργός ή Υφυπουργός θέλει να μπαλώσει τα του Υπουργείου του. Κρυστάλλινα απαντάμε, κρυστάλλινα λέμε τα προβλήματα τα οποία υπάρχουν και οι υπεύθυνοι παραπέμπονται όπου χρειάζονται.
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα εννέα μαθητές και μαθήτριες και τέσσερις συνοδοί καθηγητές από το Λύκειο Βάρης. 
     Η Βουλή τους καλωσορίζει και τους εύχεται καλές σπουδές.
     (Χειροκροτήματα από όλες τις πτέρυγες της Βουλής)
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η με αριθμό 7/6/22-9-2006 επίκαιρη επερώτηση των Βουλευτών του ΠΑ.ΣΟ.Κ. κυρίων Έκτορα Νασιώκα, Γεωργίου Ντόλιου, Εμμανουήλ Όθωνα, Μιχαήλ Παντούλια, Αλέξανδρου Παπαδόπουλου, Παναγιώτη Σγουρίδη, Μιλτιάδη Παπαϊωάννου, Αικατερίνης Περλεπέ-Σηφουνάκη, Νικολάου Σαλαγιάννη, Αναστασίου Σιδηρόπουλου, Ευαγγελίας Σχοιναράκη-Ηλιάκη, Θεοχάρη Τσιόκα, Ελπίδας Τσουρή, Παρασκευής Χριστοφιλοπούλου, Τηλέμαχου Χυτήρη, Ευάγγελου Βενιζέλου, Κωνσταντίνου Ρόβλια, Γεωργίου Παπαγεωργίου, Ιωάννη Βλατή, Αλέξανδρου Ακριβάκη, Χρύσας Αράπογλου, Βασιλείου Έξαρχου, Εμμανουήλ Στρατάκη, Μιχαήλ Καρχιμάκη, Πέτρου Κατσιλιέρη, Σωκράτη Κοσμίδη, Ιωάννη Κουτσούκου, Ανδρέα Λοβέρδου, Λάζαρου Λωτίδη, Ανδρέα Μακρυπίδη, Άγγελου Μανωλάκη, Σταύρου Μπένου και Μάρκου Μπόλαρη  προς τους Υπουργούς Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Πολιτισμού και Μακεδονίας-Θράκης, σχετικά με τη διαχείριση του δημοσίου χρήματος για τις τοπικές εκλογές.
     Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει Κοινοβουλευτικό Εκπρόσωπο τον κ. Τασούλα.
     Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κολοζώφ ορίζει Κοινοβουλευτικό Εκπρόσωπο του κόμματός του την κ. Νικολαΐδου.
     Το λόγο έχει ο πρώτος επερωτών κ. Κωνσταντίνος Ρόβλιας.
     ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, σήμερα ελέγχεται η Κυβέρνηση για το κόλπο της παραχάραξης των αποτελεσμάτων των δημαρχιακών και νομαρχιακών εκλογών μέσω του δημοσίου χρήματος, μέσω του χρήματος του Έλληνα φορολογούμενου. Ελέγχεται η Κυβέρνηση για την επιχείρηση αλλοίωσης του εκλογικού αποτελέσματος, για την επιχείρηση επηρεασμού -με πολιτικά ανήθικους τρόπους- της πραγματικής βούλησης του εκλογικού σώματος. Καταγγέλλουμε τουλάχιστον επτά Υπουργούς ότι εμπλέκονται στην οργανωμένη αυτή πολιτική επιχείρηση σε βάρος της Τοπικής Αυτοδιοίκησης και σε βάρος της τοπικής δημοκρατίας.
     Κύριοι Υπουργοί, πρέπει να απαντήσετε για κάθε μία από τις δεκαπέντε καταγγελίες που ακολουθούν με συγκεκριμένα στοιχεία. Άλλωστε, σας έχω καταθέσει αναλυτικούς πίνακες στη Βουλή, στην Επιτροπή Δημόσιας Διοίκησης από τις 6 Σεπτεμβρίου, δηλαδή εδώ και ένα μήνα. Είχατε συνεπώς άνετο χρόνο επεξεργασίας των στοιχείων και των καταγγελιών μας τόσο εσείς όσο και οι άλλοι εμπλεκόμενοι Υπουργοί. Αν βρήκατε έστω και μία ανακρίβεια στις καταγγελίες.  να την πείτε. Είχατε ένα μήνα στη διάθεσή σας.
     Επαναλαμβάνω, λοιπόν, τις καταγγελίες με συγκεκριμένα στοιχεία που αποδεικνύουν το απίστευτο μέγεθος της παρέμβασης του κράτους στις τοπικές εκλογές υπέρ των εκλεκτών της Ρηγίλλης. Αποδεικνύουν την κυβερνητική αναλγησία, την πρακτική της πολιτικής συναλλαγής που εφαρμόζετε, την έλλειψη σεβασμού στους θεσμούς, την παραβίαση των κανόνων της συνταγματικής τάξης και την αδιαφάνεια που τελικά διέπει και διατρέχει όλες τις ενέργειές σας.
      Η Κυβέρνησή σας ευνοεί σκανδαλωδώς τους υποψήφιους δημάρχους και νομάρχες που υποστηρίζει σε βάρος των υπολοίπων. Η Κυβέρνησή σας είναι άδικη και σ’ αυτόν τον τομέα. Αλλά ας παρακολουθήσουμε αναλυτικά το όργιο των παρεμβάσεών σας. Στις 10 Ιουλίου 2006 ανακοινώσατε μαζί με το Υπουργείο Απασχόλησης συνολικά χίλιες τετρακόσιες εξήντα επιδοτούμενες θέσεις εργασίας μερικής απασχόλησης που εγκρίνατε για δήμους. Απ’ αυτές οι χίλιες πενήντα πέντε θέσεις, δηλαδή το 72%, αφορούν δήμους η δημοτική αρχή των οποίων υποστηρίζεται από τη Νέα Δημοκρατίας. Μόλις τριακόσιες δεκαπέντε θέσεις, δηλαδή το 22% αφορούν δήμους που πρόσκεινται στο ΠΑ.ΣΟ.Κ..
      Στο επίπεδο της Νομαρχιακής Αυτοδιοίκησης το 87% των εξακοσίων τριάντα πέντε θέσεων που εγκρίθηκαν αφορά Νομαρχίες που πρόσκεινται στη Νέα Δημοκρατία. Τα έτη 2005 και 2006 χρηματοδοτήσατε με περίπου 37.000.000 ευρώ δήμους και νομαρχίες για θεομηνίες. Είναι η γνωστή ΣΑΕ 055. Το μόνο που μπορούμε να πούμε είναι να μας φυλάει ο Θεός από τις «γαλάζιες» θεομηνίες. Το 63% των κονδυλίων κατευθύνονται στους δήμους και στις νομαρχίες που στηρίζετε και μόλις το 26% σε δήμους και νομαρχίες που πρόσκεινται στο ΠΑ.ΣΟ.Κ.. Άραγε, οι θεομηνίες επιλέγουν συστηματικά να κτυπούν «γαλάζιους» δήμους; Καταθέτω για τα Πρακτικά χαρακτηριστικό έγγραφο του κ. Νάκου με ημερομηνία 27 Ιουνίου 2006 για επισκευές και συντηρήσεις σχολικών κτηρίων που επλήγησαν από θεομηνίες στο Νομό Λάρισας. 
      (Στο σημείο αυτό ο Βουλευτής κ. Κωνσταντίνος Ρόβλιας                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μοιράσατε 653.000.000 ευρώ. Δεκατρείς δήμοι του Νομού Λάρισας πήραν μηδέν ευρώ. Όλως συμπτωματικά όλοι αυτοί οι δήμοι πρόσκεινται στο ΠΑ.ΣΟ.Κ.. Μεσούντος του θέρους εγκρίνατε χιλιάδες θέσεις εργασίας σε δήμους με τη μέθοδο της δήθεν σύμβασης έργου για χρονικό διάστημα από δώδεκα έως δεκαοκτώ μήνες. Αυτές οι θέσεις εργασίας μοιράζονται από τους δημάρχους σε όποιον θέλουν, χωρίς προκηρύξεις, χωρίς διαγωνισμούς, χωρίς μόρια. Είναι θέσεις εργασίας της εκλογικής πελατείας. Είναι θέσεις των υμετέρων. Με αυτές τις θέσεις κλείνονται συμφωνίες σε βάρος των άνεργων νέων.
      Προσέξτε, κυρίες και κύριοι συνάδελφοι, το μέγεθος της κυβερνητικής παρέμβασης. Αναλύσαμε δύο πακέτα εγκρίσεων συμβασιούχων, το πακέτο Ιουλίου και το πακέτο Αυγούστου. Από 1η έως 20 Ιουλίου εγκρίθηκαν δύο χιλιάδες δεκαπέντε προσλήψεις συμβασιούχων σε δήμους. Το 91% συγκεκριμένα χίλιες επτακόσιες σαράντα πέντε προσλήψεις αφορά δήμους της Νέας Δημοκρατίας. Μόλις το 2%, δηλαδή εβδομήντα έξι προσλήψεις αφορά δήμους του ΠΑ.ΣΟ.Κ.. Κατά το κοινώς λεγόμενο του δώσατε και κατάλαβε. Ούτε τα προσχήματα δεν τηρήσατε. Από 21 Ιουλίου έως 21 Αυγούστου και αφού είχε προηγηθεί η καταγγελία μας για το πακέτο Ιουλίου γίνατε πιο σεμνοί και πιο ταπεινοί. Εγκρίνατε δύο χιλιάδες είκοσι οκτώ προσλήψεις συμβασιούχων πάντοτε για δήμους. Το 65% αφορά δήμους της Νέας Δημοκρατίας και το 29% Δήμους του ΠΑ.ΣΟ.Κ.. Δεν μπορώ να πω, προοδεύσατε. Από το 92%, πήγατε στο 65%.
      Εκεί που δεν προοδεύσατε  -παρακαλώ προσέξτε με- είναι στις απίθανες ειδικότητες που κατασκευάσατε για να φωτογραφίσετε τους υμέτερους. Ακούστε, κυρίες και κύριοι συνάδελφοι, τι ειδικότητες εφευρέθησαν και εγκρίθηκαν: Συμβασιούχος ιεροψάλτης, συμβασιούχος δάσκαλος πολεμικών τεχνών, συμβασιούχος καθαριστής αυτοκινήτων δημάρχου, συμβασιούχος δάσκαλος μαζορετών, συμβασιούχος μεταφορέας κατεψυγμένων προϊόντων, συμβασιούχος μη κατανομαζόμενης ρητά ειδικότητας, συμβασιούχος εμψυχωτής κούκλας. 
      Πρόκειται προφανώς για πολιτικό κουκλοθέατρο. Αλλά δεν είναι για γέλια. Δυστυχώς είναι για κλάματα.
Είστε μία Κυβέρνηση μη ρητά κατονομαζόμενης ειδικότητας και ευθύνης! 
      Φθάσατε στο σημείο, για να καλύψετε προσλήψεις συμβασιούχων των τελευταίων ημερών, προσλήψεις που γίνονται μέσα στην προεκλογική περίοδο, να εκδώσετε προχθές –και το καταγγέλλω- δεκάδες Φ.Ε.Κ. με εκατοντάδες εγκρίσεις συμβασιούχων, αλλά με ημερομηνία 14 Σεπτεμβρίου. Στις 4 Οκτωβρίου, βγαίνει το Φ.Ε.Κ. στο Ελληνικό Εθνικό Τυπογραφείο με ημερομηνία 14 Σεπτεμβρίου. Και αυτό, γιατί από 15 Σεπτεμβρίου απαγορεύονται τυπικά οι προσλήψεις. Δηλαδή, παντού εξαπάτηση, παντού παρέμβαση, παντού αδικία! 
      Θέλετε και άλλα; Ακούστε! Συμβασιούχοι του Δήμου Αθηναίων –επαναλαμβάνω ότι προσλαμβάνονται χωρίς εξετάσεις, χωρίς διαγωνισμό και χωρίς Α.Σ.Ε.Π.- «πακέτο» Ιουλίου: Πρώτον, πέντε συμβασιούχοι μελετητές για την προώθηση της διεθνούς συνεργασίας του Δήμου Αθηναίων. Δεύτερον, έξι συμβασιούχοι σύμβουλοι οργάνωσης-διοίκησης. Τρίτον, δύο συμβασιούχοι σύμβουλοι αισθητικού σχεδιασμού. Γιατί σας τα λέω αυτά; Μισθός 2.900 ευρώ το μήνα ο καθένας τους! Καλά ακούσατε, 2.900 ευρώ το μήνα, τέσσερις φορές σχεδόν επάνω από το βασικό μισθό! Για όποιον το αμφισβητεί, τον παραπέμπω στο Φύλλο Εφημερίδας Κυβερνήσεως, Τεύχος Γ΄, Αριθμός 853, 7 Ιουλίου 2006, σελίδα 12114. Αυτή ακριβώς είναι μία άδικη κυβέρνηση που ευνοεί τους λίγους σε βάρος των πολλών! 
      Θέλετε να μάθετε τι έγινε και με τους συμβασιούχους που προσελήφθησαν το καλοκαίρι στη Νομαρχία Λάρισας; Ακούστε πολιτική πρακτική! Συμβασιούχος που προσελήφθη στη Διεύθυνση Εμπορίου είναι πρώην αντιδήμαρχος δήμου του νομού και νυν υποψήφιος νομαρχιακός σύμβουλος. Τέτοια πολιτική ηθική, τόσο σεμνά και ταπεινά! 
      Άλλος συμβασιούχος, επίσης στη Διεύθυνση Εμπορίου, είναι γιος διευθύντριας νομαρχίας. Άλλη συμβασιούχος στη Διεύθυνση Αγροτικής Ανάπτυξης, η οποία είναι κόρη προέδρου τοπικής οργάνωσης της Νέας Δημοκρατίας και μιλάμε πάντα για τη Νομαρχία Λάρισας. Άλλος συμβασιούχος στη Διεύθυνση Τεχνικών Υπηρεσιών, ο οποίος είναι γιος υποψήφιας νομαρχιακής συμβούλου. Αυτά είναι τα δίκτυα της ανήθικης πολιτικής διαπλοκής που χρησιμοποιεί η Νέα Δημοκρατία  σε τοπικό επίπεδο! 
      Συνεχίζουμε την περιήγηση στο θαυμαστό κόσμο της Νέας Δημοκρατίας! Στις 14 Αυγούστου 2006, ανακοινώσατε χρηματοδοτήσεις ενοικίων και εξοπλισμών για τα Κ.Ε.Π.. Το 70% των κονδυλίων τα εγκρίνατε για «γαλάζιους» δήμους και μόνο το 17% για δήμους που πρόσκεινται στο ΠΑ.ΣΟ.Κ.. Όλα αυτά τα αναλυτικά στοιχεία που ανέφερα, τα καταθέτω ξανά για τα Πρακτικά. Υπάρχει πλήρης αντιστοίχηση ποσών και δήμων. 
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Συνεχίζουμε. Επιχορηγήσεις από το Υπουργείου Πολιτισμού προς δήμους και νομικά πρόσωπα αυτών. Για το έτος 2006, το 81% των κονδυλίων κατευθύνθηκαν σε δικούς σας δημάρχους. Αναφέρομαι σε δημοσίευμα της εφημερίδας «ΤΑ ΝΕΑ», 15 Ιουλίου 2006. Το καταθέτω για τα Πρακτικά. Το δημοσίευμα δεν το διαψεύσατε! 
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Όσον αφορά τις οριζόντιες δράσεις του προγράμματος «ΘΗΣΕΑΣ», το 74% των κονδυλίων κατευθύνθηκε σε δήμους της Νέας Δημοκρατίας και μόλις το 18% σε δήμους του ΠΑ.ΣΟ.Κ.. Αναφέρομαι σε δημοσίευμα της εφημερίδας «ΤΟ ΒΗΜΑ ΤΗΣ ΚΥΡΙΑΚΗΣ», 3 Σεπτεμβρίου 2006. Το καταθέτω για τα Πρακτικά. Επίσης, δεν το διαψεύσατε! 
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αδιάψευστο στοιχείο! Αδιάσειστα στοιχεία! Οι εφημερίδες σας είναι αδιάσειστα στοιχεία! 
      ΚΩΝΣΤΑΝΤΙΝΟΣ ΡΟΒΛΙΑΣ: Ας το διαψεύδατε, κύριε Υπουργέ! Είχατε υποχρέωση! 
      Επιχορηγήσεις της Γενικής Γραμματείας Αθλητισμού: Το 97% των κονδυλίων κατευθύνεται σε «γαλάζιους» δήμους. 
      Επιχορηγήσεις Υ.ΠΕ.ΧΩ.Δ.Ε.: Το 92% κατευθύνεται σε «γαλάζιους» δήμους. 
      Επιχορηγήσεις του Υπουργείου Μακεδονίας-Θράκης: Το 75% των κονδυλίων το διανέμετε σε «γαλάζιους» δήμους. Δημοσίευμα της εφημερίας «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ», 11 Σεπτεμβρίου 2005. Το καταθέτω για τα Πρακτικά και το οποίο ουδέποτε διαψεύσατε. 
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τέλος, ελέγχεσθε ως Υπουργείο –είναι πολλά και κουραστήκατε, αλλά δεν έχω τελειώσει ακόμα!- διότι δεν χορηγήσατε στοιχεία στην ερώτησή μου, σχετικά με τις χρηματοδοτήσεις σας για αγορές μηχανημάτων και τεχνικού εξοπλισμού από τους δήμους. 
      Σε τρία χρόνια, δώσατε περίπου 36.000.000 ευρώ, δηλαδή 11.000.000.000 δραχμές για μηχανήματα δήμων. Για να μη μας δίνετε στοιχεία, είμαι βέβαιος ότι ανάλογα ποσοστά και αυτού του κονδυλίου κατευθύνθηκαν σε δήμους που υποστηρίζονται από τη Νέα Δημοκρατία. 
      Σε όλα αυτά πρέπει να προσθέσουμε και τον περίεργο διαγωνισμό για προσλήψεις άνω των χιλίων δημοτικών αστυνομικών. Οι υποψήφιοι υπολογίζονται σε περισσότερους από τριάντα χιλιάδες. Ας μην ξεχνάμε βέβαια ότι η βασική παράμετρος της επιλογής είναι η περιβόητη «γαλάζια συνέντευξη».
      Προκηρύξατε το διαγωνισμό, παρ’ ότι ξέρατε ότι δεν μπορεί να ολοκληρωθεί πριν από τις δημοτικές εκλογές, το κάνατε όμως συνειδητά για να έχετε σε ψηφοθηρική ομηρία τριάντα χιλιάδες άνεργους νέους, για να παίξετε με την αγωνία τους για εργασία για να προσπαθήσετε να υφαρπάξετε τις ψήφους τους με ψεύτικες υποσχέσεις, όπως ακριβώς έκανε προεκλογικά ο κ. Καραμανλής με τους διακόσιους πενήντα χιλιάδες συμβασιούχους. 
      Οι παρεμβάσεις σας όμως στις τοπικές εκλογές δεν σταματούν εδώ. Πλήθος σοβαρών καταγγελιών έρχονται απ’ όλη την Ελλάδα. Θα αναφέρω τις σημαντικότερες:
      Έχετε παγώσει τις εκθέσεις των Επιθεωρητών Δημόσιας Διοίκησης για κακοδιαχείριση στους Δήμους Χαλκηδόνας, Ωραιοκάστρου και Καλλιθέας Θεσσαλονίκης. Έχετε παγώσει τον έλεγχο των καταγγελιών για έργα που δεν εκτελέστηκαν και πληρώθηκαν ή για έργα που πληρώθηκαν δυο φορές -της περιόδου 1999-2002- στο Δήμο Παλλήνης Αιτωλοακαρνανίας. Εμποδίσατε ως Κυβέρνηση στην Καρδίτσα την κάθοδο στις νομαρχιακές εκλογές του υποψήφιου νομάρχη κ. Βάιου Κανούτα. Στις εκλογές του 2002 είχε πάρει 17%.
      Ο κ. Κανούτας κατήγγειλε στη συνέντευξη Τύπου ότι απέχει από τις εκλογές, διότι αδυνατεί να αντιμετωπίσει τις μεθοδεύσεις και διότι δεν θέλει οι συνεργάτες και οι φίλοι του να υποστούν οποιαδήποτε ταλαιπωρία και να διακυβευτεί η υπηρεσιακή, επαγγελματική ή οποιαδήποτε άλλη εξέλιξή τους.
      Μετά από αίτηση επώνυμων στελεχών της παράταξής σας αντικαταστάθηκε ο οικονομικός επιθεωρητής που διενεργούσε έλεγχο στη Δημοτική Επιχείρηση Ανάπτυξης του Δήμου Κασσωπαίων Κέρκυρας. Ξέρετε ποιος τοποθετήθηκε στη θέση του; Ενεργό συνδικαλιστικό στέλεχος της Δ.Α.Κ.Ε.. Στελέχη της Νέας Δημοκρατίας έκαναν την αίτηση: «Ενεργό συνδικαλιστικό στέλεχος της Δ.Α.Κ.Ε. αντικατέστησε τον Οικονομικό Επιθεωρητή». Όπως καταλάβατε, ο δήμος αυτός πρόσκειται στο ΠΑ.ΣΟ.Κ.. 
      Στο Δήμο Παλλήνης ανταλλάξατε την απόσυρση της αντάρτικης υποψηφιότητας με την τοποθέτηση του επικεφαλής αντάρτη σε θέση Γενικού Διευθυντή στο Υπουργείο Οικονομίας. Επειδή η εφημερίδα «Νεολόγος» της Παλλήνης τόλμησε να ασκήσει κριτική γι’ αυτήν τη μεθόδευση, ακούστε τι τρομοκρατία ακολούθησε:
      Πρώτον, εισέβαλε η εφορία στην εφημερίδα όλως τυχαίως την επόμενη του δημοσιεύματος. Δεύτερον, μετετέθη δυσμενώς η σύζυγος του εκδότη της εφημερίδας που είχε την ατυχία να είναι υπάλληλος του Υπουργείου Οικονομικών. Τρίτον, κατετέθη αγωγή του κυρίου γενικού διευθυντή του Υπουργείου Οικονομικών, πρώην αντάρτη, με την οποία ζητά από την εφημερίδα 1.000.000 ευρώ.
      Ανέχεστε παράνομες μεταδημοτεύσεις οι οποίες γίνονται κρυφά και αποκαλύπτονται είτε μετά από ερωτήσεις Βουλευτών είτε μετά από εισαγγελική παρέμβαση. Έτσι έγινε στο Δήμο Ζεφυρίου και στο Δήμο Αντίκυρας Βοιωτίας.
      Επιδίδεστε σε εκφοβισμούς αντίπαλων συνδυασμών, όπως στο Δήμο Παλλήνης αλλά και στο Δήμο Λαγανά Ζακύνθου, όπου ακούστε: Δυο αδέλφια συλλαμβάνονται εναλλάξ, αναίτια και προκλητικά, για δήθεν υγειονομικές παραβάσεις και μετά αθωώνονται από τα δικαστήρια. Τελείως τυχαία ο ένας είναι υποψήφιος δημοτικός σύμβουλος και ο άλλος υποψήφιος νομαρχιακός σύμβουλος συνδυασμών που υποστηρίζονται από το ΠΑ.ΣΟ.Κ. και το Συνασπισμό.
      Δεν σας τιμούν αυτές οι παλαιοκομματικές πρακτικές!
      (Χειροκροτήματα από την πτέρυγα του ΠΑ.ΣΟ.Κ.)
      Παραπέμπουν κατευθείαν στο αλησμόνητο παρελθόν της παράταξής σας. Όταν ο κρατικός μηχανισμός μπαίνει στην υπηρεσία σκοπιμοτήτων του κόμματος, δεν απέχουμε πολύ από την προσφορά των υπηρεσιών του παρακράτους.
      Η Κυβέρνηση της Νέας Δημοκρατίας καταγγέλλεται και ελέγχεται για όλες αυτές τις αντιδημοκρατικές και αντισυνταγματικές μεθοδεύσεις και πρακτικές. Η παράταξή σας υποσχέθηκε προεκλογικά διά στόματος του κ. Καραμανλή ότι δεν την ενδιαφέρει η πολιτική προέλευση και οι πολιτικές προτιμήσεις των δημοτικών αρχόντων. 
      Αυτή η ίδια παράταξη, μόλις έγινε Κυβέρνηση, χώρισε τους δήμους σε γαλάζιους και στους «άλλους». Επιτίθεται εναντίον τους με οργανωμένο κρυφό σχέδιο. Πριμοδοτεί επιλεκτικά, αυθαίρετα, άδικα, χωρίς ντροπή. Θεσμοθετεί σιωπηρά την αδιαφάνεια. Εκτρέφει εκ των πραγμάτων τη διαφθορά. Εκμαυλίζει πράγματι συνειδήσεις. Και όλα αυτά τα κάνει μόνο για το κομματικό κέρδος, για το όφελος του κομματικού στρατού. 
      Κύριε Υπουργέ, ελέγχεστε συγκεκριμένα και οφείλετε να απαντήσετε συγκεκριμένα σε όλα όσα καταγγέλλουμε. Μην κρυφτείτε στο παρελθόν. Μην αναπολείτε το παρελθόν. Ούτε σας σώζει το παρελθόν oύτε θα πάτε τη χώρα πίσω, όσο και αν θέλετε! Μην προσπαθήσετε να ξεφύγετε από το περιεχόμενο της επερώτησης, όπως κάνατε στην επιτροπή. Μη μας πείτε για τις κατανομές του «ΘΗΣΕΑ». Δεν αναφερόμαστε σε αυτά. Δεν ελέγχεστε γι’ αυτό. Άρα θα είστε εκτός θέματος. Ελέγχεστε για τις οριζόντιες δράσεις του «ΘΗΣΕΑ». Ελέγχεστε για τις μηδενικές απορροφήσεις του «ΘΗΣΕΑ», όχι για τις κατανομές. 
      Απαντήστε: Γιατί χρηματοδοτείτε και πριμοδοτείτε με όλους αυτούς τους τρόπους, επιλεκτικά, τους δήμους που πρόσκεινται στη Νέα Δημοκρατία; Αυτό είναι βαρύτατο ολίσθημα της Κυβέρνησης. 
      Απαντήστε: Γιατί παρεμβαίνετε βίαια στις τοπικές εκλογές, χρησιμοποιώντας το δημόσιο χρήμα και την κρατική εξουσία; 
      Πραγματικά, δεν θα ήθελα να είμαι σήμερα στη θέση σας. Αίρετε τις αμαρτίες της παράταξής σας και της Κυβέρνησής σας απελπιστικά μόνοι και χωρίς επιχειρήματα. Σήμερα αποκαλύπτεται σε όλο της το μεγαλείο, σε όλο της το μέγεθος η σεμνή και ταπεινή κυβερνητική αλαζονεία. Αποκαλύπτεται η πρωτοφανής εκ μέρους σας περιφρόνηση κάθε κατακραυγής, κοινοβουλευτικής και κοινωνικής. Πλήρης αδιαφορία! 
      Ο δρόμος της αλαζονείας που πήρατε δεν θα σας οδηγήσει πουθενά ή μάλλον θα σας οδηγήσει, με μαθηματική βεβαιότητα, σε μια βαριά πολιτική ήττα, ανάλογη της βαριάς ηθικής ήττας που υπέστη η γκρίζα ηθικολογία σας από τους «κουμπάρους» της διαφθοράς. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρόβλια. 
      Το λόγο έχει ο Πρόεδρος του ΠΑ.ΣΟ.Κ. κ. Γεώργιος Παπανδρέου. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρίες και κύριοι συνάδελφοι, η Κυβέρνηση της Νέας Δημοκρατίας αποκαλύπτεται καθημερινά. Οι μάσκες πέφτουν παρά την προσπάθειά τους να κρύψουν την αλήθεια και να κρύβονται από την πραγματικότητα, να κρύβονται από τα προβλήματα του ελληνικού λαού. Η κρυφή ατζέντα της Νέας Δημοκρατίας και του κ. Καραμανλή γίνεται ολοένα πιο φανερή. 
      Η πολιτική σας απέναντι στην Αυτοδιοίκηση είναι χαρακτηριστική της αντίληψής σας, των πρακτικών σας, της στάσης σας, των έργων και ημερών σας, ολόκληρης της Κυβέρνησής σας, με πρώτο υπεύθυνο, τον ίδιο τον Πρωθυπουργό. 
      Πολιτική ρουσφετολογίας, πελατειακών σχέσεων, αυθαιρεσίας, αυταρχισμού, αδιαφάνειας, κρυφών αποφάσεων, συγκεντρωτισμού, που θέλουν τον Έλληνα υπάκουο και φοβισμένο και όχι ελεύθερο και δημιουργικό. 
      Αν πίστεψε ο ελληνικός λαός ότι δεν υπάρχει πια η παλιά Δεξιά, αυτή που ήξερε, τώρα ξέρει ότι αυτή είναι η σημερινή νεοδεξιά που αποκαλύπτεται καθημερινά. Μια Δεξιά που κρύβει και κρύβεται. Που πίσω από το σκηνικό των μεγάλων λόγων και των στομφωδών εκφράσεων κρύβει τα δόντια της και τις προθέσεις της. 
      Μια παράταξη που δεν ήρθε για να υπηρετεί αλλά για να εξυπηρετηθεί. Που βλέπει το κράτος ως λάφυρο, χωρίς να κατανοεί ότι αυτά τα χρήματα είναι του ελληνικού λαού και η εξουσία αυτή δεν της ανήκει. Σας έδωσε εντολή ο ελληνικός λαός να γίνετε με υπευθυνότητα οι προσωρινοί διαχειριστές της περιουσίας του για το καλό του τόπου.
      Ο κ. Καραμανλής, όταν μιλάει για δήθεν ίση αντιμετώπιση όλων των δήμων, ανεξαρτήτως πολιτικής προτίμησης ή στήριξης, προφανώς εννοεί το στυγνό, σκληρό κομματισμό και την ευνοιοκρατία. Μοιράζεται το κρατικό χρήμα, τα λεφτά του ελληνικού λαού με αδιαφάνεια και τρόπο πελατειακό.
      Όταν μιλάει για αποφυγή της πόλωσης εννοεί ότι ο ίδιος θα διχάζει και θα διαιρεί την ελληνική κοινωνία. Θα χωρίζει την Τοπική Αυτοδιοίκηση σε «γαλάζια», «πράσινη» και «κόκκινη».
      Όταν μιλάει για τοπική ανάπτυξη, προφανώς εννοεί την πελατειακή διασπάθιση του χρήματος του ελληνικού λαού, μια ξεδιάντροπη προσπάθεια εξαγοράς συνειδήσεων. 
      Όταν μιλάει για σχέδιο για την περιφέρεια, εννοεί βεβαίως σχέδιο για την άλωση της Αυτοδιοίκησης. Σχέδιο για τη χώρα δεν έχει. Σχέδιο για τους «ημέτερους» έχει. 
      Μπροστά στα αδιάσειστα πειστήρια που σήμερα κατέθεσε ο κ. Ρόβλιας, οι Υπουργοί φοβούνται, κρύβονται και αρνούνται να δώσουν στοιχεία. Αρνούνται να καταθέσουν όσα έχουν υποχρέωση έναντι του νόμου για τα κονδύλια που κατευθύνονται στους «γαλάζιους» δήμους. Είναι δε τόσο εκτεθειμένοι οι Υπουργοί, που αποφεύγουν τις υποχρεώσεις τους έναντι του ελληνικού Κοινοβουλίου. Μια ακόμα χαρακτηριστική αντίληψη αυθαιρεσίας, υποβάθμισης δημοκρατικών θεσμών και πρακτικών, μια ακόμη απόδειξη έλλειψης σεβασμού απέναντι στον πολίτη και τα δημοκρατικά του δικαιώματα.
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Όταν μιλάει ο κ. Καραμανλής για σεβασμό της Τοπικής Αυτοδιοίκησης, εννοεί την εφαρμογή μεθόδων και αντιλήψεων που αποτελούν βαθιά παράδοση της παράταξής του. Παρεμβάσεις με κάθε αθέμιτο μέσο στις τοπικές εκλογές, με εκφοβισμούς, με καθυστερήσεις οικονομικών ελέγχων που αφορούν «γαλάζιους» δημάρχους, με ανοχή παράνομων μεταδημοτεύσεων. Αποδεικνύει καθημερινά ότι η μηδενική ανοχή στις παρανομίες ισχύει μόνο για τους άλλους, αλλά όχι για τους «ημέτερους» και τους εκλεκτούς.
      Η Νέα Δημοκρατία, ο κ. Καραμανλής, όταν μιλάει για αξιοκρατία, εννοεί τη «γαλάζια» συνέντευξη. Να ρωτάμε τους νέους το όνομα της αδελφής τους ή την ποδοσφαιρική τους ομάδα. 
      Κοροϊδεύετε τους νέους ανθρώπους. Εξευτελίζετε τους νέους ανθρώπους. Διαπαιδαγωγείτε τους νέους ανθρώπους στο χειρότερο παζάρι, το παζάρι της συνείδησής τους.
      (Χειροκροτήματα από την πτέρυγα του ΠΑ.ΣΟ.Κ.)
      Μ’ αυτόν τον τρόπο, δεν μπορείτε να μιλάτε για ποιότητα στην παιδεία. Με ποια ηθική; Με τέτοιες αρχές; Με τέτοιες αξίες; 
      Όταν μιλάει ο κ. Καραμανλής για «επανίδρυση του κράτους» εννοεί τη μείωση των ουσιαστικών και τυπικών προσόντων για τις θέσεις ευθύνης στο δημόσιο. Βεβαίως, για να προωθηθούν άπειρα και ημιμαθή κομματικά στελέχη. Εννοεί τον αποκλεισμό ακόμα και δικών σας ψηφοφόρων, επειδή συνεργάστηκαν καλά με τις κυβερνήσεις του ΠΑ.ΣΟ.Κ.. Διότι εμείς θέλαμε και θέλουμε και θα κυβερνήσουμε αξιοποιώντας τους καλύτερους, τους άριστους και όχι τους αρεστούς.
      (Χειροκροτήματα από την πτέρυγα του ΠΑ.ΣΟ.Κ.)
      Όταν μιλάτε για αξιοκρατία, εννοείτε η «ΟΝΝΕΔ Α.Ε.» να προσλαμβάνει νέους από το παράθυρο. Όταν μιλάτε για αξιοκρατία, εννοείτε να διώχνετε νέους και άξιους αξιωματικούς από το Στρατό και να επαναφέρετε εκατοντάδες απόστρατους, ως ανανέωση, προφανώς. Με φρόνημα όχι το σταθερό γαλάζιο της ελληνικής σημαίας, αλλά το ευκαιριακό γαλάζιο της σημαίας της Νέας Δημοκρατίας. Είναι ή δεν είναι αυτός εκμαυλισμός της συνείδησης και της πολιτικής; Είναι ή δεν είναι εξαγορά της συνείδησης, διαφθορά της συνείδησης, πελατειακή προστασία;
      Όταν μιλάτε για την αποφυγή του λαϊκισμού, προφανώς μιλάτε για την παράταξή σας και τον Αρχηγό σας. Προφανώς μιλάτε για τους χιλιάδες συμβασιούχους που εξαπατήσατε, τους οποίους απολύσατε αντί να μονιμοποιήσετε. Προφανώς μιλάτε για την από το παράθυρο πρόσληψη νέων συμβασιούχων στη θέση τους. 
      Προσλαμβάνετε μια νέα γενιά από δεκάδες χιλιάδες νέους συμβασιούχους. Όμηρους τους θέλετε και αυτούς στις μικροκομματικές σας σκοπιμότητες, για να εκβιάζετε συνειδήσεις. Χωρίς να κατανοείτε ότι κάνετε έγκλημα απέναντι στη νέα γενιά, που χρειάζεται να βοηθηθεί να εξοπλιστεί, αξιοκρατικά, ουσιαστικά, για μια ανταγωνιστική διεθνή οικονομία. Αντί να λύνετε προβλήματα στη χώρα, γίνατε μέρος του προβλήματος.
      Όταν μιλάτε για καταπολέμηση της γραφειοκρατίας, εννοείτε προφανώς ότι στη νεοδεξιά εποχή βυθίστηκε η Δημόσια Διοίκηση μέσα στην ανικανότητά σας να προωθήσετε το πρόγραμμα της «Κοινωνίας της Πληροφορίας». 
      Όταν υποσχεθήκατε «επανίδρυση του κράτους», προφανώς επανιδρύσατε το κράτος της Δεξιάς. Και ο κ. Καραμανλής στη Θεσσαλονίκη να ομολογεί ότι δεν μπορεί να τα βγάλει πέρα με τη γραφειοκρατία, με τη διαφθορά, με την ανεργία, με την ακρίβεια. 
      Πού είναι ο Κώδικας Δημοσίων Υπαλλήλων; Μήπως θυμάστε πόσες φορές έχετε εξαγγείλει ότι θα τον καταθέσετε στη Βουλή; Μπορείτε να εξηγήσετε στον ελληνικό λαό γιατί καθυστερείτε; Εγώ θα σας πω, είναι πάλι το θέμα της διαφάνειας, της αξιοκρατίας στη Δημόσια Διοίκηση. Αυτά είναι που δεν θέλετε και γι’ αυτό εσείς καθυστερείτε.
      Τα φαινόμενα αυτά στην Τοπική Αυτοδιοίκηση δεν είναι παρά δείγμα γραφής της γενικότερης αντίληψης της Κυβέρνησης Καραμανλή. Μεθοδεύεται πολιτική ομηρία εκατοντάδων χιλιάδων πολιτών. Τον θέλει όμηρο τον πολίτη, διότι έτσι κάνει πολιτική. Θέλει να υποβαθμίσει και να εξαρτήσει τη Νομαρχιακή και Τοπική Αυτοδιοίκηση. Θέλει να συγκεντρώσει εξουσίες, για να μπορεί να τις διευθετεί μέσω κομματικών παραγόντων και μηχανισμών. Πελατειακές διευθετήσεις όχι προς όφελος της κοινωνίας, όχι προς το δημόσιο συμφέρον, αλλά προς ειδικά συμφέροντα. 
      Η πολιτική της Κυβέρνησης του κ. Καραμανλή είναι αδιέξοδη και επικίνδυνη. Όταν μιλάει για διαφάνεια και για δικαιοσύνη, εννοεί, βεβαίως, να κρύβει και να προστατεύει τους υπαίτιους των υποκλοπών. Εννοεί να κλείνει άρον-άρον υποθέσεις όπως των υποκλοπών, καταστρατηγώντας βασικές έννοιες της κοινοβουλευτικής μας δημοκρατίας, καθώς οι αποκαλύψεις συνεχίζονται.
      Πράγματι, η Κυβέρνηση της Νέας Δημοκρατίας και του κ. Καραμανλή συμβιβάστηκε με τις παθογένειες της χώρας μας, διότι αυτές οι αντιλήψεις τη βόλεψαν, την εξυπηρέτησαν, είναι οι μόνες αντιλήψεις που γνωρίζει.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του προέδρου του Πανελλήνιου Σοσιαλιστικού Κινήματος)
      Φίλες και φίλοι, η Νέα Δημοκρατία δεν χτίζει μία κοινωνία αξιών. Δεν χτίζει μια κοινωνία δίκαιη. Ο κ. Καραμανλής δεν δίνει το επίδομα στους δασκάλους, όχι γιατί επιλέγει το δρόμο της ευθύνης. Αντί να δώσει το επίδομα στους δασκάλους, χαρίζει στους μεγαλομέτοχους διακοσίων επιχειρήσεων εκατοντάδες εκατομμύρια ευρώ. 
      Χαρίζετε σε δεκαπέντε χιλιάδες ανθρώπους που δηλώνουν εισοδήματα πάνω από 100.000 ευρώ, συνολικά 100.000.000 ευρώ με τη φορολογική σας μεταρρύθμιση. Μεταφέρετε χρήματα από τους εργαζόμενους στους εργοδότες με τη μείωση του κόστους των υπερωριών. 
      Όταν μιλάει για «μεταρρυθμίσεις» ο κ. Καραμανλής, προφανώς εννοεί να πουλά φθηνά την ΕΜΠΟΡΙΚΗ και να αγοράζει ακριβά την FINANCBANK, την «Π&Κ Χρηματιστηριακή» και τον «ΓΕΡΜΑΝΟ». 
      Συγκεκριμένα συμφέροντα υπηρετείτε, όχι το δημόσιο συμφέρον. 
      Όταν μιλάτε για την ανεξαρτησία των Μέσων Ενημέρωσης, εννοείτε αυτούς που δεν σας κάνουν κριτική, φιμώνοντας τα περιφερειακά μέσα ενημέρωσης με κρατικές διαφημίσεις, με απειλές και εκβιασμούς και, βεβαίως, τους καναλάρχες με τις αδειοδοτήσεις. 
      Προωθείτε κομματικά στελέχη στη δικαιοσύνη, αγνοείτε την Α.Δ.Α.Ε., χειραγωγείτε τους πολιτικούς και τους δημοκρατικούς θεσμούς.
      (Στο σημείο αυτό κτυπάει το κουδούνι λήξεως του χρόνου ομιλίας του Προέδρου του Πανελλήνιου Σοσιαλιστικού Κινήματος)
      Όταν ο κ. Καραμανλής μιλάει για ευθύνη, προφανώς εννοεί, ο Υπουργός Οικονομίας μέσα σε δεκαπέντε μέρες μετά την ανάληψη του Υπουργείου Οικονομίας, να στέλνει στην Ευρωπαϊκή Ένωση την «απογραφή». Σε δεκαπέντε μέρες απογραφή ολόκληρης της ελληνικής οικονομίας! 
      Προφανώς, όταν μιλάει για ευθύνη, εννοεί να παίζει με τις στατιστικές και τους απολογισμούς του πολύ ευαίσθητου θέματος των αμυντικών δαπανών, για να αλλάζει όλους τους προϋπολογισμούς και να καταφέρνει να βάζει τη χώρα μας υπό επιτήρηση. 
      Προφανώς εννοεί τον πρώτο «αξιόπιστο», κατά τον κ. Καραμανλή, προϋπολογισμό που χρειάστηκε δύο–τρεις φορές να αλλάξει και να εγκαταλειφθεί τελικά.  
      Προφανώς, εννοεί να διασύρει και να δυσφημίζει τη χώρα μας και την οικονομία μας, επειδή ήθελε να κτυπήσει το ΠΑ.ΣΟ.Κ..
      Προφανώς, η ευθύνη του είναι να ανεβάζει, κατά το δοκούν, το Ακαθάριστο Εγχώριο Προϊόν κατά 25%, χωρίς να έχει συνεννοηθεί με την Ευρωπαϊκή Ένωση. 
      Προφανώς, εννοεί ευθύνη, να χάνονται από το Γ΄ Κοινοτικό Πλαίσιο Στήριξης, πολλά δισεκατομμύρια και πιθανώς να χρειαστεί να πληρώσουμε αναδρομικά, πολλά άλλα δισεκατομμύρια ευρώ, λόγω αυτής της πρόχειρης, ανεύθυνης, πράξης του κ. Αλογοσκούφη. Βεβαίως με την έγκριση του Πρωθυπουργού, του κ. Καραμανλή.
      (Χειροκροτήματα από την πτέρυγα του ΠΑ.ΣΟ.Κ.)
      Αυτή είναι η υπεύθυνη Κυβέρνηση. Αυτή είναι η υπεύθυνη στάση της Νέας Δημοκρατίας.
      Φίλες και φίλοι, αγαπητοί συνάδελφοι, αξιοκρατία δεν υπάρχει. Αξία δεν υπάρχει. Το δημόσιο συμφέρον δεν είναι η προτεραιότητά σας. Όλα αυτά δείχνουν ότι υπάρχει άλλος δρόμος. Είναι ο δρόμος της κοινωνικής δικαιοσύνης, που ξεκίνησε ο Ανδρέας Παπανδρέου.
      (Χειροκροτήματα από την πτέρυγα του ΠΑ.ΣΟ.Κ.)
      Είναι ο δρόμος που προώθησε ο Κώστας Σημίτης και έφερε τη χώρα μας πιο κοντά στην Ευρώπη. Είναι ο δρόμος μιας δίκαιης κοινωνίας, που ανοίγουμε εμείς τώρα, ως ΠΑ.ΣΟ.Κ.. Είναι ο δρόμος της αξιοπρέπειας. 
      Αυτό το οποίο έχετε καταφέρει, είναι να θίξετε το φιλότιμο, την αξιοπρέπεια, την έννοια του σεβασμού που θέλει να έχει και δικαιούται να έχει ο Έλληνας για την κοινωνία του, για την πολιτεία του, για τον ίδιο του τον εαυτό. 
      Δεν αξίζει της Ελλάδας τέτοια μεταχείριση. Δεν αξίζει της χώρας τέτοια Κυβέρνηση και ο ελληνικός λαός θα ανατρέψει αυτήν την αντίληψη και θα ανατρέψει αυτήν την Κυβέρνηση, δημοκρατικά, στις επόμενες εθνικές εκλογές. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, δικαιούστε μια πεντάλεπτη παρέμβαση. Θα πάρετε το λόγο μετά την ομιλία των συναδέλφων. 
      Ορίστε, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, θα απαντήσω συνολικά στην επερώτηση στο τέλος, για να ακούσω πρώτα τις απόψεις όλων των συναδέλφων. 
      Παίρνω την ευκαιρία, όμως, να δώσω μια απάντηση σ’ αυτά που είπε ο Αρχηγός της Αξιωματικής Αντιπολίτευσης και σ’ αυτά που τόνισε στην αρχή ο εισηγητής της Αξιωματικής Αντιπολίτευσης. 
      Αν ρωτήσετε αυτούς που παρακολουθούν εκτός της έξω τη συζήτηση και δείτε τα στοιχεία που φέρατε και τη ρητορική, που αναπτύξατε σε αυτήν την Αίθουσα, μόνο μια εξήγηση μπορεί να δοθεί για την επερώτηση που καταθέσατε και που συζητείται σήμερα. Μάλλον, με όσα λέτε -που είναι εντελώς ανακριβή και θα τα πούμε στη συνέχεια- ψάχνετε για άλλοθι, ως προς το κακό αποτέλεσμα των δημοτικών εκλογών, που θα έχετε και ως προς την πορεία του κόμματός σας. Αυτό κάνετε. 
      (Χειροκροτήματα από την πτέρυγα της Νέας Δημοκρατίας )
Αν δεν φοβόσασταν όλα αυτά, δεν θα επιστρατεύατε όλες αυτές τις ανακρίβειες που θα αποδείξουμε στη συνέχεια ότι είναι ανακρίβειες και που, βεβαίως, δεν έχουν να κάνουν τίποτα όλα αυτά που κάνουμε εμείς και που είναι ορθά σε σχέση με εκείνα που κάνατε στο παρελθόν και θα σας τα πούμε. Δεν θα καθορίζετε εσείς την ατζέντα για το τι θα λέμε εδώ και για το τι δεν θα λέμε. Θα σας αποδείξουμε στην πορεία ποιοι είσαστε, πώς συμπεριφερθήκατε απέναντι στην Τοπική Αυτοδιοίκηση. 
      Θα αναφερθώ σε ορισμένα πράγματα, που είπε ο Αρχηγός της Αξιωματικής Αντιπολίτευσης. Μας είπε για την Τοπική Αυτοδιοίκηση. Ήθελα να ήξερα για ποια Τοπική Αυτοδιοίκηση μιλάει ο κ. Παπανδρέου. Για την Τοπική Αυτοδιοίκηση από την οποία -μετείχε στις κυβερνήσεις εκείνες- υπεξαίρεσαν μεταξύ 1997 και 2003  το ποσό  -και ρωτήστε τον κ. Κουκουλόπουλο- του 1.400.000.000 ευρώ. Αυτή είναι η στάση του; 
      Δεύτερον, για ποια Τοπική Αυτοδιοίκηση μιλάτε στο ΠΑ.ΣΟ.Κ.; Για τη Νομαρχιακή Αυτοδιοίκηση που την αφήσατε χωρίς πόρους και της οποίας τριπλασιάσαμε εμείς τους πόρους; Ρωτήστε την κ. Γεννηματά αν θέλετε να πάρετε την απάντηση για το ποια ήταν η πολιτική σας και ποια είναι η πολιτική μας.
      Συμβασιούχους: Εσείς, που δεν υπογράψατε ούτε μία σύμβαση αορίστου χρόνου -και διασυρθήκαμε με το διάταγμα Ρέππα, Σκανδαλίδη- έρχεστε και μας λέτε αυτήν τη στιγμή για το τι κάναμε και για δήθεν κομματικό νεποτισμό, όταν μονιμοποιούνται τριάντα δύο χιλιάδες συμβασιούχοι, που διορίσθηκαν επί των ημερών σας με αναξιοκρατικές μάλιστα διαδικασίες; Ποιος διόρισε τις τριάντα δύο χιλιάδες συμβασιούχους, που εμείς τους κάναμε αορίστου χρόνου; Η Νέα Δημοκρατία ή οι κυβερνήσεις του ΠΑ.ΣΟ.Κ.; Αυτός είναι ο κομματικός νεποτισμός του κ. Παπανδρέου! Θα έπρεπε να ψάχνει να δει πώς διορίστηκαν αυτοί οι τριάντα δύο χιλιάδες συμβασιούχοι, που εμείς τους μονιμοποιήσαμε. Και ο κόσμος ξέρει πολύ καλά, όσο να φωνάζετε και να μιλάτε για «γαλάζια» παιδιά, ότι το αντίστροφο συμβαίνει. Πάτε να κρύψετε ένα παρελθόν, το οποίο θα σας ακολουθεί πάντοτε, γιατί τον κομματικό νεποτισμό εσείς τον σπείρατε.
      (Χειροκροτήματα από την πτέρυγα της Νέας Δημοκρατίας )
      Εμείς αυτήν τη στιγμή λύνουμε προβλήματα, ακόμα και για ανθρώπους που διορίσατε εσείς. 
      «Κοινωνία της Πληροφορίας», λέει ο κ. Παπανδρέου. Μα, δεν ξέρετε πόση ήταν η απορροφητικότητα, που μας αφήσατε; Πήγε ο ίδιος στην «Κοινωνία της Πληροφορίας Α.Ε.» και τα είδε και δεν μπόρεσε να πει τίποτα. Μέσα σε δυόμισι χρόνια τριπλασιάσαμε την απορροφητικότητα. Δηλαδή σε δυόμισι χρόνια κάναμε τρεις φορές παραπάνω απ’ όσα έχετε κάνει εσείς στα τριάμισι χρόνια, που είχατε την ευθύνη του προγράμματος. Δεν τα ξέρετε αυτά; 
      Κώδικας: Μα, σοβαρά μιλάμε για τον Κώδικα Δημοσίων Υπαλλήλων; Δεν τολμήσατε να κάνετε έναν Κώδικα όπως έπρεπε. Εμείς τον κάναμε σε συμφωνία με την Α.Δ.Ε.Δ.Υ.. Είναι στο Γενικό Λογιστήριο και ψηφίζεται το Νοέμβριο. Δεν το γνωρίζετε αυτό; Είναι ο πρώτος κώδικας που ψηφίζεται με την πλήρη συμφωνία της Α.Δ.Ε.Δ.Υ.. Λέτε γιατί δεν το φέραμε ακόμα, όταν βρίσκεται στο Γενικό Λογιστήριο; Δεν το ξέρετε; 
      ΚΩΝΣΤΑΝΤΙΝΟΣ ΡΟΒΛΙΑΣ: Φέρτε το στη Βουλή. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν ξέρει η Α.Δ.Ε.Δ.Υ.; Δεν ξέρει ο κ. Παπασπύρου, παραδείγματος χάριν; Διαμαρτυρήθηκε η Α.Δ.Ε.Δ.Υ. για όποια καθυστέρηση, ας το πούμε έτσι -που δεν είναι καθυστέρηση- από το Γενικό Λογιστήριο; Μιλάτε εσείς που δεν φέρατε έναν Κώδικα ή και όταν τον φέρατε, φυσικά δεν είχε καμία επίνευση της Α.Δ.Ε.Δ.Υ., γιατί ο τρόπος που κάνατε τους γενικούς διευθυντές ήταν γνωστός τοις πάσι; 
      Υποκλοπές: Σοβαρά μιλάμε; Ποιο θέμα έκλεισε; Πρώτα-πρώτα το πρώτο θύμα των υποκλοπών υπήρξε ο Πρωθυπουργός και η Κυβέρνηση και το θέμα βρίσκεται στη δικαιοσύνη.  
      ΑΠΟΣΤΟΛΟΣ ΚΑΚΛΑΜΑΝΗΣ: Γιατί κλείνετε την έρευνα αν είστε τα θύματα; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί δεν αφήνετε τη δικαιοσύνη να κάνει τη δουλειά της; Τι μας λέτε; 
      ΑΠΟΣΤΟΛΟΣ ΚΑΚΛΑΜΑΝΗΣ: Γιατί κλείνετε την έρευνα…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, δεν διέκοψα κανέναν ούτε τον Αρχηγό σας. 
      ΑΠΟΣΤΟΛΟΣ ΚΑΚΛΑΜΑΝΗΣ: Όταν λέτε ανακρίβειες…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Παρακαλώ πολύ να σέβεστε τους ομιλητές.
      ΑΠΟΣΤΟΛΟΣ ΚΑΚΛΑΜΑΝΗΣ: Τα θύματα δεν κρύβονται.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε…
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, σας παρακαλώ πολύ. Από εσάς περιμένουμε να δώσετε το παράδειγμα! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όταν προεδρεύατε από αυτό το Βήμα, μας μαθαίνατε να σεβόμαστε τον ομιλητή. Παρακαλώ πολύ να έρθουμε σε εκείνα που μας διδάξατε εκείνη την εποχή. 
      ΑΠΟΣΤΟΛΟΣ ΚΑΚΛΑΜΑΝΗΣ: Οι ομιλητές σέβονται τους ακροατές τους. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας παρακαλώ πάρα πολύ! Ο Αρχηγός της Αξιωματικής Αντιπολίτευσης δεν σέβεται ούτε το Κοινοβούλιο ούτε τη δικαιοσύνη, γιατί όταν μου λέει ότι έκλεισε η υπόθεση τη στιγμή που είναι στη δικαιοσύνη, είναι σαν να μου λέει να εμπιστευτώ περισσότερο, όχι τη δικαιοσύνη, αλλά άλλους θεσμούς. 
      ΑΠΟΣΤΟΛΟΣ ΚΑΚΛΑΜΑΝΗΣ: Φιμώσατε το Κοινοβούλιο…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτός είναι ο τρόπος με τον οποίο συμπεριφέρεστε στη δικαιοσύνη; 
      ΑΠΟΣΤΟΛΟΣ ΚΑΚΛΑΜΑΝΗΣ: …και παγιδέψατε τη δικαιοσύνη.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αν σας φοβίζει η δικαιοσύνη, να έρθετε να μας το πείτε. Εμείς δεν τη φοβόμαστε και είναι η μόνη αρμόδια να αποφανθεί. 
      ΑΠΟΣΤΟΛΟΣ ΚΑΚΛΑΜΑΝΗΣ: Παγιδέψατε τη δικαιοσύνη…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Παρακαλώ πάρα πολύ! Καμία παγίδα δεν υπάρχει.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτή είναι η αλήθεια και το ξέρετε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εσείς προσπαθείτε να εκμεταλλευτείτε οτιδήποτε χωρίς να σέβεστε ούτε καν το γεγονός ότι το θύμα υπήρξε ο Πρωθυπουργός και η Κυβέρνηση. 
      ΑΠΟΣΤΟΛΟΣ ΚΑΚΛΑΜΑΝΗΣ: Παγιδέψατε τη δικαιοσύνη και φιμώσατε την Επιτροπή Θεσμών. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η πολιτεία, κύριε Πρόεδρε…
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Υπουργέ, απαντάτε προς τους συναδέλφους. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κρίνουν όλοι από το γεγονός ότι ορισμένοι δεν ξέρουν να σέβονται τον ομιλητή όταν μιλάει. Γιατί αν εγώ διέκοπτα τον Αρχηγό σας, τότε να δούμε τι θα λέγατε.
      ΑΠΟΣΤΟΛΟΣ ΚΑΚΛΑΜΑΝΗΣ: Ο ομιλητής δεν σέβεται τους ακροατές του. 
      ΠΡΟΕΔΡΟΣ (Άννα Μπενάκη-Ψαρούδα): Επιτέλους, κύριε Πρόεδρε! Σας παρακαλώ πάρα πολύ! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Καταλαβαίνουν όλοι ποιος σέβεται το Κοινοβούλιο με τον τρόπο με τον οποίο μιλάει. 
      ΑΠΟΣΤΟΛΟΣ ΚΑΚΛΑΜΑΝΗΣ: Τον ήσσονα λόγο… 
      ΠΡΟΕΔΡΟΣ (Άννα Μπενάκη-Ψαρούδα): Έχετε δικαίωμα να πάρετε το λόγο και να πείτε ό,τι θέλετε, αλλά μη διακόπτετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Τον ήσσονα λόγο κρείττονα ποιεί. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, μη διακόπτετε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Να μάθετε να σέβεστε τη Δικαιοσύνη. 
      Δάσκαλοι: Για το επίδομα…
      ΑΠΟΣΤΟΛΟΣ ΚΑΚΛΑΜΑΝΗΣ: Αφήστε τη δικαιοσύνη. Την έχετε κατασπιλώσει με τη δήθεν κάθαρση και με αυτούς που διορίζετε…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Παρακαλώ πολύ! 
      Έρχεται αυτήν τη στιγμή και μιλάει ο Αρχηγός της Αξιωματικής Αντιπολίτευσης για το θέμα των δασκάλων και του επιδόματος. Ήθελα να ήξερα, όταν κυβερνούσε η κυβέρνησή του και ήταν μέλος της, τι έλεγε για τα αιτήματα των δασκάλων την εποχή εκείνη; 
      Και τώρα που η Κυβέρνηση τα λύνει, και υπάρχει απλώς μια διαφωνία σε ό,τι αφορά το βάθος χρόνου στο οποίο θα ικανοποιηθούν, φωνάζει το ΠΑ.ΣΟ.Κ.! Το ΠΑ.ΣΟ.Κ. που οδήγησε στην οικονομική απαξίωση τους δασκάλους και που τόσα χρόνια τους έφερε εκεί που τους έφερε. 
      Πάμε να λύσουμε εμείς το πρόβλημα και ζητάει τα ρέστα. Και μάλιστα βρίσκεται πίσω και ευνοεί οποιαδήποτε διαδήλωση, οπουδήποτε και αν γίνεται. Ποιο; Το κόμμα εκείνο που οδήγησε τους δασκάλους εδώ που τους οδήγησε, για να ζητούν αυτά που ζητούν σήμερα. Αυτό λέγεται πολιτικό θράσος!
      Σε ό,τι αφορά την Εμπορική, μίλησε το ΠΑ.ΣΟ.Κ. για χαμηλό τίμημα της μετοχής. Μα, καλά ο κ. Παπανδρέου δεν ξέρει πόσο είχε προσφέρει τη μετοχή της Εμπορικής και παρακαλούσε να την πουλήσει στην εποχή του; Δεν ξέρει τι είχε κάνει τότε η κυβέρνηση Σημίτη και μιλάει για τώρα; 
      Σε ό,τι αφορά τα θέματα της απογραφής. Η απογραφή τι έκανε; Αποκάλυψε την αλήθεια. Είναι ή δεν είναι αλήθεια; Γιατί η μόνη αλήθεια είναι αυτή. Η αλήθεια είναι ότι μας έλεγαν για τον προϋπολογισμό 2004, το 2003, ότι το έλλειμμα ήταν 1,2%. Αυτό μας έλεγαν και αποδείχτηκε ότι ήταν 6,5%. Και επειδή αποκαλύφθηκε το ψεύδος από την πλευρά του ΠΑ.ΣΟ.Κ. και βεβαίως η εξαπάτηση του ίδιου του Κοινοβουλίου που έγινε την εποχή εκείνη, τώρα ζητούν και τα ρέστα. 
      Και το γεγονός ότι μια κυβέρνηση πήρε το έλλειμμα στο 6,5% και το κατεβάζει κάτω από 3%, αυτό δεν έχει καμία απολύτως σημασία; Και λέει ο κ. Παπανδρέου «θα χάσουμε χρήματα από την αύξηση του Α.Ε.Π. κατά 25%»! Μέχρι στιγμής πάντως εμείς δεν χάσαμε καθόλου χρήματα. Τα μόνα χρήματα που μας ζητάει πίσω η Ευρωπαϊκή Ένωση είναι από τις ατασθαλίες για το διάστημα 2001-2003, που μας ζητούσε 1.200.000.000 ευρώ και με μια σκληρή διαπραγμάτευση το πήγαμε στα 514.000.000. Τα μόνα λεφτά που χάνουμε είναι από το ΠΑ.ΣΟ.Κ., όχι από αυτήν την Κυβέρνηση.
      ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε, κύριε Υπουργέ, σας παρακαλώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Με προφητείες, όπως οι μετά Χριστόν προφήτες, πολιτική δεν γίνεται. 
      Τέλος, για να κλείσω, θέλω να πω το εξής. Ο κ. Παπανδρέου είπε: «Κυβέρνηση δεν υπάρχει», «δεν υπάρχει αξιοπιστία από την Κυβέρνηση». Τι αποδεικνύεται σ’ αυτήν την Αίθουσα; Το πρόβλημα, και στο Κοινοβούλιο και εκτός, είναι ότι σε μια πραγματικά κρίσιμη στιγμή για τον τόπο -όπου όλες οι δυνάμεις θα έπρεπε στον ανηφορικό αυτό δρόμο να είμαστε συντεταγμένοι στις κοινές, τουλάχιστον, προσπάθειες, που πρέπει να κάνουμε- δεν υπάρχει Αξιωματική Αντιπολίτευση. Γιατί δεν έχει ούτε πρόταση ούτε αξιοπιστία. 
      (Χειροκροτήματα από την πτέρυγα της Νέας Δημοκρατίας)
      Πρόταση δεν έχει, γιατί δεν ακούσαμε απολύτως τίποτα.  
      Αξιοπιστία δεν έχει, γιατί προσπαθεί να δώσει μαθήματα όταν η Κυβέρνηση λύνει τα προβλήματα, που η Αξιωματική Αντιπολίτευση δημιούργησε ως κυβέρνηση.
      ΣΥΛΒΑΝΑ ΡΑΠΤΗ: Γι’ αυτό τα σχολεία είναι τρεις βδομάδες κλειστά!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Την απάντηση, όμως, θα την πάρει από τον ελληνικό λαό και τώρα και στις επόμενες εκλογές, που θα γίνουν στην ώρα τους. 
      Ευχαριστώ πολύ.
      	(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ. 
      Το λόγο έχει ο κ. Βενιζέλος. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θα ήθελα παρακαλώ το λόγο, για να πω μία μόνο φράση. 
      ΠΡΟΕΔΡΟΣ (Άννα Μπενάκη-Ψαρούδα): Δεν έχετε δικαίωμα παρεμβάσεως τώρα. Εγώ δεν θέλω να σας αφαιρέσω το λόγο, όμως, έδωσα το λόγο τώρα στον κ. Βενιζέλο. Κάντε μου τη χάρη, γιατί θα δημιουργηθεί θέμα.
      Ορίστε, κύριε Βενιζέλο, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, η πολιτική νευρικότητα με την οποία αποπειράθηκε να απαντήσει ο κύριος Υπουργός στον Αρχηγό της Αξιωματικής Αντιπολίτευσης δείχνει ότι η Κυβέρνηση έχει χάσει πλήρως τον έλεγχο των καταστάσεων.
      Η Κυβέρνηση βρίσκεται στο μέσον μιας πολλαπλής δίνης: Δίνη κοινωνική, όπως δείχνουν οι απεργίες, η διάλυση της εκπαίδευσης, οι αντιδράσεις όλων των κοινωνικών εταίρων. 
      Δίνη δημοσιονομική, όπως δείχνει το δεύτερο τέχνασμα με την αύξηση του Α.Ε.Π., μετά την περιβόητη  απογραφή. 
      Δίνη θεσμική, που φαίνεται καθαρά στη συμπεριφορά της Κυβέρνησης απέναντι στην Τοπική Αυτοδιοίκηση, απέναντι στη δικαιοσύνη, απέναντι στη Βουλή, η οποία υποβαθμίζεται συνεχώς σε κρίσιμα θέματα, που ήδη αναφέρθηκαν, όπως οι υποκλοπές. Αφήστε που έμεινε σκοπίμως ανοιχτή όλο το καλοκαίρι, για να πιάσουμε τα σκάνδαλα του ΠΑ.ΣΟ.Κ. και πιάσαμε τα φθινοπωρινά σκάνδαλα της Νέας Δημοκρατίας και του κοινωνικού της περίγυρου. 
      (Χειροκροτήματα από την πτέρυγα του ΠΑ.ΣΟ.Κ.)
      Και βεβαίως βρίσκεται σε μια δίνη ηθική, με την πολιτική έννοια του όρου. Γιατί ο ψευτοπουριτανισμός, η υποκρισία, η δημαγωγία, η ακατάσχετη προεκλογική υποσχεσιολογία είναι συμπεριφορές που εκδικούνται. Και τώρα ήρθε η ώρα του λογαριασμού για τον κ. Καραμανλή και την Κυβέρνησή του. 
      Στο θέμα, δε, της Τοπικής Αυτοδιοίκησης και της χρηματοδότησης των δήμων και των νομαρχιών ουσιαστικά συγκρούονται δύο διαφορετικές ιδεολογικές και πολιτικές αντιλήψεις: Μια αντίληψη που εκφράζει το ΠΑ.ΣΟ.Κ., που είναι μια αντίληψη θεσμική, αναπτυξιακή, που υπηρετεί την περιφερειακή ανάπτυξη και τις τοπικές κοινωνίες και μια αντίληψη, που εκφράζει η Νέα Δημοκρατία, που είναι μια αντίληψη παλαιοκομματική, ρουσφετολογική, πελατειακή, αυταρχική. Αρκεί να αποτυπώσουμε σε διαγράμματα αυτό που συμβαίνει με τις έκτακτες χρηματοδοτήσεις των δήμων και με τις εγκρίσεις θέσεων. Αξίζει να δει κάποιος τα διαγράμματα αυτά, όπου φαίνεται, ανά πολιτικό χρώμα, η χρηματοδότηση των δήμων από τις οριζόντιες δράσεις του «ΘΗΣΕΑ».
      Καταθέτω αυτό το διάγραμμα για τα Πρακτικά, προκειμένου να δουν όλοι, με μια απλή εικόνα, για το πού βρίσκεται η ανισότητα, η επιλεκτικότητα και η πελατειακή σχέση. 
      (Στο σημείο αυτό ο Βουλευτής κ. Ευάγγελος Βενιζέλος καταθέτει για τα Πρακτικά το προαναφερθέν διάγραμμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Το ίδιο ισχύει και στην χρηματοδότηση από τη ΣΑΕ 055. Υπάρχει η ίδια ακριβώς κατάσταση. Το καταθέτω και αυτό για τα Πρακτικά.
      (Στο σημείο αυτό ο Βουλευτής κ. Ευάγγελος Βενιζέλος καταθέτει για τα Πρακτικά το προαναφερθέν διάγραμμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Το ίδιο ισχύει και ως προς την έγκριση των θέσεων μερικής απασχόλησης. Το καταθέτω επίσης  και αυτό.
      (Στο σημείο αυτό ο Βουλευτής κ. Ευάγγελος Βενιζέλος καταθέτει για τα Πρακτικά το προαναφερθέν διάγραμμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτή είναι μια εικόνα που προσβάλλει πραγματικά τις τοπικές κοινωνίες και τους πολίτες. Γιατί εδώ, κυρία Πρόεδρε, δεν πρόκειται για μία σύγκρουση ανάμεσα σε δύο κομματικούς μηχανισμούς, του ΠΑ.ΣΟ.Κ. και της Νέας Δημοκρατίας, που είναι διατεταγμένοι και στην κεντρική πολιτική σκηνή και στην Τοπική Αυτοδιοίκηση. Πίσω απ’ αυτήν τη συμπεριφορά απέναντι στην Τοπική Αυτοδιοίκηση κρύβονται περιοχές της χώρας, κρύβονται τοπικές κοινωνίες, κρύβονται ανάγκες, κρύβονται προβλήματα ανεργίας και απασχόλησης, κρύβονται άνθρωποι. Και φαίνεται ότι εδώ δεν υπάρχει κανένα σχέδιο ανάπτυξης της χώρας, δεν υπάρχει κανένα μοντέλο περιφερειακής ανάπτυξης. Γι’ αυτό απευθύνω στον κύριο Υπουργό και στο συνάδελφό του, της Οικονομίας και των Οικονομικών, την εξής πρόκληση: Ενσωματώστε το περιβόητο 25% στο Α.Ε.Π.. Υπολογίστε το νέο Α.Ε.Π., με βάση τους δικούς σας υπολογισμούς, και πείτε μας τι προκύπτει απ’ αυτήν την αύξηση του Α.Ε.Π.. Προκύπτει εντυπωσιακή και κραυγαλέα διόγκωση όλων των ανισοτήτων: Των περιφερειακών ανισοτήτων, των εισοδηματικών, των κοινωνικών. Θα φανεί ότι η περιφέρεια, η Ελλάδα που βρίσκεται έξω από το κέντρο, παίρνει πολύ λιγότερα κονδύλια, έχει πολύ μικρότερο κατά κεφαλήν εισόδημα, έχει πολύ μεγαλύτερη υστέρηση. 
    Υπολογίστε το νέο Α.Ε.Π. όπως το θέλετε και θα δείτε ότι όλες οι κοινωνικές δαπάνες, οι δαπάνες για υγεία, για πρόνοια, για  κοινωνική ασφάλιση, οι δαπάνες που ζητούν οι εκπαιδευτικοί αγωνιζόμενοι στο δρόμο τρεις εβδομάδες τώρα, είναι πολύ μικρότερες πια, ως ποσοστό του Α.Ε.Π. Είμαστε πολύ πίσω από τους ευρωπαϊκούς ίσους όρους. 
    Το πρόβλημα της υποχρηματοδότησης, το πρόβλημα της εισοδηματικής ανισότητας και ανεπάρκειας, το πρόβλημα της αρνητικής αναδιανομής, εις βάρος χαμηλότερων κοινωνικών στρωμάτων, μεσαίων στρωμάτων και εις βάρος των περισσότερων περιφερειών της χώρας είναι πολύ εντονότερο. Και τότε θα καταλάβετε ότι  όλες σας οι υποσχέσεις έχουν μείνει χωρίς αντίκρισμα και το κενό της πολιτικής σας είναι τεράστιο. 
    Σταματήστε επιτέλους, κύριε Υπουργέ, τους συμψηφισμούς και την παρελθοντολογία. Οι δικές σας πράξεις κρίνονται. Δεν μπορεί η Κυβέρνηση του κ. Καραμανλή να αντιπολιτεύεται διαρκώς την ανάμνηση των κυβερνήσεων του ΠΑ.ΣΟ.Κ..
    Η Τοπική Αυτοδιοίκηση πρέπει επιτέλους στο πλαίσιο του Συντάγματος της χώρας να χειραφετηθεί οικονομικά. Βεβαίως με εγγυήσεις διαφάνειας, βεβαίως για την εξυπηρέτηση των πολιτών, βεβαίως με κανόνες χρηστής διαχείρισης, αλλά επιτέλους να χειραφετηθεί. Γι’ αυτό εμείς έχουμε διατυπώσει συγκεκριμένες θετικές προτάσεις για την αυτοδιοίκηση σε περιφερειακό επίπεδο, για τον αιρετό περιφερειάρχη, για την ενσωμάτωση των νομαρχιών στο νέο περιφερειακό σχήμα, για νέους ισχυρούς δήμους, οι οποίοι, όμως, να έχουν αυτοτέλεια οικονομική, αυτοπεποίθηση διοικητική, ώστε να απολογούνται στον πολίτη τους για όσα κάνουν και για όσα δεν κάνουν. 
    Ιδού η πρόκληση! Δεν διατυπώνετε παραμονές δημοτικών και νομαρχιακών εκλογών ίχνος προγραμματικού λόγου. Ο λόγος σας είναι μόνο πελατειακός, παλαιοκομματικός και δήθεν διοικητικός, ότι ασκείτε εποπτεία. Εποπτεία επιλεκτική. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Πλήθος δημοσιευμάτων έχουμε για το Δήμο Θεσσαλονίκης και για τη Νομαρχία Θεσσαλονίκης και έχουμε καταθέσει επερώτηση των Βουλευτών Α΄ και Β΄ Περιφέρειας Θεσσαλονίκης του ΠΑ.ΣΟ.Κ. γιατί η Κυβέρνηση και ο Υπουργός Εσωτερικών και ο Υπουργός Οικονομικών και ο Υπουργός Δικαιοσύνης δεν φροντίζουν, ώστε να κινηθούν οι προβλεπόμενοι διοικητικοί, οικονομικοί και δικαστικοί έλεγχοι, χωρίς να υιοθετούμε εκ προοιμίου τίποτε, αλλά πρέπει να διερευνώνται και να αποσαφηνίζονται όλα αυτά. Και φυσικά όχι κατόπιν εορτής, όχι μετά τις εκλογές, γιατί ο πολίτης πρέπει να γνωρίζει και να ψηφίζει γνωρίζοντας. Φυσικά, η απάντηση θα δοθεί με τον πρέποντα τρόπο στις δημοτικές και νομαρχιακές εκλογές γιατί οι τοπικές κοινωνίες ασφυκτιούν, γιατί ο πολίτης καταλαβαίνει ότι διαψεύδονται οι προσδοκίες του, γιατί ο πολίτης βιώνει το πρόβλημα της υστέρησης της χώρας σ’ ένα σωρό τομείς.
    Όμως σημαντικότερος και από το εισόδημα, σημαντικότερος και από την ανεργία είναι ο τομέας των θεσμών και του πολιτικού ήθους και εκεί είναι που η Κυβέρνηση έχει αποτύχει, έχει πάρει μηδέν στις εξετάσεις για την παιδεία, έχει πάρει μηδέν στις εξετάσεις για την Τοπική Αυτοδιοίκηση, έχει πάρει μηδέν στις εξετάσεις για το σεβασμό και την υποστήριξη του ρόλου του Κοινοβουλίου!
    Δεν είναι τυχαίο ότι είναι όλα αυτά τα μέτωπα ανοικτά, δεν είναι τυχαίο …
    ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, σας παρακαλώ υπάρχει και ο χρόνος! 
    ΕΥΑΓΓΕΛΟΣ ΒΕΝΙΖΕΛΟΣ: Εξαντλώ και τη δευτερολογία μου, κυρία Πρόεδρε.
    ΠΡΟΕΔΡΟΣ (Άννα Μπενάκη-Ψαρούδα): Θα το δεχθούμε καίτοι ο Πρόεδρος κ. Κακλαμάνης θα σας απαντήσει ότι αυτό δεν είναι σωστό. Έτσι δεν είναι, κύριε Πρόεδρε; 
    ΕΥΑΓΓΕΛΟΣ ΒΕΝΙΖΕΛΟΣ: Αυτό εφαρμόζεται εδώ επί μήνες.
    ΑΠΟΣΤΟΛΟΣ ΚΑΚΛΑΜΑΝΗΣ: Είναι ένα έθιμο δυο ετών, που θα το καταργήσουμε ελπίζω! 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μην τον διακόπτετε, κυρία Πρόεδρε, δεν πειράζει!
    ΠΡΟΕΔΡΟΣ (Άννα Μπενάκη-Ψαρούδα): Τέλος πάντων, έχει οίστρο τώρα ο κ. Βενιζέλος και δεν πρέπει να τον διακόψουμε!
    ΕΥΑΓΓΕΛΟΣ ΒΕΝΙΖΕΛΟΣ: Έχει οίστρο τον οποίον νομίζετε ότι μπορείτε να τον διακόψετε, αλλά βλέπετε ότι και εσείς διαψεύδεστε σ’ αυτήν σας την υπόθεση!
    ΠΡΟΕΔΡΟΣ (Άννα Μπενάκη-Ψαρούδα): Τέλος πάντων, συνεχίστε, κύριε Βενιζέλο.
    ΕΥΑΓΓΕΛΟΣ ΒΕΝΙΖΕΛΟΣ: Λοιπόν, τον οίστρο τον έχω, γιατί οφείλω και εγώ, αλλά και όλοι οι συνάδελφοί μου, της Αντιπολίτευσης μέσα στη Βουλή, να εκφράζουμε την αγωνία μιας κοινωνίας που υποαντιπροσωπεύεται πολιτικά και το μεγάλο πρόβλημα της χώρας, το μεγάλο πρόβλημα των δημοκρατικών θεσμών είναι αυτή η σκανδαλώδης πια υποαντιπροσώπευση της αγωνίας και των συμφερόντων της κοινωνίας και των πολιτών. Και αυτό πρέπει να γίνει και στο επίπεδο της Βουλής και στο επίπεδο της Τοπικής Αυτοδιοίκησης. Ε, δεν μπορούμε να ανακόπτουμε την έκφραση των πολιτών. Οι πολίτες οργίζονται, αγωνιούν, αγωνίζονται, απαιτούν και αυτό το μήνυμα θα το καταθέσουν και στην κάλπη την επόμενη Κυριακή!
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
    Το λόγο έχει ο συνάδελφος κ. Βλατής.
      ΙΩΑΝΝΗΣ ΒΛΑΤΗΣ: Σας ευχαριστώ, κυρία Πρόεδρε.
      Κύριε Υπουργέ των Εσωτερικών, όσο και αν προσπαθείτε να διαστρεβλώνετε την πραγματικότητα, η πραγματικότητα είναι μία. Τα δημοτικά σχολεία στη χώρα μας είναι τρεις εβδομάδες κλειστά και πάμε και για τέταρτη και η Κυβέρνηση είναι ανίκανη να διατυπώσει μια πρόταση για να συζητήσει με τους δασκάλους, οι οποίοι –γνωρίζουμε πολύ καλά, όπως και όλοι εμείς- θέλουν να έχουμε ανοιχτά τα σχολεία και όχι κλειστά.
      Κυρίες και κύριοι συνάδελφοι, στη χώρα μας άνοιξε πριν από λίγους μήνες και θα συνεχισθεί και τους επόμενους η συζήτηση για την Αναθεώρηση του Συντάγματος, μία συζήτηση που έφερε στο προσκήνιο την αποκέντρωση και την Αυτοδιοίκηση, που δείχνει ότι οι πολιτικές δυνάμεις σχεδόν στο σύνολό τους πιστεύουν ότι ο δρόμος που άνοιξε με την Αναθεώρηση του 2001 πρέπει να συνεχισθεί και να διευρυνθεί, για να πάψει η Ελλάδα να είναι το πιο συγκεντρωτικό κράτος στην Ευρώπη των είκοσι πέντε, για να προχωρήσουμε επιτέλους σε ρήξεις και τομές και να ξεφύγουμε από τη μιζέρια των μικρών διευθετήσεων, ρήξεις και τομές που θα μας οδηγήσουν σε μεγάλους και ισχυρούς δήμους, σε περιφερειακή αυτοδιοίκηση με αιρετή διοίκηση, σε φορολογική αποκέντρωση με στόχο την πραγματική αυτοδιοίκηση και την κοινωνία της ευθύνης, σε συμμετοχή του πολίτη στις αποφάσεις που τον αφορούν, στον έλεγχο και στη διαφάνεια παντού.
      Είναι, λοιπόν, τεράστια η πολιτική σημασία των φετινών δημοτικών και νομαρχιακών εκλογών, που θα λάβουν χώρα τις επόμενες ημέρες. Αφορά την αναβάθμιση του κύρους των θεσμών και σχετίζεται ευθέως με την ποιότητα της δημοκρατίας μας. Αφορά το μέλλον της χώρας μας. 
      Αυτά θα έπρεπε να συζητούμε σήμερα, κυρίες και κύριοι συνάδελφοι, παραμονές των δημοτικών εκλογών. Και δεν είναι καθόλου ευχάριστο –θα έλεγα ότι είναι πάρα πολύ δυσάρεστο- το γεγονός ότι είμαστε αναγκασμένοι να συζητούμε αυτήν την επίκαιρη επερώτηση, να ελέγχουμε την Κυβέρνηση γιατί οι πράξεις της απέχουν παρασάγγας από τις διακηρύξεις της, να ελέγχουμε την Κυβέρνηση γιατί διαχειρίζεται το δημόσιο χρήμα με αδιαφάνεια και με κομματική σκοπιμότητα, να ελέγχουμε την Κυβέρνηση γιατί προσπαθεί με κάθε τρόπο να χειραγωγήσει τη θέληση των πολιτών και να ελέγξει την ψήφο τους. 
      Δεν πρόκειται να αναφερθώ αναλυτικά σε αριθμούς, που και κουράζουν και αναφέρθηκαν και είδαν το φως της δημοσιότητας πρόσφατα με τα δικά σας στοιχεία, κύριε Υπουργέ, με τα στοιχεία που καταθέσατε ύστερα από επανειλημμένες δικές μας ερωτήσεις. Τι δείχνουν τα στοιχεία αυτά;
      Δείχνουν ότι τα στοιχεία της φύσης και οι φυσικές καταστροφές έχουν ιδιαίτερη προτίμηση στους «γαλάζιους» δήμους και στις «γαλάζιες» νομαρχίες, διότι δεν εξηγείται αλλιώς πώς οι έκτακτες χρηματοδοτήσεις για την αποκατάσταση από καταστροφές κατευθύνονται συστηματικά σε «γαλάζιους» δήμους και νομαρχίες. Δείχνουν πως οι έκτακτες και εκτός Α.Σ.Ε.Π. προσλήψεις γίνονται σε δήμους που πρόσκεινται στη Νέα Δημοκρατία. Βέβαια. Οι άλλοι δεν έχουν ανάγκη από προσωπικό, η δε ανεργία κτυπά επιλεκτικά μόνο τους δήμους αυτούς!
       Αποδεικνύουν ακόμα τα στοιχεία σας ότι οι χρηματοδοτήσεις και οι οριζόντιες δράσεις του «ΘΗΣΕΑ» κατευθύνονται σε ποσοστό 70% σε δήμους, που πρόσκεινται στο κόμμα σας και όλα αυτά συμβαίνουν όταν η Κυβέρνηση, μακράν των διακηρύξεών της, όχι μόνο δεν επιστρέφει τα παρακρατηθέντα ποσά στην Τοπική Αυτοδιοίκηση, αλλά συνεχίζει σε εντεινόμενο βαθμό να παρακρατά πόρους από την Τοπική Αυτοδιοίκηση. 
      Μόνο τα τρία τελευταία χρόνια έχετε παρακρατήσει πάνω από 570.000.000 ευρώ από τους πόρους της Τοπικής Αυτοδιοίκησης, όταν αρνείστε συστηματικά να χρηματοδοτήσετε από τον κρατικό προϋπολογισμό τις μεταφερόμενες αρμοδιότητες, όπως ρητά το Σύνταγμα επιτάσσει. Περισσότερα από 700.000.000 ευρώ έχετε στερήσει από την Τοπική Αυτοδιοίκηση μόνο από τις μεταφερθείσες αρμοδιότητες τα τρία τελευταία χρόνια!
      Αυτή η πολιτική σας, κύριοι της Κυβέρνησης, ουδεμία σχέση έχει με τις διακηρύξεις σας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, σας παρακαλώ να μου δώσετε το χρόνο της δευτερολογίας μου. 
      ΠΡΟΕΔΡΟΣ (Άννα Μπενάκη-Ψαρούδα): Κυρία συνάδελφε, με συγχωρείτε, αλλά δεν θα σας το δώσω.
      ΙΩΑΝΝΗΣ ΒΛΑΤΗΣ: Εγώ, κυρία Πρόεδρε, δεν το έχω ξαναζητήσει.
      ΠΡΟΕΔΡΟΣ (Άννα Μπενάκη-Ψαρούδα): Ακριβώς γι’ αυτόν το λόγο. Πρέπει όλοι να συνειδητοποιήσουμε και ιδίως η Αντιπολίτευση ότι χαλάει ο διάλογος της Βουλής. 
      ΙΩΑΝΝΗΣ ΒΛΑΤΗΣ: Μην το περιορίζετε σε μένα.
      ΠΡΟΕΔΡΟΣ (Άννα Μπενάκη-Ψαρούδα): Μετά θα γίνει ένας μονόλογος του κυρίου Υπουργού και δεν θα υπάρχει κανένας να απαντήσει. Για σας το λέω και για το κύρος και για την αναβάθμιση του διαλόγου.
      ΙΩΑΝΝΗΣ ΒΛΑΤΗΣ: Εγώ νομίζω ότι ο χρόνος των Βουλευτών είναι λιγότερος από ό,τι θα πρέπει να είναι. Εν πάση περιπτώσει, δεν καταχρώμαι τίποτε άλλο, παρά μόνο το χρόνο της δευτερολογίας μου.
      ΠΡΟΕΔΡΟΣ (Άννα Μπενάκη-Ψαρούδα): Να λάβετε υπ’ όψιν σας ότι και η κατανομή του χρόνου πρέπει να είναι σωστή, όχι μόνο η διάρκειά του. 
      Εγώ δεν σας αφαιρώ το λόγο, γιατί ήδη έγινε πρακτική αυτό και προηγουμένως.
      ΙΩΑΝΝΗΣ ΒΛΑΤΗΣ: Δεν θα αργήσω. Θα τελειώσω σε δύο λεπτά, κυρία Πρόεδρε.
      Θα ήθελα πριν κλείσω την ομιλία μου, κύριοι συνάδελφοι, ν’ αναφερθώ σε ορισμένα θέματα της περιφέρειάς μου. Ο Πρωθυπουργός, πρόσφατα, με τον πιο επίσημο και κατηγορηματικό τρόπο, δήλωσε ότι το μέλλον της Τοπικής Αυτοδιοίκησης δεν μπορεί να είναι παρά λιγότεροι, μεγαλύτεροι και ισχυρότεροι δήμοι. Φαίνεται, όμως, ότι στην Κυβέρνησή σας δεν συμφωνείτε όλοι με αυτό. Και ένας από αυτούς είναι και ο Περιφερειάρχης της Δυτικής Μακεδονίας. Γι’ αυτό και έκανε ό,τι περνούσε από το χέρι του για να ακυρώσει την προσπάθεια, που έγινε από το Δήμο Κοζάνης και το διπλανό Δήμο Ελίμειας για εθελοντική συνένωση.
      Και για να μην υπάρχει καμία αμφιβολία περί αυτού, σας αναφέρω ότι στο παρελθόν και πάλι η εθελοντική συνένωση του Δήμου Κοζάνης με δύο κοινότητες χρειάστηκε μόνο είκοσι έξι μέρες για να ολοκληρωθεί και να εκδοθεί το προεδρικό διάταγμα. Στην προκειμένη περίπτωση, δεν έφτασαν εκατόν δώδεκα ολόκληρες μέρες. Ποιος κυβερνά τον τόπο άραγε; Ο εκλεγμένος Πρωθυπουργός ή ο διορισμένος περιφερειάρχης;
      Και δεν φτάνει μόνο αυτό. Σας ερωτώ, κύριε Υπουργέ -και θα παρακαλούσα μία απάντηση σε αυτό- είναι στα πλαίσια των εντολών σας οι περιφερειάρχες να περιδιαβαίνουν τις συγκεντρώσεις των υποψηφίων, που πρόσκεινται στο κόμμα σας; Και όχι μόνο αυτό, δηλαδή να παρευρίσκονται, αλλά και να προλογίζουν και να κάνουν ομιλίες; Αυτές είναι οι αρμοδιότητες του διορισμένου κρατικού λειτουργού, του περιφερειάρχη; Αν ναι, τότε στον Περιφερειάρχη Δυτικής Μακεδονίας πρέπει να δώσετε παράσημο. Αν, όμως, δεν είναι έτσι, τότε θα πρέπει να τον καταργήσετε πάραυτα. Εκτός αν και σ’ αυτήν την περίπτωση το κριτήριό σας είναι η κουμπαριά που έχει με τον Πρωθυπουργό.
      ΜΙΛΤΙΑΔΗΣ ΠΑΠΑΪΩΑΝΝΟΥ: Και αυτός κουμπάρος;
      ΙΩΑΝΝΗΣ ΒΛΑΤΗΣ: Ναι, κουμπάρος, απευθείας.
      Κλείνοντας, κυρίες και κύριοι συνάδελφοι, θέλω να εκφράσω την πίστη μου και την πεποίθηση μου ότι έχουν περάσει ανεπιστρεπτί οι εποχές που η ψήφος και η θέληση των πολιτών χειραγωγούνταν με τέτοιες μεθόδους. Εάν η Κυβέρνηση θέλει να μας γυρίσει στην εποχή της δεκαετίας του 1960, τότε είναι απλώς ανεπίκαιρη και θα λάβει μία ευθεία πολιτική απάντηση από τον ελληνικό λαό στις 15 Οκτωβρίου.
      Σας ευχαριστώ, κυρία Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ο κ. Παπαϊωάννου έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κυρία Πρόεδρε, κυρίες και κύριοι συνάδελφοι, ο Υπουργός στη σύντομη παρέμβασή του πιστεύω ότι ατύχησε.
      Κατ’ αρχάς, ανέδειξε εκείνος την πολιτική σημασία των νομαρχιακών εκλογών και μάλιστα μας απείλησε. Εμείς του λέμε, από αυτό εδώ το Βήμα, ότι αποδεχόμαστε την πρόκληση. Κύριε Υπουργέ, θα κριθείτε στις νομαρχιακές και δημοτικές εκλογές, κυρίως για την πολιτική σας απέναντι στην Τοπική Αυτοδιοίκηση, τη γενικότερη πολιτική σας και θα αποδοκιμαστούν οι επιλογές σας, έστω και αν ακόμη είναι καλές επιλογές. Θα συγκρίνουν οι πολίτες. Αμέσως μετά αναφερθήκατε στο παρελθόν. Ειλικρινά θέλει η Νέα Δημοκρατία, κυρίως για το χώρο της Αυτοδιοίκησης σύγκριση με το παρελθόν;
      Σας θυμίζω, κύριε Υπουργέ, ότι ήσασταν απόντες απ’ όλες τις μεγάλες μεταρρυθμίσεις της Τοπικής Αυτοδιοίκησης. Κατά τη συζήτηση για τον «ΚΑΠΟΔΙΣΤΡΙΑ» φύγατε, στη συζήτηση για τη Νομαρχιακή Αυτοδιοίκηση αποχωρήσατε από τη Βουλή και όταν εμείς καταργούσαμε τον έλεγχο σκοπιμότητας ή δίναμε πόρους και αρμοδιότητες πάλι ήσασταν απόντες. Ισχύει αυτό που ακούστηκε προηγούμενα ότι για σας ισχύει η λογική του συγκεντρωτισμού, του συγκεντρωτικού κράτους, του ελέγχου, των πελατειακών σχέσεων.
      Αναφέρθηκε ακόμα ο κύριος Υπουργός στους συμβασιούχους. Πού είναι οι διακόσιοι πενήντα χιλιάδες, κύριε Υπουργέ;
    Με τα διατάγματά σας τους πήγατε στις εβδομήντα χιλιάδες για να υποβάλουν αίτηση και απ’ αυτούς μονιμοποιήθηκαν οι τριάντα δύο χιλιάδες, εκ των οποίων οι μισοί αφορούν την Τοπική Αυτοδιοίκηση και οι περισσότεροι τους Δήμους της Αθήνας, του Πειραιά και της Θεσσαλονίκης. Εμείς κάναμε τις προσλήψεις στους Δήμους Αθηνών, του Πειραιά και της Θεσσαλονίκης; Γιατί άκουσα να τα λέει αυτά προηγουμένως ο κ. Παυλόπουλος. 
    Ακόμα, αναφέρθηκε στους γενικούς διευθυντές. Είναι κόλαφος, κύριε Υπουργέ, η εισήγηση του αρμόδιου εισηγητή του Συμβουλίου της Επικρατείας για όσα κάνατε στο δικό σας Υπουργείο. Παραλείψατε αποφοίτους της Σχολής Δημόσιας Διοίκησης για να βάλετε εγκάθετους στο δικό σας Υπουργείο. 
    ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Η Γενική Διευθύντρια πού δουλεύει τώρα, κύριε Παπαϊωάννου; 
    ΜΙΛΤΙΑΔΗΣ ΠΑΠΑΪΩΑΝΝΟΥ: Κάνατε τη μεθόδευση, δυστυχώς, μαζί με τον Πρόεδρο του Συμβουλίου της Επικρατείας αναβολής των υποθέσεων, ώστε να έχει εξαντληθεί ο χρόνος, όταν θα βγει η απόφαση του Συμβουλίου της Επικρατείας. 
    Μιλάτε για τις υποκλοπές. Να σας πω τι φοβάστε, κύριε Υπουργέ; Είστε πρωταγωνιστές και συμμέτοχοι στις υποκλοπές. Αυτό φοβάστε. Αγνοήσατε θεσμούς, όπως είναι η ΑΔΑΕ, υποβαθμίσατε το Κοινοβούλιο, γιατί δεν θέλετε να φθάσουμε στην αλήθεια, γιατί η αλήθεια είναι σκληρή για εσάς. 
    Στα ζητήματα που αφορούν την τωρινή σας διαχείριση, τα είπε προηγουμένως ο κ. Ρόβλιας και τα ακούσατε και από όλους τους άλλους. Ξέρετε πού δίνετε τα λεφτά; Δεν τα δίνετε μόνο στους «γαλάζιους», αλλά και σε όσους δήμους την προηγούμενη φορά αποδείχτηκαν κρίσιμοι, όπως το Αιγάλεω, του Ζωγράφου, ο Βόλος, τα Τρίκαλα, η Καβάλα, και όπου τώρα η εκλογική αναμέτρηση κρίνεται κρίσιμη, γιατί πιστεύετε ότι θα αγοράσετε συνειδήσεις πολιτών και δημοτών. Αυτή είναι η μεγαλύτερη διαφθορά που φέρνετε στην ελληνική κοινωνία και αυτό σηματοδοτείται από το γεγονός ότι και στην Κ.Ε.Δ.Κ.Ε. δεν δίνετε στοιχεία. 
    Να σας πω πού ακόμα υπάρχουν παρεμβάσεις; Στη φαυλότητα που εκπέμπει το Υπουργείο Απασχόλησης, κύριε Υπουργέ. Πρέπει να ξέρετε ότι για τις συνοδευτικές υποστηρικτικές υπηρεσίες που απευθύνονται σε άτομα με ειδικές ανάγκες και εκεί υπάρχουν κομματισμός και πελατειακές σχέσεις. Διαμαρτύρονται οι αναπηρικοί φορείς των αναπήρων ότι εδώ τα χρήματα δίνονται πάλι με βάση τη λογική των «γαλάζιων» δημάρχων. 
    Κύριε Υπουργέ, ξέρετε ότι στο Υπουργείο Εργασίας υπήρχαν τα τοπικά προγράμματα απασχόλησης και απόκτησης εργασιακής εμπειρίας, τα οποία με υπογραφή του ομιλούντος είχαν φύγει από τον Ο.Α.Ε.Δ. και τα διαχειριζόταν τριμελής επιτροπή σε κάθε νομό, η οποία αποτελείτο από εκπρόσωπο του Ο.Α.Ε.Δ., της Τοπικής Αυτοδιοίκησης και των κοινωνικών φορέων. Τα αφαιρέσατε με υπουργική απόφαση και τα πήγατε όλα στους διορισμένους διευθυντές του Ο.Α.Ε.Δ.. Αυτήν τη στιγμή μιλάμε για τριάντα χιλιάδες ανέργους, τους οποίους προσπαθείτε να εγκλωβίσετε στις επιλογές σε σχέση με τις δημοτικές εκλογές, για να τους έχετε όμηρους. Αυτές είναι οι τακτικές σας. 
    Ακόμα και στο Υπουργείο Αγροτικής Ανάπτυξης ποσόν 350.000.000 ευρώ –υπάρχουν δημοσιεύματα μη διαψευσθέντα και έχετε αποδεχτεί ότι είναι αλήθεια- που αφορούν σχέδια μεταποίησης αγροτικών και κτηνοτροφικών μονάδων κατανέμεται με παρεμβάσεις, αφού υπάρχουν δίπλα ονόματα Υπουργών, Βουλευτών, ακόμα και μητροπολιτών. Αυτή είναι η λογική της διαμεσολάβησης και των πελατειακών σχέσεων. 
    Θα σας θυμίσω ακόμα, κύριε Υπουργέ, ότι σε άλλους δήμους δίνετε εγκρίσεις και ότι η Νομαρχιακή Αυτοδιοίκηση Ηρακλείου, που είναι μεγάλη νομαρχιακή αυτοδιοίκηση, από τις διακόσιες ογδόντα τρεις προσλήψεις της εγκρίνατε μόνο μία θέση κτηνιάτρου και σε άλλους δήμους εγκρίνετε όλα αυτά τα απίθανα, που ακούσαμε προηγουμένως. 
    Είναι φανερό, κύριε Υπουργέ, ότι εδώ συγκρούονται δύο διαφορετικές πολιτικές. Αυτές οι πολιτικές είναι ανάμεσα στις δυνάμεις, όπως είπα, που πιστεύουν στην αποκέντρωση, στην Τοπική Αυτοδιοίκηση και σ’ εκείνες που ειλικρινά θέλουν ένα κράτος ξεπερασμένο να επανακάμψει. Αυτή είναι η νεοδεξιά σας πολιτική και γι’ αυτήν την πολιτική σας θα κριθείτε σε αυτές τις εκλογές. Εμείς ετοιμάζουμε ένα νέο μεγάλο κύμα αλλαγών και το έχουμε καταθέσει. Ενώ εμείς ετοιμάζουμε νέο μεγάλο κύμα αλλαγών για συνενώσεις, για να δούμε τις περιφέρειες, τους νομούς, εσείς μας γυρίζετε πίσω με την κατάργηση, ουσιαστικά, και του «ΚΑΠΟΔΙΣΤΡΙΑ». Αυτές είναι οι επιλογές σας, επιλογές αναφοράς στο παρελθόν. Δεν έχετε προοπτική, δεν μπορείτε να δώσετε προοπτική για το παρόν και κυρίως για το μέλλον, που έχει ανάγκη ο τόπος, για να πάει μπροστά μέσα από μία σωστή αναπτυξιακή προσπάθεια. Γι’ όλα αυτά θα εισπράξετε το τίμημα, το πρώτο ράπισμα τώρα, στις δημοτικές εκλογές, το δεύτερο μετά, στις εθνικές εκλογές. 
    (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε, κύριε Παπαϊωάννου.
    Το λόγο έχει ο κ. Γεώργιος Παπαγεωργίου. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Κυρία και κύριοι συνάδελφοι, προσωπικά έμεινα τουλάχιστον έκπληκτος όταν από τα χείλη του κυρίου Υπουργού Εσωτερικών και Δημόσιας Διοίκησης, ο οποίος έχει και άλλη πλην του κοινοβουλευτικού και του μέλους της Κυβέρνησης, ιδιότητα, δηλαδή τη διδασκαλία των θεσμών, ως καθηγητής του Διοικητικού Δικαίου, να ψέγει ουσιαστικά την Αντιπολίτευση, γιατί τόλμησε να καταθέσει  αυτή την ερώτηση, με την οποία πράγματι τόσα πράγματα, που κανένα βέβαια λόγο δεν είχε η Κυβέρνηση να αναδειχθούν, ακούστηκαν σήμερα σε αυτήν την Αίθουσα. 
      Αυτό βέβαια συνδέεται, δηλαδή ότι τελικώς το φόβο από αυτήν την επερώτηση και το περιεχόμενό της τον έχει η Κυβέρνηση και με το γεγονός ότι -όπως είπαν και οι προηγούμενοι συνάδελφοι, που μίλησαν και ιδιαίτερα ο εισηγητής μας- μία σειρά από Υπουργοί απαξίωσαν να μας απαντήσουν, βεβαίως σκόπιμα και μεθοδευμένα, διότι πολύ περισσότερα θα ακούγονταν σε αυτήν την Αίθουσα. 
      Λέω στον κύριο Υπουργό ευθέως ότι και αυτοί που μας ακούνε δεν περιμένουν να τα μάθουν από εμάς, γιατί στις κατά τόπους περιοχές  που ζούνε και βιώνουν πραγματικά βλέπουν όλες αυτές τις παράνομες χρηματοδοτήσεις, που ουσιαστικά αντιστοιχούν, επιβραβεύονται και μετουσιώνονται σε εύνοια των ημετέρων. 
      Πότε επιτέλους αυτή η Κυβέρνηση –απαντώ στον κύριο Υπουργό- έχει θέση στέρεη; Όταν λέει ότι αυτές οι δημοτικές και νομαρχιακές εκλογές ουσιαστικά δεν αποτελούν πολιτικές εκλογές, βουλευτικές και δεν εκλέγεται η κυβέρνηση ή σήμερα όταν ο κύριος Υπουργός μας απείλησε για το κακό αποτέλεσμα στις νομαρχιακές και δημοτικές εκλογές στις 15 Οκτωβρίου 2006;
      Κύριε Υπουργέ, σας απαντούμε: Κυριακή κοντή γιορτή. Η απειλή που εκστομίσατε εδώ, στην ουσία στρέφεται εναντίον σας και θα δείτε ότι ο ελληνικός λαός θα αποδοκιμάσει την παράταξή σας, διότι, ας μην κρυβόσαστε πίσω από το δάκτυλό σας, τουλάχιστον σε νομαρχίες και σε μεγάλους δήμους, οι δημοτικές εκλογές έχουν καθαρά πολιτικό μήνυμα και πιστέψτε με ότι θα το εισπράξετε. 
      Καυχηθήκατε σήμερα ενώπιών μας, στην παρέμβασή σας, για το τι έκανε το ΠΑ.ΣΟ.Κ που διόριζε τόσους συμβασιούχους και εσείς μονιμοποιήσατε τριάντα δύο χιλιάδες. Δεν πρέπει να ξεχνάμε ότι πάνω από όλα στην πολιτική η συνέπεια είναι η αρχή, που πρέπει να την υπηρετούμε. Πολλώ δε μάλλον όταν η υπόσχεση εκστομίστηκε από τον κύριο Πρωθυπουργό προεκλογικά, υποκλέπτοντας ουσιαστικά την ψήφο όλων αυτών των ανθρώπων που άκουγαν και αριθμούσαν στο καθόλου ευκαταφρόνητο νούμερο, όπως είπε ο Πρωθυπουργός, των διακοσίων πενήντα χιλιάδων. Και εσείς σήμερα καυχηθήκατε ότι μονιμοποιήσατε τριάντα δύο χιλιάδες. Κάντε την αφαίρεση. Διακόσιες πενήντα χιλιάδες μείον τριάντα δύο χιλιάδες, έχουμε άλλους διακόσιους δεκαοκτώ χιλιάδες εξαπατηθέντες εργαζόμενους ανθρώπους. 
      Έχετε να πείτε τίποτα γι’ αυτήν την παλινδρόμησή σας, γι’ αυτήν την ανακολουθία των προεκλογικών λόγων και των πράξεών σας; Έχετε να πείτε τίποτα για τους συμβασιούχους που παραμένουν απλήρωτοι, εγκλωβισμένοι  στην παλινδρομία των νομικών; Και εσείς, βέβαια, κόπτεστε υπέρ της δικαιοσύνης. Για αυτούς που δεν έχουν να φάνε, βέβαια δεν σας νοιάζει και αρνηθήκατε την πρωτοβουλία του ΠΑ.ΣΟ.Κ. να υιοθετήσετε αυτήν την τροπολογία που καταθέσαμε και που θα έλυνε το πρόβλημα. Έχετε να μας πείτε τίποτα για τους δάσκαλους και για το ότι το πρόβλημά τους επιλύεται μέσα από την αύξηση των κονδυλίων που θα διαθέτατε για την παιδεία και τα οποία δεν διαθέτετε; Το φορτώνετε και αυτό στο ΠΑ.ΣΟ.Κ.; Εμείς ζούμε μέσα στα σπίτια τους, μέσα στις οικογένειές τους, εμείς νιώθουμε τη δυσπραγία την οποία αισθάνεστε;
      Αντιλαμβάνεστε λοιπόν, κύριε Υπουργέ, ότι εσείς μάλλον ζείτε σε άλλη χώρα. Δεν έχω βεβαίως πάρα πολύ χρόνο για να μπω τώρα σε ορισμένα ζητήματα της επερώτησης. Θα σας πω εν τάχει ότι αφού με τις αρχές της ανταγωνιστικότητας, της μεταρρύθμισης και της επανίδρυσης του κράτους, καταπολεμήσατε τη διαφθορά με τον ανταγωνισμό των «κουμπάρων», αφού, όπως σας είπα προηγουμένως, τα σχολεία παραμένουν κλειστά, αφού αναβαθμίσατε το κράτος με το διορισμό των «ημετέρων», μέσω της συνέντευξης, φαίνεται ότι θέλετε να βάλετε χέρι και στην Τοπική Αυτοδιοίκηση, κύριε Υπουργέ.
Και ζαλισμένοι προφανώς από την επιτυχία σας στις εκλογές, πιστεύατε ότι τα ψέματα θα είχαν διαρκώς επιβεβαίωση. Και θεσπίσατε το 42%, συρρικνώνοντας ουσιαστικά την αντιπροσωπευτικότητα στην επιλογή των δημοτικών αρχόντων. 
      Γρήγορα όμως διαπιστώσατε, κύριε Υπουργέ, ότι τελικώς αυτό το σχέδιο δεν σας έβγαινε. Και αυτό που είχατε σαν σχέδιο, ήταν να μετατρέψετε τους δήμους σε κομματικά προτεκτοράτα και φέουδα, ώστε μέσα από τη ρουσφετολογία να μην έχετε μόνο οφέλη για το «μπλε» του χάρτη, όπως πιστέψατε και για το οποίο βέβαια θα εξαπατηθείτε προσεχώς, αλλά και να μεταφέρετε τη μικροπολιτική σας και στις βουλευτικές εκλογές. Έτσι, ευνοείτε σκανδαλωδώς, όπως είπαν οι συνάδελφοί μου, τους «γαλάζιους» δημάρχους και κλείνετε τη στρόφιγγα στους δημάρχους της Αντιπολίτευσης και ιδιαίτερα του ΠΑ.ΣΟ.Κ..
      Σας ερωτώ: Αυτή είναι η αρχή της ισότητας και της δικαιοσύνης, που υπηρετείτε; Δηλαδή, τους δημάρχους πριμοδοτείτε; Δεν σέβεστε το ότι οι δημότες όλων ανεξαιρέτως των δήμων έχουν τα ίδια δικαιώματα, κύριε Υπουργέ, στην καθημερινότητά τους, στις υποδομές, αλλά αν θέλετε και εν τέλει στο δικαίωμα της εργασίας;
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε Παπαγεωργίου. Να σας μείνει και λίγος χρόνος για μετά. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Τελειώνω, κυρία Πρόεδρε. Είναι πολύ ασφυκτικός πραγματικά ο χρόνος. 
      Και κλείνω, λέγοντας στον κύριο Υπουργό –χαριτολογώντας- ότι εφόσον τελικά, όπως τεκμηριωμένα αποδείχτηκε, έχετε κάνει πράξη αυτήν τη μεροληπτική χρηματοδότηση των δήμων και των κοινοτήτων και των δημάρχων που πρόσκεινται σε σας, θεσμοθετήστε το. Φτιάξτε και εδώ κάτι ανάλογο με το πρότυπο της «γαλάζιας» συνέντευξης και πέστε μας πόσα μόρια θα αποδώσετε στο «γαλάζιο» φρόνημα των δημάρχων σας. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε συνάδελφε. 
      Ο λόγος τώρα στην Κυβέρνηση. Θα προηγηθεί ο κ. Ξανθόπουλος για πέντε λεπτά.
      Κύριε Ξανθόπουλε, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
      Λυπάμαι πραγματικά που αναγκάζομαι σήμερα να καταθέσω συγκεκριμένα στοιχεία όσον αφορά τη διαχείριση του δημόσιου χρήματος από το Υ.ΠΕ.ΧΩ.Δ.Ε., διότι χωρίς να το θέλουμε, ούτε ο κ. Σουφλιάς ούτε εγώ, εκθέτουμε ανεπανόρθωτα την προηγούμενη κυβέρνηση. Προσπάθησα να το αποφύγω.
      ΚΩΝΣΤΑΝΤΙΝΟΣ ΡΟΒΛΙΑΣ: Την προηγούμενη…
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Αντιθέτως, κύριε Ρόβλια, η σημερινή είναι υπόδειγμα και σ’ αυτό, από πλευράς Υ.ΠΕ.ΧΩ.Δ.Ε. κατ’ αρχήν και γενικότερα, κάνει καλή διαχείριση του δημόσιου χρήματος
      ΚΩΝΣΤΑΝΤΙΝΟΣ ΡΟΒΛΙΑΣ: Ας απαντούσατε στις ερωτήσεις μας.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Δυστυχώς. 
      Η σημερινή πολιτική ηγεσία του Υ.ΠΕ.ΧΩ.Δ.Ε. ακολούθησε από την αρχή απαρέγκλιτα μια δύσκολη αρχή, μιαν αρχή που αναβαθμίζει την πολιτική και το έργο των δημοκρατικών κυβερνήσεων. Είπε ο κ. Σουφλιάς, όταν ανέλαβε τα καθήκοντά του: «Παράγουμε έργο με σκληρή δουλειά, τιμούμε τους κανόνες της αξιοκρατίας και της χρηστής διοίκησης, απορρίπτουμε τις μικροπολιτικές σκοπιμότητες και βλέπουμε μπροστά. Δεν κοιτάμε πίσω, δεν ανασκαλεύουμε το παρελθόν». 
      Στο πλαίσιο αυτό προχωράμε με σκληρή δουλειά και, κυρίως, όχι με τις αοριστίες που ακούγονται στον κόσμο, ο οποίος καταλαβαίνει ότι κάπου τον κοροϊδεύουμε, αλλά με τη διενέργεια ορισμένων πράξεων, απλών και κατανοητών και πριν απ’ όλα με την αξιοποίηση σε μεγάλο βαθμό των στελεχών, που και η προηγούμενη κυβέρνηση είχε επιλέξει, εφόσον είναι άξια. Ποιος άλλος Υπουργός ΠΕ.ΧΩ.Δ.Ε. στηρίχθηκε σε στελέχη που είχαν θέσεις-κλειδιά στην προηγούμενη κυβέρνηση; Ποιος άλλος διόρισε τους οκτακόσιους τόσους εκτάκτους που είχε επιλέξει η προηγούμενη κυβέρνηση και μόνον αυτούς; Και βέβαια, χάρη σ’ αυτήν την προσπάθεια υπάρχει σήμερα ένα τεράστιο έργο το οποίο, όσο κι αν λέγονται διάφορα, φαίνεται. Γιατί τα τετρακόσια τόσα καινούργια εργοτάξια δεν κρύβονται, είναι ορατά παντού. Κι επιπλέον, τίμησε ο ίδιος το έργο των προκατόχων του, όσους πιστεύει ότι έκαναν έργο, πράγμα επίσης ασύνηθες για μερικούς. 
      Προσπάθησα, λοιπόν, με μία λιτή απάντηση στον πολύ αξιόλογο Βουλευτή, τον κ. Ρόβλια, να αποφύγω τις λεπτομέρειες. Προκλήθηκα, όμως, να απαντήσω σήμερα και καταθέτω δυστυχώς τα εξής:
    Προσέξτε τα νούμερα, κυρίες και κύριοι. Το Υ.ΠΕ.ΧΩ.Δ.Ε. διαχειρίζεται τα έσοδα του Ταμείου Εθνικής Οδοποιίας και οφείλει να τα διαθέτει για τη συντήρηση των εννέα χιλιάδων χιλιομέτρων του εθνικού μας δικτύου, το οποίο δυστυχώς δεν είναι σε καλή κατάσταση. Έχει ολίγον τα χάλια του. Αυτή είναι η κύρια αποστολή των εσόδων αυτών. Η πρακτική των προηγούμενων κυβερνήσεων ήταν να δοθεί ένα μέρος εξ αυτών στους δήμους και τις κοινότητες για μικρότερα έργα. Σεβαστή, μέχρι κάποιο σημείο. Και πράγματι άρχισαν να δίνονται. Τι έγινε όμως; Είμαι σαφής και συγκεκριμένος. Μιλάω για τα δυόμισι χρόνια προ των εκλογών και για τα δυόμισι τώρα. Ακούστε τα νούμερα. 
    (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής, κ. ΙΩΑΝΝΗΣ ΤΡΑΓΑΚΗΣ)
    Από τις 8/9/2001 ως τις 8/3/2004 δόθηκαν στους δήμους και τις κοινότητες 83.000.000 ευρώ. Από τις εκλογές μέχρι σήμερα, μόλις 28.000.000 ευρώ. Το 1/3, ως οφείλαμε, για την καλύτερη διαχείριση του δημοσίου χρήματος. Και αυτή ήταν η αποστολή μας, ο όρκος μας: Εθνική οδοποιία και αν κάτι περισσέψει, για τους δήμους. Γιατί οφείλει η Κυβέρνηση, η κάθε κυβέρνηση, πράγματι να δίνει απ’ ευθείας πολλά χρήματα στους δήμους για να συντηρούν και το τοπικό τους δίκτυο. Και αν δεν το κάνει, κακώς δεν το κάνει. Αλλά ο καθένας πρέπει να κάνει τη δουλειά του σ’ αυτόν τον τόπο, για να είμαστε πολιτισμένοι, μια σοβαρή και πολιτισμένη ευρωπαϊκή χώρα. 
    Δεν είναι αυτό, όμως, το χειρότερο. Το χειρότερο είναι άλλο, ότι τους δύο πρώτους μήνες του 2004, Γενάρη και Φλεβάρη, μέχρι τις 8 Μαρτίου, δόθηκαν 26.000.000 ευρώ από το ΠΑ.ΣΟ.Κ. στους δήμους. Και το ποσό αυτό είναι όσα δώσαμε εμείς τα δυόμισι χρόνια, μετά. Απίστευτο νούμερο. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αξιοκρατικά. 
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Αξιοκρατικά. 
    ΚΩΝΣΤΑΝΤΙΝΟΣ ΡΟΒΛΙΑΣ: Σε ποιους τα δώσατε; Αυτό ρωτάμε. 
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, αφήστε να ολοκληρώσω και μετά θα σας απαντήσω. 
    Και κάτι χειρότερο, το οποίο δυστυχώς με λύπη μου αναφέρω. Στις 8 Μαρτίου 2004, τη μέρα που αναλάβαμε καθήκοντα, παραλάβαμε και ένα φάκελο με υπογραφές του τότε Υπουργού, όπου μοίραζε άλλα 2.300.000 ευρώ σε είκοσι τέσσερις δήμους και κοινότητες. Και είχαμε την ευπρέπεια να μην  αναδείξουμε το γεγονός. Τι να σας πω; Αυτά που είπα, είναι καταλυτικά. Τι να πει κανείς, δηλαδή, γενικά!
    Πάω τώρα σ’ ένα άλλο θέμα μείζονος σημασίας, επίσης, που είναι το Εθνικό Ταμείο Εφαρμογής Ρυμοτομικών και Πολεοδομικών Σχεδίων, το γνωστό Ε.Τ.Ε.Ρ.Π.Σ., που δίνει επίσης χρήματα σε δήμους και κοινότητες. Τι έγινε; Αθρόως υπεγράφοντο από την προηγούμενη κυβέρνηση ποσά χωρίς αντίκρισμα εσόδων -το ταμείο αυτό παίρνει χρήματα από το φόρο της βενζίνης που δεν είχαν ακόμα εκταμιευθεί- και εκταμιεύθηκαν τα δυόμισι προηγούμενα χρόνια 90.900.000 ευρώ. Τα δικά μας δυόμισι χρόνια δώσαμε μόνο 13.000.000, εκ των οποίων τα 9,2 ήταν δεσμευμένα από την προηγούμενη κυβέρνηση. Μόλις 3.800.000 ευρώ! 
    Αυτή είναι χρηστή διοίκηση, κυρίες και κύριοι συνάδελφοι. Και αυτός είναι ο σεβασμός προς τις πραγματικές αξίες μιας διακυβέρνησης για μια δημοκρατική χώρα. Και επειδή θέλετε και αναλυτικά στοιχεία –λυπάμαι που θεωρήθηκε ότι δεν δίνω αναλυτικά στοιχεία- επιχείρησα να αποφύγω αυτήν την κακή σημερινή μου στιγμή. Δεν μ’ αφήσατε να το κάνω. Με πιέσατε και αναγκάστηκα να τα πω αυτά.
    ΠΡΟΕΔΡΕΥΩΝ (Ιωάννης Τραγάκης): Κακή στιγμή γιατί; 
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κακή στιγμή, διότι θεωρώ ότι δεν βοηθάει κανένα Έλληνα η παρελθοντολογία. Θεωρώ ότι πρέπει να κοιτάμε μπροστά. Να βλέπουμε τι κάνουμε εμείς. 
    ΚΩΝΣΤΑΝΤΙΝΟΣ ΤΑΣΟΥΛΑΣ: Όλοι μαζί, όμως. 
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όλοι μαζί, όχι να λέμε τι κακό έκαναν οι προηγούμενοι, γιατί όλοι κάναμε κάποιο λάθος και κάνουμε λάθη. Αλλά πρέπει να ομολογήσω ότι τα στοιχεία αυτά τα οποία θα σας δώσω από Δευτέρα –στείλτε κάποιον να τα πάρει από το γραφείο μας, έχουν όγκο, είναι φάκελοι ολόκληροι- θα σας στενοχωρήσουν ιδιαίτερα. 
    ΚΩΝΣΤΑΝΤΙΝΟΣ ΡΟΒΛΙΑΣ: Αριθμούς δώστε μας, όχι φακέλους.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Οι αριθμοί είναι σαφείς μέχρι τελευταίας… 
    ΚΩΝΣΤΑΝΤΙΝΟΣ ΡΟΒΛΙΑΣ: Εμείς ρωτάμε σε ποιους δήμους δώσατε τα λεφτά, όπως τα έδωσε ο κ. Βουλγαράκης, όπως τα δώσατε εσείς σε ορισμένες περιπτώσεις. 
    ΠΡΟΕΔΡΕΥΩΝ (Ιωάννης Τραγάκης): Μη διακόπτετε. Υπάρχει κατάλογος.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Σας δίνω έναν πρώτο κατάλογο εδώ. 
    ΠΡΟΕΔΡΕΥΩΝ (Ιωάννης Τραγάκης): Να τον καταθέσετε στα Πρακτικά, παρακαλώ, αν θέλετε. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, έχετε δίκιο. Πρέπει να κατατεθούν στοιχεία και για συγκεκριμένους δήμους για τα προηγούμενα δυόμισι χρόνια προ της ανάληψης της διακυβέρνησης από την Κυβέρνηση αυτή και για τα επόμενα δυόμισι χρόνια, ώστε να είμαστε πραγματικά πλήρεις και στο σημείο αυτό.
      Θα κλείσω λέγοντας το εξής: Κατά την ταπεινή μου γνώμη, ενός εξωκοινοβουλευτικού ο οποίος υπηρετεί όσο μπορεί καλύτερα σήμερα σ’ ένα Υπουργείο, δεν βοηθά τον ελληνικό λαό αυτού του είδους η αντιπαράθεση. Διότι όχι μόνο είναι από πλευράς καταγγελιών άδικη, αλλά –επιπλέον- οξύνει τα πράγματα και τα εκτρέπει από κάτι που είπε ο κ. Βενιζέλος προηγουμένως, από την πραγματική αξία των νομαρχιακών και δημοτικών εκλογών, που είναι η απεξάρτησή τους από τα κόμματα και η ανάδειξη των προσωπικοτήτων που χρειάζονται, για να δουλέψουν καλά οι δήμοι και οι κοινότητες. Αυτός είναι ο στόχος. Όταν τους εγκλωβίζουμε με το ΠΑ.ΣΟ.Κ. και τη Νέα Δημοκρατία και επιχειρούμε να ρίξουμε ο ένας λάσπη στον άλλο, δεν γίνεται τίποτα. Πώς θα δουλέψει ο δήμαρχος τάδε ή ο νομάρχης τάδε, όταν ξέρει πώς στηρίχθηκε, πού στηρίχθηκε για να μπορέσει να βγει και όχι στην προσωπική του αξία πολλές φορές; Θεωρώ ότι πρέπει να μη γίνονται τέτοιες προσπάθειες σπίλωσης ενός έργου ξεκάθαρου. Να αποφεύγονται οι καταχρήσεις που ανέφερα, διότι δυναμιτίζουν το θεμέλιο της δημοκρατίας. 
      Ο κ. Σουφλιάς τους τελευταίους δυόμισι μήνες δεν υπέγραψε ούτε μία χορήγηση σε δήμο. Δεν του το είπε κανείς. Είπε: «Δεν είναι σωστό, έχουμε εκλογές σε δυόμισι μήνες». Τον βρίζουν οι δικοί του. Λέει: «Δεν υπογράφω, δεν ακούω». Δεν υπέγραψε, διότι δεν ακούει.
      Κλείνω λέγοντας ότι τα στοιχεία είναι στη διάθεσή σας, όποια στιγμή θέλετε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, το λόγο παρακαλώ. Δεν θέλω να πω κάτι κακό, καλό θέλω να πω.
      ΠΡΟΕΔΡΕΥΩΝ (Ιωάννης Τραγάκης): Αφού δώσατε υπόσχεση, έχετε το λόγο για ένα λεπτό.
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ πολύ.
      Κύριε Υπουργέ, σας εκτιμώ ιδιαίτερα προσωπικά και το ξέρετε. Αυτή η συγκεκριμένη επερώτηση δεν περιείχε κανένα ψόγο σε σχέση με τον τρόπο διαχείρισης των χρημάτων από πλευράς διαφάνειας ή από πλευράς νομιμότητας. Εμείς κάναμε μία ερώτηση σε όλα τα Υπουργεία συλλέγοντας στοιχεία για τις χρηματοδοτήσεις των δήμων. Και εσείς δεν μας δώσατε αναλυτικά στοιχεία. Γι’ αυτό περιληφθήκατε στην επερώτηση.
      Και χαίρομαι που ο κ. Σουφλιάς τους τελευταίους πέντε μήνες –το δέχομαι ως αληθές- δεν έδωσε λεφτά. Και μακάρι να γινόταν από όλους αυτό. Αλλά εδώ βλέπετε ότι μέχρι και τις ημερομηνίες των Φ.Ε.Κ. άλλαξαν κάποιοι άλλοι, για να εγκρίνουν την πρόσληψη συμβασιούχων μέσα στον Οκτώβρη.
      Διευκρινίζω ότι δεν περιείχε αυτή η επερώτηση κάποια κατηγορία για τη διαχείριση, αλλά μόνο γιατί δεν μας δώσατε τα στοιχεία που ζητήσαμε.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Το απέφυγα γιατί μερικά ήταν κάπως δυσάρεστα. Εν πάση περιπτώσει, θα το κάνουμε από Δευτέρα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δυσάρεστα για ποιον; Εξηγήστε το, κύριε Υφυπουργέ. Μπορεί να το πάρουν διαφορετικά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Δυσάρεστα για την προηγούμενη κυβέρνηση.
      ΠΡΟΕΔΡΕΥΩΝ (Ιωάννης Τραγάκης): Πολύ ωραία, φιλική συζήτηση.
      Ο κ. Νάκος έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, μια εβδομάδα πριν από τις εκλογές της Τοπικής Αυτοδιοίκησης συζητούμε μια επερώτηση ενδεικτική της απαράδεκτης νοοτροπίας του ΠΑ.ΣΟ.Κ.. Απαράδεκτη, γιατί ο στυγνός κομματικός διαχωρισμός στον οποίο προβαίνει, αποδεικνύει ότι συνεχίζει -αδιαφορώντας για την ποιότητα της δημοκρατίας- να παίζει επικίνδυνα παιγνίδια με το θεσμό, χρησιμοποιώντας αυτόν ως μέσο ή ως πρόκριμα για τις γενικές εκλογές. 
      Η επερώτηση αυτή στην πραγματικότητα είναι έκφραση περιφρόνησης προς την Τοπική Αυτοδιοίκηση και τους «αυτοδιοικητικούς», όταν σε όλη τη χώρα υπάρχουν συνδυασμοί που αποτελούνται από άτομα διαφορετικών κομματικών προελεύσεων, όταν χρόνο με το χρόνο τα αποτελέσματα όλο και περισσότερο διαφέρουν από τα ποσοστά των γενικών εκλογών, διαμορφούμενα από την προσωπικότητα των δημάρχων, την ποιότητα των ψηφοδελτίων, από το έργο που έχει ή δεν έχει παραχθεί.
      Η επερώτηση του ΠΑ.ΣΟ.Κ. μας γυρνάει χρόνια πίσω, όταν τα κόμματα έδιναν χρίσματα ακόμη και στις κοινότητες, στη νοοτροπία της εισαγωγής του κομματισμού ακόμη και στα δημοτικά σχολεία.
      Εμείς, κύριοι του ΠΑ.ΣΟ.Κ., ουδεμία σχέση έχουμε με την απαράδεκτη αυτή νοοτροπία. Δίνουμε με την πολιτική μας νόημα και περιεχόμενο στην Αυτοδιοίκηση. Για μας, η Αυτοδιοίκηση είναι χώρος συνάντησης των πολιτών και χώρος ανάδειξης της δυναμικότητας και της δημιουργικής δράσης των τοπικών κοινωνιών.
Αυτό το αποδείξαμε αυτά τα δυόμισι χρόνια, θέτοντας και εφαρμόζοντας κανόνες σε αντίθεση με το παρελθόν, ακόμα και το πιο πρόσφατο. 
     Για να αποδείξω το πόσο παραπληροφορείτε το Κοινοβούλιο και την κοινή γνώμη, προφανώς αναζητώντας άλλοθι για τα αποτελέσματα της μεθεπόμενης Κυριακής, παρ’ ότι το απεχθάνομαι, θα μπω προσωρινά στη λογική σας. Βεβαίως, έχω μία απορία. Η σύγκριση είναι συμψηφισμός; Εάν συγκρίνεις το τι παρέλαβες με κάτι που κάνεις και το βελτιώνεις με μεγάλη ταχύτητα, αυτό αποκαλείται «συμψηφισμός»; Απαγορεύεται η σύγκριση σ’ αυτήν την Αίθουσα; Εδώ ένα πράγμα πας να αγοράσεις σ’ ένα μαγαζί και λες ότι το διπλανό μαγαζί το έχει καλύτερο και φθηνότερα ή ότι αυτός δουλεύει περισσότερο και ο άλλος δεν δουλεύει. Φθάσαμε στο σημείο να μην τολμάμε να κάνουμε σύγκριση, διότι «είναι συμψηφισμός»! Διά της συγκρίσεως προκύπτει ποιος είναι καλύτερος ή χειρότερος.
     Πρώτο ψεύδος: Γνωρίζετε και αποκρύπτετε ότι το πληθυσμιακό κριτήριο στις κατανομές είναι σημαντικό. Διαχωρίζετε τους δήμους ανάλογα με τον αριθμό τους. Εξομοιώνετε την οποιαδήποτε κοινότητα με το Δήμο Αθηναίων, που είναι σαν πεντακόσιες ή χίλιες κοινότητες. Αποκρύπτετε αυτά τα πράγματα. Ξεχνάτε, κύριοι συνάδελφοι, ότι η Αθήνα, ο Πειραιάς, το Περιστέρι, το Αιγάλεω, η Θεσσαλονίκη, η Λάρισα, ο Βόλος, η Καβάλα, δηλαδή όλες οι μεγάλες πόλεις με πληθυσμό πάνω από εβδομήντα χιλιάδες κατοίκους, εκτός από το Ηράκλειο, την Πάτρα και την Καλλιθέα, έχουν δημάρχους που πρόσκεινται στη Νέα Δημοκρατία. Σας καταθέτω το εξής: Μ’ αυτόν το διαχωρισμό, οι προσκείμενοι στη Νέα Δημοκρατία είναι το 76% του πληθυσμού. Το 19,6% είναι στο ΠΑ.ΣΟ.Κ. και το 4,4% είναι στο Κομμουνιστικό Κόμμα. Όταν, λοιπόν, είναι κριτήριο το πληθυσμιακό, γιατί αναφέρετε αριθμούς δήμων και δεν αναφέρετε πληθυσμούς; 
     (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος καταθέτει για τα Πρακτικά τον προαναφερθέντα πίνακα, ο οποίος έχει ως εξής:
     (ΝΑ ΦΩΤΟΓΡΑΦΗΘΕΙ Η ΣΕΛ. 157)
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Να σας πω και κάτι άλλο; Το 45% του πληθυσμού αφορά δήμους, που οι δήμαρχοι στηρίχθηκαν από τη Νέα Δημοκρατία. Το 22% είναι ανεξάρτητοι, αντάρτες, Συνασπισμός και Κομμουνιστικό Κόμμα Ελλάδας. Εάν βασιζόμασταν στην αναλογία των πληθυσμών, οι προσκείμενοι στη Νέα Δημοκρατία έπρεπε να παίρνουν 60 δραχμές και 40 δραχμές οι του ΠΑΣΟΚ. Αυτό το στοιχείο το αποκρύπτετε. Και το αποκρύπτετε στη μερική απασχόληση. Στη μερική απασχόληση, τέσσερα εκατομμύρια εξακόσιοι εβδομήντα έξι στα πέντε εκατομμύρια τριακόσια εβδομήντα έξι προσκείμενοι στη Νέα Δημοκρατία, κατέθεσαν επιχειρησιακά προγράμματα. Με την αναλογία των πληθυσμών -διότι οι θέσεις, όπως προέκυψαν, είναι ανά χίλιους κατοίκους μία θέση μερικής απασχόλησης- είναι 61% η Νέα Δημοκρατία και πήρε 58% του πληθυσμού. Ήταν πληθυσμιακό το κριτήριο.
     Όσον αφορά δε τις ομαδικές απολύσεις ή το κλείσιμο των επιχειρήσεων, τι θέλετε να κάνουμε; Να πάρουμε τα «ΚΛΩΣΤΗΡΙΑ ΝΑΟΥΣΑΣ» από τη Νάουσα, επειδή είναι ο νομάρχης προσκείμενος στη Νέα Δημοκρατία ή την «ΤΡΙΚΟΛΑΝ» ή τα κλωστήρια «ΚΟΡΤΑΓΚ» ή τη βιομηχανία «ΣΟΥΛΗΣ» που είναι στη Φθιώτιδα, να τα πάμε σε άλλους νομούς και να εγκρίνουμε εκεί θέσεις για ομαδικές απολύσεις; Υπάρχει κατάλογος για το πού υπάρχουν ομαδικές απολύσεις και κλείσιμο επιχειρήσεων. 
     Ας κάνουμε και εμείς μία σύγκριση στις έκτακτες επιχορηγήσεις των Νομαρχιακών Αυτοδιοικήσεων, τις οποίες είχε αναφέρει και ο κ. Παπαδήμας παλαιότερα. 2001: Νέα Δημοκρατία 0%, ΠΑ.ΣΟ.Κ. 100%. 2002: Νέα Δημοκρατία 25%, ΠΑ.ΣΟ.Κ. 75%. 2003: Η Νέα Δημοκρατία ανέβηκε στο 37,5% και το ΠΑ.ΣΟ.Κ. ήταν στο 62,5%. Θα καταθέσω τον πίνακα. 
     (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος καταθέτει για τα Πρακτικά τον προαναφερθέντα πίνακα, ο οποίος έχει ως εξής:
     ΝΑ ΦΩΤΟΓΡΑΦΗΘΕΙ Η ΣΕΛ. 160)
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Χρηματοδοτήσεις από τη Διεύθυνση Τεχνικών Υπηρεσιών σε δήμους. 2001: Νέα Δημοκρατία 13%, ΠΑ.ΣΟ.Κ. 86%. 2002: Νέα Δημοκρατία 20%, ΠΑΣΟΚ 80%. 2003: Νέα Δημοκρατία 38% -ανέβηκε το 2003- ΠΑ.ΣΟ.Κ. 62%. Εάν συνυπολογίσουμε και το πληθυσμιακό κριτήριο, οι δήμοι οι προσκείμενοι στη Νέα Δημοκρατία ούτε 10% δεν έπαιρναν τα χρόνια αυτά.
     (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος καταθέτει για τα Πρακτικά τον προαναφερθέντα πίνακα, ο οποίος έχει ως εξής:
     (ΝΑ ΦΩΤΟΓΡΑΦΗΘΕΙ Η ΣΕΛ. 162)
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα σας πω και κάτι ακόμα: Το 2002 που ήταν έτος εκλογών για την Αυτοδιοίκηση, επιχορηγήθηκαν για χιόνια, για αγροτικούς δρόμους κ.λπ. είκοσι δύο νομαρχίες. Δύο νομαρχίες της Νέας Δημοκρατίας, η Άρτα και η Πέλλα και είκοσι προσκείμενες στο ΠΑ.ΣΟ.Κ.. Σας προκαλώ να μου αναφέρετε μία νομαρχία που δεν πήρε χρήματα. 
      ΚΩΝΣΤΑΝΤΙΝΟΣ ΡΟΒΛΙΑΣ: Θα σας αναφέρω πληθυσμιακά κριτήρια σε λίγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Να μου αναφέρετε μία νομαρχία που αυτά τα χρόνια δεν πήρε χρήματα, ό,τι και να ήταν. Θα μπορούσα να πλημμυρίσω την Αίθουσα με στοιχεία που καταρρίπτουν την παραπληροφόρηση, στην οποία έχουν επιδοθεί οι συνάδελφοι. Συγχρόνως, αυτό αποδεικνύει τη διαφορά στην πολιτική μας, που στοχεύει στη θεσμική θωράκιση και στην εφαρμογή κανόνων και όχι στην πολιτική του κομματισμού που ακολούθησαν.
      Τι μεγαλύτερο παράδειγμα από το «ΘΗΣΕΑ»; Μιλάνε για οριζόντιες δράσεις. Από το 20% των οριζοντίων δράσεων, το 15% πηγαίνει για το φυσικό αέριο, για την τεχνική βοήθεια, για τους Χ.Α.Δ.Α., για την αποτίμηση της σεισμικής επικινδυνότητας, για τις συμπράξεις. Το 5% στα 3.500 εκατομμύρια έχει δικαίωμα να κατευθύνει ο Υπουργός έναντι του 70% που είχαν. Και να σας πω πως το είχαν; Το είχαν μέσα από το «Ε.Π.Τ.Α.».
      Και μια και μιλάτε για «κουμπάρους», κύριε Ρόβλια, θα σας μιλήσω για τον κ. Χαριτόπουλο, τότε Δήμαρχο Σαππών, που ήταν κουμπάρος του προλαλήσαντος Αρχηγού της Αξιωματικής Αντιπολίτευσης. Εδικαιούτο 2.024 εκατομμύρια ευρώ από το «Ε.Π.Τ.Α.» και πήρε 3.286 εκατομμύρια, δηλαδή η αύξηση από αυτό που εδικαιούτο, ήταν 63%. Αυτό το λέω, αφού θέλετε να αρχίσετε την «κουμπαρολογία». 
      (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος καταθέτει για τα Πρακτικά τον πίνακα με τις προαναφερθείσες χρηματοδοτήσεις από το «Ε.Π.Τ.Α.» ο οποίος έχει ως εξής:
      (ΝΑ ΦΩΤΟΓΡΑΦΗΘΟΥΝ ΟΙ ΣΕΛ. 165-166)
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επίσης, σας προκαλώ να μου απαντήσετε γιατί όλοι αυτοί οι Δήμοι πήραν μέχρι 70% παραπάνω από το «Ε.Π.Τ.Α.». Σας προκαλώ να μου πείτε γιατί μοιράστηκαν 1.700 εκατομμύρια ευρώ του «Ε.Π.Τ.Α.», ενώ το ταμείο είχε 1.500 και μας κληροδοτήσατε 510.000.000 μαύρη τρύπα. Σας προκαλώ να μου απαντήσετε γιατί εάν γινόσασταν κυβέρνηση και μοιράζατε εκείνα τα ψιχία, τα 286.000.000 του «Ε.Π.Τ.Α.», σύμφωνα με τον επίσημο πίνακα, οι Δήμοι Αρτέμιδος, Ιωλκού και Μουρεσίου της Μαγνησίας, Σκιάθου και Σκοπέλου θα έπαιρναν μηδέν. Γιατί; Αυτοί θα ήταν παιδιά ενός κατώτερου Θεού; Τολμάτε και μιλάτε για τακτικές; 
      Οι δήμαρχοι ξέρουν. Ρωτήστε τους δημάρχους με ποια διαδικασία έπαιρναν έκτακτες χρηματοδοτήσεις δια μέσου του κ. Βαλασόπουλου, Γενικού Γραμματέα του Υπουργείου Εσωτερικών. Ακούνε οι δικοί σας δήμαρχοι και γελάνε. Εάν αυτή η συμπεριφορά δεν ήταν άκρατος κομματισμός, τότε τι είναι; Τολμάτε να κάνετε κριτική μία εβδομάδα πριν από τις εκλογές; Ξέρουν πολύ καλά οι υπηρετούντες την Τοπική Αυτοδιοίκηση ότι δεν δικαιούστε να μιλάτε. Δεν δικαιούστε να μιλάτε, διότι υπάρχει η παροιμία που λέει: «Δεν μπορεί να λέει ο γάιδαρος τον πετεινό κεφάλα». 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, το ΠΑ.ΣΟ.Κ., ελλείψει θέσεων και ελλείψει συντεταγμένης αντιπολιτευτικής τακτικής, ακολουθεί την εξής μέθοδο: Είτε χαλκεύει στοιχεία είτε τα παίρνει επιλεκτικά –τα διαρρέει μάλιστα προς τον Τύπο-  και μετά έρχεται να κάνει κριτική με βάση αυτά τα στοιχεία. Δηλαδή, πρόκειται για στοιχεία που το βολεύουν. 
      Ακούσαμε και το πρωτόγνωρο: «Θα απαντάτε σ’ αυτά που σας ρωτάμε εμείς»!. «Μην πείτε τίποτα άλλο, μην αλλάξετε την ατζέντα, μη γυρίσετε στο παρελθόν.»!
Άκουσα και το εξής: «Μην κάνετε συμψηφισμούς»! Δηλαδή, το να συγκρίνει κανείς την τακτική της σημερινής Κυβέρνησης μ’ αυτό που ίσχυε μέχρι πριν από δυόμισι χρόνια, αυτό, λέει, δεν επιτρέπεται. 
      Κατά τα λοιπά, το ΠΑ.ΣΟ.Κ. δικαιούται να γυρίζει ακόμα και στην εποχή του Εμφυλίου, δικαιούται να μιλάει για «κράτος Δεξιάς», όποτε το βολεύει, δικαιούται να χαλκεύει στοιχεία για το παρελθόν, αλλά εμείς, κατά την κοινοβουλευτική τάξη που το ΠΑ.ΣΟ.Κ. πρεσβεύει, είμαστε υποχρεωμένοι εδώ να απαντάμε επί τη βάσει των χαλκευμένων ή επιλεκτικών στοιχείων, τα οποία το ΠΑ.ΣΟ.Κ. προσκομίζει! Με συγχωρείτε πολύ, αλλά αυτό δεν είναι κοινοβουλευτικός έλεγχος! 
      Αυτό είναι προσπάθεια επίλυσης των εσωτερικών προβλημάτων και της αμηχανίας του ΠΑ.ΣΟ.Κ. Άλλωστε, φάνηκε! Ήρθε εδώ ο Αρχηγός της Αξιωματικής Αντιπολίτευσης και αντί να μιλήσει για την επερώτηση, χρησιμοποίησε το Βήμα της Βουλής –βέβαια, δικαίωμά του είναι, αλλά ο καθένας κρίνεται απ’ αυτά που λέει και απ’ αυτά που κάνει- για να κάνει δηλώσεις για οτιδήποτε άλλο, εκτός από τα θέματα της Τοπικής Αυτοδιοίκησης. Εκτός από μια «κορώνα», στην οποία πήρε και την απάντηση!
      Ας έρθουμε όμως και στα «στοιχεία» που μας έχει παρουσιάσει το ΠΑ.ΣΟ.Κ. Θέτει το θέμα της μερικής απασχόλησης. Παρακαλώ πολύ, κύριοι συνάδελφοι, για να καταλάβετε το πόσο το ΠΑ.ΣΟ.Κ. χαλκεύει τα στοιχεία ή χρησιμοποιεί επιλεκτικά τα στοιχεία, από όλα τα στοιχεία της μερικής απασχόλησης –παρακαλώ- από τις εφτά περιπτώσεις, επέλεξε τη μία, δηλαδή εκείνη η οποία αναφέρεται στα ζητήματα των ομαδικών απολύσεων. 
      Και δεν είδε ή δεν θέλησε να δει το εξής: Όσοι -με βάση το ν.3250 και όπως αυτός τροποποιήθηκε μεταγενεστέρως- Οργανισμοί Τοπικής Αυτοδιοίκησης υπέβαλαν προγράμματα, δεν απορρίφθηκε ούτε ένα. Δεν μας λέει, λοιπόν, για το σύνολο της μερικής απασχόλησης, αλλά πήρε μόνο ένα στοιχείο. Και δεν μας είπε ότι δεν ζήτησε κανένας άλλος, για να του δώσουμε. Τι να κάνουμε, όπως είπε και ο κ. Νάκος προηγουμένως; Απολύσεις έγιναν ή επιχειρήσεις έκλεισαν σε συγκεκριμένες περιπτώσεις. Θα βαφτίσουμε τις περιπτώσεις αυτές «γαλάζιες»; Είναι ντροπή! Λυπάμαι να το πω αυτό το πράγμα! Ντροπή για την αγωνία των εργαζομένων, ντροπή για το γεγονός ότι βαφτίζουν ακόμα και τους εργαζόμενους και τις επιχειρήσεις που κλείνουν με κομματικά χρώματα, όπως τους βολεύει, για να μπορέσουν να λύσουν τα δικά τους προβλήματα. 
      Και δεν μας είπαν και κάτι άλλο, γιατί εγώ θα γυρίσω στο παρελθόν! Τι να κάνουμε, παραμονές των εκλογών ήταν! Υπήρχε ο ν. 3174, ο νόμος του ΠΑ.ΣΟ.Κ. περί μερικής απασχόλησης, τον οποίο αλλάξαμε και, μάλιστα, ψηφίστηκε σχεδόν απ’ όλες τις παρατάξεις εδώ. Ο ν. 3174, κύριοι συνάδελφοι, ήταν ο νόμος εκείνος του ΠΑ.ΣΟ.Κ. περί μερικής απασχόλησης, ο οποίος προέβλεπε ακόμα και προσλήψεις μέσω μεσαζόντων ιδιωτικών εταιρειών, πράγμα που καταργήσαμε. Βάλαμε κοινωνικά κριτήρια. Ξέχασαν, όμως, να μας πουν οι επερωτώντες συνάδελφοι ότι όταν ψήφισαν το ν. 3174, περίπου παραμονές εκλογών, έσπευδαν και έλεγαν –παραμονές των εκλογών!- για πενήντα χιλιάδες προσλήψεις, τις οποίες μάλιστα προκήρυξαν σε πάρα πολλές περιπτώσεις. Πρόλαβαν να προσλάβουν και εξακόσιους προεκλογικά στη βόρεια Ελλάδα και, ω του θαύματος, στη βόρεια Ελλάδα κατένειμαν εξακόσιες προσλήψεις μερικής απασχόλησης, αλλά στο Δήμο Θεσσαλονίκης δεν έδωσαν ούτε μία! Στην πορεία, θα σας δώσω και άλλα στοιχεία. 
      Να, λοιπόν, ποια είναι η επερώτηση που μας κάνει το ΠΑ.ΣΟ.Κ. Γιατί, λέει, υπήρξαν τόσες περιπτώσεις μερικής απασχόλησης σε δήμους ή νομαρχίες που στηρίχθηκαν από τη Νέα Δημοκρατία; Δεν λέει τι μερική απασχόληση υπήρξε συνολικά, δεν λέει ότι όποιος μας ζήτησε κάτι και υπαγόταν στη σχετική διάταξη, το πήρε! Κρύβει, δηλαδή, το γεγονός ότι δεν υπήρχαν άλλες αιτήσεις από κανένα. Πώς μπορεί να κάνει νεποτική πολιτική η Κυβέρνηση, όταν δεν υποβλήθηκαν αιτήσεις από άλλους δημάρχους ή από άλλους νομάρχες; 
      Δεύτερο θέμα. Το θέμα που αφορά τις εγκρίσεις των προσλήψεων. Εδώ πια η αποθέωση του παραλόγου! Πρώτα-πρώτα, να ξεκαθαρίσω ένα πράγμα. Τα στοιχεία που έχει φέρει το ΠΑ.ΣΟ.Κ. είναι από 1-20 Ιουλίου και από 21 Ιουλίου-21 Αυγούστου 2006. Γιατί δεν μας λέει το ΠΑ.ΣΟ.Κ. τι προσλήψεις έγιναν συνολικά το 2006; Πόσες εγκρίσεις δόθηκαν; Ποιος δήμος, ποια νομαρχία μάς ζήτησε προσλήψεις και δεν έγιναν; Πήραν μία συγκεκριμένη περίοδο και το ωραίο είναι ότι δεν μας είπαν και μετά τι έγινε! Γιατί βεβαίως, από εκεί και πέρα…
      ΚΩΝΣΤΑΝΤΙΝΟΣ ΡΟΒΛΙΑΣ: Πείτε τα εσείς! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Ρόβλια, αφήστε τα! Είπατε για τη συγκεκριμένη περίοδο, γιατί αυτή σας βόλευε! 
      ΚΩΝΣΤΑΝΤΙΝΟΣ ΡΟΒΛΙΑΣ: Αυτή είναι η προεκλογική περίοδος!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν είπατε τι συνέβη το 2006 και δεν είπατε και κάτι άλλο, για να σας δώσω ορισμένα στοιχεία. Το 2006, σε σχέση με το 2003 του ΠΑ.ΣΟ.Κ., ο Δήμος Αθηναίων πήρε ακριβώς το ίδιο ποσό εγκρίσεων. Το χρονικό διάστημα 2003-2006! Στο δε Δήμο Θεσσαλονίκης εγκρίθηκαν το 2006 εκατό θέσεις λιγότερες απ’ ό,τι είχαν εγκριθεί το 2003. Αυτή είναι η νεποτική πολιτική της Κυβέρνησης; 
      Και, βεβαίως, δεν μας είπε το ΠΑ.ΣΟ.Κ. –αλλά εγώ θα το πω ξανά εδώ μέσα- πώς γινόταν επί των ημερών του να δίνουν εγκρίσεις -όπως μπορείτε να φανταστείτε- στους δημάρχους του- και ύστερα, αφού βεβαίως τους οδηγούσε ως «ομήρους» σε δημοτικές και εθνικές εκλογές, ήρθαμε και φτάσαμε στο σημείο να έρχεται αυτή η Κυβέρνηση –θα το επαναλάβω, γιατί το άκουσα και από τον Αρχηγό της Αξιωματικής Αντιπολίτευσης- να κάνει μόνιμους τριάντα δύο χιλιάδες συμβασιούχους του ΠΑ.ΣΟ.Κ. -πολλοί από τους οποίους είναι στην Τοπική Αυτοδιοίκηση γιατί προσλήφθηκαν επί των ημερών του- και μετά να μας «ζητάει τα ρέστα» γιατί δεν κάναμε μόνιμους περισσότερους!
      Και άκουσα συνάδελφο να λέει προηγουμένως, «κρίνεται η συνέπεια της Κυβέρνησης.»! Κατά το ΠΑ.ΣΟ.Κ., κύριοι συνάδελφοι, συνέπεια σημαίνει να προσλαμβάνει το ΠΑ.ΣΟ.Κ. ως κυβέρνηση και να μονιμοποιεί όσους προσλήφθηκαν από το ΠΑ.ΣΟ.Κ. ως κυβέρνηση, η Κυβέρνηση της Νέας Δημοκρατίας. Αυτό είναι το ΠΑ.ΣΟ.Κ. και γι’ αυτό κατηγορεί την Κυβέρνηση για κομματικό νεποτισμό. Οι άνθρωποι που δεν έκαναν ούτε έναν αορίστου χρόνου και που διασυρθήκαμε στην Ευρωπαϊκή Ένωση από το διάταγμα Ρέππα-Σκανδαλίδη! Και δεν μιλάνε καθόλου για την καταδίκη αλλά τους έφαγε ο «Βασικός Μέτοχος» που δεν υπήρξε καμία καταδίκη βεβαίως. Αλλά για το ότι καταδικαστήκαμε και υπήρξε πραγματικός κόλαφος για το διάταγμα Ρέππα-Σκανδαλίδη, ούτε βεβαίως από την πλευρά του ΠΑ.ΣΟ.Κ. ούτε από άλλους που κραυγάζουν, ακούγεται τίποτα. Απλά, λοιπόν, να μη θίξουμε τα κακώς κείμενα του ΠΑ.ΣΟ.Κ. την εποχή εκείνη, όπου μπορούσε να κάνει κομματικές προσλήψεις, «πράσινες συνεντεύξεις», ό,τι θέλατε, αλλά να μην ακούγεται και τίποτε. Τότε δεν υπήρχε αναξιοκρατία, δεν υπήρχε τίποτε απολύτως!
      Μας μιλάει, λοιπόν, για θέματα εγκρίσεων; Οι εγκρίσεις δόθηκαν κανονικότατα σε όλους και ας έρθει η Κ.Ε.Δ.Κ.Ε., ας έρθει και η Ε.Ν.Α.Ε.. Γιατί εγώ δεν είδα τίποτε. Εκλογές έχουμε και δεν είδα την Κ.Ε.Δ.Κ.Ε. και την Ε.Ν.Α.Ε. να έρθουν να μου πουν κάτι. Το ΠΑ.ΣΟ.Κ. σηκώθηκε επάνω. Όμως, η Κ.Ε.Δ.Κ.Ε. και η Ε.Ν.Α.Ε. που θα μπορούσαν να σηκωθούν και να πουν. «Κοιτάξτε, ζητήθηκαν αυτές οι εγκρίσεις και δεν μας τις δώσατε», δεν είπαν τίποτε. Αλλά πώς να το πει η Κ.Ε.Δ.Κ.Ε. και η Ε.Ν.Α.Ε. που έχουν πλήρη τα στοιχεία και πλήρη την εικόνα; 
      Και έρχομαι στο περίφημο θέμα των χρηματοδοτήσεων για το οποίο μίλησε ο κ. Παπανδρέου, μίλησαν και οι συνάδελφοι. Εδώ πραγματικά το παράλογο συνδυάζεται με το χαλκευμένο. 
      Πρώτον, θα επαναλάβω αυτό που είπα: «Ε.Π.Τ.Α.», Ειδικό Πρόγραμμα Τοπικής Αυτοδιοίκησης 1998-2004 το «περίφημο» πρόγραμμα του ΠΑ.ΣΟ.Κ. μετά το πρόγραμμα «ΚΑΠΟΔΙΣΤΡΙΑΣ». Χωρίς καμία διαφάνεια, 1,7 δισεκατομμύρια ευρώ. «ΘΗΣΕΑΣ», 3,5 δισεκατομμύρια ευρώ, συν τις συμπράξεις δημόσιου και ιδιωτικού τομέα με πλήρη διαφάνεια. Μπείτε στο site του Υπουργείου. Όλο το πρόγραμμα και οι οριζόντιες δράσεις είναι εκεί. Φανταστείτε τη διαφορά. Έχουμε ένα πρόγραμμα που είναι διπλάσιο σε πόρους και πλήρως διαφανές και μας κληροδότησε το ΠΑ.ΣΟ.Κ. μέχρι 31-12-2004 ένα πρόγραμμα απολύτως αδιαφανές και το μισό. 
      Ακούστε ποια ήταν η διαχείριση του ΠΑ.ΣΟ.Κ.: Μπαίνω στο Υπουργείο, ζητάω στοιχεία. Για το 1998-2000 δεν υπάρχουν καθόλου παραστατικά. «Δεν είχαμε», μου λένε, «μηχανογράφηση.»! Δεν είχαν μηχανογράφηση, κυρίες και κύριοι συνάδελφοι, δεν έδιναν στοιχεία στη Βουλή και κάνουν κριτική τώρα μ’ ένα πρόγραμμα απολύτως διαφανές!
      Δεν είναι μόνο αυτό. Είχαν 400.000.000 ευρώ οριζόντιες δράσεις. Στο ποσό του 1,7 δισεκατομμύρια ευρώ, τα 400.000.000 ευρώ ήταν οριζόντιες δράσεις! Πάμε να βρούμε στοιχεία και τι είδαμε; Από τα 400.000.000 ευρώ οριζοντίων δράσεων –εκείνα που έδινε το ΠΑ.ΣΟ.Κ. όπως ήθελε δηλαδή- μόνο για τα 260.000.000 ευρώ έχουμε παραστατικά! Λείπουν παραστατικά στο Υπουργείο για 140.000.000 ευρώ! Δεν μπορεί να ελέγξει κανείς πού πήγαν. Λένε οι υπηρεσίες ότι δεν είχαν μηχανογράφηση και μιλάει το ΠΑ.ΣΟ.Κ. που αυτήν τη στιγμή και οι οριζόντιες δράσεις είναι διάφανες. Οι οριζόντιες δράσεις του «ΘΗΣΕΑ» είναι 20% και όπως απέδειξε ο κ. Νάκος το 15% είναι πλήρως ελεγχόμενο από πλευράς αντικειμενικών κριτηρίων και μόνο για το 5% μιλάμε. Και κάνει καυγά το ΠΑ.ΣΟ.Κ. γι’ αυτό το 5% που ακούστε για να καταλάβετε πώς διαχειριζόταν τις χρηματοδοτήσεις και τα στοιχεία. Τα έχω εδώ και θα τα καταθέσω στα Πρακτικά γιατί είναι στοιχεία που βοούν. Μιλάμε για στοιχεία του 2001 και του 2002. 
      Σε δήμους που στηρίχθηκαν από τη Νέα Δημοκρατία  δόθηκε το 29,54% το 2001. Και σε δήμους που στήριξε το ΠΑ.ΣΟ.Κ. το 58,84%. Αν δείτε την αναλογία δήμων και το πληθυσμιακό δεν συζητάμε. Το 2002 το 61,31% σε δήμους του  ΠΑ.ΣΟ.Κ. και το  27% σε δήμους της Νέας Δημοκρατίας. Τα στοιχεία είναι εδώ. Θα τα καταθέσω στα Πρακτικά. 
      Εδώ πια που ξεπερνάει κάθε όριο καταθέτω στα Πρακτικά στις δεκατρείς περιφέρειες της χώρας με το πρόγραμμα «Ε.Π.Τ.Α.» τι έγινε με τις λεγόμενες διορθωτικές παρεμβάσεις, το by pαss του ΠΑ.ΣΟ.Κ. για την επιλεκτική χρηματοδότηση ημετέρων ανά περιφέρεια. 
      Και τέλος θα ήθελα να πάρω ένα στοιχείο το οποίο σχετίζεται με συγκεκριμένα πράγματα. Ακούστε, κύριοι συνάδελφοι, ποια υπήρξε η κατανομή των οριζοντίων δράσεων στη βόρεια Ελλάδα. Μιλάμε για μία βόρεια Ελλάδα στην οποία ξέρετε πολύ καλά ότι π.χ. η Νομαρχία Θεσσαλονίκης έχει αυτή τη μορφή την οποία έχει όπως και ο Δήμος Θεσσαλονίκης κ.λπ. Ακούστε πού πήγαν οι οριζόντιες δράσεις και το καταθέτω στα Πρακτικά βεβαίως. Όλες οι οριζόντιες δράσεις μοιράστηκαν στους εξής δήμους: Θέρμη 1,4 εκατομμύρια ευρώ, Σταυρούπολη 300.000 ευρώ, Δήμος Γαλλικού 120.000 ευρώ. Και από κει και πέρα, Αμπελόκηποι 4,2 εκατομμύρια ευρώ, Καλαμαριά 1,2 εκατομμύρια ευρώ, Νεάπολη 1,7 εκατομμύρια ευρώ, Πολίχνη 2,1 εκατομμύρια ευρώ, Σταυρούπολη 3,9 εκατομμύρια ευρώ, Δήμος Συκεών 4,6 εκατομμύρια ευρώ οριζόντιες δράσεις! 
      Αριδαία 1, Έδεσσα 1,5, Εξαπλατάνου 622.000, Πέλλα 1,1, Σκύδρα 1,6, Αιγίνιο 1, Σέρρες 3,75, Αρναία 1, Στάγιρα 1, Θεσσαλονίκη 0. Ο Δήμος Θεσσαλονίκης από το «Ε.Π.Τ.Α.» πήρε 0, κύριοι συνάδελφοι. Αυτή είναι η αξιοκρατία του ΠΑ.ΣΟ.Κ. Γι’ αυτό μιλάει. Από τα 400.000.000 ευρώ οριζόντιας δράσης, δεν έχουμε στοιχεία για τα 140.000.000 ευρώ και μοιράστηκαν αποκλειστικά σε δήμους ελεγχόμενους. Και μιλάει για το 5% που ξέρουν όλοι, παραδείγματος χάρη πως μοιράστηκε αυτό. 
      Υπάρχουν τα στοιχεία μέσα στο site του Υπουργείου Εσωτερικών, Δημόσιας Διοίκησης και Αποκέντρωσης. Αυτή είναι η πραγματικότητα, αυτά είναι τα στοιχεία για τα οποία μέμφεται το ΠΑ.ΣΟ.Κ. την Κυβέρνηση.
      Αλλά όπως σας τόνισα και στην αρχή, υπάρχει όλη αυτή η τακτική την οποία βλέπετε. Η τακτική αυτή δεν σταματάει εδώ, γιατί ρωτάει το ΠΑ.ΣΟ.Κ. και για το θέμα της Δημοτικής Αστυνομίας.
       Ξέχασαν ότι όταν η κ. Παπανδρέου υπέγραφε το διάταγμα για τη Δημοτική Αστυνομία, στο διάταγμα αυτό έβαζε ότι η συνεισφορά του κράτους σε σχέση με τους δήμους είναι 0. Δηλαδή τους έλεγε, «πάρτε Δημοτική Αστυνομία αλλά την παίρνετε εσείς, εγώ δεν έχω να βάλω μια δραχμή». Φώναζε τότε ο κ. Κουκουλόπουλος, τσιμουδιά βεβαίως, ποιος να καθίσει να του δώσει σημασία την εποχή εκείνη!
       Έρχεται τώρα το ΠΑ.ΣΟ.Κ. σ’ αυτήν την Κυβέρνηση να μιλήσει, που μέσω των λεγόμενων μεταφερόμενων αρμοδιοτήτων έχει δεχθεί να πάρει και το 50% του κόστους της Δημοτικής Αστυνομίας για να βοηθήσει τους δήμους.
       Αυτό ισχύει επίσης για όλες τις μεταφερόμενες αρμοδιότητες. Γιατί τι έκανε το ΠΑ.ΣΟ.Κ.; Επέτρεψε στους δήμους να έχουν τα προγράμματα που αφορούν το «βοήθεια στο σπίτι, σχολικοί φύλακες, σχολικοί τροχονόμοι», δεν ασχολήθηκε με το τι θα γίνει στο μέλλον, γίνονται αορίστου χρόνου αυτοί οι συμβασιούχοι γιατί το εδικαιούντο και από κει και πέρα βρέθηκαν ξέμπαρκοι κι έρχεται η Κυβέρνηση τώρα στο νέο προϋπολογισμό να βάλει το κομμάτι που αναλογεί στην Κυβέρνηση, για να πληρώσει και να στηρίξει τους δήμους. Αυτά έκαναν στο ΠΑ.ΣΟ.Κ. Αυτή ήταν η λογική της στήριξης της Τοπικής Αυτοδιοίκησης. Και αυτό φάνηκε περισσότερο στο θέμα της Νομαρχιακής Αυτοδιοίκησης. Γιατί εδώ που τα λέμε μέσα σ’ αυτήν την Αίθουσα δεν ακούστηκε ποτέ τίποτα για Νομαρχιακή Αυτοδιοίκηση. Που να ακουστεί!
       Θυμάστε την κ. Γεννηματά τον Ιούλιο του 2003 να είναι έξω από το γραφείο του κ. Σημίτη και να παρακαλεί για έναν πόρο; Ξέχασαν στο ΠΑ.ΣΟ.Κ. ότι οι πόροι της Νομαρχιακής Αυτοδιοίκησης στον προϋπολογισμό του 2004 ήταν 500.000.000 ευρώ, από τα οποία ήταν 110.000.000 καθαροί πόροι μόνο και 390.000.000 ευρώ τα προνοιακά, τα οποία τα ξαναφορτώθηκε το κράτος επί των ημερών μας επάνω του και τα 110.000.000 ευρώ έγιναν πραγματικά μέσα στον προϋπολογισμό του 2006 πάνω από 330.000.000 ευρώ κι επιπλέον εκτός από τα 330.000.000 ευρώ -στον προϋπολογισμό του 2007 θα το δούμε αυτό- είναι κατά πολύ αυξημένα, πολύ πάνω, βεβαίως, από τον πληθωρισμό. Και πήρε η Νομαρχιακή Αυτοδιοίκηση πόρους σταθερούς, το 2% του Φ.Π.Α. και το 10% των τελών κυκλοφορίας. Τριπλασιάστηκαν οι πόροι.
       Τόσο κομματική δε είναι η πολιτική μας απέναντι στην Νομαρχιακή Αυτοδιοίκηση, ώστε η κ. Γεννηματά διεκδικούσε για το Πεδίο του Άρεως ένα ποσό συγκεκριμένο, 18.000.000 ευρώ, που το διεκδικούσε πάντοτε αλλά δεν της το έδωσε ποτέ το ΠΑ.ΣΟ.Κ. και το πήρε επί των ημερών μας, όταν έγινα εγώ Υπουργός! Αυτή είναι η κομματική πολιτική που ακολουθούμε; Πότε τα είδε η υπερνομαρχία αυτά τα χρήματα; Και τα δώσαμε στην υπερνομαρχία γιατί ο υπερνομάρχης πρόσκειται στη Νέα Δημοκρατία; 
      Γι’ αυτά δεν λέει τίποτα το ΠΑ.ΣΟ.Κ. Δεν έρχεται να πάρει τη συνολική πολιτική. Παίρνει κάποια στοιχεία, τα αλλοιώνει και αφού τα αλλοιώσει έρχεται να ζητήσει τα ρέστα. Αυτό δεν είναι αντιπολίτευση. Αυτό είναι θεσμική έκφραση πολιτικής ανευθυνότητας και κυρίως πολιτική αποτύπωση εσωκομματικής αμηχανίας. Με τέτοιου είδους κριτική δεν μπορεί πραγματικά να γίνει αξιόπιστη η πολιτική του ΠΑ.ΣΟ.Κ. 
      Και δεν μπορεί να γίνει αξιόπιστη για δύο λόγους: πρώτον, γιατί με τον τρόπο αυτό δεν δείχνει να συμβάλλει στην πορεία για την τόνωση της Τοπικής Αυτοδιοίκησης, η οποία πρέπει να επέλθει. Διότι ξέρετε ποια είναι η μεγάλη πρόκληση του Δ΄ Κοινοτικού Πλαισίου Στήριξης πέρα από την ανάγκη στήριξης της ποιότητας της δημοκρατίας μας; Κυρίως, όμως, με τον τρόπο αυτό δεν δείχνει να διδάχτηκε τίποτε από τα λάθη που έκανε το ΠΑ.ΣΟ.Κ. στο παρελθόν. Μας καλεί να ξεχάσουμε τι έκανε το ΠΑ.ΣΟ.Κ. στο παρελθόν χωρίς, τουλάχιστον, να μας δίνει μια πρόταση για το μέλλον εκτός από μία πρόταση την οποία κάνει το ΠΑ.ΣΟ.Κ. την πρόταση του να λέει «εμείς είμαστε εδώ να κάνουμε λάθη στο παρελθόν για να κατηγορούμε εσάς γιατί δεν τα λύσατε εγκαίρως». Και το λέω αυτό γιατί άκουσα να λέγεται «υπεξαίρεσαν 1.400.000.000 ευρώ μεταξύ 1997-2003» ερχόμαστε εμείς δίνουμε όλους τους πόρους στην Τοπική Αυτοδιοίκηση, τριπλασιάσαμε και τη Νομαρχιακή Αυτοδιοίκηση σε ό,τι αφορά τους πόρους και άκουσα να φωνάζουν «γιατί δεν τα επιστρέψατε ακόμα»; Υπεξαιρούσαν 1997-2003 κατηγορούν την Κυβέρνηση Καραμανλή γιατί δεν τα επέστρεψε ακόμα! Αυτό είναι λογική αντιπολίτευσης που φιλοδοξεί μάλιστα να γίνει κυβέρνηση. Φυσικά ο ελληνικός λαός θα αποφασίσει. Κανένας δεν είναι βέβαιος για τίποτα. Σίγουρα όμως δεν κερδίζει με αυτού του είδους τις αλχημείες ούτε η πολιτική ούτε το Κοινοβούλιο σε αξιοπιστία επομένως χάνει και η ίδια η Αξιωματική Αντιπολίτευση.
      Ευχαριστώ πολύ.
(Στο σημείο αυτό, ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία έχουν ως εξής: 
      (ΝΑ ΜΠΟΥΝ ΟΙ ΣΕΛ. 184-189)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, στη συζήτηση της σημερινής επερώτησης οι συνάδελφοι Βουλευτές του ΠΑ.ΣΟ.Κ. κατέθεσαν σωρεία συντριπτικών στοιχείων για τον τρόπο με τον οποίο διαχειρίζεται τις χρηματοδοτήσεις προς την Τοπική Αυτοδιοίκηση η κυβέρνηση της Νέας Δημοκρατίας. Παρατηρώ ότι μέχρι στιγμής κανένας δεν έδωσε συγκεκριμένη απάντηση από τους ομιλήσαντες Υπουργούς για τα στοιχεία που κατέθεσαν οι αγορητές του ΠΑ.ΣΟ.Κ.. Με άλλα λόγια «άλλα λόγια να αγαπιόμαστε». 
      Το ερώτημα το οποίο προκύπτει, κύριοι συνάδελφοι, κύριοι της Κυβέρνησης, είναι εάν τα στοιχεία που κατέθεσε ο εισηγητής μας και οι υπόλοιποι αγορητές του ΠΑ.ΣΟ.Κ. μπορείτε να τα διαψεύσετε.
      Το δεύτερο ερώτημα που τίθεται είναι: τα στοιχεία που παρέθεσε ο κύριος Υπουργός των Εσωτερικών, ανατρέχοντας στο παρελθόν κατά τη συνήθη πρακτική της Νέας Δημοκρατίας, είναι σωστά; Ή ενδεχομένως, ως αλχημιστής, επενέβη και δίνει στοιχεία ψεύτικα προς τον ελληνικό λαό;
      Θα διατυπώσω για άλλη μια φορά το βασικό μου επιχείρημα: σωρεία στοιχείων που κατέθεσαν οι συνάδελφοι του ΠΑ.ΣΟ.Κ. δεν διαψεύστηκαν.
      Έρχομαι τώρα στα στοιχεία τα οποία έδωσε ο κύριος Υπουργός των Εσωτερικών πριν από λίγο. Ζήτησα να μου δοθεί από την υπηρεσία ο κατάλογος τον οποίο ανέγνωσε προηγουμένως ο κύριος Υπουργός των Εσωτερικών για τις χρηματοδοτήσεις στην Περιφέρεια Κεντρικής Μακεδονίας και αφορούν τις οριζόντιες δράσεις. 
      Το κείμενο του κυρίου Υπουργού των Εσωτερικών έχει τον τίτλο «επιλεκτική κατανομή των οριζοντίων δράσεων του «Ε.Π.Τ.Α., από το ΠΑ.ΣΟ.Κ.». Αναγιγνώσκω, λοιπόν, πάλι τους δήμους και τους αριθμούς. Είναι οι οριζόντιες δράσεις επί των ημερών του ΠΑ.ΣΟ.Κ. και αφορούν –επιλέγω- τους δήμους του πολεοδομικού συγκροτήματος Θεσσαλονίκης. Ο Δήμος των Αμπελοκήπων χρηματοδοτείται με 4,2 εκατομμύρια ευρώ. Θα ήθελα να θυμίσω στον κύριο Υπουργό των Εσωτερικών ότι ο Δήμαρχος των Αμπελοκήπων ανήκει στο χώρο του. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Στις προηγούμενες εκλογές;
      ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως στις προηγούμενες εκλογές. Εκτός αν αναφέρεστε σε περίοδο που δεν αντιλαμβάνομαι.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το ΄98 είναι.
      ΧΑΡΑΛΑΜΠΟΣ ΚΑΣΤΑΝΙΔΗΣ:  Να το πείτε τότε στο έγγραφό σας και να μας δώσετε ποια είναι τα στοιχεία των ημερομηνιών.
      Εδώ, λοιπόν, υποδυόμενοι το ρόλο του «σεμνού» αποκρύπτετε τις ημερομηνίες. Θέλω να σας εγκαλέσω γιατί δε λέτε τις ημερομηνίες. Δικαιούμαι, λοιπόν, να πάρω υπόψη μου τη τελευταία εκλογική αναμέτρηση ως βάση. Δώστε στοιχεία με ημερομηνίες. Εδώ δεν φαίνεται πουθενά η ημερομηνία. Λέει ότι από την Περιφέρεια Κεντρικής Μακεδονίας χρηματοδοτήθηκαν οριζόντιες δράσεις ως εξής: 
      Ο Δήμαρχος  Αμπελοκήπων παίρνει 4,2 εκατομμύρια ευρώ. Ο Δήμαρχος Πολίχνης 2,1 εκατομμύρια ευρώ. Ο Δήμαρχος Σταυρούπολης 3,9 εκατομμύρια ευρώ. 
      Το άθροισμα, κυρίες και κύριοι συνάδελφοι, για τους δημάρχους που υποστηρίζονται από τη Νέα Δημοκρατία  είναι 10,2 εκατομμύρια ευρώ χρηματοδότηση από το ΠΑ.ΣΟ.Κ.. 
      Τώρα, το άθροισμα των οριζοντίων δράσεων που αφορά όσους ήταν δήμαρχοι υποστηριζόμενοι από το ΠΑ.ΣΟ.Κ. έχει ως εξής: 
      Ο Δήμαρχος Καλαμαριάς παίρνει 1,2 εκατομμύρια ευρώ. 
      ΠΡΟΕΔΡΕΥΩΝ (Ιωάννης Τραγάκης):  Αυτά ακούγονται ως αποτελέσματα δημοτικών εκλογών. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, δεν ξέρω τι ακούσματα έχετε, αλλά περιμένετε μέχρι το βράδυ της 15ης Οκτωβρίου. Μην είστε τόσο ανήσυχος!
      ΠΡΟΕΔΡΕΥΩΝ (Ιωάννης Τραγάκης):  Δεν σας κάνω παρατήρηση. Για όνομα του Θεού! 
      ΧΑΡΑΛΑΜΠΟΣ ΚΑΣΤΑΝΙΔΗΣ:  Όχι, όχι. Απλώς λέω για την ανησυχία σας το βράδυ των εκλογών. Με διακόπτετε. Συνεπώς, …
      ΠΡΟΕΔΡΕΥΩΝ (Ιωάννης Τραγάκης):  Δεν υπάρχει ανησυχία. Τα αποτελέσματα είναι γνωστά. 
      ΧΑΡΑΛΑΜΠΟΣ ΚΑΣΤΑΝΙΔΗΣ:  Συνεχίζω, λοιπόν. 
      Ο Δήμαρχος Καλαμαριάς παίρνει 1,2 εκατομμύρια ευρώ από τις οριζόντιες δράσεις. Ο Δήμαρχος Νεαπόλεως παίρνει 1,7 εκατομμύρια ευρώ και ο Δήμαρχος Συκεών 4,6 εκατομμύρια ευρώ. Άθροισμα 7,5 εκατομμύρια ευρώ. 
      Δηλαδή, οι δήμαρχοι που ανήκαν στην παράταξη του ΠΑ.ΣΟ.Κ. χρηματοδοτήθηκαν κατά 3.000.000 ευρώ λιγότερα από τους άλλους τρεις δημάρχους, οι οποίοι ανήκουν στο χώρο της Νέας Δημοκρατίας. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Κύριε Πρόεδρε, μία διευκρίνιση θα ήθελα να κάνω.
      ΠΡΟΕΔΡΕΥΩΝ (Ιωάννης Τραγάκης):  Αν σας επιτρέπει ο κύριος ομιλητής, σας επιτρέπω διευκρίνιση. 
      ΧΑΡΑΛΑΜΠΟΣ ΚΑΣΤΑΝΙΔΗΣ:  Κύριε Υφυπουργέ, δώστε όσες διευκρινίσεις θέλετε! 
      ΠΡΟΕΔΡΕΥΩΝ (Ιωάννης Τραγάκης):  Σταματάω και το χρόνο σας, κύριε Καστανίδη. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Το «Ε.Π.Τ.Α.» θεσμοθετήθηκε με το νόμο του «Καποδίστρια». Οι κατανομές έγιναν το 1999, το 2000, άντε το 2001. Ο Δήμος Αμπελοκήπων είχε Δήμαρχο τον κ. Σταματουλάκη. 
      ΧΑΡΑΛΑΜΠΟΣ ΚΑΣΤΑΝΙΔΗΣ:  Και λοιπόν;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Είναι κατανομές με την προηγούμενη δημοτική αρχή. Πρέπει να τα προσθέσετε και τα δύο μαζί, κύριε συνάδελφε. 
      ΧΑΡΑΛΑΜΠΟΣ ΚΑΣΤΑΝΙΔΗΣ:  Κύριε συνάδελφε…
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Οι κατανομές του Ε.Π.Τ.Α. έγιναν τότε. Δεν μπορούμε να το αλλάξουμε! 
      ΧΑΡΑΛΑΜΠΟΣ ΚΑΣΤΑΝΙΔΗΣ:  Εντάξει την καταλαβαίνω τη δυσκολία σας. Όμως, πρέπει να σας πω ότι τους υπολογισμούς τους κάνει ο έχων την ιδέα. Αυτός που προτείνει λέει με σαφήνεια: Το 1993 ή το 1994 δόθηκαν τόσα –δε μιλάω ειδικά για το «Ε.Π.Τ.Α.»- το 1998 δόθηκαν τόσα, το 2001 δόθηκαν τόσα, το 2002 δόθηκαν τόσα. Εγώ, λοιπόν, σας προκαλώ να κάνετε μία κατανομή κατά χρονική περίοδο και να μας πείτε, παραδείγματος χάριν, τι έχει δοθεί μετά το 2002. 
      Επειδή, όμως, με προκαλείτε, θα σας πω ότι στον κατάλογο που δώσατε προηγουμένως έχετε κλασικά παραδείγματα δήμων και δημάρχων, οι οποίοι είναι κομματικά σας στελέχη. Γιατί, δηλαδή, εμφανίζετε ότι ο Δήμαρχος Βέροιας παίρνει  12,1 εκατομμύρια ευρώ; Ο Δήμαρχος Βέροιας εδώ και μερικές τετραετίες είναι δήμαρχος και αξιόλογο στέλεχος της Νέας Δημοκρατίας. Ποιον αιτιάσθε; Εμάς, επειδή τον βοηθήσαμε, ή εσάς, που δεν ξέρετε τι λέτε; 
      Να σας ρωτήσω τι γίνεται με τις Σέρρες που παίρνουν 3,75 εκατομμύρια ευρώ; Γιατί το αναφέρετε ως επιλεκτική κατανομή οριζοντίων δράσεων από το ΠΑ.ΣΟ.Κ.; Ο Δήμαρχος Σερραίων, δεν είναι στέλεχος του ΠΑ.ΣΟ.Κ.. Στέλεχος της Νέας Δημοκρατίας είναι. Για ποιο λόγο τον αναφέρετε; 
      Θέλετε να πάμε και σε άλλους δημάρχους –δε θέλω να τους κατονομάσω - οι οποίοι είναι στελέχη της Νέας Δημοκρατίας και μας λέτε ότι ευνοήθηκαν από το ΠΑ.ΣΟ.Κ.; Αν θέλετε αυτό να διακηρύξετε, πείτε το. Αλλά οι αποδείξεις είναι αντίθετες προς τους ισχυρισμούς σας.
      Αντιλαμβάνεστε, λοιπόν, κυρία και κύριοι συνάδελφοι, ότι αν πάρω ένα–ένα τα έγγραφα που έδωσε προηγουμένως η Κυβέρνηση, το ίδιο περίπου σκωπτικό σχόλιο θα κάνω. Όμως, με ενδιαφέρει το σήμερα. Συνήθως η επιστροφή στο παρελθόν είναι η επιστροφή των ευρισκομένων σε αδύνατη θέση.
      Κύριοι της Κυβέρνησης, θα σας δώσω μόνο ένα παράδειγμα για να καταλάβετε τι σημαίνει επιλεκτική χρηματοδότηση, ακόμα και εκεί που υπάρχει κακουχία, ταλαιπωρία, πόνος. Γνωρίζουμε όλοι μας ότι φέτος το χειμώνα δοκιμάστηκαν ιδιαίτερα ορισμένες περιοχές. Ένα νησί που δοκιμάστηκε πολύ είναι η Νήσος της Κεφαλλονιάς. Δοκιμάστηκε από τα προβλήματα του χιονιά, αλλά και από τα προβλήματα που προκάλεσε η διακοπή, του ηλεκτρικού ρεύματος για αρκετές ημέρες. 
      Μεγάλη φασαρία και συζήτηση ξέσπασε τότε για το εάν η κρατική μηχανή ήταν σε θέση να ανακουφίσει τους ταλαίπωρους Κεφαλλήνες. Πρωτοστατούσε στη διαμαρτυρία ο Δήμαρχος Αργοστολίου κ. Φόρτες. Ενόψει αυτού υπήρξε –υποτίθεται- συνεννόηση μεταξύ του Δημάρχου Αργοστολίου και της Τ.Ε.Δ.Κ. με τον Υπουργό Εσωτερικών, συμφωνία η οποία κατέληξε σε επιστολή της Τ.Ε.Δ.Κ. στις 30 Ιανουαρίου 2006 προς τον Υπουργό Εσωτερικών –μετά από συνεννόηση με τον Υπουργό Εσωτερικών, το τονίζω- για την κατανομή εκτάκτων χρηματοδοτήσεων προς τους δήμους του Νομού Κεφαλληνίας.
      Ο Δήμος Αργοστολίου συμφωνήθηκε να χρηματοδοτηθεί με 220.000 ευρώ, o Δήμος Παλικής με 100.000 ευρώ, ο Δήμος Ερίσου με 80.000 ευρώ, ο Δήμος Πυλαρέων με 180.000 ευρώ κ.ο.κ.. Δόθηκε η πρώτη δόση το Φεβρουάριο στο Δήμο Αργοστολίου ύψους 30.000 ευρώ από τα 220.000 ευρώ που συμφωνήθηκαν με τον Υπουργό Εσωτερικών. Ο Δήμαρχος Αργοστολίου επανέρχεται στις 5-6-2006 με επιστολή του στον Υπουργό, του υπενθυμίζει τη συμφωνία και του λέει:  «Υποσχέθηκες στο Δήμο Αργοστολίου 220.000 ευρώ και έχω πάρει μέχρι στιγμής 30.000 ευρώ». Στις 16 Αυγούστου ο Υπουργός  Εσωτερικών πηγαίνει στην Κεφαλλονιά και στη συνάντηση που κάνει με τους δημάρχους, παρουσία και του Βουλευτή της Νέας Δημοκρατίας, υπόσχεται ότι μέχρι τέλος Αυγούστου θα δοθεί και το υπόλοιπο της έκτακτης χρηματοδότησης. Στις 9 Σεπτεμβρίου δίδεται πράγματι, ένα μέρος της χρηματοδότησης, αλλά σε άλλους δήμους, οπότε η χρηματοδότηση φθάνει σε αυτούς μέχρι το 80% ή το 70%. Κατά περίεργο τρόπο ο Δήμαρχος Αργοστολίου, επειδή διαμαρτύρεται για την ταλαιπωρία που υφίσταται η Κεφαλλονιά από την αδράνεια του κρατικού μηχανισμού, δεν παίρνει τίποτα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ποιοι είναι αυτοί οι δήμοι;
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας δίνω ένα χαρακτηριστικό παράδειγμα. Ο Δήμαρχος Αργοστολίου, κύριε Υπουργέ των Εσωτερικών, ενώ έχετε συμφωνήσει μαζί του ότι θα πάρει 220.000 ευρώ, μέχρι αυτήν τη στιγμή, τουλάχιστον μέχρι τη στιγμή που εγώ ενημερώνομαι, το Σεπτέμβριο, έχει πάρει μόλις 30.000 ευρώ. Γιατί; Τιμωρείτε έναν άνθρωπο ο οποίος κίνησε τη διαμαρτυρία ενάντια στην Κυβέρνηση;
      Κυρίες και κύριοι συνάδελφοι, η πολιτική της Κυβέρνησης είναι μία πολιτική διακρίσεων. Η πολιτική της Κυβέρνησης είναι μια πολιτική κομματικών διαιρέσεων, είναι πολιτική φανατισμένης Δεξιάς που δυστυχώς δημιουργεί ποικίλα προβλήματα στους πολίτες και στη χώρα. Ο εθνικός μας κορμός διαιρείται από μία άφρονα πολιτική. Η Δεξιά επιχειρεί να ανασυντάξει το κράτος με αρπαγή των λαφύρων και την αποκόμιση κομματικών ωφελειών. Αλλά αυτό δημιουργεί συνθήκες αφόρητες για τους πολίτες, δημιουργεί συνθήκες αμφισβήτησης της δημοκρατικής νομιμότητας. Κυρίως, κύριοι συνάδελφοι της Κυβέρνησης, προτρέπει φανατικούς που πρόσκεινται στο χώρο σας να ενεργούν με τρόπο ασύλληπτο για το σημερινό δημοκρατικό καθεστώς. Είναι αδιανόητο να γυρίζουν στους διαδρόμους των Μέσων Μαζικής Ενημέρωσης στοιχεία ακροδεξιάς προελεύσεως που παροτρύνονται από τις θεωρίες περί πραιτώρων. Είναι αδιανόητο να ενισχύεται αυτός ο φανατισμός που οδηγεί στα πρωινά δυσάρεστα, θλιβερά γεγονότα με τις εκλογές στα ΕΛ.ΤΑ..
      Κύριοι συνάδελφοι, καταγγέλλω από αυτό το Βήμα ότι ο κομματικός φανατισμός που καλλιεργεί η Νέα Δημοκρατία είναι που προτρέπει φανατικούς της να δημιουργούν θλιβερά επεισόδια σε βάρος πολιτών και της δημοκρατικής νομιμότητας. Είναι γνωστά τα γεγονότα. 
      Γίνονταν εκλογές στο Σωματείο Επιστημόνων των ΕΛ.ΤΑ. σε ξενοδοχείο της Αθήνας. Περί τις πρώτες πρωινές ώρες στελέχη της Δ.Α.Κ.Ε. και άλλοι «περίεργοι», όπως καταγγέλλεται, περιέρχονταν το χώρο των εκλογών. Η εμφάνιση τρίτων οδήγησε σε κινητοποίηση όλων όσων συμμετείχαν στην εκλογική διαδικασία. Όταν προσέτρεξαν δύο μέλη της Π.Α.Σ.Κ.Ε. και ζήτησαν εξηγήσεις υπήρξε επίθεση και συμπλοκή. Ο ένας εκ των μελών της ΠΑΣΚΕ κακοποιήθηκε βάναυσα. Ο άλλος, υπέστη εμβολή και κατέληξε πριν καν οδηγηθεί στο νοσοκομείο. Ποιος είναι αυτός ο οποίος δημιουργεί τέτοιες καταστάσεις εμπάθειας; Ποιος είναι αυτός που φανατίζει συγκεκριμένες ομάδες προσκείμενων στη Νέα Δημοκρατία να δρουν ανεξέλεγκτα; 
      Θλίβομαι που τα λέω αυτά, κυρίες και κύριοι συνάδελφοι. Και δεν αρκεί η εκδήλωση συμπάθειας ή διαφωνίας από την πλευρά της Κυβέρνησης, δεν αρκεί η καταδίκη. 
      Χρειάζεται μια προληπτική στάση. Απαιτείται διαρκής στάση που να υπενθυμίζει σε όλους σ’ αυτόν τον τόπο ότι πρέπει πρώτα απ’ όλα να είναι σεβαστή η δημοκρατική νομιμότητα. 
      Κυρίες και κύριοι συνάδελφοι, θα μπορούσα να αναφέρω σειρά περιστατικών που μας γυρίζουν πίσω. Υπενθυμίζω λόγου χάρη ότι συνδικαλιστές αστυνομικοί από τη βόρεια Ελλάδα, που κατηγορήθηκαν ότι συμμετείχαν στο χουντογλέντι, υποδείκνυαν μέσω της εφημερίδας που εκδίδουν, ποιες διώξεις συναδέλφων τους πρέπει να γίνουν.
      Ένα έχει σημασία, ότι η στάση της Κυβέρνησης, ο ιδεολογικός και πολιτικός φανατισμός που καλλιεργεί, ωθεί ανθρώπους, ομάδες που βρίσκονται στο πλευρό της να κινούνται στα όρια της νομιμότητας. Η πολιτική της Κυβέρνησης είναι πολιτική κάθετων κομματικών διαιρέσεων της χώρας, είναι πολιτική εγκλωβισμού των ημετέρων στα προνόμια και των αντιθέτων στη λήθη και στο περιθώριο της κοινωνικής και δημόσιας ζωής. 
      Αυτό δεν θα συνεχιστεί και θα φανεί όχι μόνο στις δημοτικές και νομαρχιακές εκλογές, αλλά και στις επερχόμενες εθνικές εκλογές. Μέχρι τότε θα δίνουμε τη μάχη για όσα πρέπει να δώσουμε εμείς ως Αξιωματική Αντιπολίτευση. 
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Κύριε Υπουργέ, θέλετε να κάνετε παρέμβαση;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μάλιστα, κύριε Πρόεδρε. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Πάλι;
      ΠΡΟΕΔΡΕΥΩΝ (Ιωάννης Τραγάκης): Έχει το δικαίωμα από τον Κανονισμό. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Κατάχρηση κάνει. 
      ΠΡΟΕΔΡΕΥΩΝ (Ιωάννης Τραγάκης): Κατάχρηση, δικαίωμα, πάντως μπορεί να το κάνει. 
      Ορίστε, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα απαντήσω συνολικά στο τέλος, δευτερολογώντας. Ήθελα όμως να τονίσω το εξής: 
      Κύριοι συνάδελφοι, πάντα εκτιμώ τον ήπιο λόγο και τον τόνο του κ. Καστανίδη, ακόμα και όταν υπερασπίζεται με μεγάλη μαχητικότητα τις θέσεις του. Μόνο που αυτά που μας είπε εδώ είναι στον αντίποδα των όσων το κόμμα του γενικότερα αλλά και ο Αρχηγός του πράττει. Αν ένας αυτήν τη στιγμή πυροδοτεί την πόλωση αυτός είναι ο Αρχηγός της Αξιωματικής Αντιπολίτευσης. Αυτό φαίνεται και φάνηκε πριν από λίγο. 
      Ο Πρωθυπουργός και η Κυβέρνηση τόνισαν -σε όλους τους τόνους μάλιστα- ότι αυτή την πόλωση δεν θα την ακολουθήσουμε, γιατί είναι βλαπτική για τον ίδιο τον τόπο. Επομένως αν καλλιεργείται κλίμα πόλωσης και φανατισμού, από αλλού καλλιεργείται.
      Δεύτερον, φαίνεται αυτή η τακτική και από το γεγονός ότι αυτό το θλιβερό πραγματικά συμβάν που αφορά το θάνατο ενός ανθρώπου, του συνδικαλιστή για το οποίο όλοι εκφράζουμε τη λύπη μας μέσα σ’ αυτήν την Αίθουσα, προσπάθησε αμέσως το ΠΑ.ΣΟ.Κ. να το συνδέσει με άλλα πράγματα και να του δώσει διαστάσεις που δεν υπάρχουν ή τουλάχιστον δεν περίμενε να δει τι ακριβώς έχει συμβεί. Δηλαδή και το θάνατο ενός ανθρώπου να τον εκμεταλλευθούμε αμέσως στο βωμό μιας πόλωσης! 
      Αυτή είναι η πόλωση. Βεβαίως είναι καταδικαστέα όλα αυτά τα φαινόμενα, αλλά δεν μπορεί να συνδέονται με την τακτική και την πρακτική μιας Κυβέρνησης που το μόνο που επιδιώκει είναι η συναίνεση και η προσπάθεια σύμπλευσης στα μεγάλα θέματα του τόπου. 
      Σε ό,τι αφορά, φίλε κύριε Καστανίδη, τη συμπεριφορά στελεχών, -για να μη γυρίζουμε στο παρελθόν και κάνουμε συγκρίσεις- θα σας έλεγα να αφήσετε να δούμε τι έχει συμβεί και να το καταδικάσουμε όλοι μαζί, εφ’ όσον έχει συμβεί κάτι επιλήψιμο. Πάντως άλλοι είναι εκείνοι που στο παρελθόν έγδυναν ανθρώπους στους δρόμους εν ονόματι συνδικαλιστικών δικαιωμάτων και οδήγησαν σε φαινόμενα για τα οποία το Κόμμα σας δεν είναι διόλου υπερήφανο και δεν μπορεί να είναι υπερήφανο, για να μην αναφέρω ονόματα. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, είναι λάθος του κυρίου Υπουργού και της Κυβέρνησης, αντί να ελέγξει όλο αυτό το πλήρωμα του κυβερνητικού οχήματος, να ανατρέχει στο παρελθόν. Ήδη, αν δεν κάνω λάθος, αυτό που υπαινίχθη ο κύριος Υπουργός είναι ένα περιστατικό που μας πάει ακριβώς δεκαέξι χρόνια πίσω από σήμερα. Αυτό είναι λάθος. 
      Πρέπει να σας πω επειδή είσαστε συνέχεια μιας παράταξης, της Εθνικής Ριζοσπαστικής Ένωσης, ότι το ίδιο λάθος γινόταν τότε.
Δηλαδή αντί να κοιτάζουν οι τότε κυβερνώντες ποια είναι αυτά τα πρόσωπα με τον υπερβολικό κομματικό πατριωτισμό, καταλήξαμε, κατέληξε ο τόπος στο να πει ο τότε Πρωθυπουργός, ο μετέπειτα Πρόεδρος της Δημοκρατίας: «Ποιος κυβερνά αυτόν τον τόπο;» 
      Σας επαναλαμβάνω κάτι που, επιμένοντας να συνεχίσει η Βουλή την έρευνα της υποθέσεως των υποκλοπών, είπα με ειλικρίνεια και εντιμότητα στους  συναδέλφους μου της Νέας Δημοκρατίας στην Επιτροπή Θεσμών. Όσο πιο ψηλά βρίσκεται κανείς, τόσο πιο αργά πληροφορείται τι συμβαίνει στα παρακάτω κλιμάκια, είτε της διοικήσεως, είτε της κομματικής, αν θέλετε, ιεραρχίας και, γενικότερα, του πληρώματος του οχήματος, του πλοίου, –όπως θέλετε πείτε το- το οποίο ο ίδιος οδηγεί. Και αυτό συμβαίνει σήμερα. Και δεν το έχετε συνειδητοποιήσει. Μόλις πριν από λίγο μου λέγατε: «Δεν σέβεστε τη δικαιοσύνη;», ενώ γνωρίζετε άριστα εσείς, ως νομικός, –μπορεί ο κ. Νάκος να δικαιολογηθεί ότι δεν το γνωρίζει- ότι υπάρχει ένας Κώδικας Ποινικής Δικονομίας, ο οποίος ορίζει διάστημα όχι πέραν του τετραμήνου για τη διενέργεια μιας προκαταρκτικής εξετάσεως. Και αυτός ο χρόνος διπλασιάζεται και συνεχίζει και φθάνει τους έντεκα μήνες και δεν έχουμε κανένα αποτέλεσμα. Είναι αυτό παγίδευση της δικαιοσύνης, ναι ή όχι; Όταν, δηλαδή, ο συνάδελφός σας Υπουργός Δικαιοσύνης και ο Υπουργός Δημοσίας Τάξεως καλούν τον εισαγγελέα του Αρείου Πάγου και του λένε: «Ξέρεις, εδώ είναι μια εθνική υπόθεση. Δείτε, να την αναλάβει ο Προϊστάμενος Εισαγγελίας ή η Κ.Υ.Π.. Επεξεργάζεται τα στοιχεία, θα σας δίνει το υλικό, για να λειτουργήσετε». Και γίνεται το θλιβερότατο γεγονός, είτε αυτοκτονία είναι, είτε δολοφονία, του Τσαλικίδη, για να αναγκαστείτε να ορίσετε βέβαιο χρόνο, ο οποίος συχνά είναι πλασματικός, –το γνωρίζουμε από τα συμβόλαια που έχουμε ή τις επιταγές, που έχουν πραγματική χρονολογία ενός γεγονότος και εικονική- για να ορίσετε –επαναλαμβάνω- την 10η Μαρτίου, τάχα γνώσης της Κυβέρνησης ενός γεγονότος, που εγώ σας λέω ότι ο Υπουργός Δημόσιας Τάξης κ. Βουλγαράκης το γνώριζε ο άνθρωπος, γι’ αυτό και είπε ότι «αν μιλούσα, θα τίναζα τους Ολυμπιακούς Αγώνες στον αέρα».
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, επιτρέπετε μια στιγμή στον Προεδρεύοντα να σας διακόψει; 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Πρόεδρε. Επανέρχομαι ακριβώς, για να συνδέσω…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Ξέρω ότι έχετε, πράγματι, την ευελιξία να συνδέσετε αυτό που λέτε με την επερώτηση.
      ΑΠΟΣΤΟΛΟΣ ΚΑΚΛΑΜΑΝΗΣ: Μιλάμε αυτήν τη στιγμή, κύριε Πρόεδρε, για ένα γενικότερο κλίμα, στο οποίο μόλις απάντησε ο κύριος Υπουργός, γυρνώντας μάλιστα και δεκαεφτά χρόνια πίσω. 
      ΠΡΟΕΔΡΕΥΩΝ (Ιωάννης Τραγάκης): Επειδή όμως γνωρίζετε καλύτερα από οποιονδήποτε άλλον τον Κανονισμό, είναι σίγουρο ότι γνωρίζετε πως από τη στιγμή που συζητάμε επερώτηση, πρέπει να μείνουμε ακριβώς στο θέμα της επερώτησης. 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι. Αλλά ο χώρος αυτός είναι χώρος πολιτικού διαλόγου και δεν αποτελεί… 
      ΠΡΟΕΔΡΕΥΩΝ (Ιωάννης Τραγάκης): Να αλλάξουμε τον Κανονισμό τότε, άμα χρειαστεί.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι ευθύνη του Προεδρεύοντος.
      ΠΡΟΕΔΡΕΥΩΝ (Ιωάννης Τραγάκης): Να σας διακόψω το χρόνο σας...
      ΑΠΟΣΤΟΛΟΣ ΚΑΚΛΑΜΑΝΗΣ:  Όταν ο Υπουργός μόλις πριν από λίγο ανεφέρθη στο γεγονός που συνέβη το 1990, έπρεπε να του πείτε: «Κύριε Υπουργέ, θα απαντήσετε εδώ για την επερώτηση που επερωτάσθε». Και αν ο κ. Καστανίδης ή οποιοσδήποτε άλλος προκάλεσε αυτό το γεγονός, να παρεμβαίνατε τότε.  Άρα, λοιπόν, μην κάνετε συστάσεις, που δυστυχώς δεν έχουν γενική εφαρμογή.
      ΠΡΟΕΔΡΕΥΩΝ (Ιωάννης Τραγάκης): Έχουν γενική εφαρμογή, κύριε Πρόεδρε. Με συγχωρείτε.
      ΑΠΟΣΤΟΛΟΣ ΚΑΚΛΑΜΑΝΗΣ: Όπως στο θέμα, κύριε Πρόεδρε, των δευτερολογιών, για τις οποίες επανειλημμένως σας μιλώ,… 
      ΠΡΟΕΔΡΕΥΩΝ (Ιωάννης Τραγάκης): Να απευθυνθείτε στους  συναδέλφους σας, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: …όμως το Προεδρείο επί δυόμισι χρόνια, ενώ κάνουμε κάθε προσπάθεια για να μην είναι η Αίθουσα αυτή άδεια, συνεχίζει να διευκολύνει τους συναδέλφους που θέλουν να μιλήσουν και για το χρόνο δευτερολογίας, ενώ ο Κανονισμός το απαγορεύει. 
      Επιτρέψτε μου τώρα να επανέλθω, σας παρακαλώ. 
      ΠΡΟΕΔΡΕΥΩΝ (Ιωάννης Τραγάκης): Ωραία. Κύριε Πρόεδρε, είχα διακόψει το χρόνο σας. Συνεχίστε στα αυτοδιοικητικά.
      ΑΠΟΣΤΟΛΟΣ ΚΑΚΛΑΜΑΝΗΣ: Μα, τώρα γιατί το κάνετε αυτό; Για να μιλάει το Προεδρείο και ο ομιλών για κάτι που είναι αυτονόητο; Είναι σωστό ότι πρέπει να μένουμε στο θέμα της επερωτήσεως. Ορθότατο.
      ΠΡΟΕΔΡΕΥΩΝ (Ιωάννης Τραγάκης): Έτσι. 
      ΑΠΟΣΤΟΛΟΣ ΚΑΚΛΑΜΑΝΗΣ: Αλλά το Προεδρείο πρέπει να φροντίζει αυτό να είναι ο γενικός κανόνας. 
      Όταν ακούσαμε από τη αρχή της συζητήσεως και –εν πάση περιπτώσει- πρέπει να σας πω και κάτι άλλο…
      ΠΡΟΕΔΡΕΥΩΝ (Ιωάννης Τραγάκης): Έκανε, κύριε Πρόεδρε, μια αποστροφή ο κ. Καστανίδης και απήντησε ο κύριος Υπουργός.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν καταλαβαίνω ειλικρινά τι νόημα έχει αυτός ο διάλογος αυτήν τη στιγμή.
      Εγώ θέλω να σας πω τούτο το πολύ απλό. Και ο διάλογος μπορεί να γίνεται με ερωταποκρίσεις και με διακοπές και απαντήσεις μέσα σε ορισμένα πλαίσια. Διότι έχουμε καταντήσει ως εξής: Αν επρόκειτο να εφαρμόζουμε αυστηρότατα τον Κανονισμό, εδώ θα είχαμε μονολόγους, δεν θα είχαμε, δηλαδή, λόγους στο πλαίσιο διαλόγου.
      ΠΡΟΕΔΡΕΥΩΝ (Ιωάννης Τραγάκης): Συνεχίστε στα αυτοδιοικητικά σας, συνεχίζω και εγώ το χρόνο 
      ΑΠΟΣΤΟΛΟΣ ΚΑΚΛΑΜΑΝΗΣ: Συνεχίζω, κύριε Πρόεδρε.
      Αυτό που εσείς, πραγματικά, μπορείτε να πείτε σε όλους μας είναι το εξής: «Κοιτάξτε, το Προεδρείο κάνει το καλύτερο. Φροντίστε να μας διευκολύνετε κι εσείς που είχατε το ίδιο έργο τόσα χρόνια, βοηθήστε μας». Αυτό θα έχετε δίκιο να το πείτε.
      Κύριε Υπουργέ, εγώ θέλω να τονίσω, πραγματικά, την προσωπική μου ανησυχία, διότι συναντώ πολίτες, συναντώ εργαζόμενους και του ενός και του άλλου χώρου και τα πράγματα δεν δικαιολογούν ούτε αισιοδοξία, πολύ περισσότερο να κρύβεται κανείς πίσω από το δάκτυλό του. Διότι είναι υποκρισία το να λες «θέλω σεμνότητα, ταπεινότητα» και να γίνονται αυτά που γίνονται, το να λες «θέλω ήρεμο πολιτικό κλίμα, δεν θέλω συγκρούσεις και αντιπαραθέσεις οξύτατες» και να γίνονται αυτά που γίνονται.
      Δεν θέλω να πάμε πιο πίσω. Ελέχθη από την ίδια πλευρά από τον τότε Πρωθυπουργό τον κ. Μητσοτάκη, ότι «εσείς είστε το κράτος»! Και τώρα ο φίλος μας ο κ. Πολύδωρας ομιλεί με τα εκ λατινικής γλώσσης και του ρωμαϊκού κόσμου ρητά του κ.λπ.. 
      Ακούσαμε ότι ο αστυνομικός δεν είχε σιδερογροθιά, αλλά είχε έναν ατσάλινο κρίκο! Όμως εμένα με ανησύχησε περισσότερο και από τη σιδερογροθιά το ότι ένα παιδί με υπηρεσία ενός έτους τοποθετήθηκε χωρίς καμία εκπαίδευση στα Μ.Α.Τ.! Και επειδή ξέρω πώς γίνονται οι προσλήψεις τώρα, φοβούμαι ότι διολισθαίνετε σε ένα τραγικό πράγματι λάθος. Όταν γίνονται προσλήψεις αστυνομικών, παιδιών ηλικίας είκοσι, είκοσι ενός, είκοσι δύο ετών…
      ΚΩΝΣΤΑΝΤΙΝΟΣ ΤΑΣΟΥΛΑΣ: Με Πανελλήνιες Εξετάσεις.
      ΑΠΟΣΤΟΛΟΣ ΚΑΚΛΑΜΑΝΗΣ: Ακούστε, γι’ αυτές τις περιπτώσεις οι Γενικές Εξετάσεις δεν είναι απλώς αυτές καθαυτές γενικές εξετάσεις. Υπάρχουν και άλλοι παράγοντες –το γνωρίζετε- παραλλήλως προς τις γενικές εξετάσεις για τα μαθήματα. Εκτός από τα γραπτά, υπάρχουν και άλλα, τα οποία προβλέπει η σχετική νομοθεσία. Μην τρώμε χρόνο τώρα.
      Εγώ σας επισημαίνω τούτο μόνο: Αν μας στέλνουν από το χωριό οι οργανώσεις μας παιδιά με ενθουσιασμό, πρόθυμα, πιστά και εμείς τα τοποθετούμε σε μηχανισμούς που έρχονται κατευθείαν απέναντι σ’ αυτούς που θεωρούν ότι ιδεολογικά και πολιτικά ανήκουν αλλού, αυτό είναι λάθος!
      Αυτό το περιστατικό που ανέφερε ο κ. Καστανίδης, δείχνει επίσης μια νοοτροπία που τη ζούσαμε τα παλιά χρόνια στις φοιτητικές εκλογές, την κάλπη να την έχουμε ασφαλισμένη και να πηγαίνουμε τρεις η ώρα τη νύχτα… Για ποιο λόγο; 
      Δεν λέγω δηλαδή ότι πήγε κάποιος να προκαλέσει το θάνατο αυτού του  ατυχούς συνδικαλιστή, του Προέδρου των υπαλλήλων των ΕΛΤΑ. Λέω ότι αναπτύσσονται και εμφανίζονται σε κάθε κυβέρνηση, ιδιαίτερα σε κάθε αλλαγή κυβερνήσεων, διάφοροι, πολλές φορές και αυτόκλητοι, κομματικοί πατριώτες. Γι’ αυτό και σωστά –αν είναι έτσι- είπε ο Πρωθυπουργός να δείτε και όλους τους ιδιαιτέρους, παραϊδιαιτέρους, συμβούλους κ.λπ., πέρα από τις κουμπαριές τι άλλο μπορεί να υπάρχει.
      Εγώ αυτά σας λέγω και δεν τα λέγω για να αναπτύξω κατηγορητήριο εναντίον σας. Σας τα λέγω, διότι όπως πάει ο τόπος, προβλέπω πράγματι και ο νέος Καραμανλής να πει «ποιος κυβερνά αυτόν τον τόπο;». Ήδη κυβερνούν οι λεγόμενοι «νταβατζήδες», τα συγκροτήματα. 
      Συμβιβαστήκατε, για να μην πω ότι συναλλάσσεστε ως Κυβέρνηση. Αν αρχίσει και το παρακράτος, τι θα γίνει; Δεν σας εκφράζει αυτή η λογική στο κάτω-κάτω. Συγκεκριμένα πρόσωπα που ξέρω στην Κυβέρνησή σας δεν έχουν καμία σχέση με τη λογική της δυναμικής και δια της βίας αντιμετώπισης του αντιπάλου. Αυτά,  όμως, συμβαίνουν. Τα αρχίσατε –θυμάστε ότι εδώ κατήγγειλα περιπτώσεις- όταν άρχισε το ξεκαθάρισμα στις εφορίες. Πότε; Στα πρώτα βήματα της Κυβέρνησης χρειάζονταν έσοδα. Έσπευσε να διώξει επτακόσια στελέχη των εφοριών. Για ποιο βλακώδη λόγο; Για να ικανοποιηθεί η οργάνωσή μας στους εφοριακούς! Εν τω μεταξύ, κύριε Πρόεδρε, έχουν τέσσερις-πέντε τουλάχιστον φορές αλλάξει εδώ στο Λεκανοπέδιο οι επικεφαλής των εφοριών. 
    Κλείνω, στο χρόνο μου. Δυστυχώς, κύριε Υπουργέ, αντί ο διάλογος αυτός να μας δίνει τη δυνατότητα και απόψεις να εκθέτουμε, αλλά να βγαίνει και κάτι χρήσιμο και ωφέλιμο, από τις τοποθετήσεις σας, διαπιστώνω ότι η Κυβέρνηση δεν αντιλαμβάνεται, ότι ακόμα και για το δικό της συμφέρον, πρέπει να σταματήσουν όλα αυτά τα παλαιοκομματικά, τα φαυλοκρατικά, γενικότερα τα αναχρονιστικά. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
    Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο.
    ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, παρακολουθώντας τους ρήτορες της Αξιωματικής Αντιπολιτεύσεως να αναπτύσσουν την επερώτησή τους, φωτίστηκα για μια έντονη απορία την οποία έχω εδώ και καιρό, όχι βέβαια για το πού κατευθύνονται τα κονδύλια στους φορείς της Τοπικής Αυτοδιοικήσεως -γιατί ζούμε και εμείς σ’ αυτή τη χώρα και ξέρουμε ότι αυτά τα οποία καταγγέλλουν ως δήθεν συμβαίνοντα δεν ισχύουν- αλλά για την αντιπολιτευτική στρατηγική που το ΠΑ.ΣΟ.Κ. αποφάσισε από τούδε να ακολουθήσει.
    Το ΠΑ.ΣΟ.Κ. θέλει εναγωνίως, κύριε Πρόεδρε, ένα συμβολισμό εχθρικό, να τον αναβιώσει, να τον συντηρήσει και με σημαία αυτόν τον εχθρικό συμβολισμό να πάει εκεί που θέλει τις επιδιώξεις του. Το ΠΑ.ΣΟ.Κ. σήμερα προσπαθεί να αναβιώσει καταστάσεις που δεν υπήρξαν στην πραγματικότητα, αλλά επειδή έχουν μια αρνητική απήχηση, τις αναβιώνει, τις νεκρανασταίνει. Σήμερα ο Αρχηγός του ΠΑ.ΣΟ.Κ. μας μίλησε πολλές φορές για κάποια νεοδεξιά, για μια δεξιά, μας μίλησε για μια κομματική επίθεση. 
    Εδώ θα ήθελα να ανοίξω μια παρένθεση και να σχολιάσω το σχόλιο του κυρίου Βενιζέλου για τη δήθεν νευρικότητα του κυρίου Υπουργού Εσωτερικών. Η δήθεν νευρικότητα του Υπουργού Εσωτερικών, που εγώ την ερμηνεύω ως ζέση και αντίδραση στις άδικες καταγγελίες, μου επιτρέπει να διερωτηθώ για την υποτονικότητα του Αρχηγού του ΠΑ.ΣΟ.Κ.. Και αν η δήθεν νευρικότητα του κ. Παυλόπουλου, μαρτυρά δήθεν ενοχή, η διαρκής υποτονικότητα του Αρχηγού του ΠΑ.ΣΟ.Κ., μήπως μαρτυρά ότι αυτά τα οποία λέει δεν τα πιστεύει ή ξέρει ότι αυτά τα οποία θέλει να καταγγείλει, δεν συμβαίνουν και συνεπώς δεν αντέχει αυτή η αίσθηση που έχει να του προκαλέσει μια ζέση και μια μεγαλύτερη ορμή; 
    Αλλά εδώ σήμερα δεν είμαστε για να κρίνουμε κράσεις ανθρώπων. Εδώ σήμερα είμαστε για να απαντήσουμε στην επερώτηση του ΠΑ.ΣΟ.Κ.. Η διαφορά μας είναι ότι το ΠΑ.ΣΟ.Κ. αποφάσισε να μετατραπεί τον τελευταίο καιρό, αναζητώντας εναγωνίως ρόλο και λόγο ύπαρξης, σε θεσμικό όχημα της ανευθυνότητας, της πόλωσης και του λαϊκισμού. Αυτό το θεσμικό όχημα ανευθυνότητας, πόλωσης και διχασμού, το είδαμε σήμερα να ξεδιπλώνει όλες τις πτυχές του.
    Εξήγησε πάρα πολύ καλά ο κ. Νάκος ότι αυτή η στατιστική παρουσίαση μιας δήθεν κατανομής κονδυλίων με 99% -άκουσον, άκουσον!- σε δήμους που πρόσκεινται στη Νέα Δημοκρατία, αντίκειται σε κάθε λογική, σε κάθε πραγματικότητα και σε κάθε πληθυσμιακή υπόσταση των δήμων.
Και καταλήγει να πιστεύει κανείς ότι αυτή η χρησιμοποίηση της στατιστικής από το ΠΑ.ΣΟ.Κ. επιβεβαιώνει εκείνη τη χαριτωμένη ρήση του αείμνηστου Αθανασίου Κανελλόπουλου, ο οποίος είχε πει πριν από πολλά χρόνια σ’ αυτήν την Αίθουσα ότι «το ΠΑ.ΣΟ.Κ. χρησιμοποιεί τη στατιστική όπως ο μεθυσμένος το δημοτικό φανοστάτη, όχι για να φωτισθεί, αλλά για να στηριχθεί». 
      Στηρίζεστε, λοιπόν, σε κάποιες αλλοιώσεις της στατιστικής, αλλά το βάθος αυτής της επιδίωξης δεν είναι για να πιστέψει κανείς από αυτούς που μας ακούν εδώ ότι η Νέα Δημοκρατία διοχετεύει κατά 99% πόρους σε προσκείμενους προς αυτήν δημάρχους. Ο λόγος που κάνετε αυτήν την επερώτηση είναι για να πιστέψει κανείς -αν είναι δυνατόν!- ότι η Νέα Δημοκρατία έχει εγκαθιδρύσει ένα κομματικό κράτος, μία ανύπαρκτη Δεξιά, μία πολιτική εξουσία η οποία είναι σκαιά, η οποία δήθεν καταδιώκει τους πολιτικούς αντιπάλους και η οποία γρήγορα πρέπει να φύγει από την εξουσία, γιατί η Ελλάδα πάει πίσω. 
      Αυτό είναι το μοντέλο της αντιπολιτεύσεως, αυτό είναι το μοντέλο της κριτικής, αυτή είναι η αγωνία του ΠΑ.ΣΟ.Κ., να στήσει ένα φάντασμα κυβερνητικής υποστάσεως που το βαφτίζει «Δεξιά», επειδή ομολογουμένως έχετε καταφέρει αυτήν τη λέξη να την φορτίσετε με αρνητισμό και επειδή ομολογουμένως αυτή η τακτική κάποτε –όχι όμως σήμερα- είχε αποδώσει. 
      Η Νέα Δημοκρατία δεν φέρεται έτσι και δεν συμψηφίζει, επικαλούμενη ψευδείς πληροφορίες και δήθεν κομματισμούς. Εσείς προσπαθείτε να συμψηφίσετε τη δική σας εποχή με αυτά που δήθεν συμβαίνουν σήμερα. Η Νέα Δημοκρατία ποτέ δεν επιχείρησε να συμψηφίσει. Η Νέα Δημοκρατία, όμως, δεν θα πάψει να συγκρίνει. Και δεν θα πάψει να συγκρίνει, γιατί αυτό απαιτεί ο ελληνικός λαός. Ο ελληνικός λαός και κρίνει και συγκρίνει και, επειδή και κρίνει και συγκρίνει, ανέδειξε τη Νέα Δημοκρατία ως Κυβέρνηση της χώρας. Την ανέδειξε ως Κυβέρνηση και όχι ως καθεστώς, όπως εσείς προσπαθείτε να την εμφανίσετε. Και την ανέδειξε ως Κυβέρνηση, η οποία έχει τον ιδιότυπο ρόλο να έχει διαδεχθεί ένα καθεστώς. 
      Μία κυβέρνηση που διαδέχεται ένα καθεστώς και που αρνείται να εξακολουθήσει να παίζει αυτόν το ρόλο, που αρνείται να μετατραπεί σε καθεστώς, έχει στην ουσία αδικήσει -με όρους ΠΑ.ΣΟ.Κ.- τους δικούς της ανθρώπους. Μία κυβέρνηση, η οποία θέλει να είναι για όλους τους Έλληνες και όχι μία γραμμική προέκταση της δικής σας καθεστωτικής νοοτροπίας, αδικεί στην ουσία με τα δικά σας κριτήρια τους δικούς της οπαδούς. Ούτε «γαλάζια» παιδιά διορίζονται, ούτε «γαλάζιες» συνεντεύξεις υπάρχουν, ούτε επιχορηγήσεις «γαλάζιων» δήμων. Εάν η Νέα Δημοκρατία αδικεί κάποιους, αδικεί τους νεοδημοκράτες και δεν αδικεί τους υπόλοιπους οπαδούς άλλων κομμάτων. Όμως, αυτό το κόστος το οποίο αγόγγυστα φέρουν οι νεοδημοκράτες, δεν το φέρουν επειδή είναι ηττοπαθείς ή δουλοπρεπείς, το φέρουν επειδή κάποτε πρέπει να μπει μία τάξη σ’ αυτήν τη χώρα και πρέπει κάποτε να ξεφύγουμε από καθεστωτικές νοοτροπίες. 
      Εσείς εξακολουθείτε να θέλετε και να επιχειρείτε να μας συγκρίνετε και να μας συμψηφίσετε με τις δικές σας πρακτικές. Η Νέα Δημοκρατία δεν είναι το «μπλε ΠΑ.ΣΟ.Κ.». Η Νέα Δημοκρατία είναι μία νέα Κυβέρνηση, μ’ ένα νέο Πρωθυπουργό, με μία διαφορετική αντίληψη η οποία ό,τι και να κάνετε, ό,τι και να πείτε, όσο και να φέρετε εδώ τον Αρχηγό σας, με την κράση και το ύφος που έχει, δεν πρόκειται ποτέ να πείσετε κανέναν ότι σας μοιάζει. 
      Έχουμε προβλήματα, δεν είμαστε σε όλα άψογοι. Κάνουμε λάθη, αλλά κυρίως αυτό που μας ξεχωρίζει από εσάς είναι ότι δεν επιχειρήσαμε στη θέση του δικού σας καθεστώτος να εγκαθιδρύσουμε το δικό μας. Γι’ αυτό και επαναλαμβάνω για μία ακόμα φορά -γιατί απαιτεί ο ελληνικός λαός να το ακούσει και το απαιτούν οι νεοδημοκράτες εκείνοι, οι οποίοι δεν τυγχάνουν της μεταχειρίσεως που εσείς επιφυλάξατε στους δικούς σας οπαδούς- ότι η Νέα Δημοκρατία, εάν αδικεί κάποιους, αδικεί τους δικούς της οπαδούς. Αλλά τους αδικεί με κριτήρια και όρους που εσείς είχατε εγκαθιδρύσει και που πρέπει κάποτε να τα αφήσουμε πίσω. Τα αφήνουμε πίσω. 
      Εσείς δεν μπορείτε να απαγκιστρωθείτε απ’ αυτήν την πρακτική.
    Εσείς δεν μπορείτε να γλιτώσετε από τα φαντάσματα του εαυτού σας. Και το γεγονός ότι βάζετε συναδέλφους -οι οποίοι δεν είχαν κυβερνητικές ευθύνες στην περίοδο ΠΑ.ΣΟ.Κ.- να αναπτύξουν τέτοιες επερωτήσεις, δεν σας απαλλάσσει λόγω της άγνοιας ή λόγω του ότι δεν έχουν φθορά από τέτοιες ευθύνες, από το να τις επικαλούμαι. 
    Τίποτα δεν σας απαλλάσσει από τις ευθύνες σας. Γιατί, δόξα τω Θεώ, όπως ξαναείπα και θα το λέω συχνά, ο ελληνικός λαός και κρίνει και συγκρίνει. Και αναγνωρίζει την προσπάθεια της Νέας Δημοκρατίας και στον τομέα της ενίσχυσης της Τοπικής Αυτοδιοίκησης και των δήμων και των νομαρχιών, η οποία μπορεί  να μην είναι τέλεια, είναι όμως πρωτοφανής και θετικότατη από όλα τα χρονικά. 
    Είμαστε πολύ καλύτεροι από εσάς. Θα συνεχίσουμε αυτή την προσπάθεια και δεν θα μπορέσετε ποτέ να συμψηφίσετε τις ευθύνες σας με ψεύτικες ευθύνες που επικαλείστε για μας.
    ΑΠΟΣΤΟΛΟΣ ΚΑΚΛΑΜΑΝΗΣ:  Η ομιλία ήταν πολύ ωραία και καταγοήτευσε και τον Πρόεδρο, ο οποίος ξέχασε να σας πει ότι είστε εκτός θέματος. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
    Η συνάδελφος Κοινοβουλευτική Εκπρόσωπος του Κομμουνιστικού Κόμματος Ελλάδος, κ. Βέρα Νικολαΐδου έχει το λόγο. 
    ΒΕΡΑ ΝΙΚΟΛΑΙΔΟΥ: Ευχαριστώ, κύριε Πρόεδρε. Μια εβδομάδα έχει μείνει μέχρι την επόμενη Κυριακή, μέχρι τις δημοτικές και νομαρχιακές εκλογές. Και όσο πλησιάζει η 15η Οκτώβρη τόσο πιο καθαρά φαίνεται ο γενικότερος πολιτικός χαρακτήρας των εκλογών, πράγμα που, αγαπητοί συνάδελφοι και της Νέας Δημοκρατίας και του ΠΑ.ΣΟ.Κ., μέχρι σήμερα προσπαθούσατε να συσκοτίσετε, να  καλύψετε και μιλούσατε μόνο για τοπικές κοινωνίες, τοπικά προγράμματα, υπερκομματικούς υποψήφιους δήμαρχους και νομάρχες που παίρνουν το χρίσμα από τις τοπικές κοινωνίες. Και όλα αυτά βέβαια μέχρι το βράδυ της 15ης γιατί εκεί πια θα ασχοληθείτε να ερμηνεύετε τα αποτελέσματα, πόσο είναι το μπλε, ή το πράσινο, ή το πράσινο ροζ στον χάρτη της χώρας. 
    Πού είναι, λοιπόν, οι τοπικές κοινωνίες; Γιατί πραγματικά ούτε στην επερώτηση υπήρχε το θέμα αυτό. Και ο ίδιος ο Αρχηγός της Αξιωματικής Αντιπολίτευσης εφ’ όλης της ύλης μίλησε και όχι φυσικά για τα προβλήματα που αντιμετωπίζει η αυτοδιοίκηση. Ο ίδιος δικομματικός καυγάς, όσο και αν αυτό σας ενοχλεί όταν το λέμε. Ο ίδιος  συναγωνισμός στην εφαρμογή της αντιλαϊκής πολιτικής. 
    ΑΠΟΣΤΟΛΟΣ ΚΑΚΛΑΜΑΝΗΣ: Η Νέα Δημοκρατία δεν ενοχλείται όταν τους βάζετε στο ίδιο τσουβάλι. Εμείς ενοχλούμαστε. 
    ΒΕΡΑ ΝΙΚΟΛΑΪΔΟΥ: Δεν βάζουμε στο ίδιο τσουβάλι. Ενοχλείστε, αλλά δείτε την πραγματικότητα. 
    Και αν θέλετε σας μιλάει ένας άνθρωπος που έχει μεγάλη εμπειρία στην αυτοδιοίκηση και πολύ γερή μνήμη. Και μπορώ να σας πω πολλά στοιχεία τα οποία δεν ειπώθηκαν. Δεν έχω όμως αυτήν τη διάθεση. 
    Διαμαρτύρεστε, λοιπόν, και μιλάτε στην επερώτηση για απαράδεκτη χρήση του δημοσίου χρήματος, για απόπειρα επηρεασμού των αποτελεσμάτων και πολλά άλλα και εγκαλείτε μια σειρά υπουργεία και Υπουργούς, από τους οποίους άλλοι απάντησαν και άλλοι δεν απάντησαν. Αστεία πράγματα. Συγχωρέστε μου την έκφραση αυτή, αλλά πραγματικά είναι αστεία και μάλιστα να τα κουβεντιάζουμε δέκα μέρες πριν τις εκλογές. 
    Δεν σας κρύβω ότι την ώρα που παρακολουθούσα με πολλή προσοχή όλους τους ομιλητές θυμήθηκα μια τηλεοπτική εκπομπή πριν από μερικές μέρες που παρακολούθησα με φιλοξενούμενους τους υποψήφιους υπερνομάρχες. Φυσικά η συζήτηση εξελίχθηκε μεταξύ των δυο πρώτων της κ. Γεννηματά και του κ. Ντινόπουλου. Οι υπόλοιποι σχεδόν αρκέστηκαν στις διαμαρτυρίες τους. 
    Η κ. Γεννηματά έκανε μια προσπάθεια να απαριθμήσει τα έργα που έκανε επί των ημερών της. Και φυσικά προσπαθούσε να πείσει ότι υπήρχαν μελέτες. Τα διεκδίκησε. Κόλλησε, λοιπόν, η συζήτηση σε ένα έργο: τον δρόμο Επιδαύρου-Δριώπης. Ένα έργο που, αγαπητοί κύριοι συνάδελφοι, επί τριάντα δύο χρόνια προγραμματιζόταν από τους εκπροσώπους της Τοπικής Αυτοδιοίκησης, παλιούς και καινούριους. Είναι κοινό μυστικό. Ένα έργο που η μεν κ. Γεννηματά έλεγε ότι μετά από δικές της ενέργειες έγινε, ο κ. Ντινόπουλος ότι είναι έργο της Κυβέρνησης μ’ αυτά τα κονδύλια που μπόρεσε και διεκδίκησε από την Ευρωπαϊκή Ένωση. Έτυχε να περάσω την παραμονή των εγκαινίων. Τα εγκαίνια έγιναν στις 7 Αυγούστου 2006, αν θυμάμαι καλά. 
Την επομένη, λοιπόν, στα εγκαίνια, αγιασμοί, εκπρόσωποι εκκλησίας, τοπική Βουλευτές, δήμαρχοι, υποψήφιοι, οι πάντες παρόντες, φωτογραφίες, κάμερες. Αυτό που δεν έδειξαν οι κάμερες ήταν οι δύο πινακίδες που είχα προσέξει εγώ στις δύο άκρες του δρόμου που έγραφαν ότι η διέλευση γίνεται με ευθύνη των διερχομένων. Δεν σας κρύβω ότι κατά την τηλεοπτική συζήτηση έκανα μία προσπάθεια να παρέμβω. Φυσικά, δεν μου δόθηκε η δυνατότητα, παρ’ ότι δήλωσα όνομα και ιδιότητα. 
      Αυτά είναι τα χάλια κάποιων έργων, των οποίων βιάζονται να κάνουν τα εγκαίνια. Και είμαι σίγουρη και θα με θυμηθείτε, ότι εγκαίνια σ’ αυτό το συγκεκριμένο έργο θα ξαναγίνουν μετά τις δημοτικές εκλογές και φυσικά μπροστά στις γενικές εκλογές.
      Ρωτάτε πολλά, αγαπητοί συνάδελφοι της Αξιωματικής Αντιπολίτευσης. Λέτε -και προσωπικά δεν με απασχολεί και δεν μας απασχολεί και σαν κόμμα να απαντήσετε- σε ποια περίοδο του ΠΑ.ΣΟ.Κ. ή της Νέας Δημοκρατίας ξοδεύτηκαν για τους Ολυμπιακούς για παράδειγμα, περίπου 10.000.000.000 ευρώ. Έγιναν οδικοί άξονες, διάφορα αντιπλημμυρικά έργα από τα Υπουργεία, από τους δήμους με αποτέλεσμα μετά από μια βροχή είκοσι λεπτών είχαμε δυστυχώς και τον πνιγμό ενός ανθρώπου.
      Ρωτάτε και εγκαλείτε το Υπουργείο Πολιτισμού πόσα πηγαίνουν από τον κρατικό προϋπολογισμό σε «μπλε», σε «πράσινους». Οι δήμαρχοι του Κ.Κ.Ε. είναι και λίγοι, αλλά πάνω από το 1% και 2% δεν έχω δει να έχουν πάρει, όσο και να βάλουμε μέσα και το ποσοστό σε σχέση με τον πληθυσμό.
      Δε βλέπω, όμως να σας απασχολεί πόσα χρήματα από το ίδιο Υπουργείο πήγαν στο κεφάλαιο, γιατί πήγαν προς το κεφάλαιο με διάφορους τρόπους: με επιχορηγήσεις, με παραχώρηση υποδομών. Και δεν έχετε διαμαρτυρηθεί βέβαια, ούτε ότι από τον κρατικό προϋπολογισμό αυτό που πηγαίνει στον πολιτισμό είναι μόνο το 0,6% επί του συνόλου του. 
      Τελευταία διάβασα ότι θα κατατεθεί ή κατατέθηκε νομοσχέδιο στη Βουλή για επιχορήγηση των χορηγών. Μα, ο πολιτισμός, αγαπητοί συνάδελφοι, δεν είναι εμπόρευμα, είναι δικαίωμα. Κι αν πιστεύετε ότι με τους χορηγούς θα έχουμε βήματα στον πολιτισμό, πιστεύω ότι έχετε αυταπάτες.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι επιχορηγήσεις. Κατάργηση μέρους της φορολογίας.
      ΒΕΡΑ ΝΙΚΟΛΑΪΔΟΥ: Επιχορήγηση ουσιαστικά είναι, κύριε Υπουργέ. Το καταλαβαίνω. Αυτή η κατάργηση της φορολογίας τους είναι επιχορήγηση. Να πούμε τα πράγματα με το όνομά τους.
      Ρωτάτε σε σχέση με τα Κ.Ε.Π., πόσα πήγαν για ενοίκια, πόσα για εξοπλισμούς, κτήρια κ.λπ.. Δεν σας απασχολεί το πόσοι έχουν σήμερα σταθερή και μόνιμη δουλειά;
      Αγαπητέ, κύριε Υπουργέ, το ν.3184, που είπατε ότι τον ψήφισαν ομόφωνα οι πτέρυγες της Βουλής, να διευκρινίσουμε ότι το Κ.Κ.Ε. δεν τον ψήφισε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, το ν.3250. Είναι ο πρώτος νόμος…
      ΒΕΡΑ ΝΙΚΟΛΑΪΔΟΥ: Κάνατε αναφορά στο ν.3184, ο οποίος δεν ψηφίστηκε απ’ όλες τις πτέρυγες.
      Δεν σας απασχολεί πόσοι είναι ανασφάλιστοι σήμερα στα ΚΕΠ; Πόσοι δουλεύουν εθελοντικά περιμένοντας με κάποιο ρουσφέτι να βολευτούν; Γιατί μέσα σ’ αυτό το «περίμενε» του βολέματος και στο ρουσφέτι, αυτό σας εξυπηρετεί. 
      Επίσης, δεν έχετε πει που πήγε –έγινε κάποια αναφορά από τους εκπροσώπους της Κυβέρνησης, υπάρχουν άλλα κενά από την πλευρά τους- το 1.700.000.000 ευρώ. Εγώ ακόμη τα ψάχνω. Ο Υπουργός έδωσε κάποιους πίνακες. Και τα ψάχνω γιατί ενώ η Τοπική Αυτοδιοίκηση έχει βάλει τη συμμετοχή της σε όσους είχαν κάνει έργο, το κράτος ακόμη να ενημερώσει πού έχουν πάει αυτά τα χρήματα. Μην πω την πολύ γραφική ιστορία των παρακρατηθέντων.
      Κύριε Υπουργέ, τουλάχιστον έχω πει αρκετές φορές ότι τα παρακρατηθέντα δεν ξεκίνησαν από το 1997 μέχρι το 2003, όπως τα υπολογίζετε, εκτός του ότι συνεχίζονται και μέχρι σήμερα. Από το 1992 ξεκίνησε η πρώτη παρακράτηση από τη Νέα Δημοκρατία, την οποία βέβαια μετά συνέχισε το ΠΑ.ΣΟ.Κ..
      Ανεξάρτητα από αυτό, υπήρχαν πέντε δήμοι και το ξέρετε –έξι ξεκίνησαν, πέντε έμειναν στο τέλος- που έκαναν αγωγή ενάντια στο Υπουργείο Εσωτερικών. Ένας απ’ αυτούς ήταν ο Δήμος Νίκαιας που είχα την τιμή να είμαι δήμαρχος εκείνη την εποχή.
      Υπήρξε, λοιπόν, απόφαση το 1995 από το Εφετείο που τότε μας αποζημίωνε με 200.000.000 δραχμές, τα οποία φυσικά ουδέποτε δόθηκαν ούτε από την προηγούμενη ούτε από τη σημερινή κυβέρνηση. Αυτή είναι η πρακτική σας. Και δεν κάνω αναφορά, γιατί υπάρχουν πολλά παραδείγματα δήμων που θέλετε να παρουσιάζονται σαν πιλότοι με επιχορηγήσεις που δεν χρειάζεται να τις σχολιάσει κανείς ή το πιο τρανταχτό παράδειγμα στο Μαρούσι, όπου επιχορηγήσατε δημοτική επιχείρηση για να πουληθεί μετά πιο εύκολα στον ιδιώτη.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πότε έγινε αυτό; 
      ΒΕΡΑ ΝΙΚΟΛΑΪΔΟΥ: Αυτό έγινε πριν από τέσσερα χρόνια.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ο Δήμος Νίκαιας μήπως ξέρετε επί των ημερών μας πόσο είχε επιχορηγηθεί; 
      ΒΕΡΑ ΝΙΚΟΛΑΪΔΟΥ: Δεν ξέρω, δεν έχω λεπτομερή στοιχεία, αλλά ξέρω ότι επιχορηγήθηκε με το πρόβλημα των συμβασιούχων. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πόσο;
      ΒΕΡΑ ΝΙΚΟΛΑΪΔΟΥ: Δεν έχω πρόβλημα να σας το πω, παρ’ ότι ο δήμος Νίκαιας…
      ΑΠΟΣΤΟΛΟΣ ΚΑΚΛΑΜΑΝΗΣ:  Η δικαστική απόφαση δεν έχει εκτελεστεί. 
      ΒΕΡΑ ΝΙΚΟΛΑΪΔΟΥ: Ούτε για τη Νίκαια, ούτε για τους υπόλοιπους. Αυτό είναι μια πραγματικότητα. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κυρία συνάδελφε. 
      ΑΘΑΝΑΣΙΟΣ ΜΠΟΥΡΑΣ: Για ποια παρακράτηση, όμως, δεν καταλάβαμε. 
      ΒΕΡΑ ΝΙΚΟΛΑΪΔΟΥ: Η παρακράτηση, που ξεκίνησε, κύριε συνάδελφε, το 1992 με τη Νέα Δημοκρατία συνεχίστηκε όλα τα χρόνια με το ΠΑ.ΣΟ.Κ, το οποίο σαν Αντιπολίτευση…
      ΑΘΑΝΑΣΙΟΣ ΜΠΟΥΡΑΣ: … (Δεν ακούστηκε)
      ΒΕΡΑ ΝΙΚΟΛΑΪΔΟΥ: Κοιτάξτε, από το 1978 παρακολουθώ όλα τα συνέδρια της αυτοδιοίκησης πολύ ενεργά και το ξέρετε. Έχουν δοθεί υποσχέσεις επί υποσχέσεων ανάλογα με το που βρίσκεται το κάθε κόμμα, κυβέρνηση ή αντιπολίτευση. Είναι μια πραγματικότητα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε, ολοκληρώσατε. 
      ΒΕΡΑ ΝΙΚΟΛΑΪΔΟΥ: Κύριε Πρόεδρε, εντάξει, αν θέλετε να ολοκληρώσω ολοκληρώνω. 
      ΠΡΟΕΔΡΕΥΩΝ (Ιωάννης Τραγάκης): Γνωρίζετε τη φιλική διάθεση του Προεδρείου προς το πρόσωπό σας.
      ΒΕΡΑ ΝΙΚΟΛΑΪΔΟΥ:Εν πάση περιπτώσει, το πρόβλημα είναι ότι δεν αποτελεί ευθύνη μόνο των κυβερνήσεων. Μισό λεπτό, κύριε Πρόεδρε, και τελειώνω.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, κύριε Πρόεδρε, λόγω Β΄ Περιφέρειας. 
      ΠΡΟΕΔΡΕΥΩΝ (Ιωάννης Τραγάκης): Όχι μόνο περιφέρειας, κύριε Πρόεδρε. Έχουμε γεννηθεί και έχουμε μεγαλώσει στην ίδια γειτονιά με διαφορά χρόνου. 
      ΑΠΟΣΤΟΛΟΣ ΚΑΚΛΑΜΑΝΗΣ:  Ε, όχι, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Την πραγματικότητα είπα. 
      ΑΠΟΣΤΟΛΟΣ ΚΑΚΛΑΜΑΝΗΣ:  Τα φαινόμενα απατούν.
      ΠΡΟΕΔΡΕΥΩΝ (Ιωάννης Τραγάκης): Όχι, κύριε Πρόεδρε. Είπα ότι γεννηθήκαμε και μεγαλώσαμε στην ίδια γειτονιά με διαφορά χρόνου. 
      ΑΠΟΣΤΟΛΟΣ ΚΑΚΛΑΜΑΝΗΣ: Με σημαντική διαφορά.
      ΠΡΟΕΔΡΕΥΩΝ (Ιωάννης Τραγάκης): Με σημαντική. Αφού το θέλετε, σημαντική. 
      ΒΕΡΑ ΝΙΚΟΛΑΪΔΟΥ:  Ωραία, για να είναι πιο σωστός ο Πρόεδρος, πρέπει να πει στην ίδια αυλή του ίδιου γυμνασίου, έτσι δεν είναι, Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κυρία συνάδελφε. 
      ΒΕΡΑ ΝΙΚΟΛΑΪΔΟΥ: Δεν έχουμε κρύψει ποτέ τα χρόνια μας εν πάση περιπτώσει και νομίζω ότι είναι σε όλους γνωστά. 
      Κοιτάξτε, για εμάς ευθύνη εκτός από τις κυβερνήσεις έχουν και οι αιρετοί, δεν δίνουμε συγχωροχάρτι. Και ακριβώς επειδή δεν έχουν βγει από καμία παρθενογένεση, τόσο οι υποψήφιοι της Νέας Δημοκρατίας, του ΠΑ.ΣΟ.Κ., αλλά και του Συνασπισμού, πιστεύουμε ότι είναι πρόκληση να συνεχίζουν σήμερα να δίνουν υποσχέσεις για έργα που θα κάνουν όλη αυτήν την προεκλογική περίοδο λες και δεν είναι οι ίδιοι είτε σαν δήμαρχοι είτε σαν στελέχη κομμάτων που έχουν κάνει και κυβέρνηση και αντιπολίτευση που έλεγαν τα ίδια πράγματα πριν μερικά χρόνια.
      Δεν υπάρχει χρόνος για να πει κανείς τι αρνητικά αποτελέσματα έχουν στην αυτοδιοίκηση όλες αυτές οι πολιτικές. Έχουν δυστυχώς καταντήσει την αυτοδιοίκηση ανώνυμη εταιρεία και πιστεύουμε ότι οι εργαζόμενοι που ζουν καθημερινά όλες τις επιπτώσεις και της γενικότερης αντιλαϊκής πολιτικής, αλλά και αυτοί των δήμων που χρησιμοποιούνται για να περνά πιο εύκολα αυτή η πολιτική στις επερχόμενες πολιτικές, θα πάρουν και αυτοί τα μέτρα τους και θα πρέπει να γυρίσουν την πλάτη και στους δυο, γιατί ο τόπος δεν μπορεί να έχει προοπτική με τη συγκεκριμένη πολιτική. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Το λόγο έχει ο κ. Ρόβλιας για τρία λεπτά. 
      ΚΩΝΣΤΑΝΤΙΝΟΣ ΡΟΒΛΙΑΣ:  Κύριε Υπουργέ, επειδή αναφερθήκατε στους  όρους της σύγκρισης και του πολιτικού συμψηφισμού, θα ήθελα να σας πω ότι είναι σαφώς πολιτικός συμψηφισμός, όταν η σύγκριση είναι το μόνο μέσο απάντησης στις καταγγελίες. Εδώ σας κατέθεσα για δεύτερη φορά –η πρώτη φορά ήταν πριν από ένα μήνα- τους πίνακες που παρουσιάζουν δήμο, ποσό, πολιτική στήριξη. Μπορείτε αυτούς να τους αντικρούσετε; Δεν μπορείτε να τους αντικρούσετε και βγαίνουν τα ποσοστά τα οποία καταγγείλαμε: 70%  για τη Νέα Δημοκρατία, 80% για τη Νέα Δημοκρατία, 91% συμβασιούχοι για δήμους της Νέας Δημοκρατίας. 
      Επειδή αναφερθήκατε σε πληθυσμιακά κριτήρια, ακούστε μερικά πληθυσμιακά κριτήρια. Δήμος Μώλου: Πληθυσμός περίπου 6,5 χιλιάδες κάτοικοι, πρόσκειται στη Νέα Δημοκρατία, εγκρίσεις συμβασιούχων είκοσι έξι. Δήμος Αξιού:  Πληθυσμός περίπου 6,5 χιλιάδες κάτοικοι, πρόσκειται στο ΠΑ.ΣΟ.Κ, εγκρίσεις συμβασιούχων μία. Δήμος Αφάντου: Πρόσκειται στη Νέα Δημοκρατία, πληθυσμός περίπου έξι χιλιάδες επτακόσιοι κάτοικοι, συμβασιούχοι: σαράντα πέντε. Δήμος Καστελίου: Πληθυσμός ίδιος,  πρόσκειται στο ΠΑ.ΣΟ.Κ., συμβασιούχοι ένας. Δήμος Μενεμένης. Πρόσκειται στη Νέα Δημοκρατία. Πληθυσμός περίπου δεκαπέντε χιλιάδες κάτοικοι. Εγκρίσεις συμβασιούχων εβδομήντα επτά. Δήμος Καλαμαριάς. Πληθυσμός ογδόντα επτά χιλιάδες κάτοικοι. Εγκρίσεις συμβασιούχων πενήντα πέντε αντί για τετρακόσιες πενήντα. Δήμος Παλαιού Φαλήρου. Πρόσκειται στη Νέα Δημοκρατία. Πληθυσμός εξήντα πέντε χιλιάδες. Εγκρίσεις συμβασιούχων εκατόν σαράντα δύο. Δήμος Νέας Ιωνίας. Πρόσκειται στο ΠΑ.ΣΟ.Κ.. Ίδιος πληθυσμός. Εγκρίσεις συμβασιούχων επτά. Σας αρέσουν τα πληθυσμιακά κριτήρια; 
    Και ακόμα μιλάτε για τα υπεξαιρεθέντα. Κοροϊδεύετε επί τρία χρόνια τους δήμους και τους κοροϊδεύατε άλλα δέκα όταν ήσασταν στην αντιπολίτευση ότι θα επιστρέψετε τα παρακρατηθέντα. Δεν επιστρέψατε τίποτα. Και όχι μόνο δεν επιστρέψατε, αλλά έχετε υπεξαιρέσει με τους δικούς σας πολιτικούς όρους 582.000.000 ευρώ σε είκοσι έξι μήνες. Αυτό σημαίνει 252.000.000 ευρώ το χρόνο. Δηλαδή είναι δυόμισι φορές επάνω από αυτά που, κατά τους δικούς σας υπολογισμούς, είχε παρακρατήσει το ΠΑ.ΣΟ.Κ.. Το ΠΑ.ΣΟ.Κ. με τους δικούς σας υπολογισμούς από το 1989-1990, που ήταν κυβέρνηση Μητσοτάκη,  μέχρι το 2003, είχε παρακρατήσει περίπου 100.000.000 ευρώ το χρόνο με τους δικούς σας υπολογισμούς. Εσείς παρακρατάτε τώρα 252.000.000 ευρώ το χρόνο. 
    Έρχομαι στην Κοινωνία της Πληροφορίας. Αναφερθήκατε στα έργα της νομαρχιακής αυτοδιοίκησης στην Κοινωνία της Πληροφορίας. Ξέρετε πόση είναι η απορρόφηση; Κάποιος Υφυπουργός σας είναι αρμόδιος. Είναι μηδενική. Έχετε υπογράψει μόλις έξι συμβάσεις στο τέλος του 2005 αρχές του 2006 και τα μόνα χρήματα που έχουν απορροφηθεί είναι προκαταβολές. Δεν υπάρχει ούτε ένα έργο που να λειτουργεί για τον πολίτη, όπως ηλεκτρονική πολεοδομία, ηλεκτρονική χωροταξία, ηλεκτρονικός τρόπος έκδοσης αδειών αυτοκινήτων ή αδειών βιομηχανιών. 
    Μιλήσατε για τη μαύρη τρύπα του «ΘΗΣΕΑ», 150.000.000 ευρώ. Μήπως τα βάλατε στο λογαριασμό του Ταμείου Παρακαταθηκών και Δανείων; Οι απορροφήσεις του «ΘΗΣΕΑ» είναι κάτω από το 10% των εγκεκριμένων πιστώσεων με τα στοιχεία της Κ.Ε.Δ.Κ.Ε.. Στα προνοιακά 4,5 χιλιάδες εργαζόμενοι είναι απλήρωτοι από τέσσερις έως δώδεκα μήνες. Στις μεταφερθείσες αρμοδιότητες χρωστάτε 707.000.000 ευρώ στους δήμους. 
    Κύριε Υπουργέ, ξεκινήσαμε με τις χρηματοδοτήσεις των γαλάζιων δημάρχων και με την προσπάθεια που κάνετε να παραχαράξετε το αποτέλεσμα των προσεχών τοπικών εκλογών. Δεν θα το καταφέρετε. Σε δέκα μέρες, την Κυριακή το βράδυ, θα φανούν τα αποτελέσματα. Επεκταθήκαμε σε μία συζήτηση σχεδόν εφ’ όλης της ύλης. Πιστεύω ότι οι ακροατές που μας παρακολούθησαν και όσοι διαβάσουν τα Πρακτικά θα βγάλουν τα συμπεράσματά τους. 
    ΠΡΟΕΔΡΕΥΩΝ (Ιωάννης Τραγάκης): Ο κ. Παπαϊωάννου έχει το λόγο.
    ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, μιλήσατε για την ποιότητα της δημοκρατίας μας. Όμως η ποιότητα της δημοκρατίας προσδιορίζεται και από το πώς λειτουργεί η Βουλή, κυρίως από εδώ. Εμείς ελέγχουμε και εσείς είστε οι ελεγχόμενοι. Σας διευκολύναμε με την επερώτηση και σας δώσαμε συγκεκριμένα στοιχεία. Δεν απαντήσατε σε κανένα από αυτά. Σας δώσαμε τη δυνατότητα να συνεννοηθείτε με τους συναδέλφους σας Υπουργούς άλλων Υπουργείων και να απαντήσετε εσείς ή να έρθουν εκείνοι εδώ. Ήρθε μόνο ο κ. Ξανθόπουλος. Λείπουν ο Υπουργός Πολιτισμού, ο Υπουργός Αθλητισμού, ο Υπουργός Μακεδονίας – Θράκης, ο Υπουργός Εργασίας. 
    Σε όλα αυτά δεν απαντήσατε. Πετάξατε τη μπάλα έξω από το γήπεδο. Έτσι προστατεύετε την ποιότητα της δημοκρατίας μας, κύριε Υπουργέ; Σε σχέση με συγκρίσεις, εδώ είμαστε. Είμαστε περήφανοι για το παρελθόν μας. Είστε απόντες στο πεδίο της τοπικής αυτοδιοίκησης και το μόνο που βρήκατε να πείτε ήταν για τα λεγόμενα παρακρατηθέντα, για τα οποία δεν τηρήσατε τις υποσχέσεις σας. Είναι αδύνατο το σημείο μας. Εγώ το έχω πει πολλές φορές. Αλλά εσείς ξέρετε τι κάνατε; Μεταφέρατε το λογαριασμό στην επόμενη κυβέρνηση, γιατί ξέρετε ότι την άλλη φορά δεν θα είστε εσείς, κύριε Υπουργέ. Δώσατε έστω μια δραχμή από τα λεγόμενα παρακρατηθέντα; Εδώ θέλω την απάντησή σας, αλλά δεν απαντάτε. 
     Και σας αρέσει η ποιότητα της δημοκρατίας, όπως αυτή εκφράζεται από τον «εκλεκτό» σας Νομάρχη κ. Ψωμιάδη, ο οποίος έστειλε επιστολή, αν θυμάστε, στη Νέα Δημοκρατία, στην Τοπική, και ζητούσε να του υποδείξουν τα πρόσωπα που έπρεπε να πάρει με συμβάσεις έργου; Και μετά, ψέματα στον ελληνικό λαό ότι θα ακολουθούσε προκήρυξη, ενώ ξέρετε ότι με τις συμβάσεις έργου δεν υπάρχουν προκηρύξεις. Τους προσέλαβε όλους με βάση του κομματικό τους παρελθόν και το παρόν, αν θέλετε, κύριε Υπουργέ! Αυτή είναι η ποιότητα της δημοκρατίας την οποία υπηρετείτε! Αυτός είναι ο κομματισμός και οι πελατειακές σχέσεις!
     Και κάτι άλλο, κύριε Υπουργέ. Προκαλέσατε στην αρχή –λείπατε όταν το είπα- ότι έρχεται μία πολιτική αναμέτρηση. Έρχεται πολιτική αναμέτρηση τη μεθεπόμενη Κυριακή -σε δέκα ημέρες- που θα έχει όμως σαν χαρακτηριστικό το τι καταθέτει ο καθένας μας, σε σχέση με το πρόγραμμα για την Τοπική Αυτοδιοίκηση. Και εμείς έχουμε καταθέσει πάλι ολοκληρωμένο πρόγραμμα για μεγάλες αλλαγές, για θεσμικές αλλαγές και συνταγματικές προτάσεις. Και εσείς το μόνο που καταθέσατε είναι το περίφημο 42%, γιατί νομίζατε ότι σας βόλευε. Και σ’ αυτό θα πάρετε απάντηση μεθαύριο, κύριε Υπουργέ.
     Άκουσα τον κ. Νάκο να λέει πριν από λίγο ότι θα κριθούν και τα πρόσωπα. Βεβαίως, θα κριθούν και τα πρόσωπα. Όμως, μην έχετε καμιά αμφιβολία ότι στους μεγάλους σχηματισμούς, όπως είναι οι νομαρχίες, οι υπερνομαρχίες και οι δήμοι άνω των εκατό χιλιάδων κατοίκων, θα εξαχθούν κυρίως πολιτικά συμπεράσματα και θα εισπράξετε, κύριε Υπουργέ, το τίμημα των επιλογών σας. Το ράπισμα θα είναι μεγάλο. Και θέλω να σας δω την Κυριακή το βράδυ ή τη Δευτέρα το πρωί εκεί στις συγκρίσεις. 
     (Στο σημείο αυτό κτυπάει του κουδούνι λήξεως του χρόνου ομιλίας του κυρίου Βουλευτού)
     Να δω αν θα πάρετε το μήνυμα, ένα μήνυμα που για μένα θα ήταν θετικό, αν αλλάζατε πορεία και σε σχέση με το έργο σας στην Τοπική Αυτοδιοίκηση. Το ανύπαρκτο έργο σας. «Κοντός ψαλμός αλληλούια», κύριε Παυλόπουλε.
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία και κύριοι συνάδελφοι, πρώτον άκουσα ότι δεν ήταν εδώ οι Υπουργοί για να απαντήσουν στην επερώτηση. Μα, η ίδια η επερώτηση, κύριοι συνάδελφοι, με τον αριθμό των επερωτώμενων Υπουργών, δείχνει την υποκρισία της Αξιωματικής Αντιπολίτευσης. Δεν ξέρετε και δεν καταλαβαίνετε ότι αν ήταν εδώ όλοι εκείνοι τους οποίους επερωτάτε, από εκεί και πέρα δεν θα μπορούσε να γίνει συζήτηση; 
     ΜΙΛΤΙΑΔΗΣ ΠΑΠΑΪΩΑΝΝΟΥ: Εμείς είπαμε να απαντήσετε εσείς συνολικά για όλους. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας δώσαμε συνολική απάντηση στο μέτρο…
     ΜΙΛΤΙΑΔΗΣ ΠΑΠΑΪΩΑΝΝΟΥ: Εμείς ζητάμε να του δώσουμε την ευκαιρία να ενημερωθεί και να απαντήσει.
     ΠΡΟΕΔΡΕΥΩΝ (Ιωάννης Τραγάκης): Κύριε Παπαϊωάννου, σας παρακαλώ μη διακόπτετε.
     ΠΡΟΕΔΡΕΥΩΝ (Ιωάννης Τραγάκης): Κύριε Παπαϊωάννου, σας παρακαλώ.  
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Παπαϊωάννου, εδώ δεν είναι χώρος για να κάνετε επίδειξη συνδικαλιστικών ικανοτήτων του παρελθόντος. Σας παρακαλώ πάρα πολύ. Αφήστε να μιλήσει κανένας.
     ΜΙΛΤΙΑΔΗΣ ΠΑΠΑΪΩΑΝΝΟΥ: Να μιλάτε εσείς; 
     ΠΡΟΕΔΡΕΥΩΝ (Ιωάννης Τραγάκης): Δεν ακούγεστε, κύριε Παπαϊωάννου. 
     Κύριε Υπουργέ, συνεχίστε.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Παπαϊωάννου, δεν διέκοψα κανέναν. Σας παρακαλώ πολύ. Μάθετε κάτι, τέλος πάντων. Κάθε φορά που μένετε στην αξιωματική αντιπολίτευση, θυμάστε τον κακό σας εαυτό και όταν γίνεστε κυβέρνηση προσπαθείτε να παραστήσετε τους ευπρεπείς και δίνετε και διδάγματα. Αφήστε να μιλήσει και κανένας άνθρωπος. 
     Είναι υποκρισία να επερωτάτε τόσους ανθρώπους και να ρωτάτε γιατί δεν ήλθαν όλοι εδώ εν παρατάξει. Κοινοβουλευτικό συλλείτουργο θα είχαμε; Δεν το κατάλαβα! 
     Εκείνο το οποίο θέλω να σας τονίσω είναι ότι δώσαμε απάντηση για όλα και ο κ. Ξανθόπουλος ήλθε εδώ γιατί υπήρχε κάτι κραυγαλέο. Κατηγορούσατε το Υ.ΠΕ.ΧΩ.Δ.Ε. για πράγματα για τα οποία είστε υπόλογοι και έγινε μέχρι τις 8 Μαρτίου 2004 -και πήρατε την απάντηση συνολικά- και μάλιστα, με στοιχεία τα οποία είναι ανακριβή. 
     Δεύτερον, μιλάτε για προτάσεις όσον αφορά την Τοπική Αυτοδιοίκηση. Εσείς σαν κυβέρνηση και κυβερνώντας είκοσι χρόνια, αφήσατε μία Τοπική Αυτοδιοίκηση με χρέη, υπεξαιρέσεις και τη νομαρχιακή χωρίς πόρους. Όταν είστε στην Αντιπολίτευση θυμάστε τις προτάσεις. Νεφελώματα! 
     Το ερώτημα, όμως, είναι το εξής: Τόσα χρόνια που ήσασταν κυβέρνηση, γιατί οδηγήσατε την Τοπική Αυτοδιοίκηση στην απαξίωση, όπως ο ίδιος ο κ. Κουκουλόπουλος και η ίδια η κ. Γεννηματά μου είπαν όταν ανέλαβα τα καθήκοντά μου; Μου είπαν «τέρμα, δεν πάει άλλο». Αυτοί το είπαν. Ποιος την οδήγησε εκεί την τοπική αυτοδιοίκηση; Τώρα θυμάστε τις προτάσεις; Ποιες προτάσεις; 
     ΜΙΛΤΙΑΔΗΣ ΠΑΠΑΪΩΑΝΝΟΥ: Εσείς τα λέτε! Διαστρεβλώνετε την αλήθεια! 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τρίτον, βγάλατε συμπεράσματα για τις επόμενες εκλογές. Η παράταξή μου και εγώ προσωπικά, ποτέ δεν προδίκασα τίποτα. Εσείς μονίμως προδικάζετε. Εκεί ήμουν, στην αξιωματική αντιπολίτευση και εδώ ήταν οι Υπουργοί του ΠΑ.ΣΟ.Κ. που μας έλεγαν, παραμονές των εκλογών του 2004 «θα είστε μονίμως στην αντιπολίτευση». Αυτά μας λέγατε. 
     Μια ζωή, δηλαδή, αυτός ο μαξιμαλισμός και αυτή η αλαζονεία, τις οποίες και πληρώσατε, γιατί μία από τις αιτίες που χάσατε τις εκλογές του 2004 είναι αυτή η απερίγραπτη αλαζονεία σας. Και δεν εννοείτε να καταλάβετε ότι ο ελληνικός λαός αποφασίζει. Προδικάζετε τα αποτελέσματα.
     Εγώ δεν προδικάζω τίποτα. Όμως, σας παρακαλώ πολύ. Αν βρίσκεστε εκεί, βρίσκεστε ακριβώς γιατί δεν καταλάβατε ότι ο ελληνικός λαός αποφασίζει. Εσείς μπορείτε να ονειρεύεστε όσο θέλετε, αλλά ευτυχώς τα δικά σας όνειρα δεν συμπίπτουν με την ψήφο του ελληνικού λαού. 
     Δεύτερον, όσον αφορά το συνάδελφο κ. Ρόβλια, ο οποίος μας ρώτησε γιατί δεν απαντήσαμε σε στοιχεία. Μα, με συγχωρείτε πολύ. Και για τις προσλήψεις και για τις λεγόμενες «επιλεκτικές χρηματοδοτήσεις», εσείς επιλεκτικά πήρατε κάποια στοιχεία και μας λέτε να απαντήσουμε σε κάποιες συγκεκριμένες ημερομηνίες. 
      Εμείς απαντήσαμε συνολικά τι έχουμε κάνει. Όταν εσείς παίρνετε στοιχεία που σας βολεύουν και μας λέτε «σ’ αυτά να απαντήσετε», με συγχωρείτε πάρα πολύ, σας το είπα, είναι εν ου παικτοίς αυτή η κοινοβουλευτική αντιπολίτευση την οποία κάνετε. Δεν θα καθορίζετε εσείς τους όρους με τους οποίους θα απαντήσει η Κυβέρνηση, διότι όταν χρησιμοποιείτε χαλκευμένα ή επιλεκτικά στοιχεία, δεν μπορεί να ακολουθούμε αυτόν τον σκοταδισμό, τον οποίο προσπαθείτε εσείς να μετατρέψετε σε τακτική αντιπολίτευσης. 
      Βεβαίως σε ό,τι αφορά αυτά που μας λέτε για τους δημάρχους και τη χρηστή διαχείριση κ.λπ., ένα θα σας πω, κύριοι συνάδελφοι: Θυμηθείτε το Δήμο Άνω Λιοσίων. Να είσθε πιο προσεκτικοί όταν μιλάτε. Θυμηθείτε και αφήστε την Εισαγγελία να κάνει τη δουλειά της μέχρι τέρμα. Εν πάση περιπτώσει, αυτό και μόνο που θα σας ακολουθεί και θα είναι η ναυαρχίδα σας και στη διαφάνεια και στη διαχείριση, είναι το τι γίνεται εκεί πέρα και το ξέρετε πολύ καλά όλοι σας. 
      Σε ό,τι αφορά τα υπεξαιρεθέντα: Το 1.400.000.000 ευρώ η Κ.Ε.Δ.Κ.Ε. μου τα έστειλε και το συνομολόγησα γιατί ήταν αλήθεια, από το 1997 έως το 2003. Μπορεί,  κυρία Νικολαϊδου, να υπήρχαν και ορισμένες μικρές περιπτώσεις πριν, αλλά είναι ασήμαντες οι περιπτώσεις αυτές μπροστά στον όγκο των υπεξαιρέσεων που έγιναν. Και άκουσα απίστευτα πράγματα. Μαύρη τρύπα «ΘΗΣΕΑ». Γιατί; Γιατί δεν έχουν βάλει από τώρα –που μπορεί να έχει μπει αυτήν τη στιγμή, αλλά να το τσεκάρω και να το στείλω στη Βουλή- το ποσό που αντιστοιχεί στο «ΘΗΣΕΑ» μέχρι το τέλος του 2006! Μα έχουμε περιθώριο μέχρι τις 31.12.2006 κι εσείς μιλάτε από το μήνα Οκτώβριο για μαύρη τρύπα «ΘΗΣΕΑ», για τα χρήματα που πρέπει να μπουν μέσα στο 2006; Είναι τακτική Αντιπολίτευσης;
      Δεν μιλάω για εκείνη την απερίγραπτη πραγματικά δήθεν «καταγγελία» περί παρακρατήσεων 580.000.000 κ.λπ. Αυτά είναι αστεία. Διότι αποδίδεται το σύνολο των πόρων και θα φανεί και από τον προϋπολογισμό του 2007 μέχρι τελευταίου ευρώ. 
      Επιπλέον, ουσιαστικά έχουν ξεκινήσει οι επιστροφές των παρακρατηθέντων. Θα μπορούσαμε να το έχουμε υπολογίσει και διαφορετικά. Όταν έρχεται, παραδείγματος χάρη, το Υπουργείο Εθνικής Άμυνας και δίνει και στους Οργανισμούς Τοπικής Αυτοδιοίκησης εκτάσεις, στρατόπεδα δικά του κατά ιδιοκτησία, δεν θα μπορούσαμε να το έχουμε υπολογίσει αυτό; Δεν είναι επιστροφή περιουσιακών στοιχείων; Γιατί τους τα έδωσε; Αλλά το ΠΑ.ΣΟ.Κ. αφαιρούσε κι εμείς τα δίνουμε όλα και αρχίζουμε να επιστρέφουμε και είμαστε υπόλογοι στο ΠΑ.ΣΟ.Κ. –λέει- για θέματα αξιοπιστίας! Είναι σοβαρά πράγματα αυτά στην Αίθουσα αυτή;
      Σε ό,τι αφορά τις μεταφερθείσες αρμοδιότητες, με συγχωρείτε, είναι το ίδιο με τα υπεξαιρεθέντα. Εσείς αφήσατε τους δήμους, «βοήθεια στο σπίτι», «σχολικούς φύλακες», «σχολικούς τροχονόμους», δημοτική αστυνομία και τους είπατε: «Πάρτε προγράμματα αλλά μην γυρίσετε σε μας να μας πείτε ό,τι θα συμβεί». Και όταν οι δήμοι πήραν τα προγράμματα κι έφτασε η ώρα του λογαριασμού που εσείς είχατε δημιουργήσει και όταν εμείς βάζουμε μέσα στον προϋπολογισμό τουλάχιστον για την Δημοτική Αστυνομία το 50% και περίπου για τις αορίστου χρόνου συμβάσεις το σύνολο και για τη βοήθεια στο σπίτι και για τους σχολικούς φύλακες και για τους σχολικούς τροχονόμους, μας ζητάνε τα ρέστα, δηλαδή των αμαρτιών των δικών σας! Μα, σοβαρά μιλάτε; Δημιουργήσατε το πρόβλημα και ζητάτε στα δυόμισι χρόνια να τα έχουμε λύσει εμείς όλα; Για να μπορείτε μετά να λέτε εσείς, ότι ξέρετε τι γίνεται, σε αυτό το χρονικό διάστημα εμείς κρίνουμε την Κυβέρνηση; Μα, δεν είναι έτσι. Και το ξέρετε ότι δεν είναι έτσι και το ξέρει και η Τοπική Αυτοδιοίκηση. 
      Γι’ αυτό πάμε στις εκλογές, συνάδελφε και φίλε κύριε Ρόβλια, που άλλες φορές θυμάστε, π.χ. στην Ε.Ν.Α.Ε., τι γινόταν και οι άνθρωποι τι διεκδικούσαν. Τι να γυρίσει να πει η Ε.Ν.Α.Ε. σε αυτήν την Κυβέρνηση; Ότι της τριπλασίασε τους πόρους; Τι να πει η Κ.Ε.Δ.Κ.Ε. σε αυτήν την Κυβέρνηση; Ότι με τις ρυθμίσεις που φέραμε, ρυθμίσαμε όλα τα χρέη τους και τους αποδίδονται τα πάντα; 
      Φυσικά δεν είναι πολλά αυτά, φυσικά δεν είναι εκείνα που πρέπει για την Τοπική Αυτοδιοίκηση –και το ομολογούμε- αλλά σε σχέση με αυτά που κάνατε εσείς είναι η μέρα με τη νύχτα. Και τις συγκρίσεις θα τις κάνουμε, γιατί έτσι κρίνονται οι κυβερνήσεις. Τι μας παραδώσατε, τι παραλάβαμε δηλαδή, τι είναι εκείνο το οποίο θα πούμε στον ελληνικό λαό όταν θα έλθει η ώρα; Αυτό παραλάβαμε κι αυτό κάναμε κι εκείνος θα μας κρίνει όλους μας. Δεν προδικάζω απολύτως τίποτα. Δεν έχω καμία βεβαιότητα. Και στο κάτω – κάτω οι βεβαιότητες στην πολιτική ισοδυναμούν ή με αμηχανία ή με έλλειψη πολιτικής. Γι΄ αυτόν το λόγο δεν θα βγάλω κανένα συμπέρασμα, αντίθετα με άλλους που τα έβγαλαν, όπως είπα προηγουμένως. 
      Τέλος μια απάντηση στον κ. Καστανίδη γι’ αυτά που είπε προηγουμένως. Δεν είναι εδώ ο άνθρωπος αλλά πρέπει να απαντήσω. Τα ονόματα των δήμων τα οποία ανέφερα προηγουμένως, τα ανέφερα γιατί ήταν οι δήμαρχοι που πήραν οριζόντιες δράσεις το 1998-2000. 
      Τότε η Κυβέρνησή σας, κύριε Ρόβλια, έδωσε στις οριζόντιες δράσεις του Ε.Π.Τ.Α. τα 400.000.000 ευρώ, κατά κύριο λόγο. Και γι’ αυτό σας έλεγα για πλήρη έλλειψη στοιχείων ή μερική τουλάχιστον στο Υπουργείο Εσωτερικών για τα θέματα αυτά. Τότε αυτοί οι δήμαρχοι τους οποίους έφερα εδώ, όλοι είχαν τη στήριξη του ΠΑ.ΣΟ.Κ.. Εγώ δεν βαφτίζω «πράσινους» ή «γαλάζιους». Εσείς το κάνετε. Με αναγκάζετε να απαντήσω στον ίδιο τόνο. Και όλοι αυτοί ήταν προσκείμενοι στο ΠΑ.ΣΟ.Κ. ή στηριχθέντες από το ΠΑ.ΣΟ.Κ.. Όλοι. 
      Και σας λέω: Τετρακόσια εκατομμύρια ευρώ οριζόντιες δράσεις. Δεν βρέθηκε σε εκείνη τη Θεσσαλονίκη να δοθεί μια δεκάρα, αλλά βρέθηκε στο Δήμο Συκεών αυτό το ποσό ή στο Δήμο Αμπελοκήπων ή στη Σταυρούπολη; Αυτά τα ξέρει όλη η Βόρεια Ελλάδα, τα ξέρουν οι δήμαρχοι, τα ξέρει η Κ.Ε.Δ.Κ.Ε. και μόνο εσείς μιλάτε. Τα ξέρει και ο Δήμος Συκεών ακόμη, αν βρήκε προστασία, στα ελλείμματα και τα προβλήματα που του αφήσατε, σ’ αυτή την Κυβέρνηση, που δεν έκανε καμιά διάκριση μεταξύ «πράσινων» και «γαλάζιων» δημάρχων. Ρωτήστε το Δήμαρχο Συκεών, μιας και αναφέρουμε αυτό το παράδειγμα. 
      Σε ό,τι αφορά την Κεφαλονιά, είπαμε ότι έχει και όρια η διαστρέβλωση της αλήθειας. Στην Κεφαλονιά σχεδόν το σύνολο όσων είχα πει τα έδωσα και είχαν μεγαλύτερα προβλήματα άλλοι δήμοι από το Αργοστόλι. Δεν κοιτάει, όμως, ο κ. Καστανίδης να μας πει πού πρόσκεινται οι δήμαρχοι αυτοί για τους οποίους μιλάμε; Πήρε ένα μεγάλο ποσό ο Δήμος Λειβαθούς και το εδικαιούτο. Σε ποιον ανήκει ο Δήμαρχος Λειβαδούς; Στη Νέα Δημοκρατία; Εξελέγη ο κ. Φραντζής με τη σημαία της Νέας Δημοκρατίας; Με συγχωρείτε που αναφέρω ονόματα, αλλά θα το κάνω. Δεν κοιτάει πραγματικά να μου πει αυτά τα χρήματα που τα εδικαιούτο η Κεφαλονιά, εδόθησαν ή δεν εδόθησαν; Γιατί  τόσες ήταν οι δυνατότητές μας, έκτακτο ήταν. Πήραν όλους τους πόρους και εκτάκτως. Δόθηκαν σχεδόν όλα όσα είχα πει. Δεν δόθηκαν στο Αργοστόλι το σύνολο των όσων θα ήθελα και εγώ να δώσω. Αλλά έπρεπε να δώσω προτεραιότητα σε εκείνους που είχαν υποστεί τις μεγαλύτερες καταστροφές. Τι να κάνω; Δικαιοσύνη προσπάθησε να απονείμει αυτό το Υπουργείο και σε δήμους που δεν εξελέγησαν με τη στήριξη της Νέας Δημοκρατίας. Επειδή ο κ. Φόρτες, τον οποίο τιμώ ιδιαιτέρως, επίλεκτο στέλεχος της Κ.Ε.Δ.Κ.Ε., στηριζόμενος από το ΠΑ.ΣΟ.Κ., δεν πήρε όσα θα νόμιζε ή θα ήθελε να πάρει είναι υπόλογη η Κυβέρνηση όταν εξετέλεσε στο ακέραιο τις υποχρεώσεις της;
      Δεν είναι αξιόπιστη αυτή η κριτική, κύριε Πρόεδρε. Αυτή η Κυβέρνηση σέβεται την Τοπική Αυτοδιοίκηση και τη σέβεται για δύο λόγους: Πρώτον, γιατί είναι πυλώνας της δημοκρατίας και επομένως του επιπέδου της ποιότητας της δημοκρατίας μας. Και αν δεν τη στηρίξουμε, η ποιότητα της δημοκρατίας χάνει. 
      Δεύτερον, γιατί στο μέλλον ανάπτυξη, κοινωνική  συνοχή δεν μπορούν να υπάρξουν χωρίς την Τοπική Αυτοδιοίκηση. Ξέρετε τι σημαίνει τελικοί δικαιούχοι στο Δ΄ Κοινοτικό Πλαίσιο Στήριξης; Και είναι οι Οργανισμοί Τοπικής Αυτοδιοίκησης που πρέπει να τους ετοιμάσουμε για να ανταποκριθούν. Γι’ αυτό το λόγο δεν επιτρέπεται και δεν μπορούμε να κάνουμε πια κομματική πολιτική, όπως γινόταν στο παρελθόν. Είμαστε υποχρεωμένοι να τη σεβαστούμε και για λόγους δημοκρατίας και για λόγους ουσίας.
      Ευχαριστώ πάρα πολύ.
      ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί της υπ’ αριθμ. 7/6/22.9.2006 επερώτησης Βουλευτών του ΠΑ.ΣΟ.Κ. προς τους Υπουργούς Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Πολιτισμού και Μακεδονίας-Θράκης, σχετικά με τη διαχείριση του δημόσιου χρήματος για τις τοπικές εκλογές. 
       Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.57’ λύεται η συνεδρίαση για την προσεχή Δευτέρα 9 Οκτωβρίου 2006 και ώρα 18.00’ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ                                                         ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 6-10-06		ΣΕΛ.-5-

