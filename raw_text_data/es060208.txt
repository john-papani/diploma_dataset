      
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ Π’

Τετάρτη 8 Φεβρουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας της Βουλευτού κ. Β. Παπανδρέου, σελ.
3. Ανακοινώνεται ότι τη συνεδρίαση παρακολουθούν μαθητές από το Λύκειο Ασπροπύργου, το Δημοτικό Σχολείο Ασκληπιείου Αργολίδας και το 1ο Λύκειο ‘Αργους, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 9 Φεβρουαρίου 2006, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπ. Ανάπτυξης: «Σύσταση Συμβουλίου Εθνικής Ενεργειακής Στρατηγικής-Ρύθμιση θεμάτων Υπουργείου Ανάπτυξης», σελ.
2. Κατάθεση σχεδίου νόμου:
Οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης και Δικαιοσύνης, κατέθεσαν σχέδιο νόμου: «Παραγωγή και διάθεση προϊόντων αρτοποιίας και συναφείς διατάξεις», σελ.
3. Κατάθεση πρότασης νόμου:
Ο Βουλευτής κ. Η. Παπαηλίας κατάθεσε πρόταση νόμου: «Καθορισμός εκδηλώσεων κατά την 19η Μαΐου, ημέρα μνήμης της Γενοκτονίας των Ελλήνων του Πόντου», σελ.

ΟΜΙΛΗΤΕΣ
Επί του σχεδίου νόμου του Υπουργείου Ανάπτυξης:
ΑΓΟΡΑΣΤΟΣ Κ., σελ.
ΒΑΡΒΙΤΣΙΩΤΗΣ Μ., σελ.
ΒΑΣΙΛΕΙΟΥ Γ., σελ.
ΒΕΡΕΛΗΣ Χ., σελ.
ΓΕΙΤΟΝΑΣ Κ., σελ.
ΔΕΡΜΕΤΖΟΠΟΥΛΟΣ Α., σελ.
ΔΙΑΜΑΝΤΟΠΟΥΛΟΥ Α., σελ.
ΚΑΣΤΑΝΙΔΗΣ Χ., σελ.
ΛΕΟΝΤΑΡΙΔΗΣ Θ., σελ.
ΜΑΝΙΑΤΗΣ Ι., σελ.
ΜΠΕΚΙΡΗΣ Μ., σελ.
ΜΩΡΑΙΤΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΘΑΝΑΣΙΟΥ Ι., σελ.
ΠΡΩΤΟΠΑΠΑΣ Χ., σελ.
ΣΑΛΑΓΚΟΥΔΗΣ Γ., σελ.
ΣΓΟΥΡΙΔΗΣ Π., σελ.
ΣΙΟΥΦΑΣ Δ., σελ.
ΣΚΟΠΕΛΙΤΗΣ Σ., σελ.
ΤΣΟΧΑΤΖΟΠΟΥΛΟΣ Α., σελ.

      
      
      
      
      
      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ B’
      ΣΥΝΕΔΡΙΑΣΗ Π’ 
      Τετάρτη 8 Φεβρουαρίου  2006
      Αθήνα, σήμερα στις 8 Φεβρουαρίου 2006, ημέρα Τετάρτη και ώρα 10.47’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 7 Φεβρουαρίου 2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΟΘ’ συνεδριάσεως του, της Τρίτης 7 Φεβρουαρίου 2006, σε ό,τι αφορά την ψήφιση στο σύνολο των σχεδίων νόμων: «1) «Κύρωση της Συμφωνίας για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν» 2) «Κύρωση της Συμφωνίας για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Δημοκρατίας της Κιργιζίας». 3) «Μνημόνιο Κατανόησης για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Αιγύπτου». 4) «Σύσταση «Εθνικού Οπτικοακουστικού Αρχείου – Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το Γραμματέα της Βουλής κ. Μιχαήλ Μπεκίρη, Βουλευτή Αχαΐας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Σύλλογος Ιεράπετρας «ΗΣΙΟΔΟΣ» ζητεί την ίδρυση στην περιοχή της Ιεράπετρας εργαστηρίου ανίχνευσης αγροχημικών.
2) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία οι Συμβασιούχοι του ΚΕΠ Δήμου Σταυρούπολης Ξάνθης ζητούν τη διατήρηση των θέσεων εργασίας στο ΚΕΠ του Δήμου Σταυρούπολης.
2) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Συντονιστική Επιτροπή Επιτυχόντων Εκπαιδευτικών των Διαγωνισμών του ΑΣΕΠ ζητεί την αύξηση του ποσοστού διορισμού των επιτυχόντων του ΑΣΕΠ εκπαιδευτικών κ.λπ.
3) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Σωματείο Εργαζομένων Θεραπευτηρίου Χρονίων Παθήσεων Λασιθίου εκφράζει τις απόψεις του πάνω σε ζητήματα λειτουργίας του Θεραπευτηρίου Χρονίων Παθήσεων Λασιθίου
4) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία Αδιόριστοι Εκπαιδευτικοί, Άτομα με Ειδικές Ανάγκες ζητούν το μόνιμο διορισμό τους κ.λπ.
5) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Πολυτέκνων Γονέων Νομού Τρικάλων ζητεί τη μελέτη προτάσεών του σχετικά με τις θεωρήσεις των Πολυτεκνικών Ταυτοτήτων κ.λπ.
6) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο κ. Αντώνιος Κατσάρας καταγγέλλει τη διαδικασία έκδοσης καινούργιου διαβατηρίου.
7) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Τοπικό Συμβούλιο Κομάνου του Δήμου Πτολεμαϊδας Νομού Κοζάνης ζητεί την αποκατάσταση των θιγέντων από τις απαλλοτριώσεις που έγιναν στην περιοχή του για λογαριασμό της ΔΕΗ ΑΕ.
8) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» ζητεί να δοθεί στα μέλη του οικονομικό επίδομα.
9) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών  Νησιών ζητεί να εκπίπτουν από τα ακαθάριστα έσοδα των εταιρειών οι δαπάνες Οργάνωσης Επιστημονικών και άλλων Συνεδρίων.
10) Η Βουλευτής Αθηνών κ. ΑΝΑΣΤΑΣΙΑ – ΣΥΛΒΑΝΑ ΡΑΠΤΗ κατέθεσε αναφορά με την οποία ο Σύλλογος Γονέων και Κηδεμόνων του 2ου Νηπιαγωγείου Νέου Ψυχικού ζητεί την ενίσχυση με εκπαιδευτικό προσωπικό του πιο πάνω Νηπιαγωγείου.
11) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Αντιπυρηνικό Παρατηρητήριο Μεσογείου ζητεί από την Ελληνική Κυβέρνηση να παρέμβει στο Πρόγραμμα κατασκευής του Πυρηνικού Ηλεκτρικού Σταθμού στο Μπέλενε της Βουλγαρίας για την εκτίμηση των περιβαλλοντικών επιπτώσεων στο διασυνοριακό επίπεδο, σύμφωνα με τη Διεθνή Σύμβαση ESPOO, που έχουν επικυρώσει Ελλάδα και Βουλγαρία καθώς και να πάρει άμεσα συγκεκριμένες πρωτοβουλίες που θα στοχεύουν στην αποτροπή νέων αντιδραστήρων στην περιοχή.
12) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Διπλωματούχων Μηχανικών Κοζάνης ζητεί την αναβάθμιση της Διεύθυνσης Τουρισμού Δυτικής Μακεδονίας που λειτουργεί στην Κοζάνη.
      B. AΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6086/22.12.05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./418/9.1.06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6086/22-12-05 Ερώτηση του Βουλευτή κ. Μ. Στρατάκη, που αφορούν στον Κατάλογο Μνημείων Παγκόσμιας Κληρονομιάς, σας πληροφορούμε τα εξής:
      Η ίδια η ΟΥΝΕΣΚΟ θέτει περιορισμούς σε ότι αφορά τον αριθμό των εγγραφών μνημείων παγκόσμιας κληρονομιάς και συγκεκριμένα επιτρέπει ένα πολιτιστικό και ένα φυσικό μνημείο ανά έτος. Καθίσταται, λοιπόν, σαφές εξαρχής ότι ο απώτερος στόχος είναι οι ποιοτικές εγγραφές και όχι μία σωρεία εγγραφών που θα οδηγούσαν πιθανώς στον υποβιβασμό της αξίας του Καταλόγου Μνημείων Παγκόσμιας Κληρονομιάς στο σύνολό του. Η Ελλάδα, ως εκ τούτου, ενεργεί σύμφωνα με το πνεύμα τόσο της Επιτροπής Παγκόσμιας Κληρονομιάς, όσο και με το πνεύμα της ΟΥΝΕΣΚΟ γενικότερα.
      Συμπληρωματικά, αναφέρουμε ότι εκτιμώντας τη μοναδικότητα και ιστορικότητα της Κνωσού, καθώς επίσης και το γεγονός ότι αποτελεί αντιπροσωπευτικό δείγμα του Μινωικού πολιτισμού, ο προαναφερθείς αρχαιολογικός χώρος περιλαμβάνεται ήδη στον αναθεωρημένο, το 2003, Ενδεικτικό Κατάλογο Μνημείων Παγκόσμιας Κληρονομιάς της χώρας μας, όπως εξάλλoυ είχε συμβεί και στον προηγούμενο Ενδεικτικό Κατάλογο. Η δε Ολομέλεια της Επιτροπής Παγκόσμιας Κληρονομιάς της ΟΥΝΕΣΚΟ υιοθέτησε την υποψηφιότητα της Κνωσού ήδη από το 2003. Ο εν λόγω Κατάλογος κατετέθη αναθεωρημένος το 2003 μετά από σύνθετη διαδικασία, η οποία απαίτησε την άμεση συνεργασία του Υπουργείου Πολιτισμού με τα Υπουργεία Εξωτερικών, Υ.ΠΕ.ΧΩ.ΔΕ. καθώς και Αγροτικής Ανάπτυξης και Τροφίμων (πρώην Γεωργίας).
      Για τη σύνταξη φακέλων υποψηφιότητας απαιτείται εκτός της τεκμηρίωσης και των ζωνών προστασίας, σχέδιο διαχείρισης του υποψήφιου μνημείου, με βάση τις νέες επιχειρησιακές οδηγίες 2005 της ΟΥΝΕΣΚΟ.
      Από την στιγμή κατάθεσης του φακέλου υποψηφιότητας υπάρχει χρονικός ορίζοντας διετίας για την εξέταση του φακέλου από τα αρμόδια συμβουλευτικά όργανα της Επιτροπής Παγκόσμιας Κληρονομιάς και ακολουθεί η απόφαση της Επιτροπής Παγκόσμιας Κληρονομιάς της χώρας μας.
      Στην παρούσα φάση γίνονται ενέργειες αξιολόγησης των υποψηφιοτήτων που περιλαμβάνονται στον Ενδεικτικό Κατάλογο Μνημείων Παγκόσμιας Κληρονομιάς, σύμφωνα με τις νέες επιχειρησιακές οδηγίες της ΟΥΝΕΣΚΟ, που τέθηκαν πέρσι σε ισχύ, σχετικά με την εφαρμογή της Σύμβασης για την Παγκόσμια Πολιτιστική Κληρονομιά και οι οποίες διαβιβάστηκαν στις αρμόδιες Εφορείες Αρχαιοτήτων.
      Στο πλαίσιο αυτό θα εξεταστεί η δυνατότητα υποψηφιότητας αλληλουχίας, υπό τον τίτλο «Μινωικά ανακτορικά κέντρα» ή άλλο παρεμφερή, ώστε να δοθεί η δυνατότητα συμπερίληψης, παράλληλα με την Κνωσό, και άλλων ανακτορικών κέντρων της Κρήτης στην ίδια εγγραφή.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      2. Στις με αριθμό 5528/13.12.05 και 5613/15.12.05 ερωτήσεις των Βουλευτών κ.κ. Ροδούλας Ζήση, Χρήστου Πρωτόππαπα, Δημητρίου Πιπεργιά, Βασιλείου Κεγκέρογλου, Εμμανουήλ Στρατάκη και Απόστολου Τσοχατζόπουλου δόθηκε με το υπ’ αριθμ. 7900/5.1.06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση των ερωτήσεων των κ.κ. Βουλευτών Ρ. Ζήση, Χ. Πρωτόπαπα, Δ. Πιπεργιά και Β. Κεγκέρογλου . με αριθμ. πρωτ. 5528/13-12-05 και των κ.κ Μ. Στρατάκη και Α. Τσοχατζόπουλου με αριθμ. πρωτ. 5613/15-12-05 σχετικά με το προαναφερόμενο θέμα, σας γνωρίζουμε ότι το έργο του ΕΣΕΤ είναι πολυσχιδές και ποικίλο. Ειδικότερα, το ΕΣΕΤ έχει επωμισθεί την ευθύνη γνωμοδοτήσεων επί ευρέως φάσματος θεμάτων για την πολιτική Έρευνας και Τεχνολογίας.
      - Ενδεικτικώς αναφέρονται:
      - Επιλογή Δ/ντών Ερευνητικών Κέντρων και Ερευνητικών Ινστιτούτων
      - Νέο θεσμικό πλαίσιο της έρευνας στη Ελλάδα
      - Αναδιάταξη ερευνητικού ιστού βάσει των αποτελεσμάτων της προσφάτως διενεργηθείσης αξιολόγησης
      - Διαμόρφωση εθνικών θέσεων για τα Ειδικά Προγράμματα του 7ου Προγράμματος Πλαισίου (ΠΠ).
      - Εργασίες όπως οι ανωτέρω απαιτούν σημαντικό χρόνο από τις επαγγελματικές ενασχολήσεις τους ( σημειωτέον ότι τα μέλη του ΕΣΕΤ είναι κυρίως γιατροί, μηχανικοί με άδεια ασκήσεως επιτηδεύματος ) πέραν των υποχρεώσεών τους στα ιδρύνατα που ανήκουν και συνεπώς δημιουργείται σοβαρή απώλεια εισοδήματος.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      3. Στην με αριθμό 5652/15.12.05 ερώτηση της Βουλευτού κ. Αικατερίνης Παπακώστα-Σιδηροπούλου δόθηκε με το υπ’ αριθμ. 822/27.12.05 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε την κ. Βουλευτή για τα εξής:
      Όπως προκύπτει από το υπ' αριθμ. πρωτ. 2604/2005 έγγραφο της Εισαγγελίας Πρωτοδικών Κέρκυρας, το πρόσωπο για το οποίο γίνεται λόγος στην ανωτέρω ερώτηση έχει τεθεί σε δικαστική συμπαράσταση μετά από δική του αίτηση . Αντίθετα με τα διαλαμβανόμενα στην ερώτηση, κατά το ανωτέρω έγγραφο, ουδέποτε υπέβαλε στην ανωτέρω Εισαγγελία αίτηση αντικατάστασης του δικαστικού συμπαραστάτη και των μελών του εποπτικού συμβουλίου.
      Μετά από αίτηση της εν διαστάσει συζύγου του σχηματίσθηκε η με αριθμό Αε04/3670 δικογραφία και ασκήθηκε ποινική δίωξη σε βάρος του δικαστικού συμπαραστάτη και των μελών του εποπτικού συμβουλίου για εκβίαση κατ' εξακολούθηση, απιστία κατ' εξακολούθηση, επικίνδυνη σωματική βλάβη και κλοπή από κοινού (άρθρ. 26§1α, άρθρο 27§Ι, 45, 98, 385§1γ, 390, 309, 308 και 372§1α του Ποινικού Κώδικα).
      Αντίγραφα της ανωτέρω δικογραφίας διαβιβάσθηκαν στον αρμόδιο Πρόεδρο Πρωτοδικών Κέρκυρας, προκειμένου να προβεί στις κατά νόμο ενέργειες (αντικατάσταση δικαστικού συμπαραστάτη και μελών εποπτικού συμβουλίου).
      Παράλληλα, στην Εισαγγελία Πρωτοδικών Κέρκυρας εκκρεμεί και η με αριθμό Β04/771 συναφής ποινική δικογραφία, η οποία βρίσκεται στο στάδιο της προκαταρκτικής εξέτασης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      4. Στην με αριθμό 5611/14.12.05 ερώτηση των Βουλευτών κ.κ.  Ευαγγελίας Σχοιναράκη-Ηλιάκη, Μαρίας Δαμανάκη, Ανδρέα Λοβέρδου και Συλβάνας Ράπτη δόθηκε με το υπ’ αριθμ. 141695 π.ε./ΙΗ/9.1.06 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 5611/14-12-2005, την οποία κατέθεσαν οι προαναφερόμενοι Βουλευτές με θέμα «Εκδήλωση του Υπουργείου Παιδείας για την επιβράβευση των αριστούχων μαθητών Γυμνασίων Αττικής», σας γνωρίζουμε τα ακόλουθα:
      Η εξαγγελία του κ. Πρωθυπουργού σχετικά με τη διανομή ηλεκτρονικών υπολογιστών αφορά σε όλους τους πρωτεύσαντες και ισοβαθμήσαντες μαθητές των τριών τάξεων Α, Β, Γ όλων των Γυμνασίων της χώρας του σχολικού έτους 2004-2005. Ο συνολικός αριθμός των μαθητών που πρώτευσαν και ισοβάθμησαν είναι 8278.
      Στην εναρκτήρια εκδήλωση που πραγματοποιήθηκε στο Μουσείο Μπενάκη στις 11/12/05 παρουσία του κ. Πρωθυπουργού και της ηγεσίας του Υπουργείου Παιδείας, έγινε η έναρξη της διανομής των Ηλεκτρονικών Υπολογιστών. Στην τελετή συμμετείχαν οι μαθητές σχολείων της Αττικής τα οποία επελέγησαν τυχαία (ένα σχολείο από κάθε γραφείο Δ.Ε.). Ας σημειωθεί ότι έχει ήδη ξεκινήσει η διανομή (Η/Y) και σε άλλους νομούς της χώρας.
      Συνεπώς δε βραβεύεται μια μικρή μειοψηφία πρωτευσάντων μαθητών, αλλά όλοι οι πρωτεύσαντες και οι ισοβαθμήσαντες με αυτούς μαθητές όλων των Γυμνασίων της χώρας.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      5. Στην με αριθμό 5636/15.12.05 ερώτηση του Βουλευτή κ. Βασιλείου Τόγια δόθηκε με το υπ’ αριθμ. Β-2899/9.1.06 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      Σε απάντηση της ερώτησης με αριθμό 5636/15-12-2005, που κατέθεσε στη Βουλή ο Βουλευτής κ. Βασίλης Τόγιας, θέτουμε υπόψη σας τα εξής:
      1. Με το ν. 2167/1993, αναμορφώθηκε το καταστατικό του Ο.Τ.Ε. και αυτός υπήχθη στις διατάξεις του ν. 2190/1920, χωρίς να μεταβληθεί η νομική του προσωπικότητα και χωρίς να αλλοιώνεται ο χαρακτήρας του, ως ανώνυμης εταιρίας, που ασκεί επιχείρηση δημόσιας ωφέλειας.
      2. Ως τηλεπικοινωνιακός Οργανισμός, ο Ο.Τ.Ε. ελέγχεται από την Ε.Ε.Τ.Τ. κατ' εφαρμογή του νόμου 2867/2000, όπως εκάστοτε τροποποιείται και ισχύει.
      Στο πλαίσιο των αποφάσεων της Ε.Ε.Τ.Τ. :
      Α.Π.:255/83/14-6-2002 «Καθορισμός του Περιεχομένου της Καθολικής
      Υπηρεσίας» (ΦΕΚ 874/Β/12.07.2002).
      Α.Π.:292/57/11-09-2003 «Ορισμός Υπόχρεων Παροχής Καθολικής
      Υπηρεσίας» (ΦΕΚ 1535/Β/17 -10-2003).
      ο Ο.Τ.Ε. υπέχει υποχρέωση να παρέχει, οπουδήποτε στην Ελλάδα, σύνδεση στο σταθερό δημόσιο τηλεφωνικό δίκτυο σε σταθερή θέση και πρόσβαση σε υπηρεσία φωνητικής τηλεφωνίας, η οποία θα πρέπει να είναι τέτοια, ώστε να εξασφαλίζεται ότι οι χρήστες πραγματοποιούν και δέχονται τοπικές, υπεραστικές και διεθνείς κλήσεις και κάνουν χρήση υπηρεσιών τηλεομοιοτυπίας και δεδομένων.
      Επιπλέον, σύμφωνα με την Απόφαση ΑΠ255/83/14-6-2002 της Ε.Ε.Τ.Τ. (ιδίως το άρθρο 8 και το Παράρτημα II αυτής) ο Ο.Τ.Ε., ως Πάροχος Καθολικής Υπηρεσίας, δεσμεύεται για την τήρηση συγκεκριμένων ποιοτικών δεικτών όσον αφορά συχνότητα βλαβών, ποσοστά αποτυχίας κλήσεων και ποσοστά αποκατάστασης βλαβών.
      Η Ε.Ε.Τ.Τ., προς διερεύνηση της εφαρμογής από τον Ο.Τ.Ε. Α.Ε. των διατάξεων περί καθολικής υπηρεσίας, μας πληροφορεί εγγράφως, ότι απηύθυνε επίσημο ερώτημα προς τις αρμόδιες υπηρεσίες του Ο.Τ.Ε., με την οποία ζητούνται οι απόψεις τους για την τηλεφωνική εξυπηρέτηση της περιοχής της Θήβας.
      3. Σχετικά με την κατάσταση των τεχνικών του υπηρεσιών στην περιοχή της Θήβας, θέμα επί του οποίου και η παρούσα Ερώτηση, και σύμφωνα με την ενημέρωση που μας παρέσχε εγγράφως ο Ο.Τ.Ε., σας πληροφορούμε τα ακόλουθα:
      - Η μέχρι πρότινος υπηρεσία στη Θήβα ήταν κέντρο εξυπηρέτησης Β' τύπου, ενώ τώρα αναβαθμίζεται σε τεχνική υπηρεσία Α' στάθμης.
      - Σημειώνεται ότι για κάλυψη της Βιομηχανικής Ζώνης Οινοφύτων-Σχηματαρίου έχει δημιουργηθεί αναβαθμισμένη τεχνική υπηρεσία στα Οινόφυτα.
      - Το τμήμα Μεγάλων Πελατών που αναφέρεται και εννοείται προφανώς το τμήμα επιχειρησιακών πελατών καταργείται σύμφωνα με τη νέα δομή και θα υπάρξει ομάδα τεχνικής υποστήριξης επιχειρησιακών, τόσο στη Λειβαδιά όσο και στη Θήβα.
      - Γενικά η νέα δομή αναβαθμίζει τις υπηρεσίες πρώτης γραμμής εξυπηρέτησης του πελάτη και συγκεντρώνει ορισμένες υποστηρικτικές λειτουργίες στις έδρες των διαμερισμάτων όπως στη συγκεκριμένη περίπτωση στη Χαλκίδα. Με τον τρόπο αυτό παρέχεται καλύτερη διαχείριση του προσωπικού και καλύτερη αντιμετώπιση των θεμάτων (μελέτες κατασκευές κ.τλ.).
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      6. Στην με αριθμό 5455/12.12.05 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 141132/π.ε./IH/9.1.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 5455/12-12-05, την οποία κατέθεσε ο Βουλευτής κ. Γιάννης Δραγασάκης και η οποία αναφέρεται στην διαδικασία απόκτησης χώρου για την ΤΕΣ Πειραιά σας γνωρίζουμε ότι ο ΟΣΚ με το 3-1-06 έγγραφό του, μας πληροφόρησε τα ακόλουθα:
      α) Για τη Σχολή Επαγγελματικής Κατάρτισης, όπως και τα 3ο & 8ο ΤΕΕ Πειραιά, έχει επιλεγεί με το από 11-2-2005 πρακτικό της αρμόδιας επιτροπής καταλληλότητας και αναγκαιότητας χώρος εμβαδού 5.000 τετ. μέτρων περίπου ο οποίος περιβάλλεται από τις οδούς Κάστορος, Θερμοπυλών, Δραγατσανίου και Αγίου Διονυσίου (Ο.Τ. 75) στο Δήμο Πειραιά.
      β) Για το συστεγαζόμενο ΕΕΕΕΚ Πειραιά, έχει επίσης επιλεγεί με το από 23-4-2004 πρακτικό της αρμόδιας επιτροπής καταλληλότητας και αναγκαιότητας χώρος εμβαδού 2.500 τετ. μέτρων περίπου ο οποίος περιβάλλεται από τις οδούς Κάστορος, Δερβενακίων και Δραγατσανίου (Ο.Τ. 117) στο Δήμο Πειραιά.
      Και για τους 2 ανωτέρω χώρους ο ΟΣΚ έχει ζητήσει από το Δήμο Πειραιά τον απαιτούμενο χαρακτηρισμό τους ως «σχολικών» με τα ΕΓ 32-Τ1/30382/29-11-2004 και ΕΓ 32-Τ1/14607/27-6-2005 έγγραφά του αντίστοιχα, προκειμένου να προχωρήσει στην διαδικασία απόκτησής τους.
      Ο Υφυπουργός
      ΓΕΩΡΓΙΟΣ ΚΑΛΟΣ»
      7. Στην με αριθμό 5114/30.11.05 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 136115/ΙΗ/5.1.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 5114/30-11-05, την οποία κατέθεσε ο Βουλευτής κ. Κωνσταντίνος Τσιπλάκης σχετικά με την πλήρωση θέσεων εκπαιδευτικών Μουσικής στα σχολεία της χώρας, σας γνωρίζουμε τα ακόλουθα:
      Σύμφωνα με την παράγραφο 9 του .άρθρου 15 του Ν. 1566/1985 οι κάτοχοι πτυχίων αναγνωρισμένων μη πανεπιστημιακών μουσικών ιδρυμάτων της ημεδαπής ή ισότιμων της αλλοδαπής διορίζονται ως εκπαιδευτικοί του κλάδου ΠΕ 16 Μουσικής ύστερα από διαγωνισμό στις θέσεις που απομένουν, όπως ορίζεται με απόφαση του Υπουργού Εθνικής Παιδείας και Θρησκευμάτων. .
      Με βάση την εξουσιοδοτική αυτή διάταξη εκδόθηκε η αρ. Δ2/23440/29-8-1988 απόφαση του ΥΠΕΠΘ (τ. Παράρτημα φ.50/1988) στο άρθρο 1 της οποίας ορίζεται ότι : «Για την πλήρωση θέσεων καθηγητών μουσικής του κλάδου ΠΕ16 του άρθρου 14 του ν. 1566/1985 από υποψηφίους που έχουν πτυχίο μη αναγνωρισμένου πανεπιστημιακού μουσικού ιδρύματος της ημεδαπής ή ισότιμο της αλλοδαπής, εκδίδεται σχετική προκήρυξη διεξαγωγής διαγωνισμού από το Υπουργείο Εθνικής Παιδείας και Θρησκευμάτων κατά μήνα Ιανουάριο κάθε δεύτερου έτους με αφετηρία τον Ιανουάριο 1989…». Στο άρθρο 16 της ανωτέρω κανονιστικής απόφασης προβλέπεται ότι : «1. Μετά τον καθορισμό της σειράς επιτυχόντων, σύμφωνα με το προηγούμενο άρθρο, η εξεταστική επιτροπή υποβάλλει τον πίνακα στη Διεύθυνση Προσωπικού της Δευτεροβάθμιας Εκπαίδευσης. Ο πίνακας κυρώνεται με απόφαση του Υπουργού Εθνικής Παιδείας και Θρησκευμάτων, δημοσιεύεται στην Εφημερίδα της Κυβέρνησης και ισχύει από την 1η Αυγούστου του έτους διεξαγωγής του διαγωνισμού μέχρι την 31η Ιουλίου του μεθεπόμενου έτους. 2. Οι κενές και κενούμενες ή προβλεπόμενες από τα ανάλογα προγράμματα των δημοσίων σχολείων Α/θμιας ή Β/θμιας Εκπαίδευσης θέσεις καθηγητών μουσικής πληρώνονται με διορισμό υποψηφίων που περιλαμβάνονται στον πίνακα αυτόν και κατά την σειρά επιτυχίας τους…».
      Κατόπιν των ανωτέρω, με την αριθμ. Δ2/3245/28-2-1992 απόφαση του ΥΠΕΠΘ προκηρύχθηκε διαγωνισμός για την πλήρωση θέσεων καθηγητών μουσικής στα σχολεία της χώρας. Ο πίνακας επιτυχόντων του ανωτέρω διαγωνισμού κυρώθηκε με την αρ. Δ2/17388/18/8/1992 απόφαση του ΥΠΕΠΘ και δημοσιεύτηκε στην Εφημερίδα της Κυβέρνησης. Με βάση τον ανωτέρω πίνακα διορίσθηκαν 288 καθηγητές του κλάδου ΠΕ16-Μουσικής.
      Η ισχύς του πίνακα επιτυχίας του ανωτέρω διαγωνισμού έληξε την 31η lουλίου του έτους 1994. Μέχρι την ημερομηνία αυτή πληρώθηκαν όλες οι κενές και κενωθείσες οργανικές θέσεις καθηγητών της ειδικότητας αυτής.
      Στα πλαίσια της αναμόρφωσης της νομοθεσίας που αφορά τις προσλήψεις αναπληρωτών, θα εξεταστεί και το εν λόγω θέμα.
      Ο Υφυπουργός
      ΓΕΩΡΓΙΟΣ ΚΑΛΟΣ»
      8. Στην με αριθμό 187/8-7-05 ερώτηση των Βουλευτών κ.κ. Άγγελου Τζέκη και Γεώργιου Χουρμουζιάδη δόθηκε με το υπ’ αριθμ. Γ.Π. 104839/20-10-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 187/8-7-2005 ερώτηση που κατατέθηκε στη Βουλή από τους Βουλευτές κ.κ. Α. Τζέκη και Γ. Χουρμουζιάδη με θέμα « προβλήματα δικαιούχων του Συνοικισμού Καλλιθέας Θεσσαλονίκης», και μας διαβιβάστηκε από το Υπουργείο Απασχόλησης και Κοινωνικής Προστασίας, σας πληροφορούμε τα εξής:
      Σύμφωνα με την παρ. 3 του άρθρου 24 του Ν. 2646/1998 (ΦΕΚ. 236 Α') οι ενδιαφερόμενοι έπρεπε να υποβάλλουν τα αναγκαία δικαιολογητικά, για παραχώρηση τίτλων κυριότητας οικοπέδων (παραχωρητηρίων) μέσα σε προθεσμία δύο (2) ετών από την έναρξη της ισχύος του ανωτέρου νόμου.
      Με την παρ. 1 του άρθρου 41 του Ν. 3370/11-7-2005, η οποία αφορά μόνο την περιοχή του Συνοικισμού «Καλλιθέα» Θεσσαλονίκης, παρατείνεται για πέντε (5) έτη η προθεσμία υποβολής αιτήσεων και δικαιολογητικών, για την έκδοση παραχωρητηρίων των δικαιούχων των οικοπέδων του ανωτέρω Συνοικισμού από την ημερομηνία δημοσίευσης του ανωτέρω νόμου έως 11-7-2010.
      Ο Υφυπουργός
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ»
      9. Στην με αριθμό 2664/27-9-05 ερώτηση των Βουλευτών κ.κ. Λιάνας Κανέλη και Σταύρου Σκοπελίτη δόθηκε με το υπ’ αριθμ. 664/19-10-05 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε την κ. και τον κ. Βουλευτή ότι το Υπουργείο Δικαιοσύνης αναγνωρίζει την ανάγκη επέκτασης των Δικαστικών Υπηρεσιών της Ρόδου. Για το λόγο αυτό, κλιμάκιο της εταιρείας «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.», η οποία εποπτεύεται από το Υπουργείο Δικαιοσύνης, μετέβη στη Ρόδο την 25-2-2005 και την 15-10-2005 προκειμένου να διερευνήσει τη δυνατότητα επέκτασης σε παρακείμενα ακίνητα.
      	Οι λύσεις που έχουν υποδειχθεί από τους τοπικούς φορείς είναι οι ακόλουθες:
      	1) Μεταφορά της Λέσχης των Αξιωματικών και παραχώρηση του κτιρίου στο Ταμείο Χρηματοδότησης Δικαστικών Κτιρίων (ΤΑ.Χ.ΔΙ.Κ).
      	2) Παραχώρηση στο ΤΑ.Χ.ΔΙ.Κ. των υπό εκκένωση γραφείων της 95ης Ανώτερης Διοίκησης Τάγματος Εθνοφυλακής (Α.Δ.Τ.Ε.).
      	3) Παραχώρηση στο ΤΑ.Χ.ΔΙ.Κ. των γραφείων και εγκαταστάσεων της Πυροσβεστικής Υπηρεσίας Ρόδου που προβλέπεται να μετεγκατασταθεί σε οικόπεδο του Δημοσίου.
      Οποιοδήποτε από τα τρία πιο πάνω κτίρια ιδιοκτησίας του Ελληνικού Δημοσίου που ευρίσκονται πλησίον του Δικαστικού Μεγάρου Ρόδου, μπορεί να εξυπηρετήσει τις ανάγκες επέκτασης του υπάρχοντος Δικαστικού Μεγάρου.
      Το Υπουργείο Δικαιοσύνης είναι σε επαφή με τους τοπικούς φορείς της Ρόδου προκειμένου να συντονισθούν οι ενέργειες και να προκριθεί η μεταξύ των ανωτέρω λύσεων πρώτη προσφερθησόμενη λύση.
      Μόλις ολοκληρωθεί η όποια διαδικασία παραχώρησης έστω και ενός μόνο κτιρίου και παραδοθεί στο Υπουργείο Δικαιοσύνης, η εταιρεία ΘΕΜΙΣ ΚΑΤΑΣΚΕΥΑΣΤΙΚΗ Α.Ε. θα ενεργήσει αμέσως και κατά προτεραιότητα, ώστε το ακίνητο να δοθεί σε χρήση το συντομότερο δυνατό, μετά από τις αναγκαίες μετασκευές.
      Ο Υπουργός
      ΑΝΑΣΤΑΣΗΣ ΠΑΠΑΛΗΓΟΥΡΑΣ»
      10. Στην με αριθμό 1885/7-9-05 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. 515/23-9-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 1885/7-9-2005 εγγράφου σας, με το οποίο μας διαβιβάσθηκε ερώτηση της Βουλευτού κας Τ. Αντωνίου, που κατατέθηκε στην Βουλή των Ελλήνων, σας γνωρίζουμε τ΄ ακόλουθα:
      1. Με αφορμή δημοσιεύματα εφημερίδος στις 29 και 30 Αυγούστου 2005, που είχαν ως θέμα την καθαίρεση πινακίδων από το λιμάνι της Ραφήνας με την ένδειξη«Ακτή Ανδρέα Γ. Παπανδρέου», ο Οργανισμός Λιμένα Ραφήνας Α.Ε. ζήτησε με σχετικό έγγραφό του την 30-08-2005 από το Κεντρικό Λιμεναρχείο Ραφήνας, την διερεύνηση των καταγγελλομένων. Στο ίδιο έγγραφο γινόταν γνωστό ότι ο εν λόγω Οργανισμός ουδέποτε προέβη σε τέτοια ενέργεια.
      2. Κατόπιν έρευνας που διενήργησε το Κεντρικό Λιμεναρχείο Ραφήνας, δεν διεπίστωσε υπαίτιο για την αφαίρεση των πινακίδων. Την 02-09-2005, ο ανωτέρω Οργανισμός Λιμένα Ραφήνας Α.Ε. προέβη στην τοποθέτηση νέων ιδίων πινακίδων σήμανσης.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      11. Στην με αριθμό 1887/7-9-05 ερώτηση των Βουλευτών κ.κ. Παναγιώτη Ρήγα, Ιωάννη Διαμαντίδη, Ροδούλας Ζήση, Κωνσταντίνου Καίσερλη, Ιωάννη Παρασκευά, Χρήστου Πρωτόπαππα και Ελπίδας Τσουρή δόθηκε με το υπ’ αριθμ. 516/23-9-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ.1887/07-09-2005 εγγράφου σας, με το οποίο μας διαβιβάσθηκε ερώτηση των Βουλευτών κ. Π. Ρήγα, κ. Ι Διαμαντίδη, κας Ρ. Ζήση, κ. Κ. Καϊσερλη, κ. Γ. Παρασκευά, κ. Χ. Πρωτόπαπα και κας Ε. Τσουρή, που κατατέθηκε στη Βουλή των Ελλήνων, αναφορικά με τις συμβάσεις για την «Επιθεώρηση Αξιοπιστίας Κρηπιδότοιχων Λιμένων Κυκλάδων δια την ασφαλή χρησιμοποίησή τους από τη ναυσιπλοΐα» και την «Εκπόνηση Αποτύπωσης Βυθομετρίας Λιμενολεκανών και Κρηπιδωμάτων των Λιμένων Κυκλάδων», σας γνωρίζουμε τ' ακόλουθα:
      1. Ήδη βρίσκονται διαθέσιμα στην αρμόδια Υπηρεσία του Y.E.N. τα πρώτα στοιχεία από τα αποτελέσματα των εργασιών των δυο συμβάσεων, με βάση τα οποία έχουν αναληφθεί ενέργειες για αποκατάσταση των υποσκαφών σε λιμένες όπου διαπιστώθηκε ότι χρήζουν έκτακτων επισκευαστικών εργασιών.
      2. Δεν υπάρχει έλλειψη πιστώσεων (δεδομένου ότι από το Υπουργείο Οικονομίας και Οικονομικών εγκρίθηκαν στο πλαίσιο της ΣΑΜ 189 του ΥΕΝ οι προταθείσες για το 2005 πιστώσεις, οι οποίες επαρκούν για τις πληρωμές που θα απαιτηθεί να γίνουν εντός του έτους).
      3. Πρόθεση του ΥΕΝ είναι η προώθηση ανάλογων διαδικασιών βυθομετρικής αποτύπωσης και επιθεώρησης κρηπιδοτοίχων με νέες επιστημονικές μεθόδους και σε άλλες γεωγραφικές περιοχές της χώρας, προκειμένου να γίνει συλλογή επικαιροποιημένων επιστημονικών δεδομένων για τον ορθολογικότερο προγραμματισμό έργων επέκτασης ή επισκευής λιμενικών εγκαταστάσεων.
      4. Στο πλαίσιο των αρμοδιοτήτων χάραξης της εθνικής λιμενικής πολιτικής και του γενικού σχεδιασμού της λιμενικής ανάπτυξης, το ΥΕΝ επιδιώκει και προωθεί την επιτάχυνση των διαδικασιών εκπόνησης μελετών βελτίωσης – αναβάθμισης εκσυγχρονισμού των λιμένων της χώρας και εκτέλεσης αντίστοιχων λιμενικών έργων”. από τις αρμόδιες υπηρεσίες εκτέλεσής τους.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      12. Στην με αριθμό 2197/16-9-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 1628/27-9-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
      «Σε απάντηση της παραπάνω ερώτησης, σας γνωρίζουμε τα εξής:
      Το καταφύγιο τουριστικών σκαφών στο Βουρκάρι Χαλκίδας, δυναμικότητας 93 θέσεων ελλιμενισμού, έχει ήδη χωροθετηθεί με την ΑΠ 9898/10-8-05 Απόφαση Υπουργού Τουριστικής Ανάπτυξης (ΦΕΚ Δ'960) και έχει προεvταχθεί στο Μέτρο 5.2/Δράση 5.2.3. του Επιχειρησιακού Προγράμματος «Ανταγωνιστικότητα» με φορέα υλοποίησης τον ΕΟΤ.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»¨
      13. Στην με αριθμό 2106/19-9-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1626/26-9-05 έγγραφο από τον Υφυπουργό Toυριστικής Ανάπτυξης η ακόλουθη απάντηση:
      Σε απάντηση της παραπάνω ερώτησης, σας γνωρίζουμε τα εξής:
      Ο τουριστικός λιμένας Μαλίων χωροθετήθηκε με την προ του Νόμου 2160/93 διαδικασία. Με χρηματοδότηση από το Β' Κ.Π.Σ. (ΠΕΠ Κρήτης) και φορέα υλοποίησης τον ΕΟΤ, έχει κατασκευασθεί μέρος των λιμενικών έργων.
      Δεδομένου ότι μέσω της δράσης 5.2.3. του Επιχειρησιακού Προγράμματος «ΑΝΤΑΓΩΝΙΣΤΙΚΟΤΗΤΑ» είναι δυνατή η χρηματοδότηση μόνο αγκυροβoλίων τουριστικών σκαφών και όχι τουριστικών λιμένων (μαρίνων), διερευνάται σε συνεργασία με το ΥΠΟΙΟ η δυνατότητα ένταξης του έργου στο θεσμικό πλαίσιο που διέπει τις Συμπράξεις Δημοσίου και Ιδιωτικού Τομέα (ΣΔΙΤ).
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      14. Στην με αριθμό 6125/4-1-05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 855/31-1-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Μ. Καρχιμάκης, για τα θέματα της αρμοδιότητάς μας, σας πληροφορούμε ότι μόλις δημιουργήθηκε το θέμα και στη συνέχεια, πολλών και διάφορων προκαταρκτικών ενεργειών, με εντολή του Υφυπουργού, ο Γενικός Γραμματέας κ. Χρήστος Αυγουλάς, στέλνει στις 28 Δεκεμβρίου 2005, μετά από εισήγηση και υποβολή σχετικού σχεδίου από τον ΟΠΕΓΕΠ, επιστολή στον Πρέσβη της Ελλάδας στο Βερολίνο κ. Δ. Κυπραίο, στον Γενικό Πρόξενό μας στο Μόναχο κ. Α Παπασταύρου και στον Οικονομικό και Εμπορικό μας ακόλουθο στο Μόναχο κ. Γεράσιμο Λαζαρή, με την οποία ζητά να κάνουν όλες τις απαραίτητες ενέργειες προς τους Γερμανούς ομολόγους τους αλλά και προς τις γερμανικές αλυσίδες πολυκαταστημάτων, με στόχο την ενημέρωση όλων ότι το χρησιμοποιούμενο από. τη χώρα μας πρότυπο πιστοποίησης είναι από τα αυστηρότερα, υπερκαλύπτει τις απαιτήσεις του EurepGap και διασφαλίζει πλήρως και τις πιο αυστηρές απαιτήσεις των καταναλωτών. Την ίδια ημέρα, με εντολή του Γενικού Γραμματέα, ο Διευθυντής Αγροτικής Πολιτικής και Τεκμηρίωσης του Υπουργείου κ. Παύλος Πέζαρος, καλεί στο γραφείο του την Γερμανίδα Εμπορική ακόλουθο στην Αθήνα και μαζί με τον Διευθύνοντα Σύμβουλο του ΟΠΕΓΕΠ κ.Κων/νο Βυζοβίτη την ενημερώνουν αναλυτικά για το ελληνικό πρότυπο πιστοποίησης και για τις διαδικασίες της ολοκληρωμένης διαχείρισης στην παραγωγή των πιστοποιημένων εξαγόμενων από τη χώρα μας νωπών οπωροκηπευτικών.
      Την επομένη, 29 Δεκεμβρίου 2005, παρόμοιου περιεχομένου επιστολή αποστέλλεται στο Γερμανό Γενικό Γραμματέα του Υπουργείου Γεωργίας, ενώ αντίγραφο της πρώτης επιστολής στέλνεται στον Γερμανό πρέσβη στην Αθήνα.
      Παράλληλα, διατηρείται στενή τηλεφωνική επαφή με τον Εμπορικό μας Ακόλουθο στο Μόναχο, με την πρεσβεία μας στο Βερολίνο και το προξενείο μας στο Μόναχο, που αντιδρούν άμεσα.
      Σε όλο αυτό το χρονικό διάστημα το Υπουργείο είναι σε επαφή και ενημερώνει για τις εξελίξεις τον Δήμαρχο Ιεράπετρας και τους υπόλοιπους ενδιαφερόμενους των νομών Λασιθίου και Ηρακλείου.
      Στις 10 Ιανουαρίου 2006, πραγματοποιείται ευρεία σύσκεψη για το θέμα αυτό υπό την προεδρία του Υφυπουργού κ. Α. Κοντού και αποφασίζεται, μεταξύ των άλλων, να γίνουν το ταχύτερο δυνατό από τον ΟΠΕΓΕΠ, όλες οι απαραίτητες ενέργειες ώστε το εθνικό πρότυπο πιστοποίησης (Agro 2.1 και Agro 2.2) να γίνει συμβατό με το αντίστοιχο ευρωπαϊκό (EurepGap) πού ζητούν οι αλυσίδες πολυκαταστημάτων, μέσα από μια συμφωνία ή ένα πρωτόκολλο συνεργασίας μεταξύ των οργανισμών ή εταιρειών που διαχειρίζονται τα πρότυπα αυτά.
      Η σύσκεψη επαναλαμβάνεται στις 17 Ιανουαρίου 2006 για να εκτιμηθεί η πρόοδος που είχε γίνει εν τω μεταξύ για την αντιμετώπιση του θέματος.
      Πιστεύω ότι η λύση της συμβατότητας των 2 συστημάτων είναι αυτή που θα διασφαλίσει τη συνέχιση και την αύξηση των εξαγωγών μας σε ολόκληρη την Ευρώπη και η λύση την οποία προτείνουν όλοι οι αρμόδιοι και εμπλεκόμενοι φορείς.
      Στην ίδια κατεύθυνση κινείται η πρόταση του Οικονομικού και Εμπορικού μας ακολούθου στο Μόναχο, του ελληνικής καταγωγής Γερμανού Ευρωβουλευτή και άλλων και προς την κατεύθυνση αυτή ήδη κινείται ο ΟΠΕΓΕΠ, μετά από σχετικές εντολές του Υφυπουργού και δικές μου.
      Το Υπουργείο μας, παράλληλα με τις ενέργειες που σας περιγράφω παραπάνω και τη στενή παρακολούθηση του θέματος, βρίσκεται σε συνεχή επαφή με το Δήμαρχο Ιεράπετρας για την πλήρη ενημέρωση των παραγωγών αλλά και για τη διενέργεια ημερίδας στην Ιεράπετρα από τον ΟΠΕΓΕΠ με τον ίδιο στόχο.
      Τέλος, στις 23 Ιανουαρίου 2006, ευρισκόμενος στις Βρυξέλλες για το Συμβούλιο των Υπουργών Γεωργίας, βρήκα την ευκαιρία να ενημερώσω για το ίδιο θέμα τον ομόλογό μου Γερμανό Υπουργό Γεωργίας.
      Συμπληρωματικά των ανωτέρω σας διαβιβάζουμε συνημμένα τα με αριθμ. πρωτ. 172/16-1-2006 και 145/12-1-2006 έγγραφα του Ειδικού Γραμματέα του Γ΄ Κ.Π.Σ. και του Προέδρου του Οργανισμού Πιστοποίησης και Επίβλεψης Γεωργικών Προϊόντων (Ο.Π.Ε.ΓΕ.Π.).
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 6263/11-1-06 ερώτηση των Βουλευτών κ.κ. Δημητρίου Τσιόγκα και Νικολάου Γκατζή δόθηκε με το υπ’ αριθμ. 887/31-1-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσαν οι Βουλευτές κ.κ. Τ. Τσιόγκας, Ν. Γκατζής, σας διαβιβάζουμε συνημμένα τα με αριθ. πρωτ. 1728/18-1-06 και 299/26-1-06 έγγραφα του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) και του Ειδικού Γραμματέα του Γ' ΚΠΣ αντίστοιχα, για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Για τα έργα αντιπλημμυρικής προστασίας αρμόδιο ν' απαντήσει είναι το ΥΠΕΧΩΔΕ, στο οποίο κοινοποιείται το παρόν έγγραφο με αντίγραφο της ερώτησης.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      16. Στην με αριθμό 6299/12-1-06 ερώτηση του Βουλευτή κ. Γεωργίου Ανωμερίτη δόθηκε με το υπ’ αριθμ. 899/31-1-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Γ. Ανωμερίτης, σας διαβιβάζουμε συνημμένα το με αριθμ. πρωτ. 1924/20-1-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      17. Στην με αριθμό 6202/10-1-06 ερώτηση της Βουλευτού κ. Κρινιώς Κανελλοπούλου δόθηκε με το υπ’ αριθμ. 874/31-1-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε η Βουλευτής κα Κ. Κανελλοπούλου, σας διαβιβάζουμε συνημμένα το με αριθμ. πρωτ. 298/26-1-2006 έγγραφο του Ειδικού Γραμματέα του Γ΄ ΚΠΣ για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 9 Φεβρουαρίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και  3 του Κανονισμού της  Βουλής).
      1.- Η με αριθμό 430/6-2-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γρηγορίου Νιώτη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με την καθυστέρηση έκδοσης της Κοινής Υπουργικής Απόφασης για την κήρυξη της περιοχής των Κυθήρων ως σεισμόπληκτης κ.λπ..
      2.- Η με αριθμό 435/6-2-2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τους Υπουργούς Αγροτικής Ανάπτυξης και Τροφίμων και Απασχόλησης και Κοινωνικής Προστασίας, σχετικά με τη λήψη μέτρων στήριξης των μικρομεσαίων πτηνοτρόφων κ.λπ..
      3.- Η με αριθμό 431/6-2-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Οικονομίας και Οικονομικών, σχετικά με την υπογραφή της σύμβασης μεταξύ του Ελληνικού Δημοσίου και της Microsoft για την προμήθεια λογισμικού κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ δεύτερου κύκλου (Άρθρο 130 παράγραφος 2 και 3 του Κανονισμού της  Βουλής).
      1.- Η με αριθμό 429/6-2-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή του οδικού τμήματος των Τεμπών της Εθνικής Οδού Αθηνών–Λάρισας–Θεσσαλονίκης κ.π..
      2.- Η με αριθμό 436/6-2-2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Εμπορική Ναυτιλίας και Αγροτικής Ανάπτυξης και Τροφίμων, σχετικά με την αποκατάσταση των ζημιών που υπέστη το λιμάνι της Αλοννήσου από την κακοκαιρία κ.λπ..
      3.- Η με αριθμό 437/6-2-2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη  προς τους Υπουργούς Εξωτερικών και Υγείας και Κοινωνικής Αλληλεγγύης, σχετικά με την εγκατάσταση πυρηνικών αντιδραστήρων στη Βουλγαρία κ.λπ..
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Σύσταση Συμβουλίου Εθνικής Ενεργειακής Στρατηγικής - Ρύθμιση θεμάτων Υπουργείου Ανάπτυξης» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70, παράγραφος 2 του Συντάγματος. Θα συζητηθεί σε μια συνεδρίαση ενιαία, όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις τους, μαζί με την υπουργική τροπολογία με γενικό αριθμό 534 και ειδικό 45.
      Η Διάσκεψη των Προέδρων αποφάσισε να διατεθεί συνολικός χρόνος έξι ωρών: Τέσσερις ώρες για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις των Υπουργών και των Κοινοβουλευτικών Εκπροσώπων. Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης έως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής.
      Θέλετε κάτι να πείτε, κύριε Υπουργέ;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μάλιστα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα διαβάσω μια τροποποίηση η οποία γίνεται, το οριστικό κείμενο σε σχέση με τα κωλύματα στην Επιτροπή Ανταγωνισμού, και με τη θέση του Παρέδρου του Νομικού Συμβουλίου του Κράτους στη Ρ.Α.Ε. 
      Το πρώτο εδάφιο της παραγράφου 20 του άρθρου 8 του ν.703/1977, όπως προστίθεται με την παράγραφο 5 του άρθρου 7 του σχεδίου νόμου, που ψηφίζουμε, αναδιατυπώνεται ως εξής:
      «Ο Πρόεδρος και τα μέλη της Επιτροπής Ανταγωνισμού δεν επιτρέπεται, για τρία (3) έτη μετά τη λήξη της θητείας τους με οποιονδήποτε τρόπο, να παρέχουν υπηρεσία με έμμισθη εντολή ή με οποιαδήποτε έννομη σχέση, σε εταιρεία ή επιχείρηση επί υποθέσεων των οποίων η Επιτροπή Ανταγωνισμού εξέδωσε, κατά τη διάρκεια της θητείας τους, οποιαδήποτε απόφαση ή πράξη, καθώς και να αναλαμβάνουν γενικώς την υπεράσπιση υποθέσεων ενώπιον της Επιτροπής Ανταγωνισμού».
      Είδαμε και τα κείμενα που ισχύουν στην Ευρωπαϊκή Ένωση και σε άλλες ανεξάρτητες Αρχές στο εξωτερικό. Είναι μία λύση ευθύνης και συνέπειας για εκείνους που επιλέγονται να υπηρετήσουν σε ανεξάρτητες Αρχές, ώστε να μην υπάρχει οποιαδήποτε σκιά και για τον τρόπο με τον οποίο χειρίστηκαν τα θέματα κατά τη διάρκεια της θητείας τους, αλλά και το μετέπειτα χρονικό διάστημα, μετά την καθ’ οιονδήποτε τρόπο λήξη της θητείας τους. 
      Επίσης, στο άρθρο 12 προστίθεται δεύτερο εδάφιο, ύστερα από αίτημα το οποίο υπέβαλε το Νομικό Συμβούλιο του Κράτους, ως εξής:
      «Η θέση του Παρέδρου του Νομικού Συμβουλίου του Κράτους, η οποία προβλέπεται στην παράγραφο που καταργείται» -καταργούμε τη θέση του Παρέδρου του Νομικού Συμβουλίου στη Ρ.Α.Ε- «με το προηγούμενο εδάφιο, μεταφέρεται στις αντίστοιχες οργανικές θέσεις των λειτουργών του Νομικού Συμβουλίου του Κράτους κατά τα προβλεπόμενα στην παράγραφο 2 του άρθρου 27 του ν.3086/2002 (ΦΕΚ 324 Α’)».
      Παρακαλώ να περιληφθούν στα Πρακτικά και να μοιραστούν στους συναδέλφους Βουλευτές.
      (Στο σημείο αυτό ο Υπουργός Ανάπτυξης κ. Δημήτριος Σιούφας                         καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Από τον Κοινοβουλευτικό Εκπρόσωπο του Κομμουνιστικού Κόμματος Ελλάδας κ. Ορέστη Κολοζώφ λάβαμε επιστολή με την οποία ορίζεται ως Κοινοβουλευτικός Εκπρόσωπος στο συγκεκριμένο νομοσχέδιο ο συνάδελφος Βουλευτής κ. Σκοπελίτης. 
      Επίσης από τον Πρόεδρο του Συνασπισμού της Ριζοσπαστικής Αριστεράς λάβαμε επιστολή με την οποία ορίζει ως Κοινοβουλευτική Εκπρόσωπο τη συνάδελφο κ. Ασημίνα Ξηροτύρη-Αικατερινάρη. 
      Η συνάδελφος κυρία Βάσω Παπανδρέου ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. 
      Ο εισηγητής της Πλειοψηφίας κ. Θεόφιλος Λεονταρίδης έχει το λόγο.
      ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, σε μια εποχή χαρακτηριζόμενη από τη διαρκή αλληλεξάρτηση των εθνικών οικονομιών αλλά και από ταχύτατες τεχνολογικές εξελίξεις, η Ελλάδα αναβαθμίζει τη γεωστρατηγική της θέση στον παγκόσμιο χάρτη ενέργειας, καθίσταται ενεργειακός κόμβος, συμμετέχει σ’ ένα διευρυμένο περιφερειακό ενεργειακό πρόγραμμα και διαδραματίζει έναν ιδιαίτερα σημαντικό ρόλο στον τομέα της ενεργειακής ασφάλεια, καθώς επίσης και στη διαφοροποίηση των ενεργειακών πηγών για την Ευρώπη.
      Είναι ευρύτερα γνωστό ότι ο ενεργειακός τομέας αποτελεί έναν από τους θεμελιώδεις παράγοντες για την ομαλή λειτουργία αλλά και την ανάπτυξη κάθε σύγχρονου οικονομικού συστήματος. Εκτός από την αυτονόητη σημασία του που πηγάζει από την ανάγκη απρόσκοπτης και φθηνής τροφοδοσίας κάθε οικονομικής δραστηριότητας με ενέργεια, η σπουδαιότητά του ενισχύεται και από τον επενδυτικό του δυναμισμό καθώς και τις τεχνολογίες αιχμής που ενσωματώνει. 
      Στην Ελλάδα ο ενεργειακός τομέας είναι από τους πιο σημαντικά και δυναμικά αναπτυσσόμενους τομείς της οικονομίας. Μέσα στη νέα πραγματικότητα που εκτυλίσσεται σήμερα στον τομέα ενέργειας τόσο στο εγχώριο όσο και στο παγκόσμιο περιβάλλον, αποτελεί επιτακτική ανάγκη η χώρα μας να αποκτήσει μακροχρόνια ενεργειακή πολιτική. Δεν μπορεί μόνιμα να τρέχουμε πίσω από τις εξελίξεις. Γι’ αυτόν το λόγο θεωρείται αναγκαία η σύσταση του Συμβουλίου Εθνικής Ενεργειακής Στρατηγικής, ενός μόνιμου συμβουλευτικού κυβερνητικού οργάνου το οποίο θα βρίσκεται σε διαρκή επαφή με τα τεκταινόμενα σε όλους τους τομείς της ενέργειας σε εθνικό και διεθνές επίπεδο προκειμένου να μελετά τα φαινόμενα, τις δράσεις και τις εξελίξεις στους τομείς αυτούς. Επίσης, θα συνάγει τα αναγκαία συμπεράσματα και θα τα θέτει στη διάθεση της πολιτείας υπό μορφή προτάσεων, μεθόδων και μέτρων πρακτικής εφαρμογής στους δυναμικούς και κρίσιμους τομείς της ενέργειας.
      Είναι γεγονός ότι στο διάστημα των είκοσι δύο μηνών η νέα διακυβέρνηση κινήθηκε με εξαιρετικά γρήγορους ρυθμούς σ’ ένα πλαίσιο συντεταγμένης πολιτικής στον τομέα της ενέργειας, διευθετώντας μία σειρά εκκρεμοτήτων του παρελθόντος. Παράλληλα, η Κυβέρνηση και το Υπουργείο Ανάπτυξης προώθησαν μία σειρά πολιτικών και μέτρων για την ενίσχυση και τον εκσυγχρονισμό της εσωτερικής αγοράς ενέργειας στους τομείς του ηλεκτρισμού, του φυσικού αερίου, του πετρελαίου και των ανανεώσιμων πηγών ενέργειας, καθώς επίσης και για τη δημιουργία των κατάλληλων συνθηκών που καθιστούν τη χώρα πρωταγωνιστή στην ευρύτερη περιοχή, αλλά και ενεργειακό σύνδεσμο μεταξύ των πλουσίων πηγών ενέργειας της Κασπίας και της ανατολικής Ασίας και των ενεργοφόρων αγορών της δυτικής Ευρώπης. 
      Από την ημέρα ανάληψης της νέας διακυβέρνησης κινηθήκαμε και συνεχίζουμε να κινούμαστε σε τρεις βασικούς άξονες, πρώτον στην προώθηση ενός νέου διαφανούς και αποτελεσματικού θεσμικού πλαισίου στον τομέα της ενέργειας μέσα από την απελευθέρωση των αγορών ηλεκτρισμού και φυσικού αερίου, δεύτερον στην προώθηση μεγάλων διεθνών έργων και την ένταξη της χώρας στα μεγάλα διεθνή δίκτυα που καθιστούν τη χώρα μας διεθνή ενεργειακό δίαυλο και αναβαθμίζουν τη γεωστρατηγική της θέση και τρίτον στον περιορισμό της πετρελαϊκής εξάρτησης της χώρας με την παράλληλη προώθηση μέτρων για την εξοικονόμηση ενέργειας και την αξιοποίηση των εναλλακτικών φιλικών προς το περιβάλλον πηγών ενέργειας.
      Συγκεκριμένα, οι θεσμικές παρεμβάσεις στις οποίες προχώρησε το Υπουργείο Ανάπτυξης συνοψίζονται ως εξής: Ο νέος νόμος 3426 του 2005 για την απελευθέρωση της αγοράς ηλεκτρισμού και η έκδοση το Μάιο του 2005 του νέου Κώδικα Διαχείρισης του συστήματος και των συναλλαγών ηλεκτρικής ενέργειας με τα οποία προβλέπεται πρώτον το πλήρες άνοιγμα της αγοράς ηλεκτρικής ενέργειας για όλους τους καταναλωτές από τον Ιούλιο του 2007, δεύτερον παρέχεται η δυνατότητα δραστηριοποίησης νέων παραγωγών και νέων προμηθευτών ηλεκτρικής ενέργειας εκτός της Δ.Ε.Η. και τρίτον διασφαλίζεται η πρόσβαση των χρηστών χωρίς διακρίσεις στο σύστημα μεταφοράς και το δίκτυο διανομής ηλεκτρικής ενέργειας της χώρας.
      Ψηφίστηκε ο νέος ν.3428/2005 για την απελευθέρωση της αγοράς αερίου με τον οποίο, πρώτον, καθίστανται άμεσα επιλέγοντες πελάτες οι συμπαραγωγοί θερμότητας και ηλεκτρισμού με συνολική ετήσια κατανάλωση άνω των εκατό χιλιάδων MWh, ενώ προβλέπεται σταδιακό άνοιγμα όλης της αγοράς μέχρι το Νοέμβριο του 2009. 
      Δεύτερον, εισάγονται νέοι προμηθευτές στην αγορά εκτός της ΔΕΠΑ και των ΕΠΑ.
      Τρίτον, ενισχύονται οι αρμοδιότητες της Ρυθμιστικής Αρχής Ενέργειας, σχετικά με την παρακολούθηση της αγοράς και την αποφυγή στρέβλωσης του ανταγωνισμού. 
      Ψηφίστηκε ο ν.3423/2005 για την εισαγωγή των βιοκαυσίμων στην ελληνική αγορά με τον οποίο, πρώτον, καθορίζεται η εισαγωγή των βιοκαυσίμων και των άλλων ανανεώσιμων καυσίμων στην ελληνική αγορά σε ποσοστό 5,75% του συνόλου της βενζίνης και του πετρελαίου εσωτερικής καύσης που καταναλώνονται στον τομέα των μεταφορών έως την 31η Δεκεμβρίου του 2010.
      Δεύτερον, μειώνεται σταδιακά η εξάρτηση της χώρας από το πετρέλαιο και διασφαλίζεται περαιτέρω ο ενεργειακός εφοδιασμός.
      Τρίτον, δημιουργούνται νέες ευκαιρίες για τη βιώσιμη αγροτική ανάπτυξη στο πλαίσιο της Κοινής Αγροτικής Πολιτικής και διανοίγεται μία νέα αγορά για καινοτόμα γεωργικά προϊόντα.
      Τέλος, ο ν.3335/2005 ψηφίστηκε στη Βουλή τον Απρίλιο του 2005 σχετικά με την οργάνωση της αγοράς πετρελαιοειδών. 
      Παράλληλα τέθηκε σε δημόσια διαβούλευση προσχέδιο νόμου για την παραγωγή ηλεκτρικής ενέργειας από σταθμούς αξιοποίησης Ανανεώσιμων Πηγών Ενέργειας και συμπαραγωγή ηλεκτρισμού θερμότητας υψηλής απόδοσης, με τον οποίο απλοποιείται η αδειοδοτική διαδικασία για την κατασκευή και λειτουργία έργων Ανανεώσιμων Πηγών Ενέργειας. Εναρμονίζεται το εθνικό δίκαιο στην κοινοτική οδηγία 2001/77 και διευθετούνται εκκρεμότητες του προηγούμενου καθεστώτος.
      Στόχος του νέου θεσμικού πλαισίου αποτελεί η ενίσχυση των επενδύσεων στον τομέα των Ανανεώσιμων Πηγών Ενέργειας και η περαιτέρω διείσδυσή τους στο ενεργειακό ισοζύγιο της χώρας, ώστε η παραγωγή ηλεκτρικής ενέργειες από Ανανεώσιμες Πηγές Ενέργειας να ανέρχεται κοντά στα επίπεδα του 20,1% της συνολικής παραγόμενης ηλεκτρικής ενέργειας της χώρας μέχρι το 2010 σύμφωνα με την κοινοτική οδηγία.
      Επιπλέον όλων αυτών δρομολογήθηκε μία σειρά δράσεων με σκοπό την ομαλή ενεργειακή τροφοδοσία της χώρας, τη σταδιακή υποκατάσταση του πετρελαίου από το φυσικό αέριο και την αναβάθμιση του γεωπολιτικού ρόλου της χώρας μας.
      Συγκεκριμένα, στον τομέα του ηλεκτρισμού με σκοπό την ενίσχυση του συστήματος μεταφοράς ηλεκτρικής ενέργειας στην περίοδο Μαρτίου-Δεκεμβρίου 2004 εντάχθηκε στο σύστημα μία σειρά νέων υποσταθμών, αυτομετασχηματιστών και πυκνωτών, καθώς επίσης νέες γραμμές μεταφοράς που ενίσχυσαν αποτελεσματικά το σύστημα και συνέβαλαν στην ομαλή λειτουργία του και βεβαίως στην εξαιρετικά επιτυχή έκβαση των Ολυμπιακών και Παραολυμπιακών Αγώνων. Είναι χαρακτηριστικό ότι στην περίοδο των τελευταίων είκοσι μηνών το σύστημα μεταφοράς ενισχύθηκε περισσότερο από ό,τι είχε γίνει σωρευτικά την προηγούμενη δεκαετία.
      Σημαντική υπόθεση αποτελεί επίσης η επιτάχυνση της διαδικασίας για την κατασκευή νέων και την αναβάθμιση υφιστάμενων διασυνδέσεων ηλεκτρικής ενέργειας με τις γειτονικές χώρες. 
      Στον τομέα του φυσικού αερίου με σκοπό την επέκταση του δικτύου διανομής φυσικού αερίου σε έντεκα νέες πόλεις στα μέσα του τρέχοντος έτους θα προκηρυχθεί διαγωνισμός για την ίδρυση τριών νέων εταιρειών παροχής αερίου της ανατολικής Στερεάς και Εύβοιας, της κεντρικής Μακεδονίας και της ανατολικής Μακεδονίας και Θράκης. Επιπλέον, τον περασμένο Σεπτέμβριο εκδόθηκε σχετική κοινή υπουργική απόφαση για τη σύνδεση όλων των κτιρίων του δημοσίου τομέα με το δίκτυο φυσικού αερίου. 
      Η υλοποίηση του επενδυτικού προγράμματος του τομέα του φυσικού αερίου με τα έργα των διεθνών διασυνδέσεων, την αναβάθμιση του εθνικού συστήματος, της τροφοδότησης νέων περιοχών και των δικτύων πόλεων με συνολικό προϋπολογισμό πάνω από 1.000.000.0000 ευρώ αποτελεί ένα σημαντικό επενδυτικό πρόγραμμα και καλύπτει ένα ευρύ κατασκευαστικό έργο για τα επόμενα τρία χρόνια, προωθεί την περιφερειακή ανάπτυξη και προάγει τη διείσδυση του φυσικού αερίου στο ενεργειακό ισοζύγιο της χώρας, αναβαθμίζοντας ταυτόχρονα τη θέση της στον ενεργειακό χάρτη της ευρύτερης περιοχής.
      Σύμφωνα με τον προγραμματισμό για την επέκταση της χρήσης του φυσικού αερίου και τις εκτιμήσεις του Υπουργείου Ανάπτυξης και της Δ.Ε.Π.Α. αναμένεται αύξηση της συνολικής εγχώριας κατανάλωσης φυσικού αερίου κατά μέσο όρο 16% ετησίως. 
      Στον τομέα των μεγάλων διεθνών έργων και συμφωνιών στον τομέα  της ενέργειας είχαμε σημαντικές επιτυχίες: 
      Υπογράψαμε μνημόνιο συνεργασίας με τη Ρωσία και τη Βουλγαρία για την κατασκευή του έργου του αγωγού Μπουργκάς – Αλεξανδρούπολη. 
      Εγκαινιάστηκε η κατασκευή του ελληνοτουρκικού αγωγού φυσικού αερίου από τον Πρωθυπουργό Κώστα Καραμανλή και τον Τούρκο ομόλογό του Ταγίπ Ερντογάν, ο οποίος ήδη κατασκευάζεται και θα τεθεί σε λειτουργία στα τέλη του τρέχοντος έτους. 
      Υπογράφτηκε από τον Υπουργό Ανάπτυξης κ. Σιούφα και τον Ιταλό ομόλογό του η διακρατική συμφωνία για την κατασκευή του υποθαλάσσιου αγωγού φυσικού αερίου που θα συνδέει τις δύο χώρες. 
      Υπογράφτηκε η συνθήκη ίδρυσης της ενεργειακής κοινότητας των χωρών της Νοτιοανατολικής Ευρώπης στην Αθήνα, που είναι ιστορικής σημασίας για την Ευρώπη, τα Βαλκάνια και την Ελλάδα. 
      Οι επενδύσεις των μεγάλων αυτών έργων προσεγγίζουν το 1.500.000.000 ευρώ και θα δημιουργήσουν χιλιάδες θέσεις εργασίας και θα έχουν μεγάλη συνεισφορά στην περιφερειακή ανάπτυξη. Εάν συνυπολογίσουμε και τις επενδύσεις της Δ.Ε.Η., των ιδιωτών ηλεκτροπαραγωγών και των επενδυτών σε ανανεώσιμες πηγές ενέργειας, τότε οι αναμενόμενες ενεργειακές επενδύσεις στην περίοδο 2005-2009 θα υπερβούν τα 3.500.000.000 ευρώ.
      Πιστεύουμε ότι η ηγεσία του Υπουργείου Ανάπτυξης και η Κυβέρνηση διαδραματίζει πρωταγωνιστικό ρόλο στις σύγχρονες ενεργειακές μεταβολές μ’ ένα πολυποίκιλο έργο, που θα έχει θετικές και πολλαπλασιαστικές συνέπειες για το μέλλον του τόπου. Οι συνθήκες είναι πλέον ώριμες για ένα μεγάλο και μακράς διαρκείας κύμα επενδύσεων στους τομείς του ηλεκτρισμού, του φυσικού αερίου, αλλά  και του πετρελαίου και των ανανεώσιμων πηγών ενέργειας. Η Ελλάδα πλέον καθίσταται κέντρο ανάπτυξης της ευρύτερης περιοχής. Η χώρας μας απέδειξε ότι συνεχίζει να ανταποκρίνεται με επιτυχία στις απαιτήσεις της νέας εποχής.
      Κυρίες και κύριοι συνάδελφοι, οι επενδυτικές προοπτικές από τη λειτουργία και ανάπτυξη του ενεργειακού τομέα είναι ευοίωνες και υπό το πρίσμα των πολλαπλασιαστικών επιδράσεων που συνεπάγονται σε άλλους τομείς της ελληνικής οικονομίας. Η επενδυτική δραστηριότητα αναμένεται να διαχυθεί στον κατασκευαστικό και βιομηχανικό τομέα, καθώς και στις υπηρεσίες προκαλώντας νέο κύκλο επενδυτικών δραστηριοτήτων. 
      Το σημερινό διεθνές και εγχώριο περιβάλλον στον τομέα της ενέργειας χαρακτηρίζεται κυρίως από τη διαρκώς αυξανόμενη ζήτηση ενέργειας και την ανάγκη διασφάλισης του ενεργειακού εφοδιασμού, τη δημιουργία μιας ενιαίας πανευρωπαϊκής αγοράς ενέργειας με ενεργειακές υποδομές υψίστης σημασίας στους τομείς του ηλεκτρισμού, του φυσικού αερίου, του πετρελαίου και των ανανεώσιμων πηγών ενέργειας, την απελευθέρωση των αγορών ενέργειας, την ταχεία ανάπτυξη και εφαρμογή νέων τεχνολογιών στην παραγωγή και διάθεση της ενέργειας και βεβαίως την ενίσχυση της αξιοποίησης των ανανεώσιμων και εναλλακτικών πηγών ενέργειας. 
      Μέσα στο περιβάλλον αυτό η πολιτεία έχει ανάγκη υποστήριξης από ένα θεσμοθετημένο γνωμοδοτικό όργανο που θα συνδράμει στη χάραξη μιας αποτελεσματικής ενεργειακής πολιτικής σε βάθος χρόνου. Η κατάρτιση ενός μακροχρόνιου κυλιόμενου ενεργειακού σχεδιασμού αποτελεί βασική προτεραιότητα για τη χώρα. Ήδη έχουμε θέσει τις βάσεις μιας μακρόπνοης ενεργειακής πολιτικής. 
      Η χώρα όμως, χρειάζεται και ένα θεσμικό σύμβουλο στα μείζονα αυτά ζητήματα. Το κενό αυτό έρχεται να καλύψει η θεσμοθέτηση του Συμβουλίου Εθνικής Ενεργειακής Στρατηγικής. Το Συμβούλιο Εθνικής Ενεργειακής Στρατηγικής θα αποτελέσει στην ουσία ένα μόνιμο συμβουλευτικό κυβερνητικό όργανο, το οποίο θα βρίσκεται σε διαρκή επαφή με τις διεθνείς εξελίξεις και τις τάσεις που αναπτύσσονται σ’ όλους τους τομείς της ενέργειας σε εθνικό και διεθνές επίπεδο. 
      Η σύσταση του Συμβουλίου Εθνικής Ενεργειακής Στρατηγικής αποτελεί ουσιαστικά αναβίωση του Συμβουλίου Ενέργειας που είχε συσταθεί το 1975 από τον Κωνσταντίνο Καραμανλή, το οποίο δυστυχώς καταργήθηκε με προεδρικό διάταγμα λίγο πριν τις εκλογές του 1989.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Σε γενικές γραμμές, οι αρμοδιότητες του Συμβουλίου είναι οι εξής: Πρώτον, η συλλογή και επεξεργασία στοιχείων σχετικών με την παραγωγή, την προμήθεια, τη διάθεση και την κατανάλωση κάθε μορφής ενέργειας, καθώς και στοιχείων σχετικών με τα ενεργειακά συστήματα των κρατών-μελών της Ευρωπαϊκής Ένωσης και των χωρών του Ο.Ο.Σ.Α. 
      Δεύτερον, η παρακολούθηση των διεθνών τεχνολογικών και οικονομικών εξελίξεων στον τομέα της ενέργειας. 
      Τρίτον, η επεξεργασία θέσεων και προτάσεων για τη χάραξη ενεργειακής στρατηγικής για εφαρμόσιμες πολιτικές και για το μεσοπρόθεσμο και μακροπρόθεσμο σχεδιασμό εθνικών προγραμμάτων ενέργειας. 
      Τέταρτον, η μελέτη μεθόδων εξοικονόμησης ενέργειας και η διατύπωση σχετικών εισηγήσεων για τη λήψη πρακτικών μέτρων διάδοσης και εφαρμογής των μεθόδων αυτών. 
      Πέμπτον, η υποβολή στον Υπουργό Ανάπτυξης ετήσιας έκθεσης για το μακροχρόνιο ενεργειακό σχεδιασμό της χώρας, η οποία θα συζητείται σε ειδική συνεδρίαση της Ολομέλειας της Βουλής. 
      Έκτον, η σύνταξη προτάσεων για την κωδικοποίηση και απλοποίηση της νομοθεσίας που αφορά σε ζητήματα ενέργειας. Έβδομον, η συνεργασία με αντίστοιχα όργανα άλλων κρατών και διεθνείς οργανισμούς που δραστηριοποιούνται στους τομείς ενέργειας. 
      Τα έντεκα μέλη του Συμβουλίου Εθνικής Ενεργειακής Στρατηγικής θα προέρχονται από τους αρμόδιους φορείς του ευρύτερου δημόσιου τομέα και συγκεκριμένα από τη Ρ.Α.Ε., τη Δ.Ε.Η., το Δ.Ε.Σ.ΜΗ.Ε., τη Δ.Ε.Π.Α. μέχρι την ίδρυση και λειτουργία της Δ.Ε.Σ.Φ.Α., το Κ.Α.Π.Ε. και το Ι.Γ.Μ.Ε. και τα υπόλοιπα από πρόσωπα που διακρίνονται για την επιστημονική τους κατάρτιση ή την επαγγελματική τους ικανότητα με εξειδικευμένη εμπειρία σε θέματα ενέργειας. Το έργο του Συμβουλίου θα υποστηρίζει και θα επικουρεί ειδική επιστημονική γραμματεία.
      Κυρίες και κύριοι συνάδελφοι, είναι γεγονός ότι ο τομέας της ενέργειας αποτελεί μοχλό για την ανάπτυξη της οικονομίας και την ποιότητα της ζωής των πολιτών και την αύξηση της απασχόλησης. Μέσα στο νέο διαμορφωμένο περιβάλλον, με την ταχεία ανάπτυξη των χωρών της ευρύτερης περιοχής των Βαλκανίων και την ίδρυση της ενεργειακής κοινότητας, η χώρα μας καλείται να διαδραματίσει πρωταγωνιστικό ρόλο στον τομέα της ενέργειας στην περιοχή. 
      Το Συμβούλιο Εθνικής Ενεργειακής Στρατηγικής, αποτελούμενο από ικανά στελέχη, θα αποτελέσει ένα θεσμοθετημένο γνωμοδοτικό όργανο που θα συνδράμει στην κατεύθυνση αυτή. 
      Κυρίες και κύριοι συνάδελφοι, έδωσα ιδιαίτερη βαρύτητα στο πρώτο μέρος αυτού του νομοσχεδίου, χωρίς να θέλω να υποβαθμίσω και το δεύτερο τμήμα, το οποίο ρυθμίζει σημαντικά θέματα του Υπουργείου Ανάπτυξης, όπως σχετικά με τη Ρυθμιστική Αρχή Ενέργειας, όπου συμπληρώνεται και ολοκληρώνεται το θεσμικό πλαίσιο της λειτουργικής ανεξαρτησίας τόσο της Ρ.Α.Ε., όσο και της Επιτροπής Ανταγωνισμού, ρυθμίζονται θέματα που αφορούν τον Ενιαίο Φορέα Τροφίμων και την αποστολή του, ενισχύοντας το σύστημα ελέγχου των επιχειρήσεων τροφίμων προς όφελος της δημόσιας υγείας και των καταναλωτών. 
      Επίσης, παρέχεται η δυνατότητα χρηματοδότησης των δράσεων της Ε.Δ.Ε.Τ., του Εθνικού Δικτύου Έρευνας και Τεχνολογίας, μέσα από εγκεκριμμένα προγράμματα έρευνας και τεχνολογίας. Παρέχεται η δυνατότητα μεταφοράς κονδυλίων από τον Ειδικό Λογαριασμό Πετρελαιοειδών προϊόντων για την κάλυψη λειτουργικών ερευνητικών κέντρων και ινστιτούτων που δραστηριοποιούνται στον κρίσιμο τομέα της επιστημονικής έρευνας και τεχνολογίας και δημιουργείται πλαίσιο προσαρμογής των καταστατικών δράσεων του Ταμείου Εγγυοδοσίας Μικρών και Πολύ Μικρών Επιχειρήσεων σε νέα πεδία δραστηριότητας. 
      Αγαπητοί και αγαπητές κυρίες και κύριοι συνάδελφοι, σας καλώ να ψηφίσετε το προτεινόμενο νομοσχέδιο που μαζί με τα άλλα νομοθετήματα του Υπουργείου Ανάπτυξης, ανοίγει νέους ορίζοντες στον τομέα της ενέργειας και ρυθμίζει καλύτερα δράσεις του Υπουργείου Ανάπτυξης προς όφελος των πολιτών. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. Βέβαια, θα κρατηθεί ο χρόνος της υπέρβασης από τη δευτερολογία σας. 
      Ο συνάδελφος εισηγητής του ΠΑ.ΣΟ.Κ. κ. Μανιάτης έχει το λόγο. 
      ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, το σημερινό νομοσχέδιο για τη συγκρότηση του Συμβουλίου Εθνικής Ενεργειακής Στρατηγικής είναι ένα ακόμη δείγμα του πώς αντιλαμβάνεται η Κυβέρνηση τις ευθύνες της απέναντι στο λαό και τη χώρα. Είναι ένα νομοσχέδιο το οποίο προσπαθεί να ξεπεράσει τα ουσιαστικά προβλήματα, τα προβλήματα που υπάρχουν για τον ενεργειακό σχεδιασμό της χώρας και απλώς, για άλλη μια φορά, δημιουργεί μια επιτροπή εμπειρογνωμόνων που σε απρόβλεπτο μέλλον θα σχεδιάσει τους βασικούς ενεργειακούς άξονες της χώρας. 
      Είναι μία τακτική ανεύθυνη, καθώς η Κυβέρνηση αρνείται να κυβερνήσει, αρνείται να αναλάβει στοιχειώδεις πολιτικές πρωτοβουλίες και το μόνο που κάνει είναι να προβαίνει σε κινήσεις πολιτικού εντυπωσιασμού, θεατρικού και καθαρά επικοινωνιακού χαρακτήρα. 
      Θα σας αναφέρω ορισμένα χαρακτηριστικά για το πού βρισκόμαστε σήμερα και πώς αυτό σχετίζεται με τη συγκεκριμένη πρωτοβουλία της Κυβέρνησης.
      Πρώτον, το 2005 η χώρα πλήρωσε για αγορά πετρελαίου 8.000.000.000 ευρώ ή αλλιώς το 4,6% του Ακαθάριστου Εγχώριου Προϊόντος. Αυτό σημαίνει ότι η χώρα έχει μια σοβαρή αιμορραγία από την κατανάλωση πετρελαίου. Άρα, οφείλει άμεσα να λάβει μέτρα για τη μείωση της κατανάλωσης.
      Δεύτερο χαρακτηριστικό. Αυτό το οποίο πράττει η Κυβέρνηση είναι μόνο να κόβει κορδέλες ή να πανηγυρίζει για έργα και επιτυχίες της κυβέρνησης ΠΑ.ΣΟ.Κ. -και αναφέρομαι ιδιαίτερα στα ζητήματα των αγωγών φυσικού αερίου Ελλάδας-Τουρκίας και Ελλάδας-Ιταλίας- ή να πανηγυρίζει, όταν εγκαθίστανται κάποια νέα αιολικά πάρκα τα οποία είχαν ήδη δρομολογηθεί και χρηματοδοτηθεί από τις κυβερνήσεις του ΠΑ.ΣΟ.Κ.
      Τρίτο χαρακτηριστικό. ΄Ήδη η χώρα πληρώνει πρόστιμα με βάση τις δεσμεύσεις της που απορρέουν από το πρωτόκολλο του Κιότο. Αν δεν παρθούν μέτρα άμεσα μέχρι το 2010 –κρατήστε σας παρακαλώ το συγκεκριμένο νούμερο- θα έχουν αυξηθεί οι εκπομπές των αερίων του θερμοκηπίου από τη χώρα μας κατά 39%. Αντί για τη μείωση που προβλέπεται με βάση το πρωτόκολλο του Κιότο, η χώρα θα έχει αυξήσει τις εκπομπές τέτοιων αερίων. Αυτό δεν αφορά πια μόνο τη δική μας γενιά. Αφορά την επιβίωση και της γενιάς των παιδιών μας.
      Επόμενο χαρακτηριστικό. Θα ήθελα να κάνω γνωστό στο Σώμα και κυρίως στον παριστάμενο Υπουργό ότι όφειλε η Κυβέρνηση από τις 4 Ιανουαρίου αυτού του έτους να έχει ενσωματώσει στο εθνικό δίκαιο την οδηγία 91/2002 για την εξοικονόμηση ενέργειας σε μεγάλα κτήρια άνω των χιλίων τετραγωνικών μέτρων.
      Εξηγούμαι για τη συγκεκριμένη οδηγία, διότι κύριε Υπουργέ, η επιτροπή προτίθεται να σας παραπέμψει στο δικαστήριο των Ευρωπαϊκών Κοινοτήτων και το γνωρίζετε αυτό. Τα κτήρια της νότιας Ευρώπης –και αναφερόμαστε κυρίως στα νοικοκυριά και στις υπηρεσίες του τριτογενούς τομέα- καταναλώνουν το 30% της ενέργειας και εκπέμπουν το 40% της ποσότητας του διοξειδίου του άνθρακα.
      Επόμενο χαρακτηριστικό. Τη συγκεκριμένη οδηγία την έχουν ήδη ενσωματώσει χώρες, όπως η Γερμανία, η Ιταλία, η Πορτογαλία, η Αυστρία, η Λιθουανία, η Λετονία, η Σλοβακία και άλλες. Εμείς ούτε καν στο επίπεδο της Σλοβακίας και της Λιθουανίας δεν είμαστε ικανοί να φθάσουμε.
      Τελευταίο χαρακτηριστικό. Ο Γενικός Διευθυντής Ενέργειας ο κ. Μπίντερμαν έκανε δηλώσεις, σύμφωνα με τις οποίες αν υιοθετήσουν όλα τα κράτη-μέλη τη συγκεκριμένη οδηγία, μέχρι το 2010 θα υπάρχει εξοικονόμηση 8.000.000.000 ευρώ το χρόνο και δημιουργία πεντακοσίων τριάντα χιλιάδων νέων θέσεων εργασίας. Με αξιόπιστες εκτιμήσεις για την Ελλάδα, μπορούμε να μιλάμε για εξοικονόμηση περίπου 500.000.000 ευρώ το χρόνο και δημιουργία περίπου είκοσι χιλιάδων νέων θέσεων εργασίας. 
      Αυτή, λοιπόν, την οδηγία, κύριε Υπουργέ, εσείς όχι μόνο αρνείστε να την ενσωματώσετε στο εθνικό δίκαιο, όχι μόνο θα παραπεμφθείτε στο δικαστήριο των Ευρωπαϊκών Κοινοτήτων, αλλά μας φέρνετε να ψηφίσουμε και ένα νομοσχέδιο για τη δημιουργία μιας επιτροπής εμπειρογνωμόνων.
      Τελειώνω, κυρίες και κύριοι συνάδελφοι, με το τελευταίο χαρακτηριστικό που το συζητήσαμε με αφορμή άλλη κοινοβουλευτική πρωτοβουλία του ΠΑ.ΣΟ.Κ. Φέτος το επιχειρησιακό πρόγραμμα του Υπουργείου Ανάπτυξης -το γνωστό επιχειρησιακό πρόγραμμα «ΑΝΤΑΓΩΝΙΣΤΙΚΟΤΗΤΑ»- έχασε 130.000.000 ευρώ. Είναι 130.000.000 ευρώ που θα μπορούσαν κάλλιστα να έχουν διατεθεί μέσα στο 2006 ή μέσα στο 2005 στους ιδιοκτήτες των κτηρίων εκείνων που θα έπαιρναν πρωτοβουλίες για την εξοικονόμηση ενέργειας.
      Και τι έχουμε σήμερα μπροστά μας; Έχουμε μπροστά μας ένα νομοσχέδιο, το οποίο μας ζητά να συμφωνήσουμε για τη συγκρότηση ενός οργάνου που θα αποτελείται από διορισμένους υπαλλήλους, αυθαίρετα επιλεγμένους και χωρίς κανένα απολύτως κριτήριο από τον Υπουργό Ανάπτυξης. Έχουμε ένα νομοσχέδιο που, αντί να αναγάγει το ζήτημα του ενεργειακού σχεδιασμού της χώρας στο υψηλότερο δυνατό επίπεδο, δηλαδή στο επίπεδο του Πρωθυπουργού και του Υπουργικού Συμβουλίου, κάνει πρόταση για τη συγκρότηση οργάνου ενός μόνο Υπουργού. 
      Τρίτον, έχουμε την πρόταση για τη δημιουργία μίας νέας δημόσιας υπηρεσίας. Ίσως να είναι η διακοσιοστή τεσσαρακοστή πρώτη, αν καλά έχουμε μετρήσει. Γιατί μέχρι τώρα, μέσα σε δύο χρόνια, έχετε δημιουργήσει διακόσιες σαράντα νέες δημόσιες υπηρεσίες, αν και λέγατε ότι θα μειώνατε το κράτος. Αυτή είναι μία ακόμα νέα υπηρεσία, με το κόστος λειτουργίας της οποίας θα μπορούσατε να είχατε προσλάβει τον καλύτερο οίκο εμπειρογνωμόνων σε παγκόσμιο επίπεδο, ώστε να συμβουλεύει τη χώρα. 
      Μας ζητάτε, λοιπόν, να συμφωνήσουμε για τη συγκρότηση ενός οργάνου, που είναι μονομερές και ελλειμματικό, για το οποίο στη διάρκεια της συζήτησης στην Επιτροπή ο θεσμοθετημένος τεχνικός σύμβουλος της πολιτείας, το Τεχνικό Επιμελητήριο Ελλάδος, εξέφρασε την πλήρη, την κάθετη διαφωνία του. Μας ζητάτε, επίσης, να στηρίξουμε ένα νομοσχέδιο, το οποίο προβλέπει τη συγκρότηση ενός οργάνου που όλοι γνωρίζουμε πως θα μπορούσε να είχε συσταθεί με μία απλή Υπουργική απόφαση του Υπουργού Ανάπτυξης. 
      Όμως, κυρίες και κύριοι συνάδελφοι, φαίνεται ότι το σεμνά και ταπεινά δεν ταιριάζει σε πολλές περιπτώσεις στη λειτουργία της Κυβέρνησης και, βεβαίως, υπάρχει το χαρακτηριστικό, όταν αρνούμαστε να αναλάβουμε τις ευθύνες μας, όταν αρνούμαστε να ασκήσουμε πολιτική, να συγκροτούμε μία ακόμα επιτροπή. Δηλαδή, κάνουμε αυτό που έκαναν οι ποδοσφαιρικές ομάδες τη δεκαετία του ’60. Η μπάλα στην εξέδρα. Έτσι, έχουμε καθυστέρηση και, αντί να αντιμετωπίζουμε τα προβλήματα, κερδίζουμε λίγο ακόμα χρόνο. 
      Ως προς το συγκεκριμένο Συμβούλιο, που προτείνετε να υιοθετηθεί από το Σώμα, θα σας πω μόνο ένα παράδειγμα. Υποτίθεται ότι θα κληθεί να αντιμετωπίσει τα μεγάλα ενεργειακά ζητήματα της χώρας. Ρωτώ το εξής: Όταν, για παράδειγμα, στο χώρο των ανανεώσιμων πηγών ενέργειας, όλοι γνωρίζουμε ότι το κορυφαίο θέμα είναι η χωροθέτηση των αιολικών πάρκων, πώς είναι δυνατόν να απουσιάζει από το συγκεκριμένο όργανο η εκπροσώπηση στο υψηλότερο δυνατό επίπεδο του Υπουργείου ΠΕ.ΧΩ.Δ.Ε.;
      Επόμενο σχόλιο. Σε ποια άλλη προηγμένη χώρα ένα αντίστοιχο όργανο προβλέπεται να αποτελείται μόνο από αυτούς που παράγουν ενέργεια, δηλαδή από κρατικούς φορείς που μόνο παράγουν ενέργεια, και δεν προβλέπεται η συμμετοχή κανενός εκπροσώπου των καταναλωτών ενέργειας; Εδώ δε υπάρχει και το εξής εκπληκτικό, που είναι δείγμα αυθαιρεσίας και μίας άλλης παρωχημένης λογικής: Ακόμη και όταν επιλέγουμε κάποιους ανθρώπους από κρατικούς φορείς για να εκπροσωπήσουν το φορέα τους στο Συμβούλιο Ενεργειακής Στρατηγικής, για παράδειγμα από τη Δ.Ε.Η., από τη Δ.ΕΠ.Α. κ.λπ., ακόμα και τότε δεν προβλέπεται να συμμετέχουν ως εκπρόσωποι των φορέων τους, αλλά προβλέπεται να επιλεγούν αυθαίρετα, χωρίς κανένα απολύτως κριτήριο, από τον εκάστοτε Υπουργό. Διότι πρέπει να σας πω ότι στο νομοσχέδιο αναφέρει μόνο ότι τα συγκεκριμένα στελέχη απλώς προέρχονται από τον αντίστοιχο φορέα και δεν εκπροσωπούν τον αντίστοιχο φορέα. Ποιος, λοιπόν, μπορεί να βγάλει από το μυαλό οποιουδήποτε πολίτη ότι είναι μία ακόμα ευκαιρία για την Κυβέρνηση να διορίσει με αυθαίρετο τρόπο τους ημετέρους, τους φίλους της; 
      Κυρίες και κύριοι συνάδελφοι, είναι ίσως η δέκατη ή και η εικοστή φορά που παρουσιάζουμε τον ενεργειακό σχεδιασμό της χώρας που είχε καταθέσει η κυβέρνηση ΠΑ.ΣΟ.Κ. τον Ιούλιο του 2003.
      Διότι είχε λεχθεί σ’ αυτήν την Αίθουσα ότι όταν αναλάβατε την διακυβέρνηση της χώρας δεν βρήκατε τίποτα. Αυτό για άλλη μια φορά σας το παρουσιάζουμε. Το βρήκατε έτοιμο. Μπορείτε να μας πείτε, κύριε Υπουργέ, τι πράξατε επί αυτού του κειμένου; Το απορρίψατε; Το διορθώσατε; Το βελτιώσατε; Προχωρήσατε έστω ένα βήμα παραπάνω;
       Και υπάρχει ακόμα ένα ερώτημα που τίθεται. Όλοι γνωρίζουμε ότι αυτό τον καιρό στο πλαίσιο της Ευρωπαϊκής Επιτροπής υπάρχει μια μεγάλη ζήτηση για το ενεργειακό μέλλον της Ευρώπης. Μπορείτε να μας πείτε, κύριε Υπουργέ, έστω μια φράση, μία και μόνο φράση, την οποία έχει προτείνει η ελληνική Κυβέρνηση και η οποία έχει γίνει αποδεκτή από τα υπόλοιπα κράτη μέλη για το πώς θα αντιμετωπίσει η Ευρώπη το ενεργειακό της μέλλον; Ή και εκεί είμαστε βουβοί θεατές ενός έργου που παίζεται χωρίς την παρουσία μας; 
      Υπάρχει επίσης ένα πολύ ενδιαφέρον σημείο. Προβλέπεται στο νομοσχέδιο ότι ο Πρόεδρος του Συμβουλίου Ενεργειακής Στρατηγικής θα διοριστεί με πράξη του Υπουργικού Συμβουλίου. Βαρύγδουπη προσέγγιση. Ερώτηση: Προβλέπεται ο συγκεκριμένος Πρόεδρος να έχει έστω και μια ειδική αρμοδιότητα; Όχι. Προβλέπεται μήπως ο συγκεκριμένος Πρόεδρος να έχει έστω και ένα ασυμβίβαστο; Όχι. Τι γίνεται λοιπόν; Έχουμε  μία ακόμα κίνηση πολιτικού εντυπωσιασμού και προπαγάνδας χωρίς απολύτως καμία ουσία. 
      Κυρίες και κύριοι συνάδελφοι, πριν λίγους μήνες ο Πρωθυπουργός της χώρας και οι συναρμόδιοι Υπουργοί πανηγύριζαν –ορθά νομίζω- για το γεγονός ότι η χώρα μας απέκτησε την μόνιμη έδρα του Συμβουλίου των αρχών ρυθμιστικής ενέργειας της Νοτιοανατολικής Ευρώπης και επιπλέον η Αθήνα έγινε και η μόνιμη έδρα του ενεργειακού forum Αθηνών. Είναι μια πρωτοβουλία που είχε ξεκινήσει πριν από αρκετά χρόνια από τις κυβερνήσεις του ΠΑ.ΣΟ.Κ. και για άλλη μια φορά η σημερινή τυχερή Κυβέρνηση είχε τη δυνατότητα να γευθεί τα εγκαίνια μιας πρωτοβουλίας πραγματικά πολύ σοβαρής. Πώς το αντιμετωπίζει αυτό το γεγονός το συγκεκριμένο νομοσχέδιο; Όλο αυτό το εξαιρετικά σοβαρό ζήτημα το αντιμετωπίζει με τη δημιουργία μιας θέσης ειδικού συμβούλου στη Ρυθμιστική Αρχή Ενέργειας. Δηλαδή, όλη αυτή η μεγάλη εξωτερική επιτυχία της χώρας έχει να κάνει με το αν θα διορίσουμε έναν ακόμη τεχνοκράτη σ’ ένα όργανο. 
      Κυρίες και κύριοι συνάδελφοι, μας δημιουργεί σοβαρές επιφυλάξεις το άρθρο το οποίο προβλέπει την επέκταση των δυνατοτήτων εγγυοδοσίας από το ταμείο πολύ μικρών και μικρών επιχειρήσεων σε μια άλλη ομάδα. Σας θυμίζω ότι μέχρι τώρα το γνωστό Τ.Ε.Μ.Π.Μ.Ε. μπορούσε να υποστηρίξει εγγυοδοτικά και με άλλους τρόπους τις πολύ μικρές ελληνικές επιχειρήσεις και γι’ αυτό ακριβώς δημιουργήθηκε. Σας θυμίζω, επίσης, ότι η βασική πολιτική φιλοσοφία για τη δημιουργία του συγκεκριμένου οργάνου ήταν ότι οι πολύ μικρές επιχειρήσεις της χώρας μας δεν έχουν τη δυνατότητα ούτε στον αναπτυξιακό νόμο να απευθυνθούν ούτε πιθανά ακόμα και σε επιχειρησιακά προγράμματα των περιφερειών ούτε πολύ περισσότερο απ’ ευθείας σε ανταγωνιστικά προγράμματα της Ευρωπαϊκής Ένωσης. 
      Τι κάνει λοιπόν η Κυβέρνηση; Ενώ μέχρι τώρα -ορθά κατά τη γνώμη μας- προεβλέπετο να έχουν δικαίωμα υποστήριξης από το Τ.Ε.Μ.Π.M.Ε. με έως τριάντα εργαζόμενους τώρα το επεκτείνει και σε επιχειρήσεις έως σαράντα εννέα εργαζόμενους. Και βεβαίως το ερώτημα είναι «μα καλά αυτές οι για τα ελληνικά δεδομένα σχετικά μεσαίες ή μεγάλες επιχειρήσεις δεν είναι γνωστό ότι έχουν τη δυνατότητα να απευθυνθούν και σε άλλες πηγές είτε χρηματοδότησης είτε εγγυοδοσίας;». Γιατί θα πρέπει από αυτό το συγκεκριμένο ταμείο να χρηματοδοτούνται και αυτές οι επιχειρήσεις; Τουλάχιστον οφείλετε, κύριε Υπουργέ, να μας δώσετε μια ξεκάθαρη πολιτική απάντηση γιατί το πράττετε αυτό. 
      Το δεύτερο μέρος του νομοσχεδίου αναφέρεται κυρίως στον Ενιαίο Φορέα Ελέγχου των Τροφίμων. Είναι ένας οργανισμός ο οποίος δημιουργήθηκε τα τελευταία χρόνια. Πραγματικά με τη μέχρι τώρα λειτουργία του απέδειξε την αναγκαιότητα ύπαρξής του. Αλλά  λυπάμαι να πω, ότι για άλλη μια φορά η Κυβέρνηση αντιμετωπίζει το συγκεκριμένο θέμα με τρόπο εξαιρετικά αποσπασματικό, άτολμο και γραφειοκρατικό.
      Εμείς ζητούμε την άμεση κατάρτιση ολοκληρωμένου μητρώου επιχειρήσεων τροφίμων και την διεξαγωγή συντονισμένων εθνικών και καθολικών ελέγχων ανά κλάδο επιχειρήσεων τροφίμων. 
      Δεύτερον, δεν μας είναι επαρκές το να δημιουργηθεί ένα μητρώο ελεγκτών στον Ε.Φ.Ε.Τ.. Το συγκεκριμένο μητρώο πρέπει να υπακούει στις προδιαγραφές που προβλέπονται από την αντίστοιχη κοινοτική οδηγία έτσι ώστε να μην υπάρξουν άλλες αυθαιρεσίες.
      Είναι ορθή η πρωτοβουλία σας να αυξήσετε τα πρόστιμα σε συγκεκριμένες επιχειρήσεις. Όμως αυτό που είναι επικίνδυνο είναι ότι αφήνετε ανοικτό το πεδίο της εφαρμογής του ποσού του προστίμου σε κάθε κλιμάκιο. Υπάρχει σοβαρότατος κίνδυνος να δημιουργηθεί ένα καινούριο φυτώριο αυθαιρεσίας, διαφθοράς και ίσως και εκβιασμών εάν δεν λάβουμε πρόνοια, κύριε Υπουργέ, ως πολιτεία να δημιουργήσουμε αξιόπιστα, ενιαία, δίκαια και αντικειμενικά κριτήρια για το πώς θα επιβάλλονται οι ποινές.
      Υπάρχουν ορισμένες ρυθμίσεις στο άρθρο 11, το δηλώσαμε και στην επιτροπή, οι οποίες είναι θετικές και θα μπορούσαμε να τις υπερψηφίσουμε στο βαθμό όμως που θα αποχωρίζονταν από το συγκεκριμένο άρθρο και θα συνιστούσαν ένα ξεχωριστό ανεξάρτητο άρθρο. 
      Και βεβαίως δεν έχει παρθεί καμία απολύτως πρόνοια για την ενίσχυση τόσο της διοικητικής διάρθρωσης όσο και της στελέχωσης του Ε.Φ.Ε.Τ., ο οποίος συνεχίζει ακόμα και σήμερα να παραμένει ουσιαστικά με την ίδια δομή και την ίδια στελέχωση με την οποία τον παραλάβατε πριν δυο χρόνια.
      Κυρίες και κύριοι συνάδελφοι, τελειώνοντας από τη δική μας πλευρά, θέλω να πω ότι το νομοσχέδιο χαρακτηρίζεται πρώτον, ως περιττό, άτολμο και αποσπασματικό για όλα τα ζητήματα που αφορούν τους ελέγχους των τροφίμων. Δεύτερον, χαρακτηρίζεται ως πονηρό, διότι στην πραγματικότητα επιδιώκει από την πίσω πόρτα να βολέψει ημετέρους. Τρίτον, χαρακτηρίζεται ως δαπανηρό διότι το 1.000.000 ευρώ το χρόνο που θα διατεθούν για το Συμβούλιο Ενεργειακής Στρατηγικής, θα μπορούσε να διατεθεί για άλλες εξαιρετικά αποδοτικότερες δράσεις στον ίδιο τομέα. Και τέλος χαρακτηρίζεται ως πολιτικά παραπλανητικό και προπαγανδιστικό. Για όλους αυτούς τους λόγους το καταψηφίζουμε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης):  Το λόγο έχει ο Κοινοβουλευτικός Εκπρόσωπος του Κ.Κ.Ε., κ.  Σταύρος Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Κυρίες και κύριοι βουλευτές, εκείνο που θα ήθελα να τονίσω στη σημερινή συζήτηση είναι αυτό που τονίσαμε κατά τη συζήτηση του νομοσχεδίου στην αρμόδια επιτροπή, ότι δηλαδή με το νομοσχέδιο αυτό και συγκεκριμένα με τα άρθρα που αναφέρονται στη σύσταση του Συμβουλίου Ενεργειακής Στρατηγικής, εκείνο που γίνεται είναι να προστίθεται ένας ακόμα κρίκος στην αλυσίδα των κυβερνητικών μέτρων που προωθούν την απελευθέρωση της αγοράς στον τομέα της ενέργειας και τη παράδοσή της στο μεγάλο κεφάλαιο, ντόπιο και ξένο. Μια απελευθέρωση, που όπως μας δόθηκε πάλι η δυνατότητα να τονίσουμε πριν λίγο καιρό σε αυτή εδώ την Αίθουσα, όταν συζητιόνταν τα νομοσχέδια -και τώρα έγιναν νόμοι- και που αφορούσαν το φυσικό αέριο, τα βιοκαύσιμα, αλλά και εκείνο που αφορούσε την επιτάχυνση των ρυθμών απελευθέρωσης της αγοράς της ενέργειας, κάθε άλλο παρά υπηρετεί τα συμφέροντα του λαϊκού καταναλωτή, αλλά και τα ίδια τα συμφέροντα της χώρας μας. 
      Εκείνο που υπηρετεί είναι τα συμφέροντα των μονοπωλιακών κύκλων που θέλουν να ελέγξουν και αυτόν τον τομέα και να μεγαλώσουν ακόμη περισσότερο τα κέρδη τους. Το ότι δεν υπηρετεί τα λαϊκά συμφέροντα το μαρτυρά η κατάσταση που δημιουργήθηκε στη Δ.Ε.Η. όπως επίσης, και στους τομείς εκείνους που προχώρησε η απελευθέρωση της αγοράς τους.  Και σαν παράδειγμα αναφέρω τα προβλήματα που σημειώθηκαν με τις διακοπές ρεύματος στις διάφορες περιοχές της χώρας όπως στην Κεφαλλονιά, στην Ιθάκη, στη Μυτιλήνη κ.λπ. 
      Και ένα άλλο επίσης παράδειγμα που θα ήθελα να αναφέρω και το ανέφερα και στην επιτροπή και που το βιώνουμε εμείς οι νησιώτες είναι τα μεγάλα προβλήματα που αντιμετωπίζουν οι κάτοικοι όλων των νησιών μας και ιδιαίτερα του Αιγαίου μετά την άρση του καμποτάζ στις ακτοπλοϊκές συγκοινωνίες. Δημιουργήθηκε μια κατάσταση που την χαρακτηρίζει από τη μια μεριά η αύξηση των εισιτηρίων και των ναύλων και από την άλλη η καταστρατήγηση των σχέσεων εργασίας των ναυτεργατών μας, η απομόνωση των νησιών μας, η ανασφάλεια της ζωής στη θάλασσα. 
      Ακόμη είχαμε τονίσει και το τονίζουμε και σήμερα τα τεράστια προβλήματα που θα δημιουργήσει αυτή η απελευθέρωση στον ενεργειακό σχεδιασμό για τον οποίο συζητάμε και αφορά τον ενεργειακό σχεδιασμό της χώρας μας. Εμείς λέμε καθαρά, ότι όποιος σχεδιασμός γίνει στα πλαίσια μιας απελευθερωμένης  αγοράς, αυτός θα γίνει με κριτήρια βάσει των συμφερόντων του μεγάλου κεφαλαίου. Έτσι θα έχει σαν κριτήριό του όχι τις ανάγκες του λαού και της χώρας μας αλλά εκείνες όπως αυτές καθορίζονται από την Ευρωπαϊκή Ένωση, εφ’ όσον έχουμε συγκεκριμένες οδηγίες προς αυτήν την κατεύθυνση. 
      Θα ήθελα επίσης να τονίσω για μια ακόμη φορά ότι πέρα από την Κυβέρνηση στο συγκεκριμένο θέμα, δηλαδή στην προώθηση της απελευθέρωσης της αγοράς και στον τομέα της ενέργειας, μεγάλες ευθύνες αναλογούν και στο ΠΑ.ΣΟ.Κ. που συμφωνεί με την απελευθέρωση αυτή. Εξ άλλου και σε ορισμένους τομείς είναι ο πρώτος διδάξας.
      Όσον αφορά το συμβούλιο για το οποίο συζητάμε, θα θέλαμε να τονίσουμε ότι οι ισχυρισμοί της Κυβέρνησης περί ανεξαρτησίας αυτού του συμβουλίου είναι τουλάχιστον υποκριτικές. Και μιλάμε βέβαια για την ανεξαρτησία πάντοτε σε σχέση με τα συμφέροντα του μεγάλου κεφαλαίου. Ανεξαρτησία σε σχέση με τα λαϊκά συμφέροντα δεν υπάρχει. Καμιά κουβέντα δεν μπορεί να γίνει προς αυτήν την κατεύθυνση. 
      Είναι λοιπόν υποκριτικοί οι ισχυρισμοί για δυο λόγους. Πρώτον, από τη σύνθεση του συμβουλίου αυτού προκύπτει ότι θα συμμετέχουν σε αυτό και μάλιστα άμεσα εκπρόσωποι των ιδιωτικών συμφερόντων. Και θα συμμετέχουν εκπροσωπώντας σε αυτό το συμβούλιο διάφορες ανώνυμες εταιρείες που με βάση το άρθρο 3 του νομοσχεδίου θα συμπεριλαμβάνονται στη σύνθεσή του. Και εννοούμε τους εκπροσώπους από τη Δ.Ε.Η., ΕΛ.ΠΕ., Δ.ΕΠ.Α. κ.λπ. στις οποίες όχι μόνο συμμετέχουν στο ιδρυτικό κεφάλαιο, αλλά όλο και περισσότερο παίζουν καθοριστικό ρόλο σε αυτές. Μέσω λοιπόν αυτών των επιχειρήσεων το ιδιωτικό κεφάλαιο θα συμμετέχει άμεσα στο υπό σύσταση συμβούλιο που συζητάμε. Και βέβαια εκείνο που δεν απασχολεί τους κυρίους που θα συμμετέχουν στο συμβούλιο αυτό είναι το πώς θα εξυπηρετούνται τα λαϊκά συμφέροντα του λαού μας και της χώρας μας.   
      Εκείνο που θα κυριαρχεί θα είναι η προάσπιση των συμφερόντων τους, και γι’ αυτό εξάλλου έχουν μπει σ’ αυτόν τον τομέα, γι’ αυτό έχουν κάνει τις επενδύσεις που έχουν κάνει κ.λπ.. 
      Και εδώ θέλω να πω ότι αποτελεί συνειδητή προσπάθεια με στόχο την παραπλάνηση του λαού μας, όσων ισχυρίζονται ότι μπορεί να συνδυαστεί το συμφέρον των επιχειρηματιών με το δημόσιο συμφέρον.
      Τα όσα διαδραματίζονται αυτές τις ημέρες και στον τομέα των τηλεπικοινωνιών κ.λπ., κάνουν καθαρό ότι εκείνο που κυριαρχεί στην απελευθερωμένη αγορά δεν είναι το δημόσιο συμφέρον, αλλά το κέρδος των μεγάλων επιχειρηματικών ομίλων. Αυτό αποτελεί την πυξίδα για τη δράση τους και όλα τα άλλα είναι κενά περιεχομένου, που επαναλαμβάνω, υπηρετούν και στοχεύουν στον αποπροσανατολισμό του λαού μας. Αυτό απέδειξαν και τα προβλήματα που είχαμε στην ηλεκτρική ενέργεια που αναφέραμε. Και τα προβλήματα αυτά οφείλονται στις νέες προτεραιότητες που μέσα στα πλαίσια της απελευθερωμένης αγοράς, έχει βάλει η Δ.Ε.Η. και στις οποίες η παραγωγή ενέργειας για το λαό, υποβαθμίζεται σε μία από τις δραστηριότητές της και όχι κύρια δραστηριότητά της.
      Ο δεύτερος λόγος όσον αφορά το συμβούλιο αυτό είναι ότι τα μέλη του συμβουλίου θα είναι υποχρεωμένα –αυτό είναι το κύριο και βασικό- να υπηρετούν έναν σχεδιασμό που θα κινείται στα πλαίσια της απελευθερωμένης αγοράς και βέβαια εκείνων των κοινοτικών κατευθύνσεων και ντιρεκτίβων τις οποίες και ενσωματώνουν στο ελληνικό δίκαιο. Να, λοιπόν, γιατί εμείς λέμε ότι το συμβούλιο αυτό δεν αποτελεί τίποτε άλλο παρά ένα όργανο ελέγχου και επιτάχυνσης των διαδικασιών για την πλήρη απελευθέρωση της αγοράς στο νευραλγικό αυτόν τομέα, στον τομέα της ενέργειας. Είναι μία απελευθέρωση που επαναλαμβάνουμε ότι γίνεται όχι γιατί το απαιτούν τα λαϊκά συμφέροντα, αλλά γιατί το απαιτούν τα συμφέροντα εκείνα που κινούνται στην αντίπερα ακριβώς όχθη και είναι εκείνα του μεγάλου κεφαλαίου και των επιχειρηματικών κύκλων. Για μας τα συμφέροντα του λαού μας και της χώρας μας, εκείνο που απαιτούν είναι τούτο: Η ενέργεια να ενταχθεί σ’ ένα ενιαίο δημόσιο φορέα που θα αποτελεί λαϊκή περιουσία και ο οποίος θα προσφέρει ασφαλείς και φθηνές υπηρεσίες στο λαϊκό καταναλωτή.
       Αυτή είναι η θέση μας, αυτήν τη θέση στηρίζουμε και γύρω από αυτήν καλούμε τους εργαζόμενους να συσπειρωθούν και να αναπτύξουν την πάλη τους. Τους καλούμε βέβαια να κλείσουν τα αυτιά τους στις παχιές κουβέντες για συμβούλια και αρχές που κάθε λίγο δημιουργούνται και συστήνονται και που πέρα από την επιτάχυνση των ρυθμών παράδοσης των χώρων αυτών, των κοινωνικών αυτών αγαθών στο μεγάλο κεφάλαιο, θα επιβαρύνουν και οικονομικά τους ίδιους τους καταναλωτές, αφού το κόστος που συνεπάγεται από τη λειτουργία του συμβουλίου –που είναι υψηλότατο- θα μετακυλιστεί στις τσέπες του λαϊκού καταναλωτή. 
      Ακόμα τους καλούμε –και αυτό είναι το κύριο για μας- να απομακρυνθούν από τα κόμματα της Νέας Δημοκρατίας και του ΠΑ.ΣΟ.Κ. και να ενώσουν τις δυνάμεις τους με τις δυνάμεις εκείνες που μαζί με το Κ.Κ.Ε. παλεύουν για να αλλάξουν οι συσχετισμοί δύναμης για να γίνει δυνατόν να έλθει στην εξουσία μια κυβέρνηση που θα εφαρμόσει μια βαθιά φιλολαϊκή πολιτική, στα πλαίσια της οποίας η ενέργεια θα υπηρετεί λαϊκές ανάγκες και όχι το μονοπωλιακό κέρδος.
      Τώρα λίγα λόγια όσον αφορά το δεύτερο μέρος του υπό συζήτηση νομοσχεδίου. Θα ήθελα να σταθώ στα άρθρα 10 και 11. Για το άρθρο 10 και ιδιαίτερα την παράγραφο 3 αν δεν κάνω λάθος, που αναφέρεται στο ταμείο εγγυοδοσίας των μικρών και πολύ μικρών επιχειρήσεων, θα ήθελα να επισημάνω ότι η δυνατότητα που δίνεται να χρηματοδοτούνται οι επιχειρήσεις που απασχολούν μέχρι σαράντα εννιά άτομα και όχι μέχρι τριάντα άτομα όπως ήταν μέχρι σήμερα, θα πολλαπλασιάσετε τα προβλήματα που αντιμετωπίζουν κύρια οι πολύ μικρές επιχειρήσεις, αφού θα δυσκολέψει ακόμη περισσότερο τη χρηματοδότησή τους. 
      Οι δυνατότητες που έχουν οι μεγαλύτερες επιχειρήσεις είναι γνωστές σ’ αυτόν τον τομέα και σίγουρα θα σας εκμεταλλευτούν σ’ αυτήν την κατεύθυνση. 
      Και αυτό, κυρίες και κύριοι συνάδελφοι, θα γίνει σε μία περίοδο που, ενώ ένας μεγάλος αριθμός μεγάλων επιχειρήσεων καταγράφει εξαιρετική αύξηση κερδών, η κατάσταση των μικρομεσαίων επιχειρήσεων έχει χειροτερεύσει ακόμα περισσότερο. Καθημερινά χειροτερεύει όλο και περισσότερο. Με βάση μελέτη της ICAP η πιστοληπτική ασυνέπεια αυτών των επιχειρήσεων αυξήθηκε στην περίοδο 2004-2005 και καταλαβαίνουμε τι σημαίνει αυτό. 
      Η κατάσταση αυτή έχει την αναφορά της στις συνθήκες που επικρατούν στην αγορά και οι οποίες είναι φιλικές για τις μεγάλες επιχειρήσεις και εχθρικές για τις μικρομεσαίες. Και βέβαια, οι συνθήκες αυτές δεν δημιουργήθηκαν από μόνες τους, αλλά είναι αποτέλεσμα των πολιτικών που προωθούν εδώ και χρόνια όλες οι κυβερνήσεις, πολιτικών που κύρια εξυπηρετούν τα συμφέροντα των πολύ μεγάλων επιχειρήσεων.
      Όσον αφορά το άρθρο 11 που αναφέρεται στον Ε.Φ.Ε.Τ., μπορεί κάποιος να συμφωνήσει ότι γίνονται παρεμβάσεις σε μια σχετική κατεύθυνση ή να διαφωνήσει. Όμως, και στην περίπτωση που θα συμφωνήσει πρέπει να έχει κατά νου ότι τα προβλήματα που αντιμετωπίζει ο Ε.Φ.Ε.Τ. θα παραμείνουν. Και αναφερόμαστε βέβαια σε προβλήματα που έχουν σχέση με το προσωπικό του, επιστημονικό και άλλο -και μιλάμε για μόνιμο προσωπικό και όχι για έκτακτο προσωπικό με τις αδυναμίες που έχει- και σε εκείνα τα προβλήματα που έχουν σχέση με τον εξοπλισμό σε μηχανήματα και άλλα μέσα. Αυτά τα προβλήματα ιδιαίτερα σε μια περίοδο, όπου πληθαίνουν τα διατροφικά σκάνδαλα εξαιτίας της ασύδοτης δράσεως των πολυεθνικών που δραστηριοποιούνται στον τομέα των τροφίμων εντείνονται όλο και περισσότερο και θα συνεχίσουν, διότι δεν αντιμετωπίζονται. Και αυτά τα προβλήματα όχι μόνο δεν αντιμετωπίζονται, αλλά ούτε καν τα ακουμπούμε καθόλου. 
      Με βάση λοιπόν τα όσα ανέφερα, κύριε Πρόεδρε, γίνεται καθαρό ότι εμείς, το Κομμουνιστικό Κόμμα της Ελλάδας καταψηφίζουμε το υπό συζήτηση νομοσχέδιο. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει η εισηγήτρια του Συνασπισμού  Ριζοσπαστικής Αριστεράς κ. Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κυρίες και κύριοι συνάδελφοι,  με το σχέδιο νόμου «Σύσταση Συμβουλίου Εθνικής Ενεργειακής Στρατηγικής - Ρύθμιση θεμάτων του Υπουργείου Ανάπτυξης» μάς δίνεται η ευκαιρία να ξανασυζητήσουμε το μεγάλο πρόβλημα όχι μόνο της χώρας μας, αλλά και της Ευρωπαϊκής Ένωσης στο θέμα της ενεργειακής επάρκειας, της επάρκειας του ενεργειακού εφοδιασμού της χώρας μας, της λειτουργίας αυτής της απελευθερωμένης αγοράς ενέργειας, τα προβλήματα που έχουν δημιουργηθεί, τις ανάγκες προσαρμογής που υπάρχουν, θέματα τα οποία συζητήσαμε και μέχρι τώρα μέσα από τα διάφορα νομοσχέδια, δηλαδή και της ηλεκτρικής ενέργειας και του φυσικού αερίου και των βιοκαυσίμων. 
      Ο Συνασπισμός έχει τονίσει πάντα ότι θεωρεί ότι είναι ιδιαίτερα σοβαρά και κρίσιμα τα θέματα στον ενεργειακό τομέα, ιδιαίτερα μετά τη νεοφιλελεύθερης έμπνευσης πολιτική που ξεκίνησε και το ΠΑ.ΣΟ.Κ. και συνεχίζει η Νέα Δημοκρατία στον τομέα αυτό. Από το 1999, που άρχισαν οι τομές στο ενεργειακό σύστημα της χώρας, είχαμε προβλέψει και επισημάνει τα προβλήματα που θα προκύψουν στην ασφάλεια του ενεργειακού εφοδιασμού και στην επάρκεια της παραγωγής ηλεκτρικής ενέργειας από τη στρεβλή διείσδυση του φυσικού αερίου στο ενεργειακό ισοζύγιο, την αλλοπρόσαλλη προσαρμογή της ελληνικής ενεργειακής αγοράς στην ενιαία ευρωπαϊκή αγορά, τη χαριστική για τα ευρωπαϊκά δεδομένα διευκόλυνση της ιδιωτικής πρωτοβουλίας για την εγγυημένη –εντός εισαγωγικών- επιχειρηματική διείσδυσή της στην αγορά της ηλεκτρικής ενέργειας και του φυσικού αερίου, που αποτελέσματα δεν είχαμε μέχρι τώρα.
      Είχαμε επιστήσει την προσοχή προς όλες τις κατευθύνσεις ότι ο τομέας της ενέργειας δεν προσφέρεται για κερδοσκοπικά και χρηματιστηριακά παιχνίδια, ενώ το άνοιγμα των ενεργειακών αγορών έπρεπε να γίνει με μεγάλη προσοχή και με τη συμβολή και την εγγύηση των έμπειρων δημόσιων επιχειρήσεων, που δραστηριοποιούνται στους αντίστοιχους τομείς. 
      Γι’ αυτό η ανάγκη ενός μακροχρόνιου ενεργειακού σχεδιασμού ήταν πιεστικό αίτημα της Αριστεράς, όπως και άλλων φορέων. Του Συνδικαλιστικού Κινήματος της Δ.Ε.Η., του Τεχνικού Επιμελητηρίου, της Ο.Κ.Ε. και άλλων.
      Ο Συνασπισμός, λοιπόν, Ριζοσπαστικής Αριστεράς και στις προηγούμενες κυβερνήσεις του ΠΑ.ΣΟ.Κ. –ιδιαίτερα μετά το εγχείρημα αυτό της προσαρμογής στην απελευθερωμένη αγορά ενέργειας- πίεζε με ερωτήσεις και παρεμβάσεις του για τη χάραξη της ενεργειακής στρατηγικής της χώρας, για την κατάρτιση ενός μακροχρόνιου ενεργειακού σχεδιασμού, στο πλαίσιο του οποίου οι κυβερνήσεις, με την ευθύνη της διακυβέρνησης και τα πολιτικά κόμματα στον προγραμματικό τους ρόλο ως αντιπολίτευση, θα σχεδίαζαν και θα εφάρμοζαν και τα μεσοπρόθεσμα και τα βραχυπρόθεσμα προγράμματά τους. Μία ενεργειακή στρατηγική που θα είναι αποτέλεσμα μιας βαθιάς και πολύπλευρης πολιτικής ανάλυσης των διεθνών δύσκολων συνθηκών, αλλά  και των εθνικών συνθηκών και αντικείμενο συζήτησης όλων των συναρμόδιων φορέων.
      Παρ’ όλα αυτά μέχρι σήμερα δεν έχει έρθει στη Βουλή, όπως ήταν και η επιταγή του άρθρου 3 του ν. 2773/1999, ένα σχέδιο μακροχρόνιου ενεργειακού σχεδιασμού σε πενταετή και δεκαετή -όπως λέει το άρθρο αυτό- κυλιόμενη βάση, που να προσλαμβάνει τη μορφή υπουργικής απόφασης και να γνωστοποιείται στη Βουλή. Μέχρι τώρα δεν έχουμε αυτό το αποτέλεσμα.
      Μέσα, λοιπόν, σε αυτό το δύσκολο περιβάλλον και από την έλλειψη αυτού του μακροχρόνιου και μεσοπρόθεσμου και βραχυπρόθεσμου ενεργειακού σχεδιασμού, είχαμε ως αποτέλεσμα η χώρα να ζήσει ένα μεγάλο έλλειμμα στην επάρκεια της ηλεκτρικής ενέργειας μέσα από την αποδιάρθρωση της Δ.Ε.Η., να καρδιοχτυπήσει λίγο πριν από τους Ολυμπιακούς Αγώνες με το black out στο εθνικό διασυνδεδεμένο σύστημα παραγωγής και μεταφοράς, να βρεθεί μπροστά σε εκβιαστικού χαρακτήρα απεργίες επενδύσεων των υποψήφιων νέων ιδιωτών – παραγωγών, να κινδυνεύσει η ασφάλεια του ενεργειακού εφοδιασμού τους με το κλείσιμο της βάνας του φυσικού αερίου από την Ουκρανία. Επίσης, με τις πρόσφατες κακοκαιρίες αποδεικνύεται δραματικά ότι οι ευάλωτες περιοχές της χώρας μας, τα νησιά μας, παραμένουν ακόμα ανοχύρωτα και ότι τα δίκτυα μέσης και υψηλής τάσης έχουν τεράστια ελλείμματα συντήρησης. 
      Όλα αυτά τα προβλήματα θα μπορούσαν να είχαν πάρει το δρόμο της επίλυσης μέσα από την εφαρμογή ενός μεσοπρόθεσμου και βραχυπρόθεσμου προγράμματος ενεργειακού σχεδιασμού, πολύ περισσότερο σήμερα που τα πράγματα είναι ακόμα πιο δύσκολα, διότι ελλοχεύουν σοβαροί κίνδυνοι στον ενεργειακό τομέα. Ο κόσμος οδεύει σε απροσδιόριστη κατεύθυνση με βάση την αλόγιστη εκμετάλλευση των παγκόσμιων ενεργειακών αποθεμάτων και την καταστροφή του περιβάλλοντος που τη συνοδεύει.
      Η πρόσφατη ενεργειακή κρίση, που αυτήν τη φορά είναι μόνιμη, ξεκίνησε με την εκτίναξη των τιμών του πετρελαίου και συνεχίστηκε με τα παιχνίδια του φυσικού αερίου σε βάρος της Ευρώπης, που ως γνωστόν είναι πλήρως εξαρτημένη από τις εισαγωγές ενέργειας.
      Εάν οι πρόσφατες και οι παλαιότερες έρευνες των διεθνών επιστημονικών κέντρων αποδειχθούν ακριβείς για τα ενεργειακά αποθέματα πετρελαίου –και όχι μόνο γι’ αυτά- πλησιάζουμε με ταχείς ρυθμούς σ’ ένα σημαντικό ιστορικό σταυροδρόμι με τεράστιες συνέπειες. 
      Από την άλλη πλευρά, για τη χώρα μας είναι άγνωστη η έννοια της εξοικονόμησης ενέργειας σε αντίθεση με τη σπατάλη που ανθεί. Η Ελλάδα είναι το πιο ενεργοβόρο και από το πιο ρυπογόνα μικρά κράτη της Ευρωπαϊκής Ένωσης. Στις οδικές μεταφορές ξοδεύει πολύ περισσότερους τόνους πετρέλαιο σε σχέση με τις άλλες χώρες της Ευρωπαϊκής Ένωσης.
      Το δημόσιο, που θα μπορούσε να λάβει μέτρα εξοικονόμησης ενέργειας, δεν προχωράει και δεν υλοποιεί ακόμη και ουσιαστικές νομοθετικές ρυθμίσεις που κατά καιρούς έχει ψηφίσει η Βουλή. Παραδείγματος χάρη, δεν προχωράει στη σύνταξη του Κανονισμού εξοικονόμησης ενέργειας, δεν εφαρμόζει την αντίστοιχη οδηγία της Ευρωπαϊκής Ένωσης. Εμείς έχουμε καταθέσει πάρα πολλές φορές ερωτήσεις και στις προηγούμενες κυβερνήσεις του ΠΑ.ΣΟ.Κ. και στη σημερινή Κυβέρνηση για όλα αυτά τα θέματα.
      Σ’ αυτές τις δύσκολες, λοιπόν, συνθήκες η Ευρωπαϊκή Ένωση και τώρα τελευταία όλοι οι συναρμόδιοι φορείς στα θέματα της ενέργειας ψάχνονται για το αποτέλεσμα αυτής της προσαρμογής και η χώρα μας συμπεριφέρεται λίγο-πολύ σαν να διαθέτει απεριόριστες δυνατότητες. Η πολιτική της Κυβέρνησης βέβαια συνοδεύεται από διεθνείς πρωτοβουλίες, όπως η κατασκευή αγωγών φυσικού αερίου (Τουρκία, Ιταλία), πετρελαίου (Ρωσία, Βουλγαρία) κ.λπ., τις οποίες θα μπορούσε κανείς να θεωρήσει ως θετικές επενδυτικές επιλογές. ‘Ομως αυτές, αν θα αποδώσουν, θα  αποδώσουν στο μέλλον. Για το παρόν, για την πενταετία και τη δεκαετία, αυτήν τη στιγμή δεν έχουμε σχεδιασμό που να απαντάει στα μεγάλα προβλήματα ασφάλειας ενεργειακού εφοδιασμού της χώρας.
      Τι γίνεται, λοιπόν, μ’ αυτό το νομοσχέδιο; Η Κυβέρνηση, αντί να αποσαφηνίσει ποια αρχή τελικά θα ρυθμίζει τις αγορές ηλεκτρισμού και αερίου –φυσικά δεν μπορεί να είναι άλλη από τη Ρυθμιστική Αρχή Ενέργειας, για την οποίαν η Κυβέρνηση, καλώς, έχει επενδύσει τα μέγιστα και συνεχίζει και με το άρθρο 6 να δίνει κι άλλες δυνατότητες στη Ρ.Α.Ε.- εμφανίζει τώρα ένα νέο όργανο. Θα προσπαθήσουμε να δούμε μέσα απ’ αυτήν την ανάγκη πράγματι της ενεργειακής στρατηγικής της χώρας, για την οποίαν εμείς εδώ και χρόνια λέμε, ενός ενεργειακού σχεδιασμού, που θα ανταποκρίνεται όμως στις εθνικές ανάγκες, που θα μπορεί να διαμορφώνει μια πολιτική για την ενέργεια, η οποία θα είναι προς όφελος του ελληνικού λαού, των ευάλωτων περιοχών, της διαδικασίας ανάπτυξης της χώρας. 
      Φοβούμαι ότι με αυτό το νέο όργανο θα επέλθει ένας αποπροσανατολισμός από τις συνθήκες ενός αποτελεσματικού ρυθμιστικού περιβάλλοντος, ενός περιβάλλοντος που και η Ευρωπαϊκή Ένωση με τις τελευταίες οδηγίες της επιδιώκει να πετύχει για τους πολύ δύσκολους, όπως διαφάνηκε, κοινούς κανόνες της ενιαίας εσωτερικής αγοράς ενέργειας.
      Να προσεγγίσουμε λίγο τα θετικά του νομοσχεδίου, αυτής της πρότασης: Θέλει να αντιμετωπίσει το θέμα του μακροχρόνιου ενεργειακού σχεδιασμού. ‘Όπως είπα, υπήρξε και πιεστικό αίτημα χρόνια τώρα της Αριστεράς και πολλών φορέων της ελληνικής κοινωνίας. Το νέο συμβούλιο έχει σαν βάση του, μεταξύ των άλλων, και την εκπόνηση σχεδίου, το οποίο θα μελετάει τον καλύτερο συντονισμό στις κυβερνητικές υπηρεσίες και θα μπορεί να μελετάει τα θέματα εξοικονόμησης ενέργειας. Και βέβαια, όπως είναι υποχρέωση και από προηγούμενη νομοθεσία, το συμβούλιο αυτό μετά την εκπόνηση του σχεδίου θα το καταθέτεις στο αρμόδιο Υπουργείο Ανάπτυξης και θα έρχεται στη Βουλή για συζήτηση. Θα έλεγε κανείς ότι εφοδιάζει το Υπουργείο Ανάπτυξης μ’ ένα σημαντικό εργαλείο για την άσκηση ενεργειακής πολιτικής, γιατί είναι γεγονός ότι οι υπηρεσίες σήμερα του Υπουργείου Ανάπτυξης δεν έχουν την απαιτούμενη στελέχωση και αναλίσκονται κυρίως σε γραφειοκρατικά καθήκοντα. 
      Θα μπορούσε παράλληλα να δει κανείς και τα αρνητικά αυτής της πρότασης: Κίνδυνοι εμπλοκής με άλλες συναρμόδιες υπηρεσίες, η εξοικονόμηση ενέργειας ασκείται σε μεγάλο βαθμό από το Υ.ΠΕ.ΧΩ.Δ.Ε. για την κατανάλωση κτηρίων, από το Υπουργείο Συγκοινωνιών για τις μεταφορές. Επομένως ο συντονισμός είναι απαραίτητος. Δεν προβλέπεται από το νομοσχέδιο. Δεν υπάρχουν σ’ αυτό το συμβούλιο εκπρόσωποι απ’ αυτά τουλάχιστον τα δύο κατ’ εξοχήν αρμόδια Υπουργεία για θέματα εξοικονόμησης ενέργειας. 
      Από την άλλη πλευρά δημιουργείται πληθώρα οργάνων, συμβουλίων και  αρχών. Δημιουργείται, έτσι, ένα πολύπλοκο σύστημα, που δεν ξέρουμε εάν θα αποδώσει, ενώ συνεπάγεται και σημαντικό κόστος. Στην ουσία οι αρμοδιότητες που προδιαγράφονται, αποτελούν φυσικές αρμοδιότητες των υπηρεσιών του Υπουργείου Ανάπτυξης. Θα μπορούσε, για παράδειγμα, να συγκροτηθεί κάποιο συμβούλιο ανάλογης σύνθεσης από υπηρεσιακούς παράγοντες των φορέων (Υπουργείο Ανάπτυξης, άλλα Υπουργεία, Δ.Ε.Η., Δ.Ε.Σ.Μ.Η.Ε. κ.λπ.) και των εκπροσώπων, ούτως ώστε και οι υπηρεσίες ανάπτυξης να ενισχυθούν και η διαδικασία να είναι πιο γρήγορη και η συνεργασία με τα άλλα Υπουργεία να είναι πιο αποτελεσματική.
      Εν πάση περιπτώσει, εμείς  για τα άρθρα 1 και 2 δεν είμαστε αρνητικοί. Συμφωνούμε με τη φιλοσοφία να δημιουργηθεί ένα αποτελεσματικό όργανο. Θα το  βλέπαμε καλύτερα, εάν ήταν ένα όργανο στο Υπουργείο Ανάπτυξης μέσα από την ενίσχυση, την ενδυνάμωση, την περαιτέρω στελέχωση με ειδικούς επιστήμονες των υπηρεσιών του Υπουργείου Ανάπτυξης και των άλλων Υπουργείων, που ασχολούνται με θέματα ανάπτυξης.
      Από την άλλη πλευρά, επιθυμούμε διακαώς να υπάρξει αποτέλεσμα, χωρίς να θίγεται η Ανεξάρτητη Αρχή Ενέργειας, χωρίς να είναι ένα όργανο το οποίο θα παρακολουθεί μόνο την πορεία υλοποίησης μίας νεοφιλελεύθερης πρότασης για τον ενεργειακό σχεδιασμό της χώρας, αλλά να είναι ένα όργανο το οποίο πράγματι να διαμορφώνει μία ενεργειακή στρατηγική, μια ενεργειακή πολιτική για τις ανάγκες αυτής της χώρας, που από τη μία μεριά έχει φυσικές πηγές, αλλά από την άλλη έχει και σημαντικά προβλήματα σε σχέση με το περιβάλλον και σημαντικούς βαθμούς εξάρτησης από το πετρέλαιο και το φυσικό αέριο. Είναι μία χώρα που έχει ορεινές και ευάλωτες περιοχές, μία χώρα που θέλει όσο τίποτε άλλο να υπάρχει κοινωνική πολιτική στην ενεργειακή της πολιτική. Σε αυτές, λοιπόν, τις κατευθύνσεις και τα πλαίσια θα βλέπαμε ένα ουσιαστικό και αποτελεσματικό όργανο ενεργειακού σχεδιασμού της χώρας.
      Όσον αφορά στα άλλα άρθρα του νομοσχεδίου, τα άρθρα 6 και 8 προβλέπουν ένα μέρος των εσόδων από τη φορολόγηση των καυσίμων να πηγαίνει για τη στέγη της Ανεξάρτητης Αρχής Ενέργειας, για άλλους τεχνολογικούς φορείς κ.λπ.. Εμείς θα θέλαμε ένα μέρος αυτής της φορολόγησης να πηγαίνει για κοινωνικούς σκοπούς, όπως, για παράδειγμα αυτόν τον καιρό, ως επίδομα θέρμανσης στους ευάλωτους πολίτες στις ευάλωτες περιοχές και όχι να καλύπτει ανάγκες στέγης της Ειδικής Γραμματείας κ.ο.κ..
      Εμείς βεβαίως συμφωνούμε και θέλουμε τη χρηματοδότηση των φορέων της έρευνας. Πάντοτε προτείνουμε ότι πρέπει να υπάρξει μία γενναία απόφαση για μία γενναία χρηματοδότηση αυτών, αλλά μέσα από το Πρόγραμμα Δημοσίων Επενδύσεων, μέσα από τον ετήσιο προϋπολογισμό της χώρας, ούτως ώστε να καταλάβουμε κάποτε ότι στα θέματα της τεχνολογικής έρευνας, ενώ έχουμε ένα πάρα πολύ καλό δυναμικό, υστερούμε σε πόρους. Είμαστε οι τελευταίοι, πολύ πιο κάτω από το μέσο όρο της Ευρωπαϊκής Ένωσης.
      Θα διαφωνήσω με το άρθρο 10. Το Ταμείο Εγγυοδοσίας των μικρών και πολύ μικρών επιχειρήσεων δεν έχει σταθεί ακόμα στα πόδια του, δεν έχει αποδώσει το σκοπό του, ιδιαίτερα για τις πολύ μικρές επιχειρήσεις. Δεν χρειάζεται, λοιπόν, αυτήν τη στιγμή να το διευρύνουμε και σε επιχειρήσεις με πολύ περισσότερους εργαζόμενους, με σαράντα εννέα εργαζόμενους και ούτε  βέβαια σε επιχειρήσεις συμμετοχών. Δεν θα συμφωνήσουμε μ’ αυτήν τη ρύθμιση.
      Όσον αφορά στο άρθρο 11, συμφωνούμε με τη φιλοσοφία του. Έχουμε συζητήσει πάρα πολλές φορές για τον Ε.Φ.Ε.Τ., αλλά και για τις άλλες υπηρεσίες, τις κεντρικές υπηρεσίες, αλλά κυρίως τις υπηρεσίες της Νομαρχιακής Αυτοδιοίκησης, οι οποίες επιτελούν το μεγάλο έργο του ελέγχου των τροφίμων, ενός ελέγχου σε έναν περιβάλλον που συνεχώς συσσωρεύονται διατροφικά σκάνδαλα.
      Πάλι στην Ευρωπαϊκή Ένωση τα θέματα των διοξινών είναι σε μεγάλη ένταση. Η χώρα μας, εξαρτημένη κατά 60 - 65% τουλάχιστον στις ζωικές εισαγωγές από αυτές τις χώρες, είναι σίγουρο ότι θα υποστεί πάρα πολύ μεγάλες συνέπειες στην προστασία της υγείας των πολιτών.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Μισό λεπτό, κύριε Πρόεδρε.
      Από την άλλη πλευρά, η κτηνοτροφία μας δεν μπορεί να αντέξει σ’ αυτόν τον ανταγωνισμό, όταν αυτά τα μεγάλα κέντρα, οι μεγάλες αυτές επιχειρήσεις πάρα πολύ εύκολα παραβιάζουν βασικές οδηγίες της Ευρωπαϊκής Ένωσης. Θέλουμε λοιπόν εμείς αυτή τη λειτουργική διασύνδεση του Ε.Φ.Ε.Τ. με τις υπηρεσίες της Νομαρχιακής Αυτοδιοίκησης, με τις άλλες υπηρεσίες, γιατί η χώρα μας δεν έχει την πολυτέλεια σε πολλά κέντρα και εργαστήρια ελέγχου των τροφίμων. Θα βλέπαμε σε θετική κατεύθυνση όλα αυτά τα θέματα. 
      Κάναμε μία καλή συζήτηση και στην επιτροπή με τους εκπροσώπους της Ε.Ν.Α.Ε. μέσα από την επίλυση ορισμένων προβλημάτων που θέτουν και οι εργαζόμενοι στον .Ε.Φ.Ε.Τ. αλλά και οι εργαζόμενοι στην αυτοδιοίκηση ούτως ώστε όχι μόνο να μην απομειώνεται ο ρόλος κανενός αλλά να ενισχύεται και να συμβάλλουν όλοι μαζί με την καλή τους συνεργασία και την ενίσχυσή τους σε προσωπικό, σε μέσα και σε πόρους σε αυτό το μεγάλο πρόβλημα της προστασίας του Έλληνα πολίτη από τα μεγάλα διατροφικά προβλήματα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Ξηροτύρη. Εξυπακούεται ότι και για εσάς ο χρόνος θα κρατηθεί από τη δευτερολογία.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, τριάντα μαθητές και μαθήτριες και δύο συνοδοί καθηγητές από το Λύκειο Ασπροπύργου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο συνάδελφος κ. Γεώργιος Βασιλείου.
      ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, για μια ακόμα φορά ακούσαμε τη φιλολογική εισήγηση της Αξιωματικής Αντιπολίτευσης. Οφείλω να ομολογήσω ότι κάλλιστα θα μπορούσε να αποτελέσει τη βάση συγγραφής ενός ακόμα μυθιστορήματος από αυτά τα μυθιστορήματα που μας είχε συνηθίσει τόσα χρόνια να γράφει. Τα μυθιστορήματα, κυρίες και κύριοι συνάδελφοι, υπολείπονται πολιτικών προτάσεων. Το μόνο που σας ενδιαφέρει, όπως μας είπε ο εισηγητής σας, είναι μην τυχόν προσληφθεί κανένας ειδικός επιστήμονας και είναι «δικό μας παιδί». Τα δικά μας παιδιά, κυρίες και κύριοι συνάδελφοι του ΠΑ.ΣΟ.Κ., λέγονται Έλληνες και Ελληνόπουλα και δεν έχουν χρώμα, έχουν προβλήματα που εσείς τους κληροδοτήσατε.
      Επί της αρχής του νομοσχεδίου τώρα. Κυρίες και κύριοι συνάδελφοι, θα πρέπει να συνειδητοποιήσουμε ότι βρισκόμαστε ενώπιον τεράστιων διεθνών εξελίξεων σε ενεργειακά θέματα. Οφείλουμε να ομολογήσουμε ότι η χώρα μας ήδη έχει καθυστερήσει στον τομέα αυτόν. Χάσαμε το τρένο των εξελίξεων για το θέμα αυτό και φαίνεται ότι τα τελευταία χρόνια μάς είχε γίνει συνήθεια να χάνουμε τα τρένα. Χρέος, λοιπόν, της σημερινής Κυβέρνησης είναι να κάνει αγώνα δρόμου για να ανακτήσει το χαμένο έδαφος όσο πιο γρήγορα γίνεται και αυτό κάνει από την πρώτη ημέρα που ανέλαβε τη διακυβέρνηση. 
      Η καθυστέρηση αυτή γίνεται ακόμα πιο επώδυνη, αν σκεφθούμε ότι η χώρα μας έχει ένα τεράστιο πλεονέκτημα στις ανανεώσιμες πηγές ενέργειας λόγω της γεωγραφικής της θέσης και των κλιματολογικών συνθηκών οι οποίες είναι, ως γνωστόν, αξιοζήλευτες. Η κατάσταση γίνεται ακόμα πιο δραματική, αν σκεφθούμε ότι οι παρελθούσες κυβερνήσεις γνώριζαν ήδη από το 2003 για την απελευθέρωση της κοινοτικής αγοράς της ηλεκτρικής ενέργειας με τις οδηγίες 54 και 55, πλην όμως δραματικά αδράνησαν ακόμα μια φορά. 
      Η ταχύτητα των εξελίξεων στον τομέα της ενέργειας επιβάλλει τόσο την εγρήγορση αλλά και τη θεσμική θωράκιση της αγοράς της ηλεκτρικής ενέργειας και ιδίως τη συνεχή αφύπνισή μας με απώτερο σκοπό την εξασφάλιση ενεργειακών πόρων και αποθεμάτων αλλά και την προστασία του καταναλωτή. Δεν πρέπει όμως να ξεχνάμε και την ανάπτυξη. Δεν πρέπει να ξεχνάμε την εκμετάλλευση, δεν πρέπει να ξεχνάμε τις επενδύσεις στον τομέα αυτόν.
      Δεν πρέπει επίσης να ξεχνάμε το φιλικό προς το περιβάλλον χαρακτήρα των ανανεώσιμων πηγών ενέργειας αλλά και τη συνεχώς αυξανόμενη σημασία και ζήτησή τους εν όψει των δυσμενών ανακατατάξεων στη συμβατική αγορά της ενέργειας και ιδίως του πετρελαίου. Μέσα σε αυτό, λοιπόν, το περιβάλλον η πολιτεία έχει ανάγκη υποστήριξης από ένα θεσμοθετημένο γνωμοδοτικό όργανο που θα τη συνδράμει αποτελεσματικά στη χάραξη της ενεργειακής πολιτικής της χώρας σε βάθος χρόνου. Την ανάγκη αυτής της υποστήριξης θα καλύψει το Συμβούλιο Εθνικής Ενεργειακής Στρατηγικής. Η σύστασή του υπαγορεύεται από την ανάγκη ύπαρξης ενός μόνιμου συμβουλευτικού κυβερνητικού οργάνου, το οποίο θα βρίσκεται σε διαρκή επαφή με τα τεκταινόμενα σε όλους τους τομείς της ενέργειας σε εθνικό αλλά και σε διεθνές επίπεδο. Θα μελετά τα φαινόμενα της δράσης και τις εξελίξεις στους τομείς αυτούς, θα συνάγει τα αναγκαία συμπεράσματα και θα τα θέτει στη διάθεση της πολιτείας υπό μορφή προτάσεων, μεθόδων και μέτρων πρακτικής εφαρμογής στους δυναμικούς και κρίσιμους τομείς της ενέργειας. 
      Με το παρόν σχέδιο νόμου δεν θίγονται αρμοδιότητες της Ρυθμιστικής Αρχής Ενέργειας, αντίθετα ενισχύεται η διοικητική και λειτουργική αυτοτέλεια της ανεξάρτητης αυτής αρχής καθώς και της Επιτροπής Ανταγωνισμού. Απαριθμούνται οι βασικές αρμοδιότητες του συμβουλίου ως μόνιμο κυβερνητικό γνωμοδοτικό όργανο για θέματα που αφορούν το μακροχρόνιο σχεδιασμό της ενεργειακής πολιτικής της χώρας. Βασικότερη αυτών η διατύπωση απλής γνώμης σε ερωτήματα προς τον Πρωθυπουργό ή τον Υπουργό Ανάπτυξης για θέματα ενεργειακής πολιτικής. Και αυτό είδαμε από τον εισηγητή της Αξιωματικής Αντιπολίτευσης να παρερμηνεύεται. Αναρωτιέμαι διαβάζουμε καλά το νομοσχέδιο; Ιδιαίτερα σπουδαία και ωφέλιμη θεωρώ την αρμοδιότητα του συμβουλίου για τη συλλογή και επεξεργασία στοιχείων σχετικών με ενεργειακά ζητήματα τόσο σε ευρωπαϊκό όσο και σε διεθνές επίπεδο. Η συλλογή, συστηματική κατάταξη και επεξεργασία των δεδομένων αυτών θα αποτελέσει ένα ωφέλιμο θεσμικό κεφάλαιο και βασικό εργαλείο ομαλής και ορθολογικής ανάπτυξης της ενέργειας στον τόπο μας, ιδίως, όμως, η μετά από μελέτη και σύγκριση των δεδομένων αυτών χάραξη στρατηγικής και ενεργειακής πολιτικής για το συμφέρον της χώρας μας και των καταναλωτών. Η σύνθεση και η συγκρότηση και η λειτουργία του συμβουλίου ως σύγχρονο διοικητικό όργανο διέπεται από τις βασικές αρχές λειτουργίας διοικητικών οργάνων σύμφωνα με τον κώδικα διοικητικής διαδικασίας. Νομιμότητα και διαφάνεια είναι οι βασικές παράμετροι του νέου αυτού θεσμού που εγγυώνται την αποτελεσματική του συνεισφορά στα ιδιαίτερα σοβαρά θέματα ενεργειακής πολιτικής της χώρας μας. 
      Ιδιαίτερα σημαντική πρωτοβουλία για την ενίσχυση του έργου του συμβουλίου είναι η σύσταση Ειδικής Επιστημονικής Γραμματείας, η οποία βέβαια θα στελεχωθεί με ειδικό επιστημονικό, τεχνικό και διοικητικό προσωπικό. 
      Τέλος, από τις υπόλοιπες διατάξεις του νομοσχεδίου θα έλεγα ότι ξεχωρίζει η ολοκλήρωση του ζητήματος της νομικής εκπροσώπησης και ικανότητας παράστασης της Ρυθμιστικής Αρχής Ενέργειας, η οποία αποκτά πλήρη νομική αυτοτέλεια και ικανότητα διαδίκου.
      Αξιότιμοι συνάδελφοι, ο σχεδιασμός, η προστασία και η ανάπτυξη της ενεργειακής πολιτικής της χώρας μας έχει μπει σε γερά καλούπια και αρχίζει να πραγματώνεται. Ένα μακρόπνοο στρατηγικό σχέδιο που  η πληρότητα και η αποτελεσματικότητά του δεν έχει παρά να πετύχει. Βούληση όλων μας είναι η χώρα μας να αναδείξει τα μοναδικά της προνόμια και να τα εκμεταλλευτεί με την ορθή του όρου έννοια προς όφελος όλων των Ελλήνων. Το είδαμε στον τουρισμό, στο νοικοκύρεμα της οικονομίας και το βλέπουμε και θα το δούμε και στην ενέργεια. Για μια ακόμα φορά, το Υπουργείο Ανάπτυξης αποδεικνύει ότι όχι μόνο διαθέτει αρχή και συνέχεια στο έργο του, αλλά έχει ένα σοβαρό και εναργές σχέδιο ανάπτυξης και κοινωνικής προσφοράς και βέβαια εκφράζει τη γενικότερη πολιτική της Νέας Δημοκρατίας και του Κώστα Καραμανλή, κοινωνική και αναπτυξιακή στρατηγική σε όλους τους τομείς με επίκεντρο την Ελλάδα και τον Έλληνα.
      Αξιότιμοι συνάδελφοι, επιτρέψτε μου να πω ότι θα πρέπει σε αυτόν τον τόπο να ξαναμάθουμε στην πολιτική αλλά και στη ζωή μας τόσο ως κράτος αλλά και ως πολίτες, να μη βλέπουμε τις εξελίξεις με τα κιάλια και να χάνουμε τα τρένα της ανάπτυξης.
      Κυρίες και κύριοι συνάδελφοι, με τον Κώστα Καραμανλή στο τιμόνι της χώρας μας το τρένο της ανάπτυξης αναπτύσσει γοργά και σταθερά την ταχύτητά του και φέρει τα διακριτικά «κόμβος-Ελλάδα».
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η Κυβέρνηση κομπορρημονεί ότι μετατρέπει την Ελλάδα  σε ενεργειακό κόμβο. Μόνο που ξεχνά να πει ότι «τρώει από τα έτοιμα» του ΠΑ.ΣΟ.Κ.. Από τις πρωτοβουλίες, τα προγράμματα, τις δράσεις που ήταν εν κινήσει. Και όχι μόνο «τρώει απ’ αυτά τα έτοιμα», αλλά και όσα βρίσκει εν κινήσει τα καθυστερεί. Και νέες πρωτοβουλίες δεν βλέπουμε, εκτός αν θεωρείται μεγάλη πρωτοβουλία -άκουσα ορισμένους συμπαθείς συναδέλφους της Νέας Δημοκρατίας να το λένε- η δημιουργία με νόμο ενός «συμβουλευτικού» οργάνου του Υπουργού Ανάπτυξης. Μία εσωτερική σας υπόθεση είναι αυτό κύριε Υπουργέ. 
      Διερωτώμαι, κύριε Πρόεδρε, γιατί χρειαζόταν νόμος για να γίνει ένα συμβουλευτικό όργανο του Υπουργού. Πραγματικά δεν θέλω να επεκταθώ σ’ αυτό, γιατί θέλω να αναφερθώ κυρίως στο άρθρο 11 για τον Ε.Φ.Ε.Τ.. Αλλά δεν μπορώ να μην πω ότι τις θέσεις μας και τις αντιρρήσεις για το Συμβούλιο αυτό τις ανέπτυξε αναλυτικά ο εισηγητής μας και οι άλλοι συνάδελφοι στην επιτροπή όπου συζητήθηκε και ψηφίστηκε το νομοσχέδιο. Εγώ θα κάνω ορισμένες σύντομες επισημάνσεις. 
      Και γι’ αυτό το θέμα ακόμη που μιλάτε, για το μακροχρόνιο σχεδιασμό, τη στρατηγική, έχετε κοντόφθαλμη λογική. Και αυτό είναι ορατό στη συγκρότηση του Συμβουλίου. Παραδείγματος χάρη, κύριε Υπουργέ, δεν είναι βασικό ζητούμενο στην ενεργειακή πολιτική η εξοικονόμηση ενέργειας σύμφωνα και με τις κατευθύνσεις της Ευρωπαϊκής Ένωσης; Είναι και ουδείς το αμφισβητεί. 
      Εδώ όχι μόνο δεν βλέπουμε πρωτοβουλίες της Κυβέρνησης, όχι μόνο έχετε καθυστερήσει να ενσωματώσετε τη σχετική οδηγία, αλλά και στο Σ.Ε.Ε.Σ. που δημιουργείτε δεν προβλέπεται ούτε συμμετοχή εκπροσώπων των καταναλωτών, ούτε της Ο.Κ.Ε. που εκφράζει τους κοινωνικούς φορείς. Γιατί το λέω αυτό; Γιατί είμαστε από τους πιο σπάταλους στην Ευρώπη σε ενέργεια. Και η οικονομία και η κοινωνία μας είναι σπάταλη σε ενέργεια. Άρα αυτό το πρόγραμμα προς την κατεύθυνση εξοικονόμησης της ενέργειας, είναι βασικό ζητούμενο για το σχεδιασμό της ενεργειακής μας πολιτικής.
      Να έρθω σε ένα δεύτερο παράδειγμα. Δεν είναι ζητούμενο και μετά την τελευταία κρίση, η ενίσχυση όσον αφορά την παραγωγή των ανανεώσιμων πηγών ενέργειας; Είναι. Εδώ χρειάζεται να προχωρήσουμε με μεγαλύτερα βήματα. Ποιες είναι οι δικές σας πρωτοβουλίες; Δεν είναι επίσης συσχετισμένη, άμεσα συναρτημένη, θα έλεγα, έχω χρηματίσει Υπουργός ΠΕ.ΧΩ.Δ.Ε.- η ενεργειακή πολιτική με την πολιτική προστασίας του περιβάλλοντος; 
      Είναι, λοιπόν, απορίας άξιον με αυτές τις δύο παρατηρήσεις, πώς δεν συμμετέχει στο Συμβούλιο στο Σ.Ε.Ε.Σ., αυτή τη για μένα συμβουλευτική, γνωμοδοτική επιτροπή, το Υ.ΠΕ.ΧΩ.Δ.Ε., το οποίο είναι αρμόδιο για το περιβάλλον. 
      Αλήθεια, κύριε Υπουργέ, ποια είναι η εξέλιξη των δεσμεύσεων που έχουμε αναλάβει από το Πρωτόκολλο του Κιότο; Θα θέλαμε μια σχετική αναφορά στην ομιλία σας. 
      Αλλά κυρίως το Υ.ΠΕ.ΧΩ.Δ.Ε. ιδιαίτερα όσον αφορά τις ανανεώσιμες πηγές ενέργειας έχει κύριο ρόλο στις χωροθετήσεις. Εκεί δεν βρίσκετε τα προβλήματα; Εκεί δεν τα βρήκαμε και εμείς, κύριε Υπουργέ; 
      Είναι δυνατόν, λοιπόν, να μιλάμε για συμβουλευτικό όργανο χάραξης στρατηγικής και να μην δίδεται ρόλος στο Υ.ΠΕ.ΧΩ.Δ.Ε.;
      Κλείνω αυτές τις παρατηρήσεις μου για το πρώτο κεφάλαιο με την επισήμανση της απουσίας του Τ.Ε.Ε., που είναι ο θεσμοθετημένος τεχνικός σύμβουλος -γιατί αυτός είναι ο ορισμός του- της πολιτείας. Δεν μετέχει σ’ αυτό το Συμβούλιο. Τι να πω; Φοβάστε; Γενικά φοβάται η Κυβέρνηση. Γιατί εκπλήσσομαι; Διερωτώμαι και εγώ γιατί εκπλήσσομαι. Φοβάστε την κοινωνία. Φοβούνται στην Κυβέρνηση την κοινωνία και τους φορείς. Γι’ αυτό και οι επιθέσεις κατά της κοινωνίας.
      Περιορίζομαι σ’ αυτές τις λίγες  παρατηρήσεις όσον αφορά στο Συμβούλιο Ενεργειακής Πολιτικής.
      Έρχομαι τώρα στο άρθρο 11 που περιλαμβάνει διατάξεις σχετικές με τον Ε.Φ.Ε.Τ.. Όπως αναφέρεται σκοπός των διατάξεων είναι η ενίσχυση του ρόλου του. Εδώ η Κυβέρνηση παρά τη σωρευθείσα εμπειρία όλα αυτά τα χρόνια που λειτουργεί ο Ε.Φ.Ε.Τ. επιχειρεί μερεμέτια και άτολμες κινήσεις. Το ζητούμενο για μένα είναι ένα ενιαίο σύστημα ελέγχου των τροφίμων που θα εξασφαλίζει αποτελεσματικότητα και διαφάνεια. Τα θέματα των τροφίμων και της διατροφικής αλυσίδας εξελίσσονται σε μείζονα προβλήματα δημόσιας υγείας σε παγκόσμιο επίπεδο. Στην Ευρωπαϊκή Ένωση τα διατροφικά σκάνδαλα ξεσπούν το ένα μετά το άλλο. Στη χώρα μας καθημερινά έχουμε κρούσματα εντοπισμού ακατάλληλων τροφίμων. 
      Οι πολίτες αισθάνονται ιδιαίτερη ανασφάλεια και σύγχυση για το τι τρώνε, για το τι πρέπει να τρώνε. Και εδώ θα ανοίξω μια παρένθεση. Αυτή βέβαια δεν είναι η μόνη ανασφάλεια που αισθάνονται οι πολίτες με την Κυβέρνησή σας. Αισθάνονται ακόμη ανασφάλεια για την εργασία και τα εισοδήματά τους, για το έγκλημα που έφθασε στο κέντρο της Αθήνας και για τις επικοινωνίες με το σκάνδαλο των υποκλοπών. Δεν επεκτείνομαι περισσότερο κλείνω την παρένθεση. Επανέρχομαι στον Ε.Φ.Ε.Τ..
      Είναι πάγια θέση μου και την είχα εκφράσει και ως Υπουργός Υγείας και στα συμβούλια της Ευρώπης ότι όσον αφορά τα τρόφιμα και τη δημόσια υγεία το πάνω χέρι θα έπρεπε να το έχουν τα Υπουργεία Υγείας. Αναφέρομαι όχι μόνο σε επίπεδο Ελλάδας αλλά και σε επίπεδο Ευρωπαϊκής Ένωσης. Δεν θα έπρεπε να έχουν το πάνω χέρι τα Υπουργεία Ανάπτυξης ή τα Υπουργεία Γεωργίας. Είναι καθαρά θέμα δημόσιας υγείας. Μάλιστα στην πρόσφατη κρίση με τα γιαούρτια παρακολουθούσα τις απεγνωσμένες προσπάθειες του συναδέλφου σας Υφυπουργού Παπαθανασίου να καθησυχάσει τον ελληνικό λαό για θέματα δημόσιας υγείας. Αυτό δεν είναι δουλειά του Υπουργείου Ανάπτυξης. Είναι δουλειά του Υπουργείου Υγείας. Γιατί υπάρχουν θέματα πρόληψης, ενημέρωσης και ειδικών ελέγχων.
      Αντίστοιχα φαινόμενα είδαμε με το πρόβλημα της γαλοπούλας. Επιπλέον η εμπειρία από τις διοξίνες ιδιαίτερα στην Ευρώπη, οι διοξίνες είναι ένα πολύπλοκο και δύσκολο πρόβλημα ως προς την ανίχνευση-, δικαιώνει αυτήν την άποψη. Ελπίζω να το καταλάβουν αυτό οι αρμόδιοι μέσα στην Ευρωπαϊκή Ένωση. Το θέμα των τροφίμων είναι καθαρά θέμα δημόσιας υγείας. Δεν είναι απλά θέμα του καταναλωτή. Το πάνω χέρι θα πρέπει να το έχουν οι πολιτικές και δράσεις υγείας και αντίστοιχα οι Υπουργοί Υγείας στην Ευρωπαϊκή Ένωση.
      Λοιπόν, το ΠΑ.ΣΟ.Κ. δημιούργησε αυτόν τον ενιαίο φορέα τροφίμων το 1999 με στόχο να λειτουργήσει ως κεντρική αρχή. Ήταν ένα θετικό βήμα για να εξασφαλίσουμε ένα ενιαίο πλαίσιο ελέγχου με συντονισμό και αποτελεσματικότητα. Σήμερα μετά από δύο χρόνια δεν έχει λυθεί κανένα από τα προβλήματα που υπήρξαν. Αναφέρομαι και στις ελλείψεις προσωπικού και μέσων και στις επικαλύψεις και συγχύσεις αρμοδιοτήτων ιδιαίτερα με τις νομαρχίες και τα συναρμόδια Υπουργεία.
      Σε ένα τόσο σοβαρό ζήτημα παρακολουθούμε ανταγωνισμούς υπηρεσιών, έριδες και διαμάχες μεταξύ Ε.Φ.Ε.Τ.-νομαρχιών για το ποιος έχει τις ευθύνες και για το ποιος κάνει καλά τη δουλειά του. Όμως η διασφάλιση της δημόσιας υγείας έχει να κάνει με ενημέρωση, με πρόληψη, με συστηματικούς και αποτελεσματικούς ελέγχους. Η δημόσια υγεία δεν μπορεί να είναι πεδίο διαμάχης αρμοδίων και αναρμοδίων, ούτε ένα τραπέζι παιγνίων επικοινωνίας. Όλο το νομικό πλαίσιο για τη δημόσια υγεία ουσιαστικά βασίζεται στην αυτοδιοίκηση. Αν δείτε τους νόμους του Υπουργείου Υγείας περί δημόσιας υγείας -και αυτούς επί των ημερών μας και αυτούς επί των ημερών σας- θα δείτε ότι το πάνω χέρι στη δημόσια υγεία με την έννοια του ελέγχου των παραγόντων που επηρεάζουν τη δημόσια υγεία το έχει η Νομαρχιακή κυρίως Αυτοδιοίκηση. Άρα πρέπει να ενισχύσουμε τις αρμοδιότητές της και τις δυνατότητές της. Η Ε.Ν.Α.Ε. έχει καταθέσει μια πρόταση που δεν τη λάβατε υπ’ όψιν.
      Οι ρυθμίσεις του άρθρου 11 –τελειώνω, κύριε Πρόεδρε, και ευχαριστώ για την ανοχή σας- είναι άτολμες και δεν προωθούν το βασικό στόχο της αποκέντρωσης και της ενίσχυσης των νομαρχιών.
      Δεν αίρουν σε καμία περίπτωση τα προβλήματα επικαλύψεων, απουσίας συντονισμού των ελεγκτικών μηχανισμών και κυρίως δημιουργίας ενός αναγκαίου ενιαίου πλαισίου ελέγχων αλλά και κριτηρίων, το είπε και ο εισηγητής μας, επιβολής κυρώσεων, έτσι ώστε σε σχέση με τα τρόφιμα, οι έλεγχοι να μη γίνονται «εκτροφεία» αδιαφάνειας και συναλλαγής.
      Φοβάμαι ότι και με αυτές τις ρυθμίσεις και η αναποτελεσματικότητα όσον αφορά τους συστηματικούς ελέγχους των τροφίμων θα συνεχιστεί και οι συγχύσεις θα παραμένουν.
      Είχατε μια ευκαιρία στο ζήτημα αυτό να συνεννοηθούμε με βάση και με τις προτάσεις που ανέπτυξε ο εισηγητής μας, ούτως ώστε να θωρακίσουμε τον Ε.Φ.Ε.Τ. και να δημιουργήσουμε προϋποθέσεις αποτελεσματικότητας και διαφάνειας στους ελέγχους. Δυστυχώς τη χάσατε, κύριε Υπουργέ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος, κ. Μπεκίρης έχει το λόγο.
      ΜΙΧΑΗΛ ΜΠΕΚΙΡΗΣ: Κυρία και κύριοι συνάδελφοι, η νέα διακυβέρνηση εισάγει σήμερα προς συζήτηση στην Ολομέλεια της Βουλής ένα ακόμη νομοσχέδιο που αφορά την ενέργεια. Μια ακόμη πρωτοβουλία που αποδεικνύει στην πράξη το αμέριστο ενδιαφέρον της Κυβέρνησης για τα ενεργειακά ζητήματα.
      Ύστερα από είκοσι τρεις μήνες δικαιούμαστε να μιλάμε για μια πραγματική κοσμογονία σε έναν τομέα που αναπτύσσεται σημαντικά και αποτελεί μοχλό ανάπτυξης για το σύνολο της οικονομικής δραστηριότητας στη χώρα.
      Προχωρούμε στη σύσταση Συμβουλίου Εθνικής Ενεργειακής Στρατηγικής, διότι δεν μας ενδιαφέρει μόνον το σήμερα, μας ενδιαφέρει το αύριο, οφείλουμε να προγραμματίζουμε τις κινήσεις μας, οφείλουμε να είμαστε πρωτοπόροι στις εξελίξεις. Δεν μένουμε μόνο στο μεγάλο έργο που ήδη έχει παραχθεί, στοχεύουμε στο μέλλον. Προχωρούμε με σχέδιο και στρατηγική, προετοιμάζουμε ένα καλύτερο αύριο με συγκροτημένες κινήσεις.
      Απέναντι σε αυτήν τη σχεδιασμένη και μακροπρόθεσμη πολιτική αντιμετωπίζουμε για ακόμη μια φορά την άρνηση του ΠΑ.ΣΟ.Κ.. Μέχρι πριν από λίγο καιρό μας έλεγαν ότι δεν έχουμε ενεργειακή πολιτική. Σήμερα, ύστερα από όλες αυτές τις νομοθετικές πρωτοβουλίες, ύστερα από όλες αυτές τις διεθνείς συμφωνίες, άλλαξε ως διά μαγείας ο αντιπολιτευτικός λόγος της Αξιωματικής Αντιπολίτευσης. Σήμερα, που τα έργα γίνονται πράξη, αντιλαμβάνονται ότι η μη παραδοχή της πραγματικότητας δεν αρκεί. Σήμερα μας λένε ότι τα νομοσχέδια τα είχαν όλα έτοιμα, ότι τις συμφωνίες τις είχαν προετοιμάσει. 
      Επιτρέψτε μου να σας πω ότι πριν από λίγες μέρες στο νομοσχέδιο για το 42% για τις εκλογές της Αυτοδιοίκησης μας είπατε ότι ο νέος Κώδικας Δήμων και Κοινοτήτων ήταν έτοιμος από εσάς. Τότε, γιατί δεν συμφωνούσε η Κ.Ε.Δ.Κ.Ε.; Γιατί έγιναν τόσες αλλαγές; Γιατί δεν τον ψηφίζατε; 
      Πριν από λίγους μήνες μας λέγατε πάλι ότι το νομοσχέδιο για τις συμπράξεις του δημοσίου και ιδιωτικού τομέα ήταν έτοιμο πάλι από εσάς. Τότε, γιατί δεν το φέρατε στη Βουλή για συζήτηση; 
      Τα νομοσχέδια για την ενέργεια μας είπατε ότι ήταν έτοιμα και αυτά από εσάς. Πάλι όμως γεννάται η ίδια απορία, γιατί δεν τα ψηφίζατε; Βέβαια, και να τα ψηφίζατε, ίσως δεν θα τα εφαρμόζατε, όπως κάνατε με το νομοσχέδιο για τις Δ.Ε.Κ.Ο. το 1998. 
      Όλα αυτά τα ανέφερα, για να υπογραμμίσω δύο πράγματα: Πρώτον, ότι πολιτική με προθέσεις δεν γίνεται. Η πολιτική γίνεται με πράξεις, γίνεται με έργα.
      Δεύτερον, θέλω να τονίσω στην Αξιωματική Αντιπολίτευση ότι το επιχείρημα που χρησιμοποιούν τώρα τελευταία εκθέτει το ΠΑ.ΣΟ.Κ. ακόμα περισσότερο. Το να λέει ένα κόμμα, που άσκησε τη διακυβέρνηση είκοσι χρόνια ότι δεν πρόλαβε, αλλά τα είχε όλα έτοιμα, σίγουρα δεν αποτελεί πειστικό επιχείρημα. Βέβαια η έννοια της ετοιμότητας είναι υποκειμενική. Και σήμερα μας λέτε ότι είστε έτοιμοι να κυβερνήσετε. Αλλά, αλήθεια, ποιος σας πιστεύει;
      Κυρίες και κύριοι συνάδελφοι, αναφέρθηκα στην αρχή της ομιλίας μου για μια πραγματική κοσμογονία που συντελείται στο χώρο της ενέργειας. Η κοσμογονία αυτή έγκειται σε τρεις άξονες: Πρώτον, στην ενίσχυση του θεσμικού πλαισίου, δεύτερον στις διεθνείς συμφωνίες και, τρίτον, στη συμμετοχή σε ενεργειακούς οργανισμούς. 
      Αναλυτικότερα, σε ό,τι αφορά την ενίσχυση του θεσμικού πλαισίου, ψηφίσαμε τα νομοσχέδια για την απελευθέρωση των αγορών ηλεκτρισμού και φυσικού αερίου, καθώς και την εισαγωγή βιοκαυσίμων στην ελληνική αγορά. Παράλληλα, προετοιμάζουμε την αντίστοιχη πρωτοβουλία για τις ανανεώσιμες πηγές ενέργειας.
      Στο δεύτερο σκέλος, πετύχαμε τρεις μεγάλες συμφωνίες που καθιστούν την Ελλάδα ενεργειακό κόμβο της ευρύτερης περιοχής. Ειδικότερα αναφέρομαι στο μνημόνιο συνεργασίας που υπογράψαμε τον Απρίλιο με τη Βουλγαρία και τη Ρωσία για την κατασκευή του πετρελαιαγωγού Μπουργκάς - Αλεξανδρούπολη. Παράλληλα, η συμφωνία με την ιταλική κυβέρνηση για την κατασκευή υποθαλάσσιου αγωγού φυσικού αερίου που θα συνδέει την Ελλάδα με την Ιταλία είναι ένα ακόμα σημαντικό βήμα.
      Τέλος, η κατασκευή του ελληνοτουρκικού αγωγού που θα μεταφέρει φυσικό αέριο από την Κασπία, τον Καύκασο και τη Μέση Ανατολή μέσω της Τουρκίας στην Ελλάδα, είναι η τρίτη μεγάλη επιτυχία στην ενεργειακή πολιτική. 
      Εκτός από αυτές τις τρεις σημαντικές συμφωνίες η Ελλάδα ενίσχυσε τη θέση της και τη συμμετοχή της σε διεθνείς ενεργειακούς οργανισμούς. Πιο συγκεκριμένα μεγάλη συμβολή είχε η χώρα στην προώθηση της Συνθήκης για την ενεργειακή κοινότητα των χωρών της Νοτιοανατολικής Ευρώπης. Δεύτερον, διοργανώσαμε με μεγάλη επιτυχία τη Σύνοδο των Υπουργών Ενέργειας των παρευξείνιων χωρών στην Αλεξανδρούπολη το Μάρτιο. Τέλος, διοργανώσαμε στην Αθήνα την πρώτη κοινή Σύνοδο των Υπουργών Ενέργειας και εκπροσώπων της Κεντρικής ‘Ενωσης Επιμελητηρίων των χωρών που συμμετέχουν στην Ενεργειακή Κοινότητα της Νοτιοανατολικής Ευρώπης.
      Όλα αυτά αποτελούν ένα συγκροτημένο πλέγμα δράσεων και πρωτοβουλιών που σκοπό έχουν να αναβαθμίσουν το ρόλο της πατρίδας μας στη διεθνή ενεργειακή σκηνή. Στην ίδια κατεύθυνση κινείται και η δημιουργία του Συμβουλίου Εθνικής Ενεργειακής Στρατηγικής, ενός συμβουλίου που το είχε ιδρύσει από το 1975 ο Κωνσταντίνος Καραμανλής και που εσείς καταργήσατε λίγες μέρες πριν από τις εκλογές του 1989. Ο ρόλος του συμβουλίου είναι συγκεκριμένος και οι αρμοδιότητές του είναι σαφείς. Μια βασική δραστηριότητα θα είναι η συλλογή και η επεξεργασία στοιχείων που αφορούν την παραγωγή, την προμήθεια, τη διάθεση και την κατανάλωση κάθε μορφής ενέργειας. Επιπρόσθετα, θα μελετά και θα συγκεντρώνει στοιχεία σχετικά με τα ενεργειακά συστήματα των κρατών - μελών τής Ευρωπαϊκής Ένωσης και των χωρών του Ο.Ο.Σ.Α.. Σημαντική θα είναι και η συμβολή του και η επεξεργασία θέσεων και προτάσεων για τη χάραξη ενεργειακής στρατηγικής για εφαρμόσιμες πολιτικές και για το μεσοπρόθεσμο, αλλά και μακροπρόθεσμο σχεδιασμό εθνικών προγραμμάτων ενέργειας. Μεγάλης σημασίας κρίνεται και η μελέτη από πλευράς συμβουλίου μεθόδων εξοικονόμησης ενέργειας καθώς και η διατύπωση σχετικών εισηγήσεων διάδοσης και εφαρμογής των μεθόδων αυτών.
      Τέλος, το συμβούλιο θα υποβάλλει ετήσια έκθεση στην Κυβέρνηση για το μακροχρόνιο ενεργειακό σχεδιασμό της χώρας, ενώ θα συντάσσει προτάσεις για την κωδικοποίηση και την απλοποίηση της νομοθεσίας σε ζητήματα ενέργειας.
      Κυρίες και κύριοι συνάδελφοι, το παρόν νομοσχέδιο αποτελεί ένα ακόμα σημαντικό βήμα για τη χάραξη ολοκληρωμένης και μακροχρόνιας ενεργειακής πολιτικής.
      Αναφέρθηκα σκοπίμως μόνον στο πρώτο μέρος του νομοσχεδίου, όχι γιατί οι υπόλοιπες διατάξεις που ρυθμίζουν θέματα του Υπουργείου Ανάπτυξης δεν είναι σημαντικές. Ήθελα να δώσω έμφαση στα ζητήματα της ενέργειας και το έκανα για τρεις λόγους: Πρώτον, για να καταδείξω το μηδενισμό και την έλλειψη επιχειρημάτων του ΠΑ.ΣΟ.Κ.. Δεύτερον, για να αναφέρω εν συντομία το τεράστιο έργο της ηγεσίας του Υπουργείου Ανάπτυξης μέσα σε τόσο σύντομο χρονικό διάστημα και, τρίτον, για να τονίσω την αναγκαιότητα της δημιουργίας Συμβουλίου Ενεργειακής Στρατηγικής, ενός ακόμα κρίκου στην αλυσίδα των νομοσχεδίων που προωθεί η Κυβέρνηση στο χώρο της ενέργειας.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό την Προεδρική Εδρα  καταλαμβάνει ο  Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ).
      ΠΡΟΕΔΡΕΥΩΝ (Γεώργιος Σούρλας): Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, συζητάμε σήμερα ένα ακόμα νομοσχέδιο του Υπουργού Ανάπτυξης και φοβάμαι πως πρόκειται για ένα νομοσχέδιο που δεν συνεισφέρει και πολλά πράγματα. Ειδικά στο πρώτο κεφάλαιο, αυτό της ενέργειας, δεν συνεισφέρει απολύτως τίποτα.
      ‘Εχουμε την ανάγκη να έχουμε ενεργειακή στρατηγική στη χώρα; Βεβαίως, δεν το συζητώ. Τέτοια προσπάθεια είχε γίνει και από τις κυβερνήσεις του ΠΑ.ΣΟ.Κ., είχαν προχωρήσει κάποια πράγματα, αλλά τώρα δύο χρόνια δεν έχουμε ουσιαστική πρόοδο στον τομέα αυτόν, παρ’ ότι ψηφίσαμε τα νομοσχέδια και για την απελευθέρωση της αγοράς ενέργειας και για την απελευθέρωση της αγοράς φυσικού αερίου.
      Σε λίγο, θα έχουμε και τα άλλα νομοσχέδια για τις ανανεώσιμες πηγές ενέργειας κ.λπ.. 
      Παρά το γεγονός, λοιπόν, ότι κάνουμε συγκεκριμένες κινήσεις –διότι πρέπει να εφαρμοστούν και οι ευρωπαϊκές οδηγίες- δεν έχουν γίνει απ’ αυτήν την Κυβέρνηση ουσιαστικά βήματα στη στρατηγική και στον τρόπο που προσεγγίζουμε το πρόβλημα σε μια συνολική οπτική για το κρισιμότερο θέμα που απασχολεί την Ελλάδα τα τελευταία χρόνια.
      Τι μας λέει εδώ η Κυβέρνηση; Ωραία. Πώς τα ξεπερνάμε; Με το συνήθη τρόπο σας, κύριοι! Κάνουμε μια επιτροπή. Δεν κάνουμε πολιτική. Δεν προσπαθούμε να παρουσιάσουμε στρατηγική. Δεν παρουσιάζουμε ούτε καν βασικές κατευθύνσεις αυτής της στρατηγικής. Κάνουμε μία επιτροπή. Δεν χρειαζόταν, κύριοι, να φέρετε νομοσχέδιο! 
      Κύριε Υπουργέ, δεν υπήρχε λόγος να φέρετε νομοσχέδιο. Την επιτροπή μπορούσατε να την κάνετε και στο γραφείο σας. Ας ερχόταν ο κ. Σιούφας να κάνει αυτήν την επιτροπή. Δεν χρειάζονταν τόσες αμοιβές και τόσοι υπάλληλοι! Και ας είχε φέρει στη Βουλή την ουσία, τις προτάσεις της επιτροπής ή τις προτάσεις εκείνες που ο ίδιος θα μπορούσε να είχε υιοθετήσει. Για ποιο λόγο νέες επιτροπές; Για ποιο λόγο νέοι νομικοί σύμβουλοι; Για ποιο λόγο νέα όργανα; Για ποιο λόγο τέτοια σπατάλη; Για μια τρύπα στο νερό; Και στην ουσία, τι επιτροπή είναι αυτή; Μου θυμίζει την αρχαία ελληνική τραγωδία «Επτά επί Θήβας». Εδώ έχουμε «Έντεκα επί Σιούφας»! «Έντεκα επί Σιούφας»! Είναι έντεκα φορές ο κ. Σιούφας. Ο κ. Σιούφας ως Δ.Ε.Π.Α, ο κ. Σιούφας ως Δ.Ε.Η, ο κ. Σιούφας ως Ρ.Α.Ε. κ.ο.κ.. Έντεκα φορές ο ίδιος! 
      ΒΑΣΙΛΕΙΟΣ ΚΕΓΚΕΡΟΓΛΟΥ: Ο κ. Σαλαγκούδης τίποτα;
      ΧΡΗΣΤΟΣ ΠΡΩΤΟΠΑΠΑΣ: Δεν ξέρω αν έχει συνεισφέρει και ο κ. Σαλαγκούδης σε άλλο ρόλο, αλλά, εν πάση περιπτώσει, φαντάζομαι ότι για την οικονομία του χρόνου ο Υπουργός εκφράζει το σύνολο του Υπουργείου.
      Εδώ, καταλαβαίνετε πάρα πολύ καλά ότι αγγίζουμε το θέατρο του παραλόγου. Εμφανίζουμε ως χάραξη ενεργειακής στρατηγικής την επιτροπή. Ήθελα να ξέρω πότε επιτέλους θα έρθει η ώρα της πολιτικής σ’ αυτήν εδώ την Αίθουσα και με αυτήν εδώ την Κυβέρνηση, γιατί και στην πολιτική δημιουργούνται συγκεκριμένα ερωτήματα. Άλλο ο ένας, άλλο ο άλλος. 
      Θα σας φέρω, λοιπόν, ένα απτό παράδειγμα. Σε ερώτησή μου κατά την διάρκεια των συζητήσεων για την απελευθέρωση της αγοράς ηλεκτρικής ενέργειας, ο κ. Σιούφας ξεκαθάρισε με τον πιο κατηγορηματικό τρόπο ότι το 50%+1 της Δ.Ε.Η. θα παραμείνει στο κράτος. Έρχεται ο κ. Αλογοσκούφης στην «ΗΜΕΡΗΣΙΑ» του Σαββάτου και το αμφισβητεί, το θέτει εν αμφιβόλω. Και αν χρειαστεί, αν αμφιβάλλετε, θα σας δώσουμε τις δηλώσεις σας. 
      Ρωτώ, λοιπόν, τι από τα δύο ισχύει; Είναι σαν και αυτό που έγινε με το ωράριο, όπου άλλα δήλωσε ο κ. Σιούφας στις 8 Νοεμβρίου και άλλα στις 20 Δεκεμβρίου; Άλλαξε κάτι που δεν ξέρουμε; Έχουν συνεννοηθεί οι δυο τους ή ο καθένας τραβάει το δρόμο του;  Όμως «έτσι» και «ως έλαχε» πολιτική δεν γίνεται! «Έτσι» και «ως έλαχε» πειστικές απαντήσεις πάνω στα προβλήματα δεν υπάρχουν! 
      Έρχομαι τώρα στα θέματα του Ε.Φ.Ε.Τ. και των ελέγχων. Είναι σαφές ότι εμείς είχαμε ονειρευτεί έναν ισχυρό Ε.Φ.Ε.Τ.. Ξεκινήσαμε να τον φτιάχνουμε –προσέχω τι λέω! Θέλαμε να δημιουργήσουμε έναν ισχυρό Ε.Φ.Ε.Τ., μια κεντρική αρχή των ελέγχων στην Ελλάδα με περιφερειακή οργάνωση, με το κατάλληλο προσωπικό, με στρατηγικές ελέγχου και αξιολόγησης αποτελεσμάτων. Το καταφέραμε εξ ολοκλήρου; Όχι! Όμως, έγιναν τα πρώτα σημαντικά βήματα σ’ αυτήν την κατεύθυνση. Και επειδή μια οργανωμένη και σύγχρονη πολιτεία πρέπει να έχει και συνέχεια, περιμένουμε από τη σημερινή Κυβέρνηση να βαδίσει αποφασιστικά στη συνέχεια αυτού του δρόμου. Έχει γίνει αυτό; Όχι! 
      Ο Ε.Φ.Ε.Τ. παραμένει με ελλιπέστατο προσωπικό. Λείπουν εκατόν πενήντα άτομα και μη μου πείτε ότι προσλήφθηκαν τριάντα έξι και ότι μετά από δύο χρόνια «θα» προσληφθούν οι υπόλοιποι. Ο Ε.Φ.Ε.Τ. παραμένει ακόμα χωρίς περιφερειακή οργάνωση, παρά το γεγονός ότι είχαν προγραμματιστεί οι συγκεκριμένες περιφερειακές διευθύνσεις. Ακόμη δεν έχει ξεκαθαριστεί πώς γίνονται οι έλεγχοι και ποια είναι η κεντρική αρχή του ελέγχου. Ακόμη δεν έχουμε στρατηγικές προληπτικών ελέγχων, ακόμη δεν έχουμε αξιολόγηση των κινήσεων που κάνουμε και περιμένουμε πότε τον Μίχα και πότε τον Σγουρό και δεν ξέρω αν υπάρχει και κάποιος νομάρχης εκλεγμένος με το ψηφοδέλτιο της Νέας Δημοκρατίας  -μακάρι να υπάρχει, αλλά εγώ δεν έχω δει- να κάνει κανέναν έλεγχο, να πιάσει κανέναν, προκειμένου να φανεί ότι η οργανωμένη πολιτεία κάνει το καθήκον της. Ε, δεν γίνεται έτσι δουλειά, κύριε Υπουργέ!
      Στο σημείο αυτό, επιτρέψτε μου να κλείσω με επτά συγκεκριμένα ζητήματα που αφορούν αυτό το δεύτερο θέμα του νομοσχεδίου, δηλαδή το θέμα των ελέγχων και της γενικότερης λειτουργίας του ΕΦΕΤ και των μηχανισμών ελέγχου σε τρόφιμα, όπως επίσης και σε ορισμένα άλλα ζητήματα, δεδομένου ότι είδα και μια πρόσφατη ομιλία του κυρίου Υφυπουργού την προηγούμενη Παρασκευή.
      Να δούμε, λοιπόν, τι έλεγχοι γίνονται και ποιος είναι ο ρόλος του Ε.Φ.Ε.Τ. σε αυτήν την ιστορία σήμερα. 
      Πρώτο ζήτημα: Βαρβάκειος. Έγιναν εν χορδαίς και οργάνοις τα εγκαίνια της ανακατασκευής της Βαρβακείου και δεν πρόσεξε ο κύριος Υπουργός και ο κύριος Υφυπουργός ότι τα ψυγεία δεν λειτουργούσαν και ότι στην ουσία είχαν μετατραπεί σε προθήκες. Αυτό είναι το πρώτο και μεγαλύτερο ζήτημα. Φάνηκε στην τηλεόραση. Καλά, εσείς δεν το είδατε, κύριε Υφυπουργέ; 
      Όπως, επίσης, δεν είδατε αυτά που βρήκε ο κ. Σγουρός, ο Νομάρχης Αθηνών, μετά από δέκα μέρες; Ότι υπήρχαν προβλήματα στα ψυγεία, στα εργαλεία, στην καθαριότητα; Δεν αναφέρομαι στο υπόγειο. Αναφέρομαι στη γενικότερη εικόνα της Βαρβακείου. Άλλα βρήκε εν χορδαίς και οργάνοις –δηλαδή τίποτα- το Υπουργείο. Πολλά προβλήματα βρήκε η νομαρχία. Ποιος από τους δύο έχει δίκιο; Φυσικά, η νομαρχία. 
      Τότε τι είδους εγκαίνια ήταν αυτά; Πόσα χρήματα ξοδεύτηκαν γι’ αυτά τα εγκαίνια-μαϊμού; Έχετε υπ' όψιν σας, κύριε Υφυπουργέ, ότι πολλά από τα κλιμάκια του Ε.Φ.Ε.Τ. που πήγαν στη Βαρβάκειο να κάνουν ελέγχους, πριν από τα Χριστούγεννα, δεν είχαν κτηνιάτρους; Τι είδους έλεγχοι ήταν αυτοί; Με ποιον τρόπο μπορούσαν να ελέγξουν το κρέας;
      Δεύτερο ζήτημα. Μας γεμίσατε επικοινωνιακές παρεμβάσεις, λέγοντας ότι κάνατε ελέγχους στην προ των Χριστουγέννων περίοδο. Ξέρετε τι ελέγχους κάνατε; Μόνο με δύο υπαλλήλους και με εκατοντάδες ανθρώπους από τα προγράμματα STAGE, τους οποίους, βεβαίως, τώρα, επειδή έληξε το δεκαοκτάμηνο, απολύσατε. Έτσι γίνονται οι έλεγχοι; Δεν ξέρετε ότι τα άτομα από τα προγράμματα STAGE ούτε έχουν, από το νόμο, δικαίωμα να κάνουν ελέγχους ούτε μπορούν, διότι είναι εκπαιδευόμενοι άνθρωποι, που φυσικά δεν μπορούν να κάνουν κάτι ουσιαστικό. Απλώς δημιουργούν «μπούγιο». 
      Τρίτο ζήτημα. Μιλάτε συνεχώς για πρόστιμα. Κάνατε και τις επικοινωνιακές κινήσεις με το γάλα, που, κατά τη γνώμη μου, μπορούσατε να το είχατε χειριστεί πιο σωστά. Υπάρχει, όμως, ένα ζήτημα: Πόσες από αυτές τις καταγγελίες σας έχουν πάει στον εισαγγελέα μέχρι τώρα; Πόσα πρόστιμα έχουν πληρωθεί; Ποια είναι τα συγκεκριμένα αποτελέσματα όλης αυτής της ιστορίας; 
      Τέταρτον ζήτημα: Κερδοσκοπία. Ο κύριος Υφυπουργός στον προηγούμενο χιονιά σύστησε στους πολίτες να κάνουν δίαιτα. Δεν ξέρω τι θα συστήσει σ' αυτόν το χιονιά ή σε οποιοδήποτε άλλο –ο μη γένοιτο- φυσικό πρόβλημα υπάρξει. Είδατε, όμως, τι έγινε με τα λαχανικά; Είδατε τις τιμές των λαχανικών να καλπάζουν από μέρα σε μέρα; Είδατε ότι η κερδοσκοπία έκανε «πάρτι» σε όλες τις λαϊκές αγορές; Τι κάνατε, για να αντιμετωπίσετε αυτό το πρόβλημα; Έχετε το δικαίωμα και ξέρετε ότι υπάρχουν και ποσοστά κέρδους σ’ αυτά τα ζητήματα. 
      Πέμπτο θέμα: Καύσιμα. Βούιξε ο τόπος. Οι τιμές ήταν 20% και 30% πάνω σε ορισμένες περιοχές της χώρας και μάλιστα όχι μακριά από την Αθήνα. Τι κάνατε, για να αντιμετωπίσετε την κερδοσκοπία στα καύσιμα τις μέρες του χιονιά; 
      Καλά, το επίδομα θέρμανσης δεν το συζητάτε. Αυτά θα τα πούμε αύριο. Το ζήτημα είναι: Κάνατε ελέγχους στους κερδοσκόπους; Κινήθηκαν τα ΚΕΒΑΤ; Όχι, βέβαια. Το πλαφόν, που σας προτείναμε εμείς και πήραμε και την πολιτική ευθύνη να το αξιοποιήσετε για μερικές μέρες, το κάνατε; Φωνή βοώντος εν τη ερήμω! 
      Έκτο και προτελευταίο: Τράπεζες. Έχετε αντιληφθεί τι γίνεται; Δεν είναι μόνο ότι δεν δίνουν τη σύμβαση στην Ο.Τ.Ο.Ε., για να πάνε να βγάλουν κυριολεκτικά από τη μύγα ξίγκι! Ουσιαστικά, έρχονται και δημιουργούν μια καταναλωτική φούσκα. Τα επιτόκια –στεγαστικά και καταναλωτικά- είναι τα υψηλότερα στην Ευρώπη. Δίνουν δάνεια αφειδώς και στην ουσία λειτουργούν τοκογλυφικά σε βάρος του πελάτη-καταναλωτή. Τι γίνεται με αυτήν την ιστορία; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε. 
      Έβδομον: Ασφαλιστικές εταιρείες. Λέτε ότι τις ελέγξατε. Ερωτώ: Τις ελέγξατε με τους μηχανισμούς που κατηγορούσατε πριν; Τις ελέγξατε μέσω των μηχανισμών του Υπουργείου και της GRAND FORTON, αν δεν κάνω λάθος. Γιατί επί δύο χρόνια δεν εφαρμόσατε το νόμο για την ανεξάρτητη αρχή και για το ειδικό νομικό πρόσωπο δημοσίου δικαίου, που προβλεπόταν για την εποπτική αρχή στις ασφαλιστικές εταιρείες; Εν πάση περιπτώσει, εμείς αυτήν τη στιγμή σας καλούμε –έστω και εάν κάνετε με αυτόν τον τρόπο, ανελλιπώς τους ελέγχους, έστω και εάν καθυστερήσατε, με αποτέλεσμα να δημιουργούνται σοβαρά ερωτηματικά, την αρχή που προέβλεπε ο νόμος και που τώρα ξεκίνησε να κάνει το Υπουργείο Εθνικής Οικονομίας- να δώσετε στη δημοσιότητα το αποτέλεσμα των ελέγχων. Να μάθουμε τι έγινε. Και να μπορούν να προστατευτούν με αυτόν τον τρόπο και οι πολίτες-καταναλωτές και η αγορά. 
      Κύριε Υπουργέ, δεν μπορούμε να ψηφίσουμε αυτό το νομοσχέδιο και για τους δύο λόγους και στα δύο κεφάλαια. Είναι πολύ μακριά από την πραγματικότητα. Και τίποτε δεν προσφέρει. 
      Ευχαριστώ πολύ. 
       (Χειροκροτήματα από την πτέρυγα του ΠΑ.ΣΟ.Κ)
       ΠΡΟΕΔΡΕΥΩΝ (Γεώργιος Σούρλας): Ορίστε, κύριε Παπαθανασίου. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, δεν θα ζητούσα να παρέμβω, εάν ο κ. Πρωτόπαπας δεν προσπαθούσε, τοποθετούμενος δήθεν επί του νομοσχεδίου, στην ουσία να κάνει μια γενική ερώτηση, επερώτηση, στο σύνολο του Υπουργείου Ανάπτυξης. Γι’ αυτό δεν θα απαντήσω στα πολύ συγκεκριμένα και ψευδέστατα, τα οποία ισχυρίστηκε.
      Πρώτον, μιλήσατε για ελέγχους στη Βαρβάκειο. Βιάζεστε. Σας το έχω πει πολλές φορές. Διότι αυτές οι παραβιάσεις, οι οποίες εντοπίστηκαν από τη νομαρχία για τα ψυγεία, έχουν ήδη εντοπιστεί από τον Ε.Φ.Ε.Τ. και έχει βάλει και πρόστιμα. Και έχετε καταθέσει και ερώτηση σχετική. Περιμένετε να δείτε την απάντηση, να μην εκτίθεστε.
      ΧΡΗΣΤΟΣ ΠΡΩΤΟΠΑΠΑΣ: Την ερώτηση την καταθέσαμε μετά.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Έχετε καταθέσει ως ΠΑ.ΣΟ.Κ. ερώτηση. Θα πάρετε απάντηση, διότι γι’ αυτές τις συγκεκριμένες παραβάσεις ο Ε.Φ.Ε.Τ. έχει επιβάλει και πρόστιμα. Δεν θέλω να υπεισέλθω στο ποιος νομάρχης δεν κάνει ελέγχους και από πότε άρχισαν να ανακοινώνονται ονόματα.
      Εγώ εύχομαι καλή επιτυχία στις δημοτικές και νομαρχιακές εκλογές και στον κ. Μίχα και στον κ. Σγουρό. Αλλά –επαναλαμβάνω- να μην μπούμε σε αυτή τη λογική σήμερα. Χαιρόμαστε όταν κάνουν ελέγχους, ελέγχους, όμως, ουσιαστικούς και όχι επικοινωνιακή πολιτική. Εκεί θα μας βρείτε αντίθετους. Ξέρετε πολύ καλά τι εννοώ και δεν θέλω να επεκταθώ περαιτέρω.
      Μιλήσατε για το STAGE. Ποιος σας είπε ότι υπήρχαν δύο ελεγκτές και ότι οι άλλοι ήταν του STAGE; Να ενημερώνεστε καλύτερα, πριν τα πείτε αυτά. Υπήρχαν οι άνθρωποι του STAGE. Γνωρίζουμε πολύ καλά ότι οι άνθρωποι του STAGE δεν έχουν δικαίωμα να κάνουν ελέγχους και επικουρούσαν τη δουλειά των κανονικών ελεγκτών. Και οι έλεγχοι επί των ημερών μας, κύριε Πρωτόπαπα, έχουν υπερδεκαπλασιαστεί. Και τα πρόστιμα έχουν πολλαπλασιαστεί. Χρειάζεται περισσό θράσος, για να αναφέρεστε σ’ αυτά τα ζητήματα. Αλλά μια που αναφέρεστε, θα πάρετε και τις απαντήσεις.
      Είπατε ότι εγώ συνέστησα δίαιτα στα οπωροκηπευτικά. Εγώ ξέρετε τι συνέστησα; Σοβαρότητα, την οποία χάσατε εσείς εδώ μέσα. Εγώ δεν συνέστησα δίαιτα. Εγώ είπα κάτι και θα το επαναλαμβάνω όσο και αν προσπαθείτε εσείς να με λοιδορήσετε. Και λέω: Όταν λόγω εκτάκτου γεγονότος υπάρχει μια περιστασιακή έλλειψη στην αγορά, δεν θα πάθει τίποτα ο καταναλωτής, αν με τη στάση του δεν επικροτήσει τους πιθανούς κερδοσκόπους και αν απέχει για δύο μέρες και δεν φάει για δύο μέρες μαρούλι και σπανάκι μέχρι να πέσει η τιμή.
      Και θα το επαναλαμβάνω, όσο κι αν εσείς προσπαθείτε το αυτονόητο να το γελοιοποιήσετε. Διότι η στάση του καταναλωτή είναι συγκεκριμένη πολιτική στάση. Η στάση του να απέχω από κάτι το οποίο είναι ακριβό, δεν είναι ούτε κοροϊδία ούτε δίαιτα. Είναι συγκεκριμένη πολιτική απόφαση. Και αν εσείς θέλετε τους καταναλωτές ενημερωμένους και ενεργούς, θα πρέπει, αντί να λοιδορείτε τέτοιες παραινέσεις, να υποστηρίζετε παραινέσεις σωστής καταναλωτικής στάσης. Αλλά βέβαια, πού περίσσεψε η σοβαρότης, για να τη βρείτε εσείς εδώ μέσα σε αυτήν την Αίθουσα, όπως συνηθίζετε να λαϊκίζετε;
      Ερχόμαστε τώρα στο θέμα των τραπεζών και των ασφαλιστικών εταιρειών. Μα, έλεος! Δεν υπάρχει ίχνος πια –θα μου επιτρέψτε να πω- αυτογνωσίας; Μιλάτε εσείς για τις τράπεζες; Είχατε βάλει εσείς ποτέ έστω και 1 ευρώ πρόστιμο σε μία τράπεζα; Και έρχεστε εδώ και μας εγκαλείτε για τις τράπεζες; Για πείτε μου πού και πότε τολμήσατε να βάλετε έστω και 1 ευρώ πρόστιμο σε τράπεζα!
      Και μιλάτε και για τις ασφαλιστικές εταιρείες; Τη στιγμή που είχατε καταντήσει την ασφαλιστική αγορά στο μπάχαλο, στο οποίο τη βρήκαμε; Που μοιράζατε τα πιστοποιητικά φερεγγυότητας σαν να ήταν άδειες λαϊκής αγοράς; Και τολμάτε εδώ να μας κάνετε κριτική για τις ασφαλιστικές εταιρείες, που βάλαμε τάξη, που κλείσαμε και ανακαλέσαμε την άδεια μίας ασφαλιστικής εταιρείας, που τις υποχρεώσαμε πέρσι να βάλουν 200.000.000 ευρώ και φέτος πολύ περισσότερα, που είμαστε εμείς που για όλα τα πρόστιμα, για όλες τις παραβάσεις, έχουμε όνομα και επώνυμο, που εσείς δεν τολμούσατε να αναφέρετε ονοματεπώνυμο;
      Άρα, επειδή βιάζεστε, όσον αφορά τις τράπεζες…
      Κύριε Πρωτόπαπα, «πετάτε» αυτό που έχετε να πείτε και μετά ούτε προσέχετε την απάντηση, γιατί δεν σας συμφέρει.
      ΧΡΗΣΤΟΣ ΠΡΩΤΟΠΑΠΑΣ: Μην εκνευρίζεστε, γιατί θα πάθετε κάτι. Είναι κρίμα.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Σας λέω, όμως, για τις ασφαλιστικές εταιρείες, που βιάζεστε, ότι έχουμε πει, ότι μόλις ολοκληρωθεί ο έλεγχος –και ολοκληρώνεται εντός των προσεχών ολίγων ημερών και το ξέρουν αυτό όλοι- εμείς θα πούμε και ποιοι είναι αυτοί, οι οποίοι δεν τήρησαν τις υποχρεώσεις τους και ποιοι είναι αυτοί που παίρνουν πιστοποιητικά φερεγγυότητας με όνομα και επώνυμο.
      Και δεν θα πούμε αυτά τα εξυπνακίστικα, που ακούγαμε επί των ημερών σας, ότι υπάρχουν πέντε εταιρείες «στο κόκκινο», δέκα εταιρείες «στο κόκκινο», δεκαπέντε εταιρείες «στο κόκκινο» και δημιουργούσατε κλίμα ανασφάλειας, αλλά στην ουσία σε όλους δίνατε το πιστοποιητικό φερεγγυότητας. Και έτσι παρασύρατε τον κόσμο στο να είναι ασφαλισμένος σε ασφαλιστικές εταιρείες, που δεν είναι φερέγγυες. Ντροπή σας εδώ να τολμάτε να αναφέρετε και τις λέξεις «ασφαλιστική εταιρεία» και «τράπεζες»!
      ΑΝΝΑ ΔΙΑΜΑΝΤΟΠΟΥΛΟΥ: Ε, όχι, κύριε Υπουργέ! Έλεος πια!
      ΧΡΗΣΤΟΣ ΠΡΩΤΟΠΑΠΑΣ: Δεν ντρέπεστε λίγο; Τι είναι αυτά;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όχι έλεος…
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ακούστε …
      ΧΡΗΣΤΟΣ ΠΡΩΤΟΠΑΠΑΣ: Εμείς κατανοούμε, κύριε Πρόεδρε, να έχει χάσει την ψυχραιμία του, αλλά να σέβεται το Κοινοβούλιο!
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ και κύριε Πρωτόπαπα, ακούστε με λίγο…
      ΧΡΗΣΤΟΣ ΠΡΩΤΟΠΑΠΑΣ: Εμείς κατανοούμε ότι έχει χάσει την ψυχραιμία του, αλλά να σέβεται το Κοινοβούλιο!
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, ακούστε λίγο! Μη διακόπτετε.
      Κύριε Υπουργέ, όσο δίκιο και αν έχετε και επιχειρηματολογείτε, εγώ ως Προεδρεύων και εσείς, πιστεύω, εδώ μέσα δεν έχουμε δικαίωμα να αμφισβητούμε τη σοβαρότητα κανενός Βουλευτού. Θα ήθελα, δηλαδή, αυτός ο χαρακτηρισμός να απαλειφθεί. Γιατί είπατε…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όχι, κύριε Πρόεδρε, όχι! Με συγχωρείτε, αλλά δεν είναι σοβαρά πράγματα αυτά τα οποία ακούστηκαν από τους κατ’ εξοχήν υπεύθυνους για την κατάσταση…
      ΠΡΟΕΔΡΕΥΩΝ (Γεώργιος Σούρλας): Όχι, όχι, κύριε Παπαθανασίου!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Και δεν είναι καθόλου προσβλητικό! Καθόλου προσβλητικό!
      ΠΡΟΕΔΡΕΥΩΝ (Γεώργιος Σούρλας): Κύριε Παπαθανασίου, αυτοί οι χαρακτηρισμοί πρέπει να αποφεύγονται.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ποιοι χαρακτηρισμοί; Ποιος ήταν αυτός που έκανε χαρακτηρισμό;
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Την κριτική…
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Επιμένω στο χαρακτηρισμό!
      ΠΡΟΕΔΡΕΥΩΝ (Γεώργιος Σούρλας): Ακούστε, κύριοι συνάδελφοι, δεν θα κάνετε παρατήρηση στο Προεδρείο! Αδικαιολόγητο!
      ΧΡΗΣΤΟΣ ΠΡΩΤΟΠΑΠΑΣ: Θέλω το λόγο επί προσωπικού!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, θέλω το λόγο.
      ΠΡΟΕΔΡΕΥΩΝ (Γεώργιος Σούρλας): Όχι, το Προεδρείο έχει υποχρέωση να κρατήσει επίπεδο. Και δεν αμφισβητείτε κανενός η σοβαρότητα. Εγώ δεν δέχομαι ότι υπάρχουν εδώ μέσα μη σοβαροί.
      Σας παρακαλώ πάρα πολύ!
      Αν το δέχεστε αυτό, είναι σε βάρος σας. Άλλο τα πολιτικά επιχειρήματα και άλλο η σοβαρότητα του Βουλευτή. Δικαίωμα του Υπουργού να αμφισβητεί αυτά τα στοιχεία  που είπε ο κ. Πρωτόπαπας, αλλά δεν μπορούμε να αμφισβητούμε τη σοβαρότητα των Βουλευτών ή των Υπουργών. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ο καθένας κρίνεται απ’ αυτά που λέει. 
      ΠΡΟΕΔΡΕΥΩΝ (Γεώργιος Σούρλας): Επειδή, κύριε Παπαθανασίου, είσθε αυτός που είσθε, σοβαρός και υπεύθυνος πολιτικός, μέσα στην ένταση προφανώς, χρησιμοποιήσατε κάποιες φράσεις, που δεν ταιριάζουν στο δικό σας ύφος και ήθος.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν πιστεύω ότι είναι κακή φράση η λέξη «ντροπή». Πρέπει να υπάρχει και ντροπή, πρέπει να υπάρχει και ενόχληση σ’ αυτά τα οποία λέμε. Επιμένω σ’ αυτό.
      ΠΡΟΕΔΡΕΥΩΝ (Γεώργιος Σούρλας): Κύριε Παπαθανασίου, έχουμε πλούσιο λεξιλόγιο, έχετε καλή κατάρτιση και χειρίζεστε καλά τη γλώσσα, δεν είναι απαραίτητο να λέμε αυτό το πράγμα. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Βρείτε μου μια άλλη λέξη, που να είναι ταυτόσημη με την παραπάνω λέξη. 
      ΠΡΟΕΔΡΕΥΩΝ (Γεώργιος Σούρλας): Το λέμε, κύριε Παπαθανασίου, αλλά καλά θα κάνουμε να το αποφεύγουμε στην αίθουσα αυτή εδώ.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, το λόγο επί προσωπικού. 
      ΠΡΟΕΔΡΕΥΩΝ (Γεώργιος Σούρλας): Δεν ετέθη προσωπικό.
      ΧΡΗΣΤΟΣ ΠΡΩΤΟΠΑΠΑΣ: Ζητώ το λόγο επί προσωπικού. 
      ΠΡΟΕΔΡΕΥΩΝ (Γεώργιος Σούρλας): Σε τι συνίσταται το προσωπικό; 
      ΧΡΗΣΤΟΣ ΠΡΩΤΟΠΑΠΑΣ: Εγώ έκανα σαφή κριτική. Πραγματικά αυτήν τη στιγμή ντρέπομαι για το πού έχει φθάσει Υπουργός της Κυβέρνησης, να επιτίθεται με ανοίκειο τρόπο κατά πολιτικών αντιπάλων, επειδή ακριβώς δεν έχει επιχειρήματα. Λυπούμαι πάρα πολύ. Η  έλλειψη επιχειρημάτων, ιδού πού οδηγεί. 
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, αντί να διορθώσετε, με το να λέτε ότι ντρέπεστε για λογαριασμό του Υπουργού, θίγετε αμέσως τον Υπουργό. Το Προεδρείο που θέλει να πετύχει να διεξάγεται η συζήτηση με επιχειρήματα -και όχι με ακραίες εκφράσεις- επισημαίνει ότι δεν μπορεί να λέτε ότι ντρέπεστε, διότι υποτιμάτε την παρουσία του Υπουργού. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν με απασχολούν εμένα, κύριε Σούρλα, αυτά, σας διαβεβαιώ. 
      ΠΡΟΕΔΡΕΥΩΝ (Γεώργιος Σούρλας): Δεν βοηθάτε έτσι, κύριε Πρωτόπαπα,  αποδυναμώσατε τη θέση σας, που είχατε δίκιο σ’ ένα σημείο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αντιλαμβάνομαι τον τρόπο με τον οποίο ο συνάδελφος Γιάννης Παπαθανασίου αντέδρασε στη γενική τοποθέτηση, που έκανε ο κατελθών από το Βήμα πρώην Υπουργός κ. Πρωτόπαπας. Διότι όταν μέσα σ’ αυτήν την Αίθουσα επιχειρούμε να κάνουμε το άσπρο-μαύρο, φυσικό είναι οι έχοντες την ευθύνη να αντιδρούν με τέτοιο τρόπο, για να αντιληφθεί και η Εθνική Αντιπροσωπεία και ο ελληνικός λαός ότι όλα τα πράγματα έχουν ένα όριο. 
      Και θα είμαι σαφής -δεν θα απαντήσω, γιατί θεωρώ ότι οι απαντήσεις περί τον Ε.Φ.Ε.Τ. ήταν πλήρεις- σε δύο θέματα. Επικαλέστηκε ο κ. Πρωτόπαπας στο θέμα της Δ.Ε.Η. μία συνέντευξη, η οποία δημοσιεύτηκε το Σάββατο στην εφημερίδα «ΗΜΕΡΗΣΙΑ». Να, γιατί κάνετε το άσπρο-μαύρο, κύριε Πρωτόπαπα. Ερωτάται ο κ. Αλογοσκούφης: «Το 50% του δημοσίου σε Δ.Ε.Η. ή Α.Τ.Ε. και η καταστατική μειοψηφία σε επιχειρήσεις όπως ο Ο.Τ.Ε. παραμένουν θέσφατο;». Απάντηση: «Αυτά είναι διατυπωμένα στο πρόγραμμα της Νέας Δημοκρατίας και δεν υπάρχει καμία σκέψη να αποστούμε από το πρόγραμμά μας. Τώρα, στην επόμενη προεκλογική περίοδο είναι ενδεχόμενο -αλλά είναι πολύ νωρίς ακόμα- κάποιες από τις δεσμεύσεις μας να αρθούν εν όψει νέας προγραμματικής περιόδου και εκλογών». Πού βλέπετε εσείς ανατροπή των δεσμεύσεων του κυβερνητικού προγράμματος της Νέας Δημοκρατίας; Επιχειρείτε, ή όχι, να ενσπείρετε καινά δαιμόνια και να δημιουργήσετε ανησυχία εκεί που δεν υπάρχει; 
      Επειδή το περίμενα αυτό, είχα την εφημερίδα μαζί μου για να σας απαντήσω, διότι πραγματικά κάνατε το άσπρο-μαύρο.
      Κύριε Πρόεδρε,  βλέπω ότι τελευταία ασχολούνται πολλοί περί τα  αρχαιοελληνικά. Επικαλέστηκε ο κ. Πρωτόπαπας  και τους επτά επί Θήβας και μάλιστα έκανε και το λογοπαίγνιο «επτά επί Σιούφας».
      ΧΡΗΣΤΟΣ ΠΡΩΤΟΠΑΠΑΣ: Έντεκα.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Έντεκα. 
      Χαίρομαι, γιατί με τη λογική αυτή έχετε πλέον πειστεί ότι η νέα διακυβέρνηση θα είναι για πολλές τετραετίες, για να μπορεί ο Σιούφας, ο Σαλαγκούδης ή όποιοι θα είναι στην πολιτική ηγεσία του Υπουργείου Ανάπτυξης, να συνθέτουν αυτό, που είναι κατάκτηση για τα ενεργειακά πράγματα της χώρας μας, συμβούλιο ενεργειακής στρατηγικής που το καταργήσατε το 1989 δύο μέρες πριν από τις εκλογές. Υπήρχε τέτοιο συμβούλιο και το καταργήσατε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Και πολύ σωστά το καταργήσαμε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Είναι η άποψή σας. Εμείς έχουμε άλλη αντίληψη, γι’ αυτό είναι διαφορετικά τα πράγματα και γι’ αυτό είμαστε εμείς σήμερα Κυβέρνηση και δεν είσθε εσείς.
      Έρχομαι τώρα σε τρία άλλα θέματα που εθίχθησαν πριν από λίγο. Ο κ. Γείτονας είπε –απουσιάζει τώρα από την Αίθουσα- ότι τρώμε από τα έτοιμα, αυτά που προετοιμάσατε. Στις δημοκρατίες έτσι γίνεται. Ένα κόμμα πηγαίνει στην Αντιπολίτευση, ένα άλλο κόμμα έρχεται στην Κυβέρνηση. 
      Εμείς με πολύ σεβασμό κρατούμε τις πολιτικές, που ήταν σωστές. Η πολιτεία έχει συνέχεια. Το έχουμε πει σε πολλούς τόνους και με πολλές ευκαιρίες, αλλά ούτε αυτό το τιμάμε. Αν ήταν τόσο καλά τα πράγματα όσο τα κάνατε –για τα οποία είστε περήφανοι και να είστε περήφανοι- θα συνεχίζατε να κυβερνάτε.
      Τώρα, υπάρχει μια άλλη πολιτική, υπάρχουν άλλες πολιτικές δράσεις, άλλες σκέψεις, άλλες πολιτικές αποφάσεις, αυτές που έχουν την έγκριση του ελληνικού λαού, έχουν μαζί ολόκληρη την ελληνική κοινωνία και το πρόγραμμα των αλλαγών και των μεταρρυθμίσεων φέρνει τη σφραγίδα της νέας διακυβέρνησης. Θα το πιστέψετε κάποτε.
      Ο συνάδελφός μου μίλησε, με την ένταση της φωνής του πριν από λίγο, ενώ βρίσκεστε σε φάση βουδιστικού διαλογισμού τον τελευταίο καιρό και αυτό ενδεχομένως να σας περιπλέξει και να δημιουργήσει προβλήματα σ’ αυτό το διαλογισμό. Εγώ θα έλεγα να υπάρξει λίγο περισσότερη ηρεμία για να μην σας ξυπνήσουμε από αυτό το διαλογισμό, στον οποίο έχετε περιέλθει. Άλλωστε απ’ ό,τι έχω διαβάσει στις εφημερίδες, το επόμενο χρονικό διάστημα μετά το Δεκέμβριο το έχετε κηρύξει ως μήνες αλληλεγγύης. Σ’ αυτήν την αλληλεγγύη είμαστε και εμείς δίπλα σας.
      Ξέρω ότι τον τελευταίο καιρό έχετε ασχοληθεί πάρα πολύ με τα μηνύματα που στέλνει ο Πρόεδρός σας, να κοιτάξετε πλέον τον άνθρωπο μέσα του. Έτσι διάβαζα σε μία ομιλία του. Καιρός είναι -έστω και τώρα στην Αντιπολίτευση- να ασχοληθείτε με τους ανθρώπους, με τα προβλήματά τους, γιατί για μεγάλο χρονικό διάστημα είχατε ξεχάσει αυτά τα προβλήματα.
      Έρχομαι σ’ ένα τελευταίο θέμα και κλείνω με αυτό, κύριε Πρόεδρε. Ουδέποτε υποστηρίξαμε ότι είμαστε αλάθητοι. Ουδέποτε υποστηρίξαμε ότι δεν μπορεί να υπάρχουν και παραλείψεις στις πολιτικές που ακολουθούμε. Σημασία έχει ότι το μέγιστο μέρος των πολιτικών μας στοχεύει στο να καλύψει κενά, παθογένειες και αδυναμίες, που έρχονται από το παρελθόν, φέρνει τη μεταρρυθμιστική σφραγίδα με –όπως έχω πει- ναυαρχίδα αυτών των μεταρρυθμίσεων, τις οποίες αγκαλιάζει η ελληνική κοινωνία, τις μεταρρυθμίσεις στο Σύνταγμα. Κάνουμε πράγματα που άλλες χώρες τα έχουν κάνει πριν από πολλές δεκαετίες.
      Βεβαίως, οι νομάρχες οφείλουν να κάνουν τους ελέγχους που τους είναι ανατεθειμένοι. Το Υπουργείο Ανάπτυξης βρίσκεται στην Αθήνα και έχει ένα συγκεκριμένο τομέα ελέγχου. Συνεργάζεται με όλες τις νομαρχιακές αυτοδιοικήσεις και με εκείνους που δεν έχουν την ευχέρεια να βγαίνουν στα μέσα ενημέρωσης και να προβάλλουν τη δουλειά που κάνουν. Μην βάζετε σφραγίδες στους νομάρχες «οι δικοί σας» και «οι δικοί μας». Οι εκλεγμένοι, οι αιρετοί από την ώρα που εκλέγονται, ανήκουν σε όλους και σε εκείνους που τους ψήφισαν και σε εκείνους που δεν τους ψήφισαν. 
      Αυτή η δημοκρατική αντίληψη, αν δεν την ενστερνιστείτε και εξακολουθήσετε να χωρίσετε τους εκλεγμένους, τους αιρετούς σε «δικούς μας» και «τους άλλους», θα κάνετε πολύ μεγάλο πολιτικό λάθος. Δεν πρέπει σε μία δημοκρατία, που την ποιότητά της πρέπει να τη διαφυλάσσουμε, αλλά και να τη διευρύνουμε, να κάνετε αυτές τις διακρίσεις και αυτούς τους χωρισμούς. 
      Είκοσι δύο μήνες τώρα λύσεις των προβλημάτων στέκονται απέναντι σε προβλήματα είκοσι χρόνων. Τα καταφέρνουμε καλά, αλλά δεν μπορούμε να κάνουμε και θαύματα. Πάμε όμως, μπροστά. Η χώρα πάει μπροστά και ο ελληνικός λαός το αντιλαμβάνεται. 
      Θα πάει ακόμα πιο γρήγορα μπροστά, γιατί η περίοδος της σποράς τελειώνει και αρχίζει η περίοδος του θερισμού αυτών των πρωτοβουλιών, των θεσμικών αλλαγών, των διαρθρωτικών αλλαγών και των μεταρρυθμίσεων που πραγματοποιούμε. Αυτή είναι η δική μας απάντηση σ’ αυτά που είπαν οι συνάδελφοι της Αξιωματικής Αντιπολίτευσης πριν από λίγο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Έχω την τιμή να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: τα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων τριάντα έξι μαθητές και μαθήτριες και δύο συνοδοί από το Δημοτικό Σχολείο Ασκληπιείου Αργολίδος.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο Κοινοβουλευτικός Εκπρόσωπος του ΠΑ.ΣΟ.Κ.  κ. Καστανίδης έχει το λόγο. Θέλετε να κάνετε παρέμβαση;
      ΧΑΡΑΛΑΜΠΟΣ ΚΑΣΤΑΝΙΔΗΣ: Μάλιστα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σας ευχαριστώ.
      Παρακολούθησα με πολλή προσοχή τόσο τον Υφυπουργό όσο και τον Υπουργό. Κύριε Υπουργέ της Ανάπτυξης, σας εξομολογούμαι ότι πιστεύω πως ο βουδιστικός λογισμός είναι καλύτερος από τον σκέτο παραλογισμό. Διότι ο λογισμός οδηγεί σ’ ένα συμπέρασμα. Ο παραλογισμός είναι ίδιον ανθρώπων τρελαμένων που έχουν χάσει τα αβγά και τα πασχάλια, αν δεν το έχετε καταλάβει. Και ο παραλογισμός είναι σύνδρομο που σας κατατρύχει καιρό τώρα. 
      Έχασε την ψυχραιμία του και τον έλεγχο της συμπεριφοράς του ο Υφυπουργός σας. Με ανοίκειο ύφος επετέθη σε βάρος συναδέλφου, ο οποίος έκανε στο κάτω-κάτω χρήσιμες και ορθές παρατηρήσεις. Αντιλαμβάνομαι τον εκνευρισμό, που προκύπτει από την κατάσταση στην οποία βρίσκεστε, αλλά οφείλω να επισημάνω μερικές αντιφάσεις. Ο κ. Παπαθανασίου επαίρεται, διότι η Κυβέρνηση αύξησε τους ελέγχους στην αγορά. Οφείλω όμως να παρατηρήσω, και με παράδειγμα το οποίο θα δώσω αργότερα, ότι είναι περίεργο να αυξάνεις τους ελέγχους στην αγορά και να μειώνεις τις  επιπτώσεις από αυτούς τους ελέγχους. Διότι, κύριε Υφυπουργέ, όσο αυξάνετε, όπως ισχυρίζεστε, τους ελέγχους στην αγορά, τόσο περισσότερο αυξάνεται η αισχροκέρδεια και η ακρίβεια.
      Θα σας δώσω, λοιπόν, το παράδειγμα που υποσχέθηκα. Όσο καιρό ανέβαιναν διεθνώς οι τιμές των πετρελαιοειδών ισχυριζόσασταν ότι δεν ήσαστε σε θέση να ελέγξετε ακρίβεια και αισχροκέρδεια, διότι οι συνέπειες της αύξησης ήταν ίδιες σ’ ολόκληρη την Ευρωπαϊκή Ένωση. Ελάτε, όμως, που σας διαψεύδουν τα στοιχεία, που δίνει η Ευρωπαϊκή Στατιστική Υπηρεσία και αποκαλύπτουν ότι κάτι άλλο σάπιο υπάρχει στο «βασίλειο της Δανιμαρκίας». Τα στοιχεία, λοιπόν, της Ευρωπαϊκής Στατιστικής Υπηρεσίας, κύριε Υφυπουργέ, αποκαλύπτουν ότι, ενώ η αύξηση των τιμών των πετρελαιοειδών είχε επίπτωση δυόμισι μονάδες στον Δείκτη Τιμών Καταναλωτή στις υπόλοιπες χώρες της Ευρωπαϊκής Ένωσης, περιέργως στη χώρα μας από την ίδια αύξηση των τιμών οι επιπτώσεις ήταν της τάξης του 3,5%. Υπάρχει δηλαδή μια ολόκληρη μονάδα διαφορά. Ερώτημα: Πού οφείλεται αυτό; Οφείλεται στα λανθασμένα στατιστικά στοιχεία της Ευρωπαϊκής Υπηρεσίας ή οφείλεται στο γεγονός ότι υπάρχει κενό στην πολιτική σας, παρά την έπαρσή σας ότι έχετε αυξήσει τους ελέγχους στην αγορά; Πρόκειται για ερώτημα, το οποίο έχετε κληθεί κατ’ επανάληψη να απαντήσετε, αλλά βεβαίως δεν είστε σε θέση να απαντήσετε. 
      	Έρχομαι τώρα στον κύριο Υπουργό. Υπερηφάνως ανέγνωσε τη συνέντευξη του άλλου Υπουργού της Οικονομίας, του κ. Αλογοσκούφη. Τι σας είπε ο κ. Πρωτόπαπας; Ο κ. Πρωτόπαπας σας είπε ότι υπάρχει αντίφαση μεταξύ των δικών σας δηλώσεων ως Υπουργού Ανάπτυξης και των δηλώσεων του Υπουργού  Οικονομίας και το επιβεβαιώσατε. Διότι, ενώ εσείς δεν αφήσατε καμία αμφιβολία για το τι πρέπει να συμβεί σ’ αυτό τον τομέα, ο Υπουργός της Οικονομίας είπε «γι’ αυτό το τέρμινο κινούμαστε σύμφωνα με τα προγράμματά μας, αλλά για το επόμενο τέρμινο μπορεί να αλλάξουμε τις προγραμματικές δεσμεύσεις της Κυβέρνησης». Και εσείς αισθάνεστε, κύριε Υπουργέ της Ανάπτυξης, ότι για θέμα δικό σας, για το οποίο θα οφείλατε εσείς να προσδιορίσετε τι θα συμβεί στο επόμενο προεκλογικό πρόγραμμα της Νέας Δημοκρατίας, είναι ωραίο που σας προκατέλαβε ο συνάδελφός σας Υπουργός Οικονομίας και διακήρυξε άλλα; Δεν υπάρχει θέμα εσωτερικής τάξης μεταξύ των μελών της Κυβέρνησης;
      Θα ήθελα να καταλήξω με την ακόλουθη παρατήρηση. Είναι πολύ αλαζονικό να ισχυρίζεστε ότι θα διατηρήσετε πολλά χρόνια την διακυβέρνηση αυτής της χώρας. Έχετε δικαίωμα να το κάνετε, αλλά πριν με αλαζονεία διακηρύξετε προς τον ελληνικό λαό ότι για πολλά χρόνια θα είστε Κυβέρνηση, πρέπει να απαντήσετε σ’ ένα θεμελιώδες ερώτημα. Όταν δεν μπορείτε να εξασφαλίσετε την ασφάλεια του πολιτικού κόσμου, όταν δεν μπορείτε να εξασφαλίσετε την ασφάλεια, σε κρίσιμες στιγμές, των συμφερόντων της χώρας και των πολιτών αισθάνεστε ότι υπάρχει πολίτης που να συμμερίζεται την αισιοδοξία σας ότι θα είστε για πολύ καιρό στην Κυβέρνηση; Ε, θα πρέπει λιγάκι να σκεφθείτε!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Χαίρομαι για την παρέμβαση του Κοινοβουλευτικού Εκπροσώπου του ΠΑ.ΣΟ.Κ.. Σημειώνω ότι διετέλεσε αρκετές φορές Υπουργός και συνεπώς γνωρίζει ευθύνες και αρμοδιότητες. 
      Όσο για την τελευταία αποστροφή, σ’ ό,τι αφορά τον κ. Αλογοσκούφη, θέλω να πω στον κ. Καστανίδη ότι και στη Δ.Ε.Η. και στον Ο.Τ.Ε. είναι μέτοχος το ελληνικό δημόσιο και αυτό εκπροσωπείται από τον Υπουργό Οικονομίας και Οικονομικών. Ο Υπουργός Ανάπτυξης έχει την ευθύνη της εποπτείας αυτών των φορέων. Επομένως δεν μπήκε σε ξένα «χωράφια» ο κ. Αλογοσκούφης με την απάντηση που έδωσε και που είναι απάντηση υπεύθυνη και «τετράγωνη», αυτή που λέει το κυβερνητικό πρόγραμμα της Νέας Δημοκρατίας. Το 51% της Δ.Ε.Η. ανήκει στο ελληνικό δημόσιο, τελεία και παύλα. Όλα τα άλλα τα οποία είπατε ήταν ως εκ περισσού.
      Έρχομαι τώρα σ’ αυτό που είπα. Εγώ δεν μίλησα για βουδιστικό συλλογισμό. Προφανώς μπαίνατε εκείνη τη στιγμή στην Αίθουσα. Είπα ότι βρίσκεστε σε κατάσταση βουδιστικού διαλογισμού. Όλα τα άλλα ευφυολογήματα…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Να μας το εξηγήσετε, κύριε Υπουργέ. Εμείς δεν γνωρίζουμε. Είμαστε χριστιανοί, όχι βουδιστές.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Γνωρίζετε πολύ καλά και δεν χρειάζεται να ανοίξουμε το λεξικό του Μπαμπινιώτη για τη διαφορά μεταξύ διαλογισμού και συλλογισμού. Εγώ είπα ότι είστε σε κατάσταση βουδιστικού διαλογισμού, πολύ πιο ήρεμα για να μη σας ξυπνήσουμε, αλλά βρήκατε την αφορμή με το καταληκτικό της λέξης για να μιλήσετε περί παραλογισμού, περί τρέλας, περί παραφροσύνης κ.ο.κ.. Στο δικό σας επίπεδο, αλλά και στο επίπεδο του θεσμικού ρόλου που έχετε σ’ αυτήν την Αίθουσα δεν ταιριάζουν αυτές οι υπερβολές, κύριε Καστανίδη.
      Επίσης, θέλω να δώσω για μία ακόμη φορά την απάντηση που αναζητείτε, αλλά που λέτε ότι δεν έχετε πάρει. Την έχετε πάρει πάρα πολλές φορές σ’ ό,τι αφορά τη συμμετοχή των καυσίμων στη διαμόρφωση του πληθωρισμού στη χώρα μας και σ’ ό,τι αφορά την Ευρωπαϊκή Ένωση. 
      Ποια είναι η απάντηση; Η απάντηση είναι μία, απλή και καθαρή. Η εξάρτηση της χώρας μας από τα πετρελαιοειδή -διότι συμπεριφερθήκατε τουλάχιστον τα τελευταία δώδεκα χρόνια χωρίς να λάβετε καμία απολύτως πρόνοια για εξοικονόμηση ενέργειας και για την απεξάρτηση της χώρας από το πετρέλαιο- ανέρχεται στο 4% έναντι 1,5% που είναι η εξάρτηση των ευρωπαϊκών χωρών από το πετρέλαιο, γι’ αυτό και αυτή η επίπτωση κινείται μεταξύ 0,4% έως μισή ποσοστιαία μονάδα του τιμαρίθμου έναντι 1,2, 1,3 και 1,4 που κινείται σε μας. Αυτό είναι το ένα.
      Πάλι, όμως, χρησιμοποιείτε τις λέξεις που νομίζετε ότι εντυπωσιάζουν τον κόσμο, δηλαδή ότι παρακολουθήσαμε ως θεατές την κερδοσκοπία και την ακρίβεια. Δεν γνωρίζετε ότι με αύξηση μεγαλύτερη του 110% των τιμών των καυσίμων το τελευταίο χρονικό διάστημα και σχεδόν την περίοδο της νέας διακυβέρνησης οι αυξήσεις των καυσίμων έχουν περιοριστεί στο 28% με 30% και ότι οι τιμές εδώ, στην Ελλάδα, είναι οι φθηνότερες σε ολόκληρη την Ευρωπαϊκή Ένωση; Αυτό δεν το γνωρίζετε; Για δημιουργία εντυπώσεων και για να έχετε ορισμένες μονάδες δημοσιότητας παραπάνω, ας περάσουμε και στην υπερβολή.
      Εγώ σας έχω συνηθίσει όλα αυτά τα χρόνια εδώ και με μετριότητα, αλλά και με σύνεση να αντιμετωπίζετε τα πράγματα. Προφανώς επειδή δεν είχατε παρακολουθήσει τη διαδρομή της συζήτησης, δείχνω απόλυτη κατανόηση για τις υπερβολές με τις οποίες ήταν σήμερα συγκροτημένος ο λόγος σας, κύριε Καστανίδη.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Θα παρακαλούσα να διεξαχθεί η συζήτηση με νηφαλιότητα, που ταιριάζει στο Κοινοβούλιο. Να αποφεύγονται εντάσεις και χαρακτηρισμοί από όλες τις πλευρές. Αυτό είναι καλύτερο και για το κύρος του Κοινοβουλίου και για την, επιτρέψτε μου να πω, για την υγεία μας.
      ΧΑΡΑΛΑΜΠΟΣ ΚΑΣΤΑΝΙΔΗΣ: Σε ποιον απευθύνεστε, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Σε όλους!
      Επιτρέπεται να κάνω και μια παρατήρηση σαν γιατρός, ότι η αδρεναλίνη δεν είναι ατελείωτη και έχει άλλες επιδράσεις στον οργανισμό.
      Κύριε Καστανίδη, δεν απευθύνομαι σ’ εσάς προσωπικά, σε κανέναν προσωπικά, αλλά σε όλους.
      ΧΑΡΑΛΑΜΠΟΣ ΚΑΣΤΑΝΙΔΗΣ: Το ξέρω.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Καστανίδη, έχετε το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, πρώτα απ’ όλα σας διαβεβαιώνω, ότι παρά το γεγονός ότι εξελίσσεται την ίδια ώρα η συνεδρίαση των συντονιστών του ΠΑ.ΣΟ.Κ., είχα την ευκαιρία να σας παρακολουθήσω και εσάς και τον κ. Παπαθανασίου, και ξέρω πολύ καλά τι είπατε.
      Το δεύτερο που θέλω να σας πω είναι πως όταν λέτε ότι με έχετε συνηθίσει «με μετριότητα» υποθέτω ότι θα εννοούσατε ότι εκφέρω λόγο μετριοπαθή, διότι εάν αποδίδετε στο ειδικό μου βάρος και στην παρουσία μου μετριότητα… 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι!
      ΧΑΡΑΛΑΜΠΟΣ ΚΑΣΤΑΝΙΔΗΣ: ...δεν θα ήθελα να σας επιστρέψω το χαρακτηρισμό.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Σας παρακαλώ!
      ΧΑΡΑΛΑΜΠΟΣ ΚΑΣΤΑΝΙΔΗΣ: Ναι, υποθέτω ότι αυτό υπονοούσατε.
      ΠΡΟΕΔΡΕΥΩΝ (Γεώργιος Σούρλας): Είναι προφανές, άλλωστε ο Υπουργός το επιβεβαιώνει αυτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μάλιστα.
      Κύριε Πρόεδρε, θα ήθελα να κάνω μερικές παρατηρήσεις.
      Κύριε Υπουργέ, πρώτα απ’ όλα το θέμα, το οποίο έθιξα αφορούσε την περίοδο της αυξήσεως των τιμών των πετρελαιοειδών και επεσήμανα ποιες ήταν οι επιπτώσεις στην Ευρώπη και στην Ελλάδα. Τα στοιχεία που σας έδωσα δεν είναι επιλογή δική μας, αλλά στοιχεία της EUROSTAT. Η EUROSTAT επισήμανε ότι υπήρχαν διαφορετικές επιπτώσεις στο δείκτη τιμών καταναλωτή την περίοδο εκείνη στις υπόλοιπες χώρες της Ευρώπης απ’ ό,τι σε μας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και συνεχίζουν να υπάρχουν.
      ΧΑΡΑΛΑΜΠΟΣ ΚΑΣΤΑΝΙΔΗΣ: Και υποστήριξα, εάν δεν το εννοήσατε –είμαι σίγουρος ότι το εννοήσατε- ότι η διαφορά της επιπτώσεως έχει σχέση με τη δική σας αδυναμία να ελέγξετε την αγορά.
      Θα κάνω δε μία πρόσθετη παρατήρηση. Επαίρεσθε για τις τιμές των πετρελαιοειδών, όταν γνωρίζετε ότι, ενώ βρισκόμασταν στην ενδέκατη θέση ως προς τις τιμές των πετρελαιοειδών στην Ευρωπαϊκή Ένωση, έχουμε βρεθεί στις ημέρες σας στη δεύτερη πιο ακριβή θέση μεταξύ των χωρών της Ευρώπης; Είναι δυνατόν να μην έχετε συναίσθηση της φοβερής επιδείνωσης των μεγεθών; Ήμασταν στην ενδέκατη χειρότερη θέση από την άποψη της ακρίβειας και βρεθήκαμε στη δεύτερη θέση, μεταξύ των ακριβοτέρων δηλαδή χωρών! Και αισθάνεσθε ότι ο απολογισμός σας πρέπει να σας καθιστά υπερήφανους;
      Θα σας έλεγα, λοιπόν, ότι πρέπει ξανά να σκεφθείτε. Και επιτέλους μην ισχυρίζεστε πράγματα, τα οποία είμαι σίγουρος ότι δεν θα τα ισχυριζόσασταν αν είχατε διαφορετικό ρόλο. Το να λέτε «ο Υπουργός Οικονομίας είναι ο μέτοχος, εγώ δε ως εποπτεύων έχω υποδεέστερο λόγο σε ό,τι αφορά τη Δ.Ε.Η. συγκριτικά με το λόγο του Υπουργού Οικονομίας», δεν σας τιμά! Είσαστε εποπτεύων Υπουργός της Δ.Ε.Η., είστε δεσμευμένος για το τι θα συμβεί στη Δ.Ε.Η.. Το γεγονός ότι ένας άλλος Υπουργός που είναι μέτοχος, αλλά δεν ασκεί την εποπτεία, ανακοινώνει ότι κάτι άλλο θα συμβεί στο επόμενο προεκλογικό πρόγραμμα της Νέας Δημοκρατίας, υπονομεύει εσάς –εάν δεν το καταλαβαίνετε- γιατί έχετε την ουσιαστική αρμοδιότητα!
      Τέλος, κύριε Πρόεδρε, για να φύγουμε από τα περί διαλογισμών, συλλογισμών και παραλογισμών, θα σας θέσω το απλό δίλημμα του τραγουδιού: «Πότε Βούδας, πότε Κούδας». Βούδας ή Κούδας; Εμείς σας λέμε «Κούδας», γιατί με το περίτεχνο παιχνίδι του άλλαζε τις συνθήκες μέσα στο γήπεδο, ως γήπεδο στην προκειμένη περίπτωση νοείται η κοινωνική και πολιτική ζωή των Ελλήνων. 
      (Χειροκροτήματα από την πτέρυγα του ΠΑ.ΣΟ.Κ.)
      ΑΝΝΑ ΔΙΑΜΑΝΤΟΠΟΥΛΟΥ: Και είναι από τη Θεσσαλονίκη.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να επανέλθουμε τώρα στο νομοσχέδιο;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Έχει εξαιρετικό ενδιαφέρον αυτή η πολιτική αντιπαράθεση. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Μη μας μπερδέψετε μόνο με το Βουδισμό!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Βεβαίως, αντιλαμβάνομαι το φιλοπαίγμονα λόγο του κ. Καστανίδη και την αγάπη του και προς το τραγούδι, αλλά και προς το μεγάλο αυτό ποδοσφαιριστή και λόγω της καταγωγής και λόγω της εκλογικής περιφέρειας του κ. Καστανίδη, που είναι η Θεσσαλονίκη. 
      Μακριά από εμένα, παρ’ ό,τι αγαπώ και βλέπω ποδόσφαιρο, το να ποδοσφαιροποιήσουμε την πολιτική αντιπαράθεση. Το «Βούδας» σας ανήκει. Όσο για το «Κούδας», έχετε καιρό να μάθετε τις τεχνικές του ποδοσφαίρου και να κάνετε αυτά τα όμορφα που έκανε στα γήπεδα ο Κούδας! Έχετε καιρό!
      (Χειροκροτήματα από την πτέρυγα της Νέας Δημοκρατίας)
       ΧΑΡΑΛΑΜΠΟΣ ΚΑΣΤΑΝΙΔΗΣ: Ένας Καρδιτσιώτης είναι πολύ μακριά, κύριε Υπουργέ, για να μάθει!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τώρα, βεβαίως, θα μου επιτρέψετε να σταθώ και σε κάτι άλλο. 
      Εξακολουθείτε να επιμένετε –αλλά ανεπιτυχώς- να κάνετε παραινέσεις και να δίνετε συμβουλές –εγώ τις ακούω, παρ’ όλο που δεν τις χρειαζόμαστε και όποιες είναι χρήσιμες, τις κρατούμε- αλλά μην προσπαθείτε να κάνετε ταξινόμηση επιπέδων Υπουργών.
      Έχει λόγο το Υπουργείο Οικονομίας και Οικονομικών στα θέματα που του ανήκουν και σωστά έκανε αυτήν τη συνέντευξη ο κ. Αλογοσκούφης. Όλα τ’ άλλα δεν κάνουν τίποτε άλλο, παρά να ξοδεύουν φαιά ουσία. Μια και έχετε Πολιτικό Συμβούλιο και πρέπει αυτήν τη φαιά ουσία να τη διαθέσετε στο Πολιτικό Συμβούλιο, το φιλοπαίγμονα λόγο ας τον αφήσουμε εδώ, για να συνεχίσει και η συνεδρίαση του Πολιτικού σας Συμβουλίου. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μια φράση, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Βλέπω ότι έχει ενδιαφέρον και το Σώμα. 
      Ορίστε, κύριε Καστανίδη. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, τη φαιά ουσία μας, σας διαβεβαιώνω ότι τη διαθέτουμε μόνο για την υπεράσπιση των συμφερόντων της χώρας και του ελληνικού λαού.
      ΠΡΟΕΔΡΕΥΩΝ (Γεώργιος Σούρλας): Τελείωσε αυτή η αντιπαράθεση, που διεξήχθη σ’ ένα επίπεδο ικανοποιητικό, μπορώ να πω. 
      Ο κ. Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι,  κατ’ αρχάς θα ήθελα τουλάχιστον στο φίλο και συνάδελφο, τον κ. Καστανίδη, αλλά και στους Υπουργούς να πω το εξής: Πιστεύω, όταν συζητάτε ένα νομοσχέδιο, του οποίου έχουν εξαντληθεί οι ρυθμίσεις μέσα στην επιτροπή, ότι δεν πρέπει να γίνεται κατάχρηση του χρόνου εις βάρος των Βουλευτών, και γι’ αυτό, το Προεδρείο θα έπρεπε λιγάκι να προστατεύει και τους Βουλευτές, όταν θέλουν να εκφράσουν την άποψή τους. Δεν μπορεί να γίνεται αυτό το οποίο …
      ΠΡΟΕΔΡΕΥΩΝ (Γεώργιος Σούρλας): Κύριε Βαρβιτσιώτη, ακούστε λίγο ... 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Με συγχωρείτε, κύριε Πρόεδρε …
      ΠΡΟΕΔΡΕΥΩΝ (Γεώργιος Σούρλας): Ακούστε λίγο. Απευθύνεστε στο Προεδρείο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Να κρατήσετε το χρόνο μου.
      ΠΡΟΕΔΡΕΥΩΝ (Γεώργιος Σούρλας): Ο χρόνος, όπως διεξάγεται η συζήτηση, είναι κατανεμημένος. Δικαιούνται οι Βουλευτές τέσσερις ώρες και οι Υπουργοί και οι Κοινοβουλευτικοί δικαιούνται δύο ώρες. 
      Έχετε λοιπόν όλο το περιθώριο, ως Βουλευτές, να μιλήσετε. Μην κάνετε τέτοιες παρατηρήσεις, αν δεν έχετε υπ’ όψιν σας τον Κανονισμό. Σας παρακαλώ πάρα πολύ. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Με συγχωρείτε, κύριε Πρόεδρε, έχω υπ’ όψιν μου τον Κανονισμό. Εγώ έκανα μια σύσταση για τον τρόπο με τον οποίο είδα να διεξάγεται η συζήτηση. Αν αυτή εσείς την εκλαμβάνετε ως μη γνώση του Κανονισμού, με συγχωρείτε, αλλά δεν με αφορά. 
      ΠΡΟΕΔΡΕΥΩΝ (Γεώργιος Σούρλας): Όχι, είστε εκτός κανονισμού, κύριε Βαρβιτσιώτη …
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Με συγχωρείτε, αλλά δεν με αφορά. 
      ΠΡΟΕΔΡΕΥΩΝ (Γεώργιος Σούρλας): Το να διεξάγεται συζήτηση μεταξύ των Υπουργών και των Κοινοβουλευτικών Εκπροσώπων, είναι απαραίτητο και παρά πολύ χρήσιμο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Βεβαίως είναι απαραίτητο, όταν αυτό …
      ΠΡΟΕΔΡΕΥΩΝ (Γεώργιος Σούρλας): Δεν αφαιρείται χρόνος, κύριε Βαρβιτσιώτη, από τους Βουλευτές.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Εντάξει, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Σας είπα ότι οι Βουλευτές έχετε στη διάθεσή σας τέσσερις ώρες, αλλά δεν μπορούμε να στερήσουμε τη δυνατότητα αυτού του διαλόγου μεταξύ των εκπροσώπων των κομμάτων και της Κυβέρνησης. 
      Και μια και αφαιρέθηκε χρόνος από το Προεδρείο –δεν συνιστά καμία προσωπική παρατήρηση, αυτό αποτελεί αφορμή για να ξέρετε ότι δεν γίνεται κατάχρηση από το Προεδρείο στην κατανομή του χρόνου- θα έχετε κι εσείς άνεση χρόνου, παραπάνω από τα οκτώ λεπτά.
      Συνεχίστε, παρακαλώ.
       ΜΙΛΤΙΑΔΗΣ ΒΑΡΒΙΤΣΙΩΤΗΣ: Εγώ, κύριε Πρόεδρε, θέλω να πω ότι μ’ αυτό το νομοσχέδιο, για το οποίο δέχεται η Κυβέρνηση μια σοβαρότατη κριτική –η οποία εξαντλείται βέβαια σε θέματα εντυπωσιασμού- γίνονται δύο σοβαρά πράγματα. 
      Το πρώτο είναι ότι συστήνεται ένα Συμβούλιο Εθνικής Ενεργειακής Στρατηγικής. Γιατί χρειαζόμαστε το Συμβούλιο; Μα, για να απαντήσουμε στο εξής ερώτημα του ενεργειακού σχεδιασμού: Πώς θα κάνουμε όλα αυτά τα οποία κατηγορούμαστε ότι δεν έχουμε κάνει; Δηλαδή, πως θα μειώσουμε την εξάρτησή μας από το πετρέλαιο, πώς θα μπορέσουμε να εξοικονομήσουμε περισσότερη ενέργεια και πώς θα μπορέσουμε να ρυθμίσουμε καλύτερα τις αγορές. Όλα αυτά θα ρυθμιστούν απ’ αυτό το Συμβούλιο.
      Το ότι δεν θέλετε να το ψηφίσετε, είναι σαν να αναιρείτε την πρωταρχική διάθεση του ΠΑ.ΣΟ.Κ. σε κάθε σημείο που μιλάει για ενεργειακή πολιτική, δηλαδή, την ύπαρξη ενεργειακού σχεδιασμού. Θέλετε να έχουμε ενεργειακό σχεδιασμό; Αν θέλετε να έχουμε ενεργειακό σχεδιασμό, τότε πρέπει να υπερψηφίσετε αυτό το νομοσχέδιο, όπως με τόλμη έχετε υπερψηφίσει όλα τα προηγούμενα νομοσχέδια που έχουν σχέση με την ενέργεια. Έχετε υπερψηφίσει το νομοσχέδιο για τα βιοκαύσιμα, που εισήγαγε μια νέα μορφή καυσίμων στην ελληνική πραγματικότητα. Έχετε ψηφίσει το νομοσχέδιο για την απελευθέρωση του φυσικού αερίου, που δημιούργησε τις προϋποθέσεις για να επεκταθεί το δίκτυο του φυσικού αερίου και για να μην περιορίζεται μόνο στο κέντρο των Αθηνών και ενδεχομένως σε άλλα αστικά κέντρα και, επίσης, έχετε ψηφίσει την απελευθέρωση της αγοράς ηλεκτρικής ενέργειας. 
      Εμείς προχωρήσαμε και στην έκδοση καινούργιων σύγχρονων πινάκων για την αγορά ηλεκτρικής ενέργειας, με αποτέλεσμα σήμερα να υπάρχει μια κινητικότητα στην αγορά αυτή. Αυτές είναι οι παρεμβάσεις. 
      Επειδή άκουσα συναδέλφους πριν να λένε ότι δεν κάναμε τίποτα για την εξοικονόμηση ενέργειας, θέλω να πω κάτι.
      Και μόνο η κυβερνητική απόφαση για εγκατάσταση πυκνωτών και μείωση της κατανάλωσης στα δημόσια κτήρια, ήταν μία πράξη σοβαρή και μετρημένη, που θα μπορούσε να είχε γίνει εδώ και πολλά χρόνια χωρίς κόστος. Και, όμως, έγινε τώρα. 
      Επίσης, υπάρχουν και οι πράξεις που κάναμε για τη μείωση της κατανάλωσης ενέργειας στον τομέα της γεωργίας, καθώς απαγορεύσαμε τις μεσημεριανές ώρες του καλοκαιριού να λειτουργούν τα πιεστικά μηχανήματα, που ήταν μία σοβαρή πηγή κατανάλωσης. Αυτή δεν ήταν σοβαρή πράξη;
      Δεν καταλαβαίνω, λοιπόν, γιατί υπάρχει αυτή η τάση να λέμε ότι στον τομέα της ενέργειας δεν γίνεται τίποτα. Νομίζω ότι υπάρχει αυτή η τάση, γιατί ακριβώς αφήσατε έναν τομέα, στον οποίο κάνατε κάποια δειλά βήματα με στόχο την απελευθέρωση, χωρίς να απαντήσετε στα κομβικά και στα κεντρικά του ερωτήματα. Δεν αφήσατε έναν ενεργειακό σχεδιασμό, δεν αφήσατε μια ολοκληρωμένη στρατηγική, δεν αφήσατε μία απελευθερωμένη αγορά.
      Σε ό,τι αφορά, βεβαίως, τις τιμές του καταναλωτή που έχουν σχέση με την ενέργεια, είναι γεγονός ότι η χώρα μας εξαρτάται από το πετρέλαιο περισσότερο από οποιαδήποτε άλλη ευρωπαϊκή χώρα. Και η αναστροφή αυτής της κατάστασης δεν μπορεί να γίνει μέσα σ΄ ένα μήνα. Μπορεί να μη γίνει σ΄ ένα χρόνο, θα γίνει, όμως, σε δύο χρόνια.
      Χρειάζονται γενναίες επενδύσεις, επενδύσεις τις οποίες σήμερα προωθούμε. Σκεφτείτε ότι μόνο στο δεκαεννιάμηνο έχει υπογραφεί το 35% των αδειών, που έχουν εκδοθεί για παραγωγή ενέργειας από ανανεώσιμες πηγές και έχει εγκατασταθεί το 50% της συνολικής ισχύος. Και είμαστε στην Κυβέρνηση δεκαεννέα μήνες!
      Έρχεται μεθαύριο το καινούργιο νομοσχέδιο, που θέλει να ρυθμίσει όλες αυτές τις εκκρεμότητες σε σχέση με τις ανανεώσιμες πηγές. Ήδη, περνάει και μία τροπολογία που ρυθμίζει επί μέρους θέματα, για να δώσουμε μία τόνωση στην αγορά, για να δώσουμε τη δυνατότητα η παραγωγή ηλεκτρικής ενέργειας από ανανεώσιμες πηγές να αυξηθεί και μάλιστα δραματικά. 
      Έρχομαι τώρα στο δεύτερο θέμα, που αφορά τον Ε.Φ.Ε.Τ. και τον έλεγχο των τροφίμων. Άκουσα τον κ. Γείτονα πριν από λίγο να εκφράζει μία άποψη πολύ συγκεκριμένη, πολύ διαφορετική από την άποψη του ΠΑ.ΣΟ.Κ., ότι, δηλαδή, αυτό θα έπρεπε να είναι κομμάτι του ελέγχου του Υπουργείου Υγείας. 
      Δεν καταλαβαίνω γιατί θα έπρεπε να είναι του Υπουργείου Υγείας. Υπάρχει το Υπουργείο Ανάπτυξης, υπάρχει η Γενική Γραμματεία Εμπορίου, για να ελέγχει την αγορά. Και αυτή κατηγορείται καθημερινά. Μήπως θέλετε να ρίξουμε το μπαλάκι αλλού; Αυτό γινόταν μέχρι σήμερα και σ’ αυτό προσπαθούμε να απαντήσουμε μέσα από τις ρυθμίσεις για τον Ε.Φ.Ε.Τ.
      Θα σας αναφέρω χαρακτηριστικά παραδείγματα. Ποιοι ελέγχουν σήμερα τα τρόφιμα στην Ελλάδα; Πρώτος είναι ο Ε.Φ.Ε.Τ., δεύτερες οι αγορανομικές διευθύνσεις του Υπουργείου Εμπορίου, τρίτο το Γενικό Χημείο του Κράτους, τέταρτο το Υπουργείο Αγροτικής Ανάπτυξης μέσω των γεωτεχνικών, πέμπτες οι νομαρχίες, έκτο το Υπουργείο Υγείας σε συγκεκριμένες περιπτώσεις και έβδομοι οι δήμοι σε ό,τι αφορά τα Καταστήματα Υγειονομικού Ενδιαφέροντος. 
      Είναι οργανωμένο κράτος αυτό, στο οποίο δεν μπορούμε να βρούμε άκρη για το ποιος ελέγχει το τι καταναλώνουμε; Δεν υπάρχει ένας φορέας που να συζητάει με την Ευρωπαϊκή Ένωση, να εισάγει τις καινούργιες μεθόδους, τις καινούργιες τυποποιήσεις, τις καινούργιες ρυθμίσεις; 
      Προχθές, πήγε να διοργανώσει ο Ε.Φ.Ε.Τ. σεμινάρια για όλους τους υπαλλήλους των εμπλεκόμενων φορέων και ήρθαν οι νομαρχίες και είπαν: «Εμείς δεν διαθέτουμε προσωπικό στον Ε.Φ.Ε.Τ. για να επιμορφωθεί». Και αναγκάστηκε ο Ε.Φ.Ε.Τ. να βγάλει και αντικαταβολή για την παρακολούθηση των σεμιναρίων, ώστε να επιμορφωθούν αυτοί που κάνουν τους ελέγχους από τις νομαρχίες.
      Επίσης, δεν εμφανίστηκαν οι γεωτεχνικοί, που σε πάρα πολλές περιπτώσεις ξέρουμε ότι τους έχουν ξεφύγει πράγματα, καθ’ ότι οι άνθρωποι αυτοί κυκλοφορούν με σφραγίδες του ελληνικού κράτους και σφραγίζουν κρέατα εισαγωγής από άλλες χώρες ως ελληνικά. 
      Δεν πρέπει να δώσουμε απάντηση σ’ αυτά τα ερωτήματα; Δεν πρέπει να αναφερθούμε σ’ αυτά; Δεν πρέπει να τα ρυθμίσουμε; Σε κάθε χώρα υπάρχει μία αρχή ελέγχου των τροφίμων και εμείς, στην προσπάθειά μας να ενισχύσουμε τον Ε.Φ.Ε.Τ. –ενδεχομένως θα έπρεπε να τον ενισχύσουμε πιο πολύ απ’ ό,τι τον προωθούμε σήμερα- βρισκόμαστε και απολογούμενοι.
      Τέλος, επειδή έχει γίνει πολλή συζήτηση για τον έλεγχο που διενεργείται από τις νομαρχίες και ιδιαίτερα από τη Νομαρχία Αθηνών και τη Νομαρχία Πειραιώς, εγώ χαίρομαι που σήμερα και στις δύο νομαρχίες –και μάλιστα στα όρια της Νομαρχίας Αθηνών εκλέγομαι, άρα είμαι διπλά χαρούμενος- έχει αρχίσει αυτό να λειτουργεί.
      Αυτό, όμως, δεν μου λέει τίποτα σχετικά με το γιατί έχει αρχίσει να λειτουργεί το τελευταίο εξάμηνο με επτάμηνο, επιβάλλοντας ποινές και ασκώντας ουσιαστικούς ελέγχους. Γιατί όλη την προηγούμενη περίοδο, όποιος και αν ήταν νομάρχης, κανένας δεν ασχολείτο μ΄ αυτήν την υπόθεση; Θεωρείται ότι ήταν μια υπόθεση υψηλού πολιτικού κόστους και χαμηλής αποτελεσματικότητας. Και από τη στιγμή που η Κυβέρνηση κατάφερε και ανέδειξε θέματα με τις συνδυασμένες και σταθερές της πολιτικές -και πρώτα απ’ όλα με τους συνεχείς ελέγχους, οι οποίοι δεν γίνονταν συνοδεία τηλεοπτικών συνεργείων, δεν γίνονταν για να αποκαλυφθούν οι λαϊκίστικες εκφάνσεις κάποιου πολιτικού, αλλά γινόντουσαν επί της ουσίας- τότε το αντιλήφθηκαν και αυτοί οι νομάρχες –και καλά έκαναν- και άρχισαν να κάνουν ελέγχους. Και νομίζω ότι μέχρι τώρα έχει λειτουργήσει το σύστημα. Σε ορισμένες, όμως, περιπτώσεις δεν μπορεί να λειτουργήσει με τον τρόπο που θέλετε.
      Κατηγορηθήκαμε για την Βαρβάκειο. Ανακαινίσθηκε η Βαρβάκειος. Φτιάχτηκε η Βαρβάκειος. Και κατηγορήθηκε ο Υπουργός γιατί δεν είδε αν τα ψυγεία λειτουργούσαν ή δεν λειτουργούσαν; Ήταν σοβαρή η ένσταση που έγινε μέσα στα πλαίσια του Κοινοβουλίου πριν λίγο εδώ από τον κ. Πρωτόπαπα; Ξέρετε ότι η Βαρβάκειος λειτουργεί με μία άδεια; Δεν υπάρχει άδεια για κάθε κατάστημα. Λειτουργεί με μια συνολική άδεια. Αυτό ήταν το ενδιαφέρον σας όλα αυτά τα χρόνια, ότι δεν είχαμε καταφέρει να ρυθμίσουμε τα θέματα της Βαρβακείου, ότι κάθε Χριστούγεννα, κάθε Πρωτοχρονιά, κάθε Πάσχα, παρ’ ότι οι πολίτες ενημερωνόντουσαν για τις τιμές στη Βαρβάκειο, δεν υπήρχε ούτε ένας έλεγχος! Και σήμερα κατηγορούμαστε γιατί κάναμε ελέγχους, γιατί χρησιμοποιούμε προσωπικό, το οποίο ενδεχομένως δεν έχει προσληφθεί με μόνιμη σύμβαση; Αυτό είναι το πρόβλημα; Αν είναι μόνιμος ή συμβασιούχος ο υπάλληλος που κάνει τον έλεγχο; Θα μας τρελάνετε; Άκουσα πριν για «τρελαμένους» εδώ μέσα. Εσείς πάτε να μας τρελάνετε πραγματικά με τη φτώχεια των επιχειρημάτων σας!
      Άκουσα, επίσης, ότι δεν πληρώνονται τα πρόστιμα. Μα, ξέρετε το Υπουργείο Ανάπτυξης να εισπράττει πρόστιμα; Δεν είναι αρμόδια άλλη υπηρεσία; Τα πρόστιμα δεν εισπράττονται από τις Δ.Ο.Υ.; Τι σόι ευφυολογήματα είναι αυτά, για να στοιχειοθετήσετε μια κριτική, στην οποία είσαστε πάρα πολύ εκτεθειμένοι;
      Επί Κυβερνήσεως Κωνσταντίνου Καραμανλή, επί Κυβερνήσεως Νέας Δημοκρατίας, επιβλήθηκαν σοβαρότατα πρόστιμα στα σούπερ μάρκετ. Ήταν αυτά που αφήσατε να αναπτυχθούν με άναρχο τρόπο σε όλη την Ελλάδα, κατακερματίζοντας το λιανικό εμπόριο. Επί Κυβερνήσεως Νέας Δημοκρατίας και Κωνσταντίνου Καραμανλή, ξεκινάνε οι διαδικασίες στην Επιτροπή Ανταγωνισμού για τις τράπεζες. Επί Κυβερνήσεως Νέας Δημοκρατίας, έχουν γίνει περισσότεροι έλεγχοι από οποιαδήποτε άλλη περίοδο. Και γι’ αυτό, θα είσαστε αιώνια υπόλογοι. Γιατί όταν θυμηθήκατε εσείς ότι στις λαϊκές αγορές, ότι στις αγορές γενικότερα, υπάρχουν παρατυπίες, το θυμηθήκατε μόνο παραμονές των προηγούμενων εκλογών και μόνο προς τέρψη των τηλεοπτικών φακών. Εμείς, δυστυχώς, κάνουμε πολιτική και δεν κάνουμε απλό και φθηνό λαϊκισμό.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβιτσιώτη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης και Δικαιοσύνης, κατέθεσαν σχέδιο νόμου: «Παραγωγή και διάθεση προϊόντων αρτοποιίας και συναφείς διατάξεις». 
      (Παραπέμπεται στην αρμόδια Διαρκή Επιτροπή)
      Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, για να δούμε αν θα τη βγάλουμε καθαρή μέχρι το τέλος εδώ μέσα και δεν τρελαθούμε πραγματικά μ΄ αυτά που ακούμε. 
      Αν εμείς, κύριε Υπουργέ, βρισκόμαστε σε διαλογισμό κάποιες περιόδους, η Κυβέρνηση βρίσκεται μονίμως σε χειμερία νάρκη. Πότε-πότε φαίνεται να ξυπνά, δεν καταλαβαίνει πού βρίσκεται, ζαλισμένη -όπως είναι- παραπαίει και επιλέγει τελικά να ξανακοιμηθεί.
      (Χειροκροτήματα από την πτέρυγα του ΠΑ.ΣΟ.Κ.)
      Αυτή είναι η διαπίστωση όχι μόνο των πολιτών, που στις πλάτες τους φορτώνετε όλα τα βάρη από την πολιτική σας, αλλά όλων των συνανθρώπων μας –κυρίως αυτές τις μέρες- που ταλαιπωρούνται από την ανεπάρκεια της πολιτικής σας. Αυτή είναι εξάλλου και η διαπίστωση διεθνών οργανισμών, σε σχέση με τις μετρήσεις που κάνουν για τα αποτελέσματα της πολιτικής σας. Ιδιαίτερα στο Υπουργείο Ανάπτυξης, έχετε γευθεί αυτές τις μετρήσεις πολύ καλά.
      Κυρίες και κύριοι συνάδελφοι, ακούσαμε πάλι τα μεγάλα, πλην όμως κούφια λόγια περί μεταρρυθμίσεων. Φαίνεται ότι σας είπαν οι επικοινωνιολόγοι ότι το θέμα πουλάει, ότι το ζητούν οι πολίτες και το επαναλαμβάνετε, μάλλον παπαγαλιστί, συνεχώς. Μεταρρυθμίσεις ακούμε, αλλά μεταρρυθμίσεις δεν βλέπουμε. Μόνο κάποιες αντιδραστικές και οπισθοδρομικές αλλαγές βλέπουμε να προωθούνται, που είναι εις βάρος των πολιτών και των εργαζομένων, που ωφελούν μόνο το μεγάλο κεφάλαιο, που διασφαλίζουν τα υπερκέρδη των τραπεζών και που ενισχύουν τους ισχυρούς. 
      Σας έχω ξαναπεί –και θα το επαναλάβω- ότι οι μεταρρυθμίσεις στον τόπο μας ιστορικά είναι ταυτισμένες με τις μεγάλες προοδευτικές αλλαγές που προώθησε η δημοκρατική παράταξη, με τις μεγάλες αλλαγές που προώθησαν ο Ελευθέριος Βενιζέλος, ο Αλέξανδρος Παπαναστασίου, ο Γεώργιος Παπανδρέου, ο Ανδρέας Παπανδρέου και πρόσφατα ο Κώστας Σημίτης. Δυστυχώς, η παράταξή σας είναι ταυτισμένη με τη συντήρηση και με ό,τι οπισθοδρομικό έχει να δείξει αυτός ο τόπος, πλην ίσως δύο-τριών επιλογών στα προηγούμενα εκατό χρόνια, μία από τις οποίες είναι και αυτή του Κωνσταντίνου Καραμανλή για την Ευρωπαϊκή Ένωση. 
      ΠΑΝΑΓΙΩΤΗΣ ΑΔΡΑΚΤΑΣ: Λίγο ήταν αυτό;
      ΑΠΟΣΤΟΛΟΣ ΚΑΤΣΙΦΑΡΑΣ: Ήταν, όμως, ένα. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Πραγματικά, η εξαίρεση επιβεβαιώνει τον κανόνα.
      Σήμερα, η παράταξή σας, η Νέα Δημοκρατία, πιστή σ΄ αυτήν την παραταξιακή παράδοση, συνεχίζει τη συντηρητική πολιτική και τις οπισθοδρομικές επιλογές. Εμείς έχουμε χρέος να αποκαλύψουμε αυτήν την πολιτική σας και όχι μόνο να πούμε ότι δεν είναι μεταρρύθμιση, αλλά ότι πραγματικά αυτό το κάλυμμα, αυτό το περιτύλιγμα περί μεταρρυθμίσεων, καλύπτει τις πιο οπισθοδρομικές πολιτικές που έχει ζήσει ο τόπος. 
      Με το νομοσχέδιο, το οποίο έχετε φέρει προς συζήτηση, επιβεβαιώνονται τρία κυρίως πράγματα. Πρώτον, επιβεβαιώνεται το γεγονός ότι τις λίγες φορές, που δεν αδρανεί η Κυβέρνηση, προχωρεί χωρίς σχέδιο και στόχους, βάζοντας το κάρο μπροστά από το άλογο. Κατέθεσε και ψήφισε μία σειρά από νομοσχέδια σχετικά με την ενέργεια, τα βιοκαύσιμα, το φυσικό αέριο, την απελευθέρωση της αγοράς ηλεκτρικής ενέργειας, τις ανανεώσιμες πηγές ενέργειας. Αυτά τα κατέθεσε στη Βουλή πρόσφατα. Όλα αυτά, βέβαια, αποτελούν μία μεγάλη, αλλά άμορφη μάζα πολιτικών, αποτελούν ένα σύνολο ποσοτικά μεγάλο, πλην όμως περιλαμβάνουν αποσπασματικές πρωτοβουλίες και ρυθμίσεις, που σε καμία περίπτωση δεν συνθέτουν ένα ολοκληρωμένο σχέδιο για την ενέργεια. 
      Η Κυβέρνηση, αφού προχώρησε στη διαμόρφωση αυτού του ασύνδετου και αλληλοσυγκρουόμενου θεσμικού πλαισίου, θυμήθηκε ότι πρέπει να υπάρξει και ο μακροχρόνιος ενεργειακός σχεδιασμός. Αυτό μας το έλεγε προεκλογικά και δεν είναι κάτι που προέκυψε τώρα. Λέει στο προεκλογικό της πρόγραμμα ότι απέτυχε η απελευθέρωση της αγοράς ενέργειας, γιατί δεν κατατέθηκε ο εθνικός ενεργειακός σχεδιασμός, για να γνωρίζουν οι ενδιαφερόμενοι το μέγεθος και το είδος του επιχειρηματικού αντικειμένου της αγοράς, δηλαδή ότι απαιτείται η κατάρτιση του μακροχρόνιου ενεργειακού σχεδιασμού και της ενεργειακής πολιτικής σε συνεργασία με τη Ρυθμιστική Αρχή Ενέργειας. 
      Η κυβέρνηση του ΠΑ.ΣΟ.Κ., κυρίες και κύριοι συνάδελφοι, όπως σας έχουμε πει πολλές φορές, είχε καταθέσει σχέδιο από το καλοκαίρι του 2003. Η Νέα Δημοκρατία όχι μόνο ξέχασε αυτά που υποστήριζε προεκλογικά και δεν προχώρησε στη διαβούλευση, προκειμένου να έχουμε τις τελικές αποφάσεις, αλλά έχασε και τα κείμενα που της αφήσαμε. Όλοι θυμάστε ότι τις προηγούμενες ημέρες αναγκαστήκαμε να φέρουμε σε τόμους αυτά τα οποία είχαν κατατεθεί, προκειμένου να τα δει και ο Υπουργός. Το δεύτερο, λοιπόν, που επιβεβαιώνει η Κυβέρνηση, είναι η κυβερνητική αδυναμία και η έλλειψη συγκεκριμένης πολιτικής για τον ενεργειακό τομέα, παρά το γεγονός ότι κλείνουν αυτές τις ημέρες δύο χρόνια από τότε που ανέλαβε. 
      Η Νέα Δημοκρατία ακολουθεί πιστά την παλιά συνταγή. Όταν θέλεις να στείλεις ένα θέμα στις καλένδες ή όταν δεν γνωρίζεις τι πρέπει να κάνεις, φτιάχνεις μία επιτροπή ή ένα συμβούλιο και παραπέμπεις το θέμα. Εισηγείται σήμερα τη θεσμοθέτηση ενός ολιγομελούς μεν, δαπανηρού δε Εθνικού Συμβουλίου Ενεργειακής Στρατηγικής και έτσι το τρίτο πράγμα που επιβεβαιώνεται, είναι ότι η Κυβέρνηση αδιαφορεί και δεν έχει σεβασμό για τα χρήματα του ελληνικού λαού.
      Ένα εκατομμύριο ευρώ το χρόνο κοστίζει αυτό το ενδεκαμελές συμβούλιο, προς δόξα της πολιτικής περιστολής των δαπανών, την οποία ανακοίνωσε προεκλογικά ο Πρωθυπουργός. Στους είκοσι τρεις μήνες διακυβέρνησης -θα μου επιτρέψετε, κύριε Μανιάτη, να σας συμπληρώσω και όχι να σας διορθώσω βέβαια- δημιουργήθηκαν όχι διακόσιες σαράντα, αλλά τετρακόσιες δεκατρείς νέες επιτροπές, συμβούλια και αρχές, που έχουν μαζί τρεις χιλιάδες επτακόσια οκτώ μέλη και που χρειάζονται για να λειτουργήσουν 32.000.000 ευρώ, λειτουργικά και αποδοχές μαζί. 
      Έτσι η Κυβέρνηση, αντί να προχωρήσει στη δημιουργία ενός σύγχρονου Εθνικού Συμβουλίου Ενεργειακής Στρατηγικής με τη συμμετοχή, όπως είπαν και άλλοι συνάδελφοι, όλων των αρμοδίων φορέων και των συναρμοδίων Υπουργείων, δημιουργεί ένα όργανο υπό τον Υπουργό. Η ενεργειακή στρατηγική, όμως, της χώρας, δεν πρέπει να αφορά μόνο τον εκάστοτε Υπουργό Ανάπτυξης. Απαιτεί διυπουργική, διακομματική και, κυρίως, διεπιστημονική προσέγγιση, με τη συμμετοχή ασφαλώς διακεκριμένων προσωπικοτήτων του ενεργειακού κλάδου. Η Κυβέρνηση προχωρεί μόνο στη δημιουργία ενός συμβουλευτικού οργάνου για τον Υπουργό Ανάπτυξης. 
      Εδώ μπαίνει βέβαια ένα καίριο ερώτημα: Αν η μέχρι στιγμής έλλειψη στρατηγικού σχεδιασμού από πλευράς Κυβέρνησης είναι σκόπιμη ή αν είναι ένα ακόμη δείγμα της ακυβερνησίας. Όποια και αν είναι η απάντηση, το αποτέλεσμα είναι το ίδιο. Δημιουργείται ένα πεδίο με μεγάλη ελευθερία κινήσεων, χωρίς έλεγχο και συγκεκριμένους κανόνες, έτσι ώστε τα σοβαρά ενεργειακά θέματα να είναι αποτέλεσμα προσωπικών χειρισμών και οι διευθετήσεις των ενδιαφερομένων επιχειρηματικών συμφερόντων του χώρου να είναι ευκολότερες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτή η πολιτική, κυρίες και κύριοι συνάδελφοι, είναι αδιέξοδη. Μπορεί να ωφελεί προσωρινά τον Υπουργό και το Υπουργείο Ανάπτυξης –ολοκληρώνω, κύριε Πρόεδρε- με την κινητικότητα που φαίνεται να δείχνει, αλλά δεν ωθεί μπροστά την ανάπτυξη, δεν συμβάλλει στη βελτίωση της θέσης της χώρας μας στον ενεργειακό χάρτη της Ευρώπης, δεν διασφαλίζει διαχρονικά την ενεργειακή επάρκεια, αλλά ούτε και τη μικρότερη εξάρτηση από το πετρέλαιο. 
      Η ενεργειακή, βέβαια, ασφάλεια είναι και θέμα αποτελεσματικής διαχείρισης. Και αυτήν την περίοδο, δυστυχώς, πολλοί συνάνθρωποί μας ταλαιπωρούνται και πολλές περιοχές της χώρας έμειναν στο σκοτάδι και στον πάγο, ως αποτέλεσμα της νέας μη διακυβέρνησης, μιας διακυβέρνησης που πρέπει όσο το δυνατόν γρηγορότερα να πάρει τέλος, για να γίνει λιγότερη ζημιά στον τόπο. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κεγκέρογλου.
      Έχω την τιμή να ανακοινώσω στο Σώμα ότι ο Βουλευτής κ. Ηλίας Παπαηλίας κατέθεσε πρόταση νόμου: «Καθορισμός εκδηλώσεων κατά τη 19η Μαΐου, ημέρα μνήμης της Γενοκτονίας των Ελλήνων του Πόντου». 
      Παραπέμπεται στην αρμόδια Διαρκή Επιτροπή.
      Το λόγο έχει η κ. Άννα Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, εγώ θα πάω κατ’ ευθείαν στην ουσία του νομοσχεδίου. Πρέπει να πω ότι έχουμε ένα νομοσχέδιο «μπαρόκ», όπως έχουμε τις προσόψεις μπαρόκ στα κτήρια, που από πίσω δεν υπάρχει τίποτα. Είναι ακριβώς η ίδια λογική. Πολλά λόγια, πολλά άρθρα, πολλή συζήτηση, για ένα νομοσχέδιο που κανείς δεν μπορεί να κατανοήσει τη σημασία του. Μέσα, όμως, από την ανάλυσή του προκύπτουν διαφορές και πολιτικές και άλλες λογικές. 
      Ξεκινάω από την πολύ απλή παράμετρο, κατ’ αρχάς, του χρόνου. Η Κυβέρνηση δεσμεύθηκε να κάνει ένα γνωμοδοτικό όργανο για το μακροχρόνιο σχεδιασμό στην ενέργεια. Ακριβώς δύο χρόνια μετά τις εκλογές, φέρνει το νομοσχέδιο για ψήφιση στη Βουλή. Αν σκεφθούμε ότι θέλει και ένα χρόνο για να το στήσει, αφού έκανε δυο χρόνια για να κάνει αυτό το νομοσχέδιο, πάμε στα τρία χρόνια. Και αν δουλέψει για να φέρει την πρώτη γνωμοδοτική του έκθεση, το 2008 η Κυβέρνηση θα είναι έτοιμη για να δεχθεί την πρώτη εισήγηση για το μακροχρόνιο σχεδιασμό και την ενεργειακή πολιτική, αφού έχει περάσει ήδη από τη Βουλή πέντε ή έξι νομοσχέδια που αφορούν την ενέργεια. Αυτά, λοιπόν, ως προς το σχεδιασμό του Υπουργείου Ανάπτυξης και του Υπουργού, σε σχέση με το χρόνο. 
      Μπαίνω τώρα στην ουσία του οργάνου. Υπάρχουν δέκα διαφορετικές αρμοδιότητες αυτού του Συμβουλίου. Μια σειρά απ’ αυτές, αφορούν τη Στατιστική Υπηρεσία. Είναι η αναζήτηση στοιχείων, είναι η επεξεργασία στοιχείων, που αφορούν από ενεργειακούς φορείς μέχρι τα ενεργειακά αποθέματα της χώρας. 
      Δεν υπάρχει κανένας λόγος να γίνει μια επιπλέον αρχή για να κρατάει στατιστικά στοιχεία. Κάποιες από τις αρμοδιότητες αφορούν στην τεκμηρίωση των τεχνολογικών και διεθνών εξελίξεων στην ενέργεια. Υπάρχουν έτοιμα, ευρωπαϊκά και δεν χρειάζεται να γίνει μια ολόκληρη επιτροπή για να τα επεξεργάζεται. 
      Προχωράει παραπέρα στη μελέτη μεθόδων εξοικονόμησης ενέργειας και διατύπωσης σχετικών εισηγήσεων. Εδώ, για να προχωρήσει στη μελέτη μεθόδων εξοικονόμησης ενέργειας, χρειάζεται ολόκληρο τεχνικό επιτελείο. Τα κάνουν αυτά τα πολυτεχνεία και εδώ δεν κατανοούμε τη σημασία. 
      Αν πάμε λίγο παρακάτω, θα δούμε ότι αναλαμβάνει κάθε μορφή συνεργασίας με αντίστοιχα όργανα άλλων κρατών και διεθνείς οργανισμούς. Είναι να ρωτά κανείς τι θα κάνουν οι αντίστοιχοι οργανισμοί, οι πολλοί που έχει το Υπουργείο Ανάπτυξης ή το ίδιο το Υπουργείο Ανάπτυξης με τη Διεύθυνση Διεθνών Σχέσεών του. 
      Τέλος -και εδώ είναι το ενδιαφέρον- μπορεί να προχωρήσει σε ανάθεση μελετών σε τρίτους, σύμφωνα με την κείμενη νομοθεσία κ.λπ. Και εδώ να βάλουμε το μεγάλο ερώτημα, αν τελικά η μελέτη του στρατηγικού σχεδιασμού θα ανατεθεί σε άλλες, τρίτες, εταιρείες ώστε να την παραλάβει η επιτροπή τελικά θα έχουμε ένα σύνολο ανθρώπων που δεν δουλεύουν, για να κάνουν τα παραπάνω που δεν χρειάζονται και εταιρείες οι οποίες μελετούν τον ενεργειακό σχεδιασμό. 
      Αυτά θα μπορούσαν με πάρα πολύ απλό τρόπο να γίνουν, όπως έχουν ήδη ειπωθεί από τους συναδέλφους, με επιτροπές που κάνει ο Υπουργός, με υπουργικές αποφάσεις. Δεν χρειάζονται ούτε βαρύγδουπα νομοσχέδια ούτε βαρύγδουποι τίτλοι. Ποιο είναι, όμως, το εργαλείο -για να έρθω στην ουσία του ζητήματος που συζητούμε σήμερα- και ποιος είναι ο τρόπος, για να σχεδιάζει κανείς τα θέματα ενέργειας;
      Τα θέματα  ενέργειας έχουν ξεφύγει προ πολλού από μια στενή εθνική πολιτική ή έστω από μια πολιτική συνεργασιών. Η ενέργεια είναι πλέον στο κέντρο των γεωπολιτικών εξελίξεων. Ξέρουμε πολύ καλά ότι οι εξωτερικές σχέσεις των χωρών, οι διεθνείς συμμαχίες, οι οικονομικές συμμαχίες, ακόμα και οι πόλεμοι ξεκινούν από την ενέργεια. Τι έχουμε στην περιοχή μας; Και μόνο τα γεγονότα και οι επισκέψεις των τελευταίων ημερών, δίνουν ένα δείγμα των εξελίξεων. 
      Ήρθε ο Υπουργός Εξωτερικών της Ρωσίας, ο κ. Λαβρώφ, ήρθε ο Πρόεδρος της ΓΚΑΖ ΠΡΟΜ, ο κ. Μίλερ. Υπάρχουν πολλά σενάρια, τα διαβάζουμε στις εφημερίδες. Είναι, όμως, ένα πράγμα σαφές: Ότι η Ρωσία έχει αλλάξει τη στρατηγική της και το σχεδιασμό της όσον αφορά στη διακίνηση του φυσικού αερίου. Είναι σαφές ότι η Ελλάδα μπαίνει σε άλλη γραμμή προτεραιότητας και ότι ο νότιος άξονας  παίζει πια έναν εξαιρετικά διαφορετικό ρόλο. 
      Το πώς θα κινηθεί, όμως, η Ελλάδα για να πάει στις τελικές συμφωνίες, το πώς θα κινηθεί η Ελλάδα ώστε να παίξει έναν κυρίαρχο ρόλο σ’ αυτό το νέο σχέδιο, δεν μπορεί να είναι ζήτημα μόνο του Υπουργείου Ανάπτυξης. Μπαίνουν πολύ σοβαρά ζητήματα εξωτερικών σχέσεων. Μπαίνει πολύ σοβαρό θέμα του ίδιου του Υπουργού Εξωτερικών και των υπηρεσιών του, διότι βεβαίως αναπτύσσονται θέματα που ξεκινούν από το Καζακστάν και φτάνουν μέχρι τη γειτονική μας Αλβανία και, βεβαίως, ζητήματα που αφορούν την Ευρωπαϊκή Ένωση και τις συμφωνίες που έχουμε κάνει μαζί της για την απεξάρτηση από τη μια και μόνη πηγή, που είναι η Ρωσία. 
      Στις τελικές αποφάσεις μας -και εδώ φαντάζομαι θα μας ενημερώσει κάποια στιγμή ο Υπουργός- μπαίνουν επίσης πολύ ενδιαφέροντα ζητήματα, όπως η στάση της Ελλάδας και οι σχέσεις μας και οι όροι τους οποίους θα βάλουμε σχετικά με τον περίφημο, τον ανταγωνιστικό, για μας, αγωγό Ναμπούκο, όπου και εκεί μπαίνουν πάλι σοβαρά ζητήματα που έχουν σχέση και με τις εξωτερικές μας σχέσεις. 
      Ένα, λοιπόν, πολύ σοβαρό στοιχείο είναι η σχέση του Υπουργείου Εξωτερικών με το Υπουργείο Ανάπτυξης και το πώς αυτή εξελίσσεται και διαμορφώνεται. 
      Δεύτερο βασικό στοιχείο: η ιστορία του Υπουργείου Εθνικής Οικονομίας. Πρέπει να υπενθυμίσουμε ότι οι συμφωνίες που έχει κάνει η Δ.ΕΠ.Α., η χρηματοδότηση αγωγών που αφορούν το Υπουργείο Ανάπτυξης και το Κοινοτικό Πλαίσιο Στήριξης έχουν κάποιες προϋποθέσεις από την Ευρωπαϊκή Ένωση. Οι προϋποθέσεις αφορούν στις πηγές από τις οποίες προμηθευόμαστε το αέριο. Ουσιαστικά, ο σχεδιασμός είναι να μην υπάρχει μια μορφή εξάρτησης, μια πηγή εξάρτησης, που είναι και όλος ο σχεδιασμός σήμερα της Ευρωπαϊκής Ένωσης, αλλά να πάνε ένα βήμα παραπέρα. 
      Τρίτο είναι το Υπουργείο Περιβάλλοντος. Από το πώς εφαρμόζουμε το Πρωτόκολλο του Κυότο και πώς αγοράζουμε το δικαίωμά μας στους ρύπους ή πώς ανταλλάσσουμε ρύπους, μέχρι την περίφημη οδηγία που δεν έχουμε ακόμα υιοθετήσει και αφορά τη θερμομονωτική υποστήριξη-θωράκιση των κτηρίων, είναι θέματα που αφορούν το Υπουργείο Περιβάλλοντος. 
      Υπάρχουν ζητήματα που έχουν να κάνουν με την άμυνα. Υπάρχει αμυντική διπλωματία σε συνδυασμό με την οποία θα πρέπει να ληφθούν αποφάσεις που έχουν να κάνουν και με τον ενεργειακό σχεδιασμό.
      Αναφέρω όλα τα παραπάνω για να γίνει σαφές ότι αυτό που χρειάζεται είναι ένα διυπουργικής μορφής όργανο και όχι διάφορες επιτροπές εμπειρογνωμόνων, οι οποίες πολύ καλά κάνουν και πρέπει να υπάρχουν όταν χρειάζονται. Αλλά είναι θέμα υπουργικών αποφάσεων. Αν θέλουμε να μιλήσουμε για ένα όργανο με πολιτικό περιεχόμενο, πρέπει να σκεφθούμε τη διυπουργική σύνθεση.
      Αλλά, κύριε Υπουργέ, το μεγαλύτερο πρόβλημα αυτής της Κυβέρνησης είναι η διυπουργική συνεργασία. Είναι το να υπάρχει ένα αποτέλεσμα πολλών Υπουργών προς μία κατεύθυνση. Αυτό είναι και το δράμα που ζήσαμε τις τελευταίες μέρες, ένα δράμα μιας κυβέρνησης όπου ο Πρωθυπουργός δεν ενημερώνει τους Υπουργούς του, όπου οι Υπουργοί του δεν γνωρίζουν ο ένας τι κάνει ο άλλος, όπου εκτίθενται δημοσίως και δεν έχουν την ελάχιστη πολιτική ευθιξία οι ίδιοι να διαμαρτυρηθούν.
      Είδαμε να παρακολουθείται όλη η ηγεσία των Ενόπλων Δυνάμεων και ο Υπουργός Εθνικής Άμυνας,να μην έχει ενημερωθεί.
      Θα ρωτήσω τον κ. Σιούφα το εξής: Αν παρακολουθούνταν πολύ μικρότερης σημασίας για την εθνική ασφάλεια επικεφαλής των δικών του Οργανισμών όπως Δ.Ε.Η., Δ.ΕΠ.Α. κ.λπ. και δεν είχε ενημερωθεί ο ίδιος, ποια θα ήταν η αντίδρασή του;
      Έχουμε λοιπόν, έναν πραγματικό πολιτικό ευτελισμό από τον ίδιο τον Πρωθυπουργό στους Υπουργούς του, έχουμε μηδενική συνεργασία των Υπουργών μεταξύ τους για ένα μείζον θέμα. Γι’ αυτό συνδέω τη διυπουργική συνεργασία και το πλαίσιο διυπουργικών σχέσεων στην Κυβέρνηση αυτή. Και αυτός ήταν ένας από τους λόγους του πολιτικού Βατερλώ, στο οποίο οδηγήθηκε η Κυβέρνηση, που δεν μας ενδιαφέρει αν έχει πολιτικό Βατερλώ, αλλά μας ενδιαφέρουν οι επιπτώσεις του στο μείζον θέμα της ασφάλειας τόσο όσον αφορά την εθνική ασφάλεια, όσον αφορά και την ασφάλεια των πολιτών. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία, παρακολουθούν τη συνεδρίαση αφού προηγουμένως ξεναγήθηκαν στην έκθεση με θέμα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα πέντε μαθητές και μαθήτριες και τρεις συνοδοί-καθηγητές, από το 1ο Λύκειο Άργους.
      Η Βουλή τους καλωσορίζει και τους εύχεται καλές σπουδές.
      ( Χειροκροτήματα απ’ όλες τις πτέρυγες της Βουλής )
      ΙΩΑΝΝΗΣ ΜΑΝΙΑΤΗΣ: Έτυχε να είμαστε και όλοι εδώ από την περιοχή αυτή... 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μήπως το κανονίσατε έτσι εσείς, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Προφανώς, ο κ. Μανιάτης το προετοίμασε.
      Ο Υπουργός, κ. Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, πάντοτε όλη η Αίθουσα και όλες οι πτέρυγες, όταν έρχονται νέα παιδιά για να παρακολουθήσουν τις συνεδριάσεις του Κοινοβουλίου, αισθάνεται και υπερηφάνεια, αλλά και τιμή γιατί η ελληνική νεολαία για την οποία είμαστε υπερήφανοι έχει την ευκαιρία να δει τα κοινοβουλευτικά δρώμενα και να παρακολουθήσει τις συνεδριάσεις μας. 
      ΠΡΟΕΔΡΕΥΩΝ (Γεώργιος Σούρλας): Άμα ήταν και από την Καρδίτσα θα ήταν ακόμα καλύτερα.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όλοι αισθανόμαστε τιμή για τις περιοχές που γεννηθήκαμε, μεγαλώσαμε και μας τιμούν με την εμπιστοσύνη τους για να βρισκόμαστε εδώ σ΄ αυτήν την Αίθουσα. Νομίζω ότι αυτό ισχύει και για τους τριακόσιους.
      Παρακολούθησα την τοποθέτηση της κ. Διαμαντοπούλου που πάντοτε με το συνετό και υπεύθυνο πολιτικό λόγο τον οποίο αρθρώνει, έκανε μια προσέγγιση για το νομοθέτημα, το οποίο συζητούμε σήμερα. Είναι στη διακριτική ευχέρεια για να αξιολογήσουν, να αξιολογήσει και η ίδια, τη χρησιμότητα ή όχι αυτού του οργάνου. Η Κυβέρνηση έχει τη νομοθετική πρωτοβουλία. Και  στη Διαρκή Επιτροπή αλλά και σήμερα αν υπάρξουν προσεγγίσεις και χρήσιμες πλευρές θα κάνουμε χρήση αυτών.
      Δράττομαι όμως της ευκαιρίας, γιατί ανέδειξε τη μεγάλη ενεργειακή κινητικότητα που παρατηρείται σε ολόκληρη την περιοχή και ιδιαίτερα στη χώρα μας.
      Οφείλω δε να σημειώσω ότι ένας από τους λόγους για τους οποίους τα ενεργειακά πράγματα αυτούς τους είκοσι δύο μήνες κινήθηκαν με αποτελεσματικό τρόπο οφείλεται στο γεγονός ότι το Υπουργείο Ανάπτυξης δεν έκανε ένα μοναχικό δρόμο όπως γινόταν τα προηγούμενα χρόνια αλλά έβαλε μπροστά το Υπουργείο Εξωτερικών και χέρι-χέρι «περπατήσαμε» όλα αυτά τα ζητήματα που σχετίζονται με τις ενεργειακές συμφωνίες, με την πραγματοποίηση συγκεκριμένων έργων, με το μεγάλο γεγονός της υπογραφής της συνθήκης για την ενεργειακή κοινότητα στις 25 Οκτωβρίου. Η συνεργασία με το Υπουργείο Εξωτερικών είναι δεδομένη. Είναι μεγάλο θέμα που υπερακοντίζει τα όποια σχέδια και τους όποιους προσανατολισμούς έχει το Υπουργείο Ανάπτυξης. Αφορούν τη θέση της χώρας στην περιοχή. 
      Η στενή συνεργασία με το Υπουργείο Εξωτερικών είναι καθημερινή για όλα αυτά τα ζητήματα. Τα διεξερχόμεθα με εξαιρετικά μεγάλη προσοχή. Βεβαίως θα κρατήσουμε ενήμερη και την Εθνική Αντιπροσωπεία για όποια ζητήματα σχετίζονται με τα τελευταία θέματα. Θα ενημερώσουμε και τους Αρχηγούς των κομμάτων πριν πάρουμε την οποιαδήποτε απόφαση γιατί πρόκειται για αποφάσεις που υπερβαίνουν τα όρια πολλών κυβερνήσεων γιατί θα σηματοδοτήσουν τις εξελίξεις στον ενεργειακό ορίζοντα σε ολόκληρο τον κόσμο και στην περιοχή μας για πολλές δεκαετίες.
      Αυτή είναι η πεποίθηση και της Κυβέρνησης και των εχόντων την ευθύνη για τα ενεργειακά ζητήματα και του απευθυνόμενου προς εσάς και του συναδέλφου μου κ. Σαλαγκούδη. Έτσι κινούμεθα, κ. Διαμαντοπούλου, προσεκτικά χωρίς να περνάμε σε θέματα που έχουν σχέση με δημοσιότητα ή με οτιδήποτε άλλο. Κινούμεθα υπεύθυνα και αποτελεσματικά γιατί αυτό το οποίο προέχει είναι το συμφέρον της χώρας και η μακροχρόνια κατοχύρωση της θέσης της στο ενεργειακό περιβάλλον που διαμορφώνεται με ταχύτατους ρυθμούς ζώντας μια περίοδο κατά την οποία και ανακατατάξεις γίνονται αλλά υπάρχουν μεγάλοι κίνδυνοι και ευκαιρίες στην ενεργειακή αγορά στη χώρας μας και ευρύτερα σε όλη την περιοχή. Προχωρούμε με τρόπο σοβαρό, υπεύθυνο και συστηματικό. Αυτή τη διαβεβαίωση δίνω και στην Εθνική Αντιπροσωπεία και σε εσάς και στον ελληνικό λαό.
      ΠΡΟΕΔΡΕΥΩΝ (Γεώργιος Σούρλας): Ο κ. Μωραΐτης έχει το λόγο.
      ΘΑΝΟΣ ΜΩΡΑΪΤΗΣ: Θέλω να απευθυνθώ προς τον κύριο Υπουργό όσον αφορά στην τελευταία του παρέμβαση και να του πω ότι όσο και να θέλει να πείσει το Κοινοβούλιο ότι δεν ακολουθεί μοναχικό δρόμο η Κυβέρνησή του, ότι συνεργάζεται με το Υπουργείο Εξωτερικών και ότι οι μεγάλες επιτυχίες ήρθαν μετά απ΄ αυτήν τη συνεργασία, αναρωτιόμαστε γιατί το Υπουργείο Εξωτερικών δεν συμμετέχει σ’ αυτό το συμβούλιο το οποίο ετοιμάζετε. 
      Θέλω να αναφερθώ και σε έναν εκνευρισμό που είχαμε σ’ αυτήν την Αίθουσα λίγο πριν με τον κ. Παπαθανασίου. Πιστεύω ότι αυτός ο εκνευρισμός δικαιολογείται γιατί βλέπουμε μια κυβέρνηση η οποία αποσπασματικά προσπαθεί να φέρει μια σειρά δήθεν μεταρρυθμίσεων, μια σειρά πρωτοβουλιών στο ελληνικό Κοινοβούλιο με απουσία πολιτικής, συγκεκριμένων προτάσεων που έδιναν λύση στα προβλήματα. Είναι ξεκάθαρο, όχι μόνον σ’ αυτήν την Αίθουσα, αλλά και σε ολόκληρο τον ελληνικό λαό, ότι αυτό το οποίο σας λείπει είναι η στρατηγική για τη χώρα, είναι το όραμα για τη χώρα. Αυτό το βιώνει καθημερινά ο κάθε Έλληνας πολίτης.
      Είναι πρωτοφανής η τακτική της Κυβέρνησης στα θέματα της ενεργειακής πολιτικής. Μιλώ για τακτική και σε καμία περίπτωση για στρατηγική. Μακάρι να είχατε κάποια στρατηγική και ας ήταν λανθασμένη. Μέσα σ’ αυτό το ρευστό παγκόσμιο ενεργειακό περιβάλλον στην Ελλάδα έχουμε μια Κυβέρνηση η οποία έχει εξελιχθεί –αυτό οφείλουμε να της το αναγνωρίσουμε- σε εξπέρ της επικοινωνίας, γιατί το μόνο που σας ενδιαφέρει είναι το πώς θα μπορέσετε να στήσετε επικοινωνιακά αυτές τις πρωτοβουλίες και τα μη ολοκληρωμένα νομοσχέδια που φέρνετε σ΄ αυτήν την Αίθουσα. 
      Είναι μια Κυβέρνηση που μετατρέπει το νομοθετικό έργο σε επικοινωνιακό χάπενινγκ για να καλύψει τα επικίνδυνα πλέον ελλείμματα των νομοσχεδίων, αλλά και της πολιτικής της. Αυτό συνέβη και στα πρόσφατα νομοσχέδια τα οποία κατατέθηκαν στην ελληνική Βουλή και αφορούν το χώρο της ενέργειας. Και στα βιοκαύσιμα το είδαμε αυτό και στην απελευθέρωση της ηλεκτρικής ενέργειας, αλλά και στο νομοσχέδιο για το φυσικό αέριο. 
      Προσπαθήσατε επικοινωνιακά, κύριε Υπουργέ, να παρουσιάσετε αυτά τα τρία νομοσχέδια ως τις μεγάλες μεταρρυθμίσεις οι οποίες θα άλλαζαν το ενεργειακό τοπίο της χώρας. Εμείς σας είχαμε πει και τότε, το επαναλαμβάνουμε και σήμερα ότι τίποτα δεν θα αλλάξουν. Και αν αλλάξει κάτι, θα αλλάξει προς το χειρότερο γιατί δεν υπάρχει στρατηγική, δεν υπάρχει πολιτική βούληση, δεν υπάρχει προγραμματισμός, δεν υπάρχουν συγκεκριμένες πρωτοβουλίες που έπρεπε να πάρετε πάνω στο συγκεκριμένο χώρο.
      Σας είχαμε πει ότι αυτά τα νομοσχέδια ούτε μεταρρύθμιζαν, αλλά ούτε καν ρύθμιζαν έστω αποτελεσματικά την αγορά. Νομίσατε, κύριε Υπουργέ, ότι αραδιάζοντας μαζικά αλλά αποσπασματικά και ελλειμματικά νομοσχέδια θα προλάβετε τις εξελίξεις. Οι εξελίξεις όμως σας πρόλαβαν και κρούουν πλέον δυνατά τον κώδωνα του κινδύνου. Και αναφέρομαι βεβαίως στην τελευταία αναταραχή που προκλήθηκε στην ενεργειακή αγορά λόγω των προβλημάτων με τη διαμάχη μεταξύ Ουκρανίας και Ρωσίας, αλλά και τη γενικότερη διαμάχη η οποία μόλις τώρα ξεκινά και της οποίας είμαστε μάρτυρες.
      Σας λέγαμε για το μακροχρόνιο ενεργειακό σχεδιασμό και κάποιοι μας αντιμετωπίσατε από την πλευρά της Κυβέρνησης αλλά και των συναδέλφων της Νέας Δημοκρατίας, με μια ειρωνική διάθεση. Δυστυχώς καμιά ακτίδα σοβαρής στρατηγικής δεν βλέπουμε, κανένα ίχνος μιας διάθεσης για στρατηγική χάραξη της ενεργειακής πολιτικής δεν παρατηρούμε σήμερα. Το σημερινό νομοσχέδιο είναι μια ακόμη προσπάθεια της Κυβέρνησης να δημιουργήσει την εικόνα ότι κάτι γίνεται, κάτι κάνει στο χώρο της ενέργειας, αλλά και να προσπαθήσει να ελέγξει πλήρως τις εξελίξεις στο χώρο.
      Κύριε Υπουργέ, δεν πιστεύω ότι πείσατε κανέναν σ’ αυτή την Αίθουσα για την αναγκαιότητα της σύστασης αυτού του Συμβουλίου Εθνικής Ενεργειακής Στρατηγικής, μιας ακόμη διορισμένης επιτροπής του Υπουργείου, θα έλεγα εγώ. Γιατί περί αυτού πρόκειται. Φτιάξατε μια επιτροπή που απλά θα λιβανίζει τις ειλημμένες αποφάσεις του Υπουργείου σας. Και αυτής της διορισμένης από εσάς επιτροπής, κύριε Υπουργέ, της βάλατε και τον πιο μεγαλεπήβολο τίτλο: «Συμβούλιο Εθνικής Ενεργειακής Στρατηγικής». Το μόνο θετικό είναι ότι υπάρχει έστω και ως λέξη «στρατηγική» σε κάποια ενέργεια του Υπουργείου. Δεν μας εξηγήσατε όμως τι είδους, τι σόϊ Εθνικό Συμβούλιο θα είναι αυτό που δεν θα μετέχουν σ’ αυτό τα κόμματα, αλλά και άλλα Υπουργεία. 
      Αναφέρθηκα πριν για το Υπουργείο Εξωτερικών. Το έθεσε πολύ πιο αναλυτικά η κ. Διαμαντοπούλου. Και πράγματι περιμένουμε μια απάντηση και όχι αυτή βεβαίως που μας έδωσε ο κ. Σιούφας.
      Τα πανεπιστήμια, αλήθεια, δεν έχουν καμιά θέση σ’ αυτό το συμβούλιο; Το Τ.Ε.Ε. δεν έχει καμιά θέση; Οι καταναλωτές, από το Σ.Ε.Β. μέχρι τους μικρούς αστικούς καταναλωτές, δεν έχουν καμία θέση σ’ αυτό το συμβούλιο το οποίο ετοιμάζετε; Εσείς λέτε όχι. Και σας κατανοούμε απόλυτα γιατί λέτε αυτό το όχι. Το πρόβλημά σας βλέπετε είναι ότι όλοι αυτοί δεν μπορεί να είναι διορισμένοι από σας. Και σας προκαλούμε να μας απαντήσετε από ποια ευρωπαϊκή ή άλλη εμπειρία διδαχτήκατε άραγε όλη αυτή την πρότασή σας.
      Αυτό που προωθείτε σήμερα είναι απλά μια επιτροπή διορισμένων «σοφών», φίλων της Κυβέρνησης. Και εννοώ «σοφών» ως προς τη γνώση των πολιτικών και άλλων επιδιώξεων της Κυβέρνησης. Είναι ένας ακόμη θεσμός που θα βολέψει κάποια «γαλάζια» παιδιά, ίσως και λίγο μεγαλύτερα σε ηλικία. Και αυτό είναι κάτι που συνηθίζετε το τελευταίο χρονικό διάστημα. Έτσι ακριβώς είναι, κύριοι συνάδελφοι. Συνηθίζετε και έχετε μια κλίση στα μεγάλα «γαλάζια» παιδιά.
      Μπορεί να μην είχαμε νομοσχέδια που να απαντούν στις ανάγκες της αγοράς, αλλά δόξα τω Θεώ αυτό το οποίο παρατηρήσαμε όλοι είναι ότι βολεύτηκαν πολλοί σε μπόλικες θέσεις και μάλιστα πολύ καλά αμειβόμενες στην προκειμένη περίπτωση, με διόλου σεμνές και ταπεινές αποδοχές. 
      Φτιάχνετε ένα αναποτελεσματικό συμβούλιο, που πραγματικά –το γνωρίζετε και εσείς- δεν θα οδηγήσει πουθενά, αλλά φροντίζετε να φορτώσετε στον Έλληνα φορολογούμενο 1.000.000 ευρώ ετησίως με τη λειτουργία αυτής της δαπανηρής υπηρεσίας. 
      Ελπίζουμε η διορισμένη επιτροπή σας να σας κάνει μια φιλική υπενθύμιση, κύριε Υπουργέ, όπως για παράδειγμα το ότι οι εξαγγελίες για επέκταση του φυσικού αερίου έμειναν απλές εξαγγελίες, ή ότι η χώρα κινδυνεύει να εκτεθεί στο μεγάλο έργο του ελληνοτουρκικού αγωγού, όπως γνωρίζετε πάρα πολύ καλά. Αυτά είναι μερικά μόνο από τα παραδείγματα των υπενθυμίσεων που μπορεί να κάνει αυτή η επιτροπή.
      Κυρίες και κύριοι συνάδελφοι, κλείνοντας θα ήθελα να πω ότι συμπληρώνοντας τα δύο χρόνια της διακυβέρνησης της χώρας, φαίνεται ότι με την εγκληματική αποσπασματικότητα και προχειρότητα των νομοσχεδίων που φέρνετε προς ψήφιση, εγκαταλείπετε τους υψηλούς μεσομακροπρόθεσμους στόχους, που η χώρα είχε θέσει επί κυβερνήσεων ΠΑ.ΣΟ.Κ.. Είναι στόχοι ιδιαίτερα σημαντικοί για να καταστεί η χώρα κέντρο διαμετακόμισης φυσικού αερίου προς τις αγορές της Ευρώπης και των Βαλκανίων, για να δούμε σοβαρά και μακροπρόθεσμα τα θέματα της ασφάλειας εφοδιασμού, για να προχωρήσουμε στην ουσιαστική μείωση της εξάρτησής μας από το πετρέλαιο, για να είμαστε πρωταγωνιστές στη νέα ενεργειακή εποχή και όχι κομπάρσοι.
      Δυστυχώς η Κυβέρνηση επιλέγει άλλο δρόμο. Δυστυχώς η Κυβέρνηση δεν εκθέτει μόνο τον εαυτό της. Εκθέτει ανεπανόρθωτα και τη χώρα, υπονομεύει το μέλλον.
      Αποδεικνύεται, κύριε Υπουργέ, ότι στην πράξη τελικά αυτή η Κυβέρνηση δεν κάνει ούτε για τα μικρά ούτε για τα μεγάλα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μωραΐτη.
      Το λόγο έχει ο συνάδελφος κ. Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, ο Κώστας Καραμανλής έχει την απόλυτη στήριξη της πλειοψηφίας της κοινής γνώμης, που εμπιστεύεται το πολιτικό του ήθος. Είναι ο Πρωθυπουργός που κατάφερε να αλλάξει το βαρύ κλίμα της ηθικής απογοήτευσης στην πολιτική σκηνή και να απελευθερώσει με τη στάση του τις καθαρτήριες δυνάμεις σε όλους τους χώρους. 
      Κυρίες και κύριοι συνάδελφοι, το σημερινό διεθνές και ελληνικό περιβάλλον στον τομέα της ενέργειας χαρακτηρίζεται κυρίως από διαρκώς αυξανόμενη ζήτηση ενέργειας και την ανάγκη διασφάλισης ενεργειακού εφοδιασμού, από τη δημιουργία μιας ενιαίας πανευρωπαϊκής αγοράς ενέργειας με ενεργειακές υποδομές υψίστης σημασίας στους τομείς του ηλεκτρισμού, του φυσικού αερίου, του πετρελαίου και των ανανεώσιμων πηγών ενέργειας, από την απελευθέρωση των αγορών ενέργειας, από την ταχεία ανάπτυξη και εφαρμογή νέων τεχνολογιών στην παραγωγή και διάθεση ενέργειας και τέλος από την ενίσχυση της αξιοποίησης των ανανεώσιμων και εναλλακτικών πηγών ενέργειας.
      Για να ανταποκριθεί η πολιτεία, έχει ανάγκη της υποστήριξης από ένα θεσμοθετημένο γνωμοδοτικό όργανο, που θα συνδράμει στη χάραξη μιας αποτελεσματικής ενεργειακής πολιτικής σε βάθος χρόνου. Η κατάρτιση ενός μακροχρόνιου κυλιόμενου ενεργειακού σχεδιασμού αποτελεί τη βασική προτεραιότητα για τη χώρα. Η Κυβέρνηση έχει ήδη θέσει τις βάσεις μιας μακρόπνοης ενεργειακής πολιτικής. 
      Η χώρα μας χρειάζεται και ένα θεσμικό συμβούλιο. Το κενό αυτό έρχεται να καλύψει η θεσμοθέτηση του Συμβουλίου Εθνικής Ενεργειακής Στρατηγικής. Το συμβούλιο αυτό θα αποτελέσει στην ουσία ένα μόνιμο συμβουλευτικό κυβερνητικό όργανο, το οποίο θα βρίσκεται σε διαρκή επαφή με τις διεθνείς εξελίξεις και τις τάσεις που αναπτύσσονται σε όλους τους τομείς ενέργειας σε εθνικό και σε διεθνές επίπεδο.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Ως  αρμοδιότητες θα έχει τη συλλογή και την επεξεργασία των στοιχείων, σχετικών με την παραγωγή, την προμήθεια, τη διάδοση και την κατανάλωση κάθε μορφής ενέργειας, την παρακολούθηση των διεθνών τεχνολογικών και οικονομικών εξελίξεων στον τομέα της ενέργειας, την επεξεργασία θέσεων και προτάσεων για τη χάραξη ενεργειακής στρατηγικής για εφαρμόσιμες πολιτικές και για μεσοπρόθεσμο ή μακροπρόθεσμο σχεδιασμό εθνικών προγραμμάτων ενέργειας, τη μελέτη εξοικονόμησης μεθόδων ενέργειας και τη διατύπωση των σχετικών εισηγήσεων για τη λήψη των πρακτικών μέσων και μέτρων διάδοσης και εφαρμογής των μεθόδων αυτών, τη σύνταξη προτάσεων για την κωδικοποίηση και απλοποίηση της νομοθεσίας που αφορά σε ζητήματα ενέργειας και τέλος τη συνεργασία με αντίστοιχους διεθνείς οργανισμούς άλλων χωρών, που δραστηριοποιούνται στους τομείς της ενέργειας.
      Κυρίες και κύριοι συνάδελφοι, η Κυβέρνηση και το Υπουργείο Ανάπτυξης προώθησε μία σειρά εναλλακτικών πολιτικών μέτρων για την ενίσχυση και τον εκσυγχρονισμό της εσωτερικής αγοράς ενέργειας στον τομέα του ηλεκτρισμού του φυσικού αερίου, του πετρελαίου, των ανανεώσιμων πηγών ενέργειας, καθώς επίσης για τη δημιουργία των κατάλληλων συνθηκών που καθιστούν τη χώρα πρωταγωνίστρια στην ευρύτερη περιοχή. 
      Η πολιτική στρατηγική κινείται σε τρεις βασικούς άξονες. Πρώτον, στην προώθηση ενός νέου διαφανούς και αποτελεσματικού θεσμικού πλαισίου στον τομέα της ενέργειας μέσα από την απελευθέρωση των αγορών ηλεκτρισμού και φυσικού αερίου. 
      Δεύτερον, στην προώθηση μεγάλων διεθνών έργων και την ένταξη της χώρας στα μεγάλα διεθνή δίκτυα. 
      Τρίτον, στον περιορισμό της πετρελαϊκής εξάσκησης της χώρας που έπρεπε να είχε γίνει στο παρελθόν, με την παράλληλη προώθηση μέτρων για την εξοικονόμηση ενέργειας και την αξιοποίηση εναλλακτικών, φιλικών προς το περιβάλλον τιμών ενέργειας. 
      Θα ήθελα, στο σημείο αυτό, να σας θυμίσω ότι η πολιτική μιας κυβέρνησης γίνεται και περνάει μέσα από τους νόμους. Και στο συγκεκριμένο θέμα το ενεργειακό, η Κυβέρνηση προώθησε και ψήφισε το ν. 3426/2005 για την απελευθέρωση της αγοράς ηλεκτρισμού και την ενσωμάτωση της σχετικής κοινοτικής οδηγίας. Το ν. 3428/2005 για την απελευθέρωση της αγοράς του φυσικού αερίου και την ενσωμάτωση της σχετικής κοινοτικής οδηγίας 2003/05 στην εθνική νομοθεσία. Την ψήφιση του ν. 3423/05 για την εισαγωγή των βιοκαυσίμων στην ελληνική αγορά και την ενσωμάτωση της σχετικής κοινοτικής οδηγίας. Το ν. 3335/05, σχετικά με την οργάνωση της αγοράς πετρελαιοειδών. 
      Παράλληλα έχει τεθεί σε δημόσια διαβούλευση προσχέδιο νόμου για την παραγωγή ηλεκτρικής ενέργειας από σταθμούς αξιοποίησης ανανεώσιμων πηγών ενέργειας και συμπαραγωγής ηλεκτρισμού θερμότητας υψηλής απόδοσης. 
      Όσον αφορά στον τομέα των μεγάλων έργων και συμφωνιών, θα ήθελα να σας υπενθυμίσω το μνημόνιο συνεργασίας με τη Ρωσία και Βουλγαρία για την κατασκευή του αγωγού Μπουργκάς-Αλεξανδρούπολης. Θα ήθελα να σας υπενθυμίσω το εγκαίνια για την κατασκευή του ελληνοτουρκικού αγωγού φυσικού αερίου από τον ίδιο τον Πρωθυπουργό Κώστα Καραμανλή. Ήδη κατασκευάζεται και θα τεθεί σε λειτουργία στα τέλη του τρέχοντος έτους.
      Θα ήθελα να σας θυμίσω την υπογραφή από τον Υπουργό Ανάπτυξης κ. Σιούφα και τον Ιταλό ομόλογό του, της διακρατικής συμφωνίας για την κατασκευή του υποθαλάσσιου αγωγού φυσικού αερίου που θα συνδέσει τις δύο χώρες. Και τέλος, την υπογραφή της συνθήκης ίδρυσης της ενεργειακής κοινότητας των χωρών της νοτιοανατολικής Ευρώπης στην Αθήνα, που είναι ιστορικής σημασίας για την Ευρώπη, τα Βαλκάνια και την Ελλάδα.
      Κυρίες και κύριοι συνάδελφοι, ο τομέας της ενέργειας αποτελεί μοχλό για την ανάπτυξη της οικονομίας, την ποιότητα ζωής των πολιτών αλλά και την αύξηση της απασχόλησης. 
      Το Συμβούλιο της Εθνικής Ενεργειακής Στρατηγικής, αποτελούμενο από ικανά στελέχη, πρόκειται να αποτελέσει ένα θεσμοθετημένο γνωμοδοτικό όργανο, που θα συνδράμει προς την κατεύθυνση αυτή. Πρόκειται να διαψευσθούν όλες οι φωνές της Αντιπολίτευσης, σχετικά με την αποτελεσματικότητα του συμβουλίου αυτού. Εμείς, η Κυβέρνηση και το Υπουργείο Ανάπτυξης, με τους νόμους προσπαθεί να βάλει τέλος στην παθογένεια του χθες, στις αδυναμίες του χθες. Να κάνει πράξει το όραμα των πολιτών, να διορθώσει τα διαρθρωτικά προβλήματα του χθες. 
      Και να σας θυμίσω, επειδή έγινε λόγος για τους ελέγχους, ότι πότε άλλοτε έγιναν τόσοι πολλοί έλεγχοι, επιβλήθηκαν τόσα πολλά πρόστιμα, δημοσιοποιήθηκαν τα ονόματα;
      Κυρίες και κύριοι συνάδελφοι, όσον αφορά την επέκταση του φυσικού αερίου, μάλλον δεν παρακολουθείτε. Έχουν υπογραφεί συμφωνίες, γίνονται έργα, έχουν επεκταθεί τα δίκτυα φυσικού αερίου σε πολλές πόλεις και έχουν επεκταθεί και σε όλα τα σχολεία. Συνεπώς ψηφίστε αυτό το νομοσχέδιο. Είναι ένα νομοσχέδιο το οποίο πιστεύουμε ότι θέτει μία στρατηγική απέναντι στην ενέργεια, στην ενεργειακή πολιτική, μία στρατηγική που έλειπε από τη χώρα. 
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ κύριε Αγοραστέ.
      Το λόγο έχει ο κ. Τσοχατζόπουλος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ευχαριστώ, κύριε Πρόεδρε.
      Θα ήθελα να πω στον κατελθόντα του Βήματος κύριο συνάδελφο ότι οι αδυναμίες του χθες δεν βλάπτουν τη Νέα Δημοκρατία. Βέβαια, χρησιμοποιούνται συνήθως ως άλλοθι. Εκείνο που βλάπτει όμως είναι οι δικές σας αδυναμίες να προωθήσετε συγκεκριμένους στόχους, οι οποίοι είχαν σχεδιαστεί και αποτελούσαν αντικείμενο επίτευξης απ’ όλους τους κοινωνικούς φορείς οικονομικά, κοινωνικά και παραγωγικά στη χώρα και τελικά βρήκαν μια άρνηση και μια αδυναμία προώθησης από την πλευρά της Κυβέρνησης. Και αυτό, αν θέλετε, δημιουργεί το πρόβλημα. Εμείς γι’ αυτό ανησυχούμε. 
      Η επιτροπή, κύριε Υπουργέ, που θέλετε να νομοθετήσετε –διότι πρόκειται περί επιτροπής υποστήριξης του Υπουργείου Ανάπτυξης, ως γνωμοδοτικού οργάνου- δεν ανταποκρίνεται στις περιστάσεις που έχει ανάγκη η χώρα σήμερα. Ουσιαστικά, πήγατε να επαναφέρετε το Εθνικό Συμβούλιο Ενέργειας που είχε συγκροτήσει το ’75, αν θυμάμαι καλά, ο τότε Πρωθυπουργός Κωνσταντίνος Καραμανλής. Όμως, εσείς δεν το κάνετε ένα συμβούλιο αρμόδιο για το συνολικό ενεργειακό τομέα της χώρας, αλλά το κρατάτε άτολμα ως μια επιτροπή της Κυβέρνησης, του Υ.Π.Α.. Επομένως, το υποβαθμίζετε.
      Επιπλέον, αγνοείτε ότι εμείς εν τω μεταξύ καταργώντας το ’87, αν θυμάμαι καλά, το συμβούλιο του ’75 δημιουργήσαμε ένα αντίστοιχο όργανο, αυτόνομο όμως και ανεξάρτητο με συμμετοχή όλων των φορέων για τη συνολική ενεργειακή πολιτική της χώρας, του οποίου όμως την ευθύνη διεδέχθη εν συνεχεία με το νόμο του ’97 και ανέλαβε η Ρ.Α.Ε.. Η Ρ.Α.Ε. έχει πλέον το συνολικό προγραμματισμό και σχεδιασμό για την ενεργειακή πολιτική της Κυβέρνησης. Και αυτόν τον ενεργειακό σχεδιασμό κατέθεσε το 2003 στην αρχή της χρονιάς. Εν συνεχεία, τον ενεργειακό σχεδιασμό της η Ρ.Α.Ε. από το νόμο είναι υπεύθυνη να τον καταθέσει προς τον Υπουργό Ανάπτυξης και εκείνος έχει την ευθύνη να καταθέσει στην Κυβέρνηση, στη Βουλή, στη δημοσιότητα για διαβούλευση ολοκληρωμένη πρόταση μακροχρόνιου ενεργειακού σχεδιασμού, πράγμα το οποίο και πραγματοποιήσαμε ως κυβέρνηση. Τον Ιούνιο του 2003, όπως ξέρετε, κύριε συνάδελφε, –ήσασταν τότε υπεύθυνος από την Αξιωματική Αντιπολίτευση στο θέμα της ενέργειας- καταθέσαμε το μακροχρόνιο ενεργειακό σχεδιασμό με προοπτική δεκαετίας, τον οποίο βέβαια υλοποιείτε εσείς σήμερα. Διότι ουσιαστικά αυτό το οποίο κάνετε δεν είναι τίποτε άλλο παρά υλοποίηση της ενεργειακής πολιτικής, όπως διαμορφώθηκε τα τελευταία χρόνια.
      Βέβαια, θέλω να τονίσω ότι προβλεπόταν τότε με το ν. 3175/2003 μια σαφής υποχρέωση για σας, μια έναρξη λειτουργίας ημερήσιας αγοράς ενέργειας, ηλεκτρισμού και φυσικού αερίου και μάλιστα δεσμευτικά. Αυτή η ημερήσια αγορά ηλεκτρικής ενέργειας απαίτησε να κατασκευαστούν 900 MW από ιδιώτες παραγωγούς μέχρι τον Ιούλιο του 2007 και έδωσε επιπλέον τη δυνατότητα για άλλα 400 MW επιπρόσθετα πάλι μέχρι το 2007. Αυτήν την αγορά ενέργειας, την οποία είχαμε συγκροτήσει και νομοθετήσει και η οποία είχε αρχίσει να λειτουργεί, με την ευθύνη του Δ.Ε.Σ.Μ.Η.Ε., εσείς κατά περίεργο τρόπο ήρθατε και τη σταματήσατε. 
      Κοιτάξτε να δείτε, οι ημερήσιες αποκλίσεις παραγωγής και ζήτησης μέσα από τη νέα ενεργειακή νομοθεσία που ψηφίσαμε το ν. 3175 του 2003, απαιτούσαν εκτός από την ιδιωτική ηλεκτροπαραγωγή που ανέφερα και η Δ.Ε.Η  να προβλέψει επίσης και την ανανέωση του δικού της δυναμικού της 1.600 MW συνολικά που προέβλεπε ο νόμος. Έτσι 1.600 MW ανανέωση του δυναμικού της η Δ.Ε.Η και 900+400 =1.300 MW μέχρι το 2007 η ηλεκτροπαραγωγή από ιδιώτες, θα εξασφαλίζαμε πράγματι την κάλυψη των ενεργειακών αναγκών της χώρας από το 2008 και μετά. Διότι, όπως ξέρετε, κύριοι συνάδελφοι και κύριε Υπουργέ, από το 2008 ο μακροχρόνιος ενεργειακός σχεδιασμός, τον οποίο αναφέρουμε και σας παρακαλώ να τον λάβετε υπόψη, προβλέπει ότι χρειαζεται να παραχθούν πλέον νέες μονάδες και συγκεκριμένα δύο καινούργιες μονάδες από το 2008 και μετά. Και επειδή λέτε ότι σας ενοχλούν οι αδυναμίες μας, εμείς φροντίσαμε μέχρι το 2008 να υπάρξει η απαραίτητη υποδομή, η οποία θα καλύψει τις ενεργειακές ανάγκες της χώρας.
      Έτσι, λοιπόν, εμείς σας αφήσαμε ένα εργοστάσιο παραγωγής ηλεκτρισμού από φυσικό αέριο της Δ.Ε.Η. στο Λαύριο ισχύος 400 MW, του οποίου επίκειται η έναρξη λειτουργίας του, σας αφήσαμε την Ενεργειακή Μονάδα Θεσσαλονίκης των ΕΛ.ΠΕ. με 400 MW που ξεκίνησε από 1-1-2005 να παράγει ηλεκτρισμό από φυσικό αέριο και βέβαια το εργοστάσιο «ΗΡΩΝ» 160 MW η ψυχρή εφεδρεία στους Ολυμπιακούς Αγώνες και έκτοτε ενταγμένο στην ημερήσια ηλεκτρική αγορά του Δ.Ε.Σ.Μ.Η.Ε.. Συνολικά 1000 MW σας αφήσαμε εν ενεργεία αυτήν τη στιγμή, κυρίες και κύριοι συνάδελφοι, για να μπορούν να σας καλύψουν –όλους τους Έλληνες- επαρκώς την περίοδο μέχρι το 2008. Και παρακαλώ, κύριε Υπουργέ, να ευχαριστήσετε το Δ.Ε.Σ.Μ.Η.Ε., διότι είχε την ευαισθησία και συνεχάρη την Ενεργειακή Μονάδα Θεσσαλονίκης των ΕΛ.ΠΕ., διότι στην τελευταία κακοκαιρία, εάν δεν είχαμε τα 400 MW παραγωγή ενέργειας στη Θεσσαλονίκη, τότε πολύ φοβάμαι ότι θα είχαμε μπλακ-άουτ, στη βόρειο Ελλλάδα. 
      Επομένως, όταν τα πράγματα προχωρούν έτσι αποτελεσματικά προς αυτήν την κατεύθυνση, όταν έχετε όλες αυτές τις προϋποθέσεις που σας αφήσαμε, έρχομαι να σας ρωτήσω το εξής: Εσείς γιατί καθυστερείτε να προωθήσετε τους διαγωνισμούς; Έπρεπε σήμερα να τρέχουν οι διαγωνισμοί. Είναι δύο χρόνια καθυστέρησης. Βέβαια, προωθήσατε τις δύο οδηγίες του 2003 της Ευρωπαϊκής Ένωσης και τις νομοθετήσατε ως το εθνικό πλαίσιο για φυσικό αέριο, ηλεκτρισμό και ανανεώσιμες πηγές, αλλά όλα αυτά ήταν υποχρεωτικές ενέργειες  μέσα στον υφιστάμενο ενεργειακό σχεδιασμό του 2003 που σας ανέφερα. Και εδώ καθυστερήσατε αδικαιολόγητα γι αυτό και απείλησε εγγράφως ο Επίτροπος Ενέργειας με παραπομπή στο Ευρωπαϊκό Δικαστήριο! Είστε υποχρεωμένοι για τα καύσιμα, για τις ανανεώσιμες πηγές ενέργειας, για την αγορά ηλεκτρισμού και φυσικού αερίου να προγραμματίσετε συγκεκριμένες παρεμβάσεις. Το κράτος είναι σε μία συνεχή υποχρέωση κίνησης. Μην ξεχνάτε ότι δημιουργείται μία ενιαία απελευθερωμένη ευρωπαϊκή αγορά ενέργειας, ηλεκτρισμού και φυσικού αερίου. Εσείς φέρατε μάλιστα όπως σας είπα και τις σχετικές ευρωπαϊκές οδηγίες του 2003, τις οποίες εμείς επεξεργαστήκαμε, προωθήσαμε και ψηφίσαμε το 2003 ως Ελληνική Προεδρία στο Ευρωπαϊκό Συμβούλιο. Επομένως ερχόμαστε τώρα να σας κατηγορήσουμε ότι αγνοείτε διαρκώς να δείτε τι έχει ανάγκη για να λειτουργήσει αυτή η αγορά. Η αγορά, λοιπόν αυτή χρειάζεται άμεσα τους διαγωνισμούς, για να υπάρξει επιτέλους βάσει της νομοθεσίας του 1999 και του 2003 και της οδηγίας της Ευρωπαϊκής ‘Ενωσης του 2003 ιδιωτική παραγωγή ηλεκτρισμού από φυσικό αέριο.
      Δεύτερο θέμα είναι ότι υπάρχει ανάγκη να ενισχυθεί επιτέλους βάσει της νομοθεσίας του 1999 και της οδηγίας του 2003 η αγορά φυσικού αερίου. Εγώ σας ερωτώ, κύριε Υπουργέ: Τελικά θα κρατήσετε την πολιτική που προωθήσαμε εμείς και προέβλεπε ότι θα ενισχύσουμε την ευρωπαϊκή αγορά ενέργειας με φυσικό αέριο από το Αζερμπαϊτζάν, το Ιράν και το Καζακστάν μέσω αγωγών που θα διέρχονται από Τουρκία, Ελλάδα και Βαλκάνια; Η κ. Διαμαντοπούλου προηγουμένως σας ανέφερε διεξοδικά τις νέες εξελίξεις στο διεθνή χώρο της ενέργειας. 
      Σας ερωτώ, λοιπόν. Μετά και τις τελευταίες επισκέψεις τις οποίες είχατε, πώς σκέπτεσθε να αντιμετωπίσετε την πρόταση και την απαίτηση η οποία υπάρχει από τη μεριά της ρωσικής πλευράς για συνεργασία με την Ελλάδα συγκεκριμένης μορφής τόσο στην παραγωγή ενέργειας όσο και στο πλαίσιο ενίσχυσης του νέου αγωγού, ο οποίος πρέπει να καλύψει τις ανάγκες μεταφοράς, επιπρόσθετα, φυσικού αερίου, ρωσικού πλέον, μέσω Τουρκίας, ύστερα από την ολοκλήρωση και λειτουργία του blue-streem, ώστε να μπορέσει να συνεχίσει η Ρωσία, απαλλασσόμενη από το πρόβλημα της Ουκρανίας, να τροφοδοτεί την Ευρωπαϊκή Ένωση με δύο αγωγούς, το νέο αγωγό στο βορά μέσω Γερμανίας και Μεγάλης Βρετανίας και το δεύτερο στο νότο; 
      Σας ερωτώ, λοιπόν, για τη δική μας ενεργειακή στρατηγική, έργα της οποίας εγκαινιάσατε πολλάκις και η οποία προβλέπει τη δέσμευση έναντι της Ευρωπαϊκής ‘Ενωσης -γιατί η Ευρωπαϊκή Ένωση χρηματοδότησε τα διευρωπαϊκά δίκτυα φυσικού αερίου- ότι θα μεταφέρουμε φυσικό αέριο από το Αζερμπαϊτζάν, από τη Μέση Ανατολή, το Καζακστάν και το Ιράν επιπλέον. Εδώ, λοιπόν, υπάρχει ανάγκη να ληφθούν αποφάσεις από τη μεριά σας. Έγκαιρα πρέπει να προγραμματίσουμε δεύτερο αγωγό, αν θέλουμε να ανταποκριθούμε σ’ αυτήν τη δυνατότητα. Είναι για το συμφέρον της Ελλάδος. Ποιος θα είχε αντίρρηση να αυξήσουμε τις ποσότητες μεταφοράς μέσω Ελλάδος προς τα Βαλκάνια, μέσω Ιταλίας προς την υπόλοιπη Ευρωπαϊκή Ένωση; Σε τελική ανάλυση η οικονομική και κοινωνική ανάπτυξη της χώρας εξαρτάται ακριβώς από την ικανότητά μας να ολοκληρώσουμε αυτόν το σχεδιασμό. 
      Να, λοιπόν, γιατί, κυρίες και κύριοι συνάδελφοι, πιστεύω ότι η Κυβέρνηση έχει καθυστερήσει. Πρέπει να δώσει απαντήσεις σ’ αυτόν τον τομέα. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε σας παρακαλώ, κύριε συνάδελφε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, μία απάντηση μόνο σ’ ένα θέμα που είναι μικρό μέσα στο νομοσχέδιο, αλλά έχω μια ιδιαίτερη σχέση και με ανησυχεί.
      ΠΡΟΕΔΡΕΥΩΝ (Σωτήρης Χατζηγάκης): Αρκεί να είναι σύντομη.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Υπουργέ, γιατί καταστρέφετε το Τ.Ε.Μ.Π.Ε.; Είναι ένα πολύ χρήσιμο εργαλείο. Οι μικρομεσαίες επιχειρήσεις της Ελλάδος περιμένουν, συνεργάζονται, έχουν απαιτήσεις και έρχεστε τώρα και ανοίγετε τη δυνατότητα πρόσβασης στο Τ.Ε.Μ.Π.Ε. και σε μικρομεσαίους οι οποίοι έχουν από πενήντα εργαζόμενους και πάνω. Γιατί το κάνετε αυτό; Το καταστρέφετε. Δεν θα μπορέσουν να πάρουν πλέον οι μικροί την ενίσχυση η οποία προβλέπεται.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Και δεύτερον, κύριε Πρόεδρε, αν μου επιτρέπετε…
      ΠΡΟΕΔΡΕΥΩΝ (Σωτήρης Χατζηγάκης): Είναι περιορισμένη η ώρα, κύριε Τσοχατζόπουλε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, ήθελα να σας ευχαριστήσω. Σας ευχαριστώ θερμά, διότι μου δώσατε τη δυνατότητα να πω μια κουβέντα παραπάνω. Είμαι βέβαιος ότι και εσείς τον Ε.Φ.Ε.Τ. θα τον στηρίξετε, όπως τον στηρίζουμε και εμείς, διότι το πρόβλημα του Ε.Φ.Ε.Τ. δεν έιναι οι έλεγχοι, το πρόβλημα του Ε.Φ.Ε.Τ. είναι ότι πρέπει να πάρει περισσότερο προσωπικό, να επεκταθεί και να λειτουργήσει πιο αποτελεσματικά.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τσοχατζόπουλε. 
      Το λόγο έχει ο Υφυπουργός Ανάπτυξης κ. Σαλαγκούδης. 
      Κύριε Υφυπουργέ, θέλετε να κάνετε παρέμβαση ή θα μιλήσετε κανονικά; 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θα μιλήσω κανονικά, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υφυπουργέ, έχετε το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Αφήστε μας να μιλήσουμε, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Θα μιλήσετε, κύριε Σγουρίδη. Όμως, βάσει των διατάξεων, όπως άλλωστε ξέρετε ως πρώην Αντιπρόεδρος της Βουλής, έχει δικαίωμα να μιλήσει και ο Υπουργός. 
      Ορίστε, κύριε Υφυπουργέ, έχετε το λόγο. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ευχαριστώ, κύριε Πρόεδρε. 
      Έχω ακούσει πάρα πολλούς ομιλητές και παρά το γεγονός ότι θα μπορούσα να μιλήσω μετά τους έξι πρώτους ομιλητές, δεν το έκανα. Θα ήθελα να πω ότι μάλλον το ΠΑ.ΣΟ.Κ. ή εν πάση περιπτώσει οι έχοντες την ευθύνη δεν κατανόησαν το νομοσχέδιο. Όπως φάνηκε από τις τοποθετήσεις, δεν κατανόησαν τι σημαίνει Συμβούλιο Εθνικής Ενεργειακής Στρατηγικής. Και βέβαια, θα ήθελα να πω ότι λυπάμαι γιατί μόνο ο κ. Τσοχατζόπουλος έθεσε το θέμα στις σωστές βάσεις, αλλά φυσικά για να εναρμονιστεί με τη γενική γραμμή του ΠΑ.ΣΟ.Κ. αναγκάστηκε να κάνει και κάποια κριτική. 
      Επίσης, θα ήθελα να πω ότι μου κάνει εντύπωση η απουσία του κ. Πιπεργιά, ο οποίος ασχολείται με τα ενεργειακά θέματα και είμαι σίγουρος -γιατί συνεχώς μιλούσε για το μακροχρόνιο ενεργειακό σχεδιασμό, όταν ακόμα ήσασταν κυβέρνηση- ότι θα διαφωνούσε μ’ αυτήν τη στάση που έχει τηρήσει το κόμμα σας. 
      Δεν έχετε καταλάβει ότι ο μακροχρόνιος ενεργειακός σχεδιασμός είναι μια πολύ σοβαρή υπόθεση και είναι γεγονός ότι και ο κ. Τσοχατζόπουλος εδώ σήμερα, αλλά και ως τέως υπεύθυνος Υπουργός Ανάπτυξης είχε παρεξηγήσει πρώτον, ότι δεν υπήρχε και δεν υπάρχει όργανο στο Υπουργείο και δεύτερον, ότι δεν υπάρχει η δυνατότητα και το δυναμικό εκείνο που θα μπορούσε να μας δώσει πραγματικά τη δυνατότητα να κάνουμε ένα μακροχρόνιο ενεργειακό σχεδιασμό, έτσι όπως χρειάζεται μ’ αυτές τις ενεργειακές συνθήκες που αντιμετωπίζουμε παγκόσμια. Γι’ αυτό, λοιπόν, υπήρξε η ανάγκη δημιουργίας αυτού του συμβουλίου. 
      Προηγουμένως, ο κ. Τσοχατζόπουλος αναφέρθηκε στη Ρυθμιστική Αρχή Ενέργειας. Αν δούμε τις αρμοδιότητες της Ρυθμιστικής Αρχής Ενέργειας οι οποίες είναι καθαρά ρυθμιστικές της αγοράς, θα διαπιστώσουμε ότι δεν είναι στις αρμοδιότητές της να κάνει το μακροχρόνιο ενεργειακό σχεδιασμό και φυσικά, δεν υπάρχει και το αντίστοιχο επιτελείο για να πραγματοποιήσει το μακροχρόνιο ενεργειακό σχεδιασμό. 
      Απόδειξη του γεγονότος αυτού είναι ότι αυτός που κατετέθη από τη Ρ.Α.Ε., εκπονήθηκε και είχε την έγκριση του τότε Υπουργού Ανάπτυξης, κατατέθηκε μεν για να σώσει τα προσχήματα, αλλά ήδη από τους δικούς σας Βουλευτές και από τον κ. Πιπεργιά τονίστηκε επανειλημμένα ότι αυτός δεν είναι μακροπρόθεσμος ενεργειακός σχεδιασμός. Γι’ αυτό, λοιπόν, το λόγο υπήρξε η ανάγκη της σύστασης αυτού του Συμβουλίου Εθνικής Ενεργειακής Στρατηγικής. 
      Επομένως σε καμία περίπτωση, κύριε εισηγητά, αυτό το νομοσχέδιο δεν είναι περιττό. Πουθενά δεν είναι πονηρό και επίσης δεν είναι και δαπανηρό, όπως το χαρακτηρίσατε στην αρχή, αλλά και στο τέλος της ομιλίας σας. 
      Δεν είναι δαπανηρό, γιατί ουσιαστικά ο λογαριασμός πετρελαιοειδών, έμεινε όπως ακριβώς είναι. Δεν αυξάνεται εξαιτίας αυτού του νομοσχεδίου, αλλά απλώς περικόπτονται ενδεχομένως άλλες ενεργειακές δράσεις τις οποίες θα μπορούσε να είναι θεσμοθετημένος να καλύπτει και θα καλύπτει, τις δαπάνες του Συμβουλίου Εθνικής Ενεργειακής Στρατηγικής. 
      Επομένως είναι ένα νομοσχέδιο που σε καμία περίπτωση δεν είναι πολιτικά παραπλανητικό και προπαγανδιστικό, όπως θα θέλατε να το χαρακτηρίσετε. Είναι ένα πολύ σημαντικό νομοσχέδιο που θα δημιουργήσει ένα σοβαρό συμβούλιο που θα μπορέσει να εκπονήσει αυτό που χρειάζεται η χώρα μας, δηλαδή την εθνική ενεργειακή στρατηγική που, δυστυχώς, τόσα χρόνια δεν είχαμε και ως κυβέρνηση λειτουργούσατε χωρίς έναν τέτοιο «μπούσουλα» με μακροπρόθεσμη προοπτική στον ενεργειακό τομέα. Γι’ αυτό, άλλωστε, οι παρεμβάσεις σας ήταν ουσιαστικά αποσπασματικές, όπως και αυτές που ανέφερε ο μόλις κατελθών από του Βήματος, πρώην Υπουργός Ανάπτυξης, γιατί μας μίλησε για τη μονάδα των ΕΝ.ΘΕΣ. 
      Η μονάδα της ΕΝ.ΘΕΣ. (Ενεργειακής Θεσσαλονίκης) ήταν κάτι που δεν είχε ανάγκη αυτή τη στιγμή το σύστημα. Το σύστημα είχε ανάγκη μονάδα στο Νότο και μάλιστα ούτε καν στο Λαύριο, αλλά νοτίως του Κουμουνδούρου. Διότι το ζήτημα της ηλεκτρενεργειακής ανεπάρκειας στη χώρα μας είναι, κυρίως, ζήτημα ανισορροπίας, διότι η παραγωγή γίνεται στο Βορρά και η μεγάλη ζήτηση γίνεται στο Νότο. Άρα, χρειάζεται και χρειαζόταν το σύστημα μια μονάδα νοτίως του Κουμουνδούρου, για να μπορέσει, πραγματικά, να ισορροπήσει το σύστημα και να μην έχουμε κινδύνους από μπλακ άουτ, όπως αντιμετωπίσαμε παλαιότερα. 
      	Για τη μονάδα του Λαυρίου, που επετράπη να γίνει από τη Δημόσια Επιχείρηση Ηλεκτρισμού, ενώ προχώρησε η μονάδα κανονικά, δεν ενδιαφέρθηκε η προηγούμενη κυβέρνηση ούτε ο κ. Τσοχατζόπουλος ως υπεύθυνος Υπουργός. Το ρεύμα που θα παρήγετο θα διατίθετο στην Αθήνα. 
      Αυτήν τη στιγμή δεν έχει αναβαθμιστεί το κέντρο Αργυρούπολης που θα έπρεπε ήδη να έχει προηγηθεί ή θα έπρεπε να έχει δημιουργηθεί ένα άλλο κέντρο υπερυψηλής τάσης, για να μπορεί αυτή η μονάδα που θα παράγει τα 400 MW να τα διοχετεύει και στη ζήτηση. Σήμερα έχουμε να αντιμετωπίσουμε το πρόβλημα πώς θα διοχετεύεται αυτό το ηλεκτρικό ρεύμα της πέμπτης μονάδας του Λαυρίου, που θα τεθεί τον Ιούνιο σε λειτουργία, στην περιοχή της Αθήνας. Θα βρούμε λύση. Εν πάση περιπτώσει, αυτό έπρεπε να είχε προβλεφθεί, όταν αυτή η μονάδα ξεκινούσε να κατασκευαστεί. 
      	Να έρθω τώρα και στις άλλες αιτιάσεις. Ο εισηγητής της Αντιπολίτευσης είπε ότι κόβουμε κορδέλες και κάνουμε αιολικά πάρκα, που είχαν ήδη γίνει από την προηγούμενη κυβέρνηση. 
      	Κύριε εισηγητά, θα πρέπει να ξέρετε –σας το είπα και άλλες φορές- πως για να ξεκινήσει αυτή η ιστορία που λέγατε -και ελέγετο επί Υπουργίας της κ. Βάσως Παπανδρέου από το 1998, σχεδόν μόλις είχε έρθει το φυσικό αέριο-  προϋπόθεση ήταν ότι θα φέρουμε αέριο από το Αζερμπαϊτζάν –το ανέφερε σήμερα και ο κ. Τσοχατζόπουλος- και από τις άλλες χώρες. Το μόνο που είχε γίνει, όμως, προς αυτήν την κατεύθυνση ήταν μια συμφωνία με την τουρκική VODAC της Δ.ΕΠ.Α.. 
      Όμως, για να γίνει αυτός ο αγωγός, έπρεπε να περάσει σε προτεραιότητα χρηματοδότησης από την Ευρωπαϊκή Ένωση. Τότε μόνο είχε ελπίδες αυτός ο αγωγός να μπορέσει να χρηματοδοτηθεί από την Ευρωπαϊκή Ένωση, για να μπορέσουμε, πραγματικά, μειώνοντας το κόστος, να είναι πραγματοποιήσιμος. Αυτό επετεύχθη επί των ημερών μας. Και χρειάστηκε κόπος γι’ αυτό. Δεν ήταν απλώς μια διαδικασία της Ευρωπαϊκής Ένωσης, όπως ήταν η Ενεργειακή Κοινότητα της Νοτιανατολικής Ευρώπης και στην οποία, επίσης, συνεχίσαμε μια δουλειά που είχατε και εσείς ξεκινήσει. 
      Χρειάστηκαν πέντε επαφές με τη Λογιόλα ντε Παλάθιο, για να την πείσουμε ότι έτσι έπρεπε. Χρειάστηκε να αρθούν οι αντιδράσεις και το βέτο που έθετε η Ιταλία και που, προεδρεύουσα η Ελλάδα, δεν μπορέσατε να το ξεπεράσετε. Τελικώς, το περάσαμε σε προτεραιότητα χρηματοδότησης μαζί με μια σειρά άλλων έργων. 
      Εκτός από τον αγωγό Τουρκία-Ελλάδα-Ιταλία, υπάρχει, επίσης, ο αγωγός που από Ελλάδα μέσω Δυτικών Βαλκανίων θα καταλήγει στην Αυστρία. Όπως, επίσης, ένα σταθμό LMG για την Κρήτη, έναν άλλο σταθμό, οπουδήποτε θελήσουμε, στην Ελλάδα και, όπως επίσης, ο αγωγός για την τροφοδοσία με φυσικό αέριο της Πάτρας, που νομίζω ότι θα αργήσει λίγο, αλλά και αυτός θα γίνει στο μέσο. Έτσι, λοιπόν, τις κορδέλες τις κόβουμε, αλλά έχουμε τη σημαντική συμβολή μας για να τις κόψουμε. 
      Να μιλήσουμε, όμως, και για το άλλο μεγάλο έργο, που, πράγματι, καθιστά την Ελλάδα ενεργειακό κόμβο, για τον αγωγό Μπουργκάς – Αλεξανδρούπολη. Πρόκειται για ένα όραμα δεκαπενταετίας, που, δυστυχώς, οι ενέργειές σας το οδήγησαν σε αρνητικό σημείο, όταν εμείς ξεκινήσαμε να πετύχουμε, τελικά, τη συμφωνία των τριών κρατών -Ρωσίας, Βουλγαρίας και Ελλάδος- που υποστηρίζουν την κατασκευή αυτού του αγωγού και σήμερα βρίσκονται οι διεθνείς εταιρείες πετρελαίου στη σωστή συνεργασία και στο σωστό δρόμο. Πιστεύουμε ότι μέχρι το Μάρτιο θα καταλήξουμε να πάρουμε πλέον την οριστική απόφαση της δημιουργίας της διεθνούς εταιρείας, που θα κατασκευάσει των αγωγό Μπουργκάς – Αλεξανδρούπολη.
      Και φυσικά με το τρίπτυχο της υπογραφής της Συνθήκης για την ενεργειακή αγορά της Nοτιοανατολικής Ευρώπης ολοκληρώσαμε έναν κύκλο, που καθιστά τη χώρα μας και την αναβαθμίζει στον παγκόσμιο ενεργειακό χάρτη, διότι είναι η χώρα των αγωγών, αλλά και η χώρα των μεγάλων ευκαιριών για ενεργειακές επενδύσεις σε όλον αυτόν το χώρο της Nοτιοανατολικής Ευρώπης, όπου οι εκτιμήσεις των ενεργειακών διεθνών παραγόντων μιλούν για πάνω από 30.000.000.000 ευρώ επενδύσεις μέσα στην επόμενη δεκαπενταετία.
      Ακόμη, όμως, να πούμε και για τις ανανεώσιμες πηγές ενέργειας. Είναι γεγονός ότι ακολουθήσαμε αμέσως μια επιθετική πολιτική στις ανανεώσιμες πηγές ενέργειας. Μην ξεχνάτε ότι από το 1994 ξεκίνησε η Ευρωπαϊκή Ένωση να επιδοτεί γενναία τις ανανεώσιμες πηγές ενέργειας και μέχρι το 2004 στη χώρα μας μόνο 400 περίπου MW από τη δική σας κυβέρνηση και κάπου 60 με 70 MW από τη Δ.Ε.Η. υπήρχαν.
      Και εμείς μέσα σε είκοσι τρεις μήνες με πολλές παρεμβάσεις για το σπρώξιμο της γραφειοκρατίας, με το κλίμα που δημιουργήσαμε, έχουμε φέρει ξένους επενδυτές στη χώρα μας, που χρηματοδότησαν αυτά τα αιολικά πάρκα. Μπορεί να ήταν έτοιμα κάποια επί των ημερών σας, αλλά δεν πραγματοποιούνταν η επένδυση, γιατί το κλίμα δεν ήταν αυτό που ήθελαν οι επενδυτές. Εμείς καταφέραμε μέσα σε πολύ λίγο χρόνο πρώτον να κάνουμε πάνω από το 50% και έχουμε φτάσει και ξεπεράσει αυτήν τη στιγμή τα 700 MW. Και μέχρι το τέλος του 2006 θα πλησιάσουμε τα 1000 MW, από 480 που παραλάβαμε από την προηγούμενη κυβέρνηση. Αυτά, λοιπόν, τα αιολικά πάρκα, αυτά τα έργα μας εγκαινιάζουμε.
      Και φυσικά, όπως είπε ο Υπουργός, εμείς δεν αρνούμαστε ότι υπάρχει συνέχεια στις κυβερνήσεις. Έτσι κι εμείς κάποτε, μετά από μερικές τετραετίες θα αφήσουμε στην επόμενη κυβέρνηση κάποια έργα που θα βρίσκονται οπωσδήποτε στο δρόμο. Φτάνει και η επόμενη κυβέρνηση να τα υλοποιήσει.
      Όσον αφορά τα πρόστιμα από το Πρωτόκολλο του Κιότο, αυτά τα πρόστιμα οφείλονται στη δική σας ανερμάτιστη ενεργειακή πολιτική. Γιατί, ακριβώς, ενώ στο Πρωτόκολλο του Κυότο αποδεχτήκαμε για τη χώρα μας αυτό το ποσοστό της αύξησης των ρύπων, από κει και πέρα δεν έγινε καμία προσπάθεια. Και φαίνεται καθαρά από το ότι δεν έγινε προσπάθεια προς την κατεύθυνση των ανανεώσιμων πηγών ενέργειας.
      Δεν έγινε προσπάθεια και για άλλα, όχι μόνο για τα αιολικά πάρκα, αλλά για μια νομοθεσία που θα έκανε ελκυστικό το περιβάλλον για την ηλιακή ενέργεια, που τόσο άφθονη υπάρχει στη χώρα μας. Δεν έγινε προσπάθεια για το πέρασμα των βιοκαυσίμων στην αγορά. Επίσης, για τον ορισμό της βιομάζας και το άνοιγμα του χώρου, ώστε να μπορούν να χρησιμοποιηθούν και να γίνουν επενδύσεις προς την κατεύθυνση της χρήσης της βιομάζας.
      Αυτές είναι ενέργειες, τις οποίες εμείς έχουμε κάνει και με θεσμικές πρωτοβουλίες, αλλά και με αποτελεσματικές πράξεις και προχωρούμε προς αυτή την κατεύθυνση, νομίζω, με πολύ γρήγορους ρυθμούς.
      Αναφερθήκατε στο νομοσχέδιο για τη ενεργειακή αποδοτικότητα των κτηρίων, στην οδηγία 91/2002. Από το 2002 μέχρι τώρα, μέχρι την ημέρα μάλλον που παραλάβαμε εμείς τη διακυβέρνηση της χώρας, δεν υπήρξε καμιά προεργασία, ούτε στο Υπουργείο Ανάπτυξης ούτε στο Υ.ΠΕ.ΧΩ.Δ.Ε.. Εμείς συστήσαμε μια επιτροπή, η οποία τέλειωσε το έργο της, μας παρέδωσε το σχέδιο νόμου και πιστεύω ότι μέχρι το Μάρτιο, τον επόμενο μήνα, το πολύ τον Απρίλιο, αυτό το νομοσχέδιο θα κατατεθεί εδώ στη Βουλή, ούτως ώστε να υπάρξει το θεσμικό πλαίσιο.
      Από κει και πέρα θα πρέπει να επικαιροποιηθεί ο κτηριοδομικός κανονισμός από μέρους του Υ.ΠΕ.ΧΩ.Δ.Ε., βασισμένος πάνω σε αυτό το νομοσχέδιο για την ενεργειακή αποδοτικότητα των κτηρίων. Ήταν πολύ δύσκολη δουλειά, όντως. Και η επιτροπή κράτησε πολύ χρόνο μέχρι να επεξεργαστεί και να καταλήξει σε αυτές τις νομοθετικές πρωτοβουλίες.
      Άρα, προχωρούμε στον ενεργειακό τομέα με πολύ συγκροτημένα βήματα, με έναν, πραγματικά, μακροχρόνιο σχεδιασμό.
      Έχουμε άμεσες δράσεις μέσα στους είκοσι τρεις μήνες –θα μπορούσα να πω και υπερηφανεύομαι γι’ αυτό, μια και έχω την αρμοδιότητα- μαζί με τον Υπουργό Ανάπτυξης κ. Δημήτρη Σιούφα. Τουλάχιστον στον ενεργειακό τομέα, έχει γίνει στη χώρα μας μία πραγματική κοσμογονία. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Ο κ. Δερμεντζόπουλος έχει το λόγο.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κύριε Υπουργέ, κυρίες και κύριοι συνάδελφοι, η Κυβέρνηση αυτή κλείνοντας σε λίγο τα δύο χρόνια διακυβέρνησης, έχει να παρουσιάσει ένα πολύ αξιόλογο και πολύπλευρο έργο, μία πολύ μεγάλη προσπάθεια. 
      Ένας από τους τομείς στους οποίους δόθηκε ιδιαίτερο βάρος και έγιναν πολλά και καλοσχεδιασμένα βήματα, είναι ο τομέας της ενέργειας. 
      Σε νομοθετικό επίπεδο προωθήθηκαν νομοσχέδια που δημιουργούν τις συνθήκες για τη διασφάλιση της ενεργειακής επάρκειας και αυτονομίας της χώρας μας. Έτσι ψηφίσαμε νομοσχέδιο για «την εισαγωγή των βιοκαυσίμων στις μεταφορές και στο ενεργειακό μας ισοζύγιο», για «την απελευθέρωση της αγοράς της ηλεκτρικής ενέργειας», για «την απελευθέρωση της αγοράς φυσικού αερίου». Μεγάλα έργα, που ήταν βαλτωμένα για πολλά χρόνια, βρίσκονται σε εξέλιξη κάτω από τις πετυχημένες, εντατικές προσπάθειες αυτής της Κυβέρνησης. 
      Τον περασμένο Απρίλιο υπογράφηκε η δεσμευτική πολιτική συμφωνία των τριών κυβερνήσεων Ρωσίας, Βουλγαρίας, Ελλάδας για τον αγωγό πετρελαίου Μπουργκάς-Αλεξανδρούπολη. Και το έργο αυτό -μπορώ με βεβαιότητα να σας το πω- όχι μόνο ο Έβρος, αλλά και η ευρύτερη περιοχή της Θράκης το περίμενε με μεγάλη αγωνία και με μεγάλη ανυπομονησία για πολλά, πολλά χρόνια. Η ύπαρξη του αγωγού αυτού, εκτός από την αναβάθμιση της θέσης της Ελλάδος σε διεθνές επίπεδο, θα δώσει σημαντική ώθηση στην περιφερειακή ανάπτυξη, θα βοηθήσει την περιοχή μας στον τομέα της απασχόλησης και των νέων επενδύσεων. 
      Τον Ιούλιο του 2005 ο Πρωθυπουργός Κώστας Καραμανλής εγκαινίασε τον αγωγό Τουρκίας-Ελλάδας για τη μεταφορά του φυσικού αερίου, καθώς ξεκίνησε η κατασκευή του έργου Αλεξανδρούπολη-Κήποι και είναι και σε πλήρη εξέλιξη το τμήμα Αλεξανδρούπολη-Κομοτηνή.
      Τους τελευταίους μήνες ξεκίνησαν οι μελέτες για τον Ελληνοιταλικό υποθαλάσσιο αγωγό φυσικού αερίου που θα αποτελεί τη συνέχεια του Ελληνοτουρκικού αγωγού και θα τροφοδοτεί την Ιταλία και από εκεί την Κεντρική Ευρώπη με φυσικό αέριο που θα έρχεται από τις περιοχές της Κασπίας και της Μέσης Ανατολής. 
      Η χώρα μας, κυρίες και κύριοι συνάδελφοι, εκμεταλλεύεται ουσιαστικά και αποτελεσματικά πια τα προνόμια της γεωγραφικής της θέσης. Δημιουργούμε τις συνθήκες, ώστε όλες οι συνεργασίες των ευρωπαϊκών χωρών με τις χώρες της Ανατολής να διέρχονται και να συνδέονται με την Ελλάδα.
      Το Υπουργείο Ανάπτυξης στον στρατηγικό του ενεργειακό σχεδιασμό είχε θέσει τρεις στόχους-άξονες: Την απελευθέρωση της ενεργειακής αγοράς, την προώθηση των μεγάλων έργων υποδομής και τον περιορισμό της εξάρτησης της χώρας μας από το πετρέλαιο και την εξοικονόμηση της ενέργειας. Όπως βλέπουμε, στο μεγαλύτερο μέρος οι στόχοι αυτοί έχουν ενεργοποιηθεί. 
      Μέσα σ’ αυτό το πλάνο ενιαίας πολιτικής εντάσσεται και το παρόν νομοσχέδιο για τη σύσταση Συμβουλίου Εθνικής Ενεργειακής Στρατηγικής, ενός σημαντικού θεσμικού οργάνου, με σκοπό να αποκτήσει η χώρα μας μακροχρόνιο ενεργειακό σχεδιασμό. Το συμβούλιο αυτό θα είναι ένας γνωμοδοτικός φορέας με κύριο μέλημά του κάθε χρόνο να υποβάλει έκθεση στο Υπουργείο Ανάπτυξης με τις διαπιστώσεις και τις προτάσεις του για τον ενεργειακό σχεδιασμό της χώρας μας. Η έκθεση αυτή, θα κοινοποιείται στον Πρωθυπουργό και στον Πρόεδρο της Βουλής, ενώ θα επεξεργάζεται σε ειδική συνεδρίαση από την Ολομέλεια της Εθνικής Αντιπροσωπείας. Στα πλαίσια των αρμοδιοτήτων του, που είναι απόλυτα διακριτές σε σχέση με αυτές της Ρ.Α.Ε. –και αυτό σαν μία απάντηση σε κάποιους συναδέλφους της Αντιπολίτευσης, ώστε να μην υπάρχει καμία σύγχυση που θα οδηγούσε σε απραξία- είναι η ενέργεια μελετών με πρωτοβουλία του ιδίου του συμβουλίου, ή κατόπιν αιτήματος του Πρωθυπουργού ή του Υπουργού Ανάπτυξης.
      Το συμβούλιο θα αποτελείται από εννέα μέλη. Τα πέντε θα προέρχονται αντίστοιχα από τη Ρυθμιστική Αρχή Ενέργειας, από τη Δ.ΕΠ.Α., τη Δ.Ε.Η., τα Ελληνικά Πετρέλαια, το Κέντρο Ανανεώσιμων Πηγών Ενέργειας, τα δε υπόλοιπα θα επιλέγονται μεταξύ προσώπων που διακρίνονται για την επιστημονική τους κατάρτιση ή την επαγγελματική τους ικανότητα και διαθέτουν εξειδικευμένη εμπειρία σε θέματα ενέργειας. Προς τι, λοιπόν, οι διαφωνίες για τη σύσταση αυτών των μελών;
      Με άλλες διατάξεις αυτού του νομοσχεδίου ρυθμίζονται επιμέρους ζητήματα λειτουργίας του συμβουλίου, αλλά και ρυθμίσεις για την αυτοτέλεια της Ρυθμιστικής Αρχής Ενέργειας. Θεσπίζεται η απαγόρευση στα μέλη της ΡΑΕ και της Επιτροπής Ανταγωνισμού, για τρία χρόνια μετά τη λήξη της θητείας τους, να είναι μέτοχοι, μέλη διοικητικού συμβουλίου, οικονομικοί ή άλλου είδους σύμβουλοι ή να απασχολούνται σε εταιρεία ή επιχείρηση που οι δραστηριότητές τους να υπάγονται άμεσα ή έμμεσα στον έλεγχο και την εποπτεία των αντίστοιχων ανεξάρτητων αρχών. Στόχος μας είναι η διαφάνεια, η εντιμότητα, η αλήθεια και γι’ αυτό θεσμοθετούνται όλες οι αναγκαίες δικλείδες ασφαλείας.
      Κυρίες και κύριοι συνάδελφοι, η αναγκαιότητα ενός Συμβουλίου Εθνικής Ενεργειακής Στρατηγικής, με τη συμμετοχή όλων των αρμοδίων φορέων, δεν είναι κάτι καινοφανές. Δεν είναι κάτι πρόσφατο. Πριν από τριάντα χρόνια ο Κωνσταντίνος Καραμανλής, διαβλέποντας την επερχόμενη ενεργειακή κρίση, είχε ιδρύσει το Εθνικό Συμβούλιο Ενέργειας, το οποίο λειτούργησε για δεκατέσσερα χρόνια μέχρι την πλήρως αδικαιολόγητη κατάργησή του το 1989. 
      Από τότε μέχρι σήμερα, προφανώς, δεν είχε κριθεί σημαντικό να έχει η χώρα μας ένα συντονισμένο, έναν ολοκληρωμένο σχεδιασμό. Αυτή την παράλειψη, αυτό το μεγάλο κενό έρχεται να καλύψει και η σημερινή Κυβέρνηση και όχι μόνο στον τομέα της ενέργειας. Όλα αυτά ισχύουν και για τις βελτιώσεις που έρχονται στον Ε.Φ.Ε.Τ., δυστυχώς όμως ο χρόνος δεν μου επιτρέπει να επεκταθώ και σε αυτό. 
      Κυρίες και κύριοι συνάδελφοι, συντονισμένα, αποφασιστικά και με υπευθυνότητα έχουμε καταρτίσει και ακολουθούμε ένα σχέδιο για την αναπτυξιακή προοπτική της χώρας μας. Για εμάς, κυρίες και κύριοι συνάδελφοι, η ενέργεια μπορεί και θα αποτελέσει βασικό μοχλό σ’ αυτήν την προσπάθεια.
      Επίκεντρο της πολιτικής μας είναι πάντα ο πολίτης, είναι η Ελλάδα της σύγχρονης εποχής, η Ελλάδα της προόδου, η Ελλάδα της ανάπτυξης, η Ελλάδα της ευημερίας, η Ελλάδα των μεγάλων στόχων και των μεγάλων επιτυχιών.
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Δερμεντζόπουλε. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, πριν από λίγο ο κ. Υφυπουργός Ανάπτυξης αναρωτήθηκε τι ακριβώς έχει κατανοήσει η Αντιπολίτευση για το νομοσχέδιο που εισηγείται η Κυβέρνηση. Θα προσπαθήσω να τον διευκολύνω.
      Θα επιλέξω τρεις μεγάλες θεματικές ενότητες. Η πρώτη ενότητα σχετίζεται με το ερώτημα: Υπάρχει θεσμικό πλαίσιο που προέβλεπε μέχρι τώρα τη διαμόρφωση μιας μακροχρόνιας ενεργειακής στρατηγικής για τη χώρα; Θα χρειαζόταν αυτό το θεσμικό πλαίσιο συμπλήρωση και αυτή η συμπλήρωση με ποιους όρους θα μπορούσε να γίνει, ώστε να είναι πιο αποτελεσματική η νομοθετική παρέμβαση της Κυβέρνησης; 
      Πρώτα απ’ όλα, κυρίες και κύριοι συνάδελφοι, επισημαίνω ότι ο ν. 2773/1999 καθιερώνει ένα πλαίσιο μέσα στο οποίο κινούμενοι κυρίως οι κατά περιόδους Υπουργοί και οι κυβερνήσεις μπορούν να διαμορφώσουν μια  μακροπρόθεσμη ενεργειακή στρατηγική. 
      Με το ν. 2773/1999 προβλέπονταν πενταετή ή δεκαετή κυλιόμενα προγράμματα, τα οποία, μάλιστα, καθίσταντο αντικείμενο συζήτησης στη Βουλή και αφού, βεβαίως, είχε προηγηθεί συζήτηση και γνωμοδότηση της Ρυθμιστικής Αρχής Ενέργειας. Το ερώτημα είναι: Δύο χρόνια τώρα διακυβέρνησης της χώρας από τη Νέα Δημοκρατία, τι έχει συμβεί; Έχει συζητήσει καθόλου η Βουλή των Ελλήνων οποιοδήποτε σχέδιο ή οποιαδήποτε ιδέα που να αφορά την ενεργειακή πολιτική της χώρας, την ενεργειακή στρατηγική της; Η απάντηση είναι, δυστυχώς, «όχι». Προαναγγέλλεται από την πλευρά της Κυβέρνησης ότι κάποτε θα συζητήσουμε έναν ενεργειακό σχεδιασμό, μιαν ενεργειακή στρατηγική, αλλά μέχρι στιγμής το μόνο που παρατηρούμε είναι ότι η Κυβέρνηση προσθέτει νέους μηχανισμούς και θεσμούς για κάθε τομέα της πολιτικής της. Έτσι συμβαίνει και στον τομέα της ενέργειας. Αντί να έχουμε την ευκαιρία να συζητήσουμε βασικές ιδέες για την ενεργειακή στρατηγική της χώρας, συζητούμε αυτήν την ώρα, δύο χρόνια μετά τον Μάρτιο του 2004, πώς θα εγκαταστήσουμε νέους μηχανισμούς και θεσμούς, που θα διευκολύνουν τη διαμόρφωση μιας ενεργειακής πολιτικής. 
      	Εδώ, βεβαίως, προκύπτει και ένα άλλο ερώτημα: Εάν η Κυβέρνηση με τις νομοθετικές της παρεμβάσεις διευρύνει ή μειώνει το κράτος. Θα θυμόσαστε –και είναι πολλές οι φορές που η Αξιωματική Αντιπολίτευση έχει θέσει το θέμα- ότι στο προεκλογικό της πρόγραμμα η Νέα Δημοκρατία επέλεξε ως βασική της αρχή τη μείωση του κράτους. Μέχρι στιγμής, εξαιτίας των νομοθετικών πρωτοβουλιών της, όχι μόνο δεν έχει μειώσει το κράτος, αλλά αντιθέτως διαρκώς το διευρύνει, είτε με τη σύσταση γενικών γραμματειών, είτε με τη σύσταση ειδικών γραμματειών, όπως συμβαίνει και σήμερα, είτε με τη σύσταση συμβουλίων και επιτροπών, τα μέλη των οποίων αμείβονται πλουσιοπάροχα. Υπολογίζεται δε ότι από τις προσθήκες αυτών των μηχανισμών -επιτροπών, γραμματειών- έχουν προστεθεί επίσης στο συνολικό δυναμικό των δημοσίων υπαλλήλων περίπου πέντε χιλιάδες νέοι δημόσιοι υπάλληλοι. Έτσι, λοιπόν, το πρόβλημα το οποίο αντιμετωπίζουμε είναι ότι συζητούμε και πάλι για μηχανισμούς στα όρια μιας τυπικής θεσμολατρείας, αλλά δεν συζητούμε για την ουσία του θέματος, που είναι ο ενεργειακός σχεδιασμός και η ενεργειακή πολιτική της χώρας. 
      Η δεύτερη ενότητα σχετίζεται με το ερώτημα ποιοι θα ήταν χρήσιμο να συμμετέχουν στη διαμόρφωση της ενεργειακής πολιτικής της χώρας; Όπως σωστά επισημάνθηκε από πολλούς συναδέλφους, γύρω από τα θέματα της ενέργειας, γύρω από τη διαχείριση των ενεργειακών φυσικών πόρων συγκρούονται στρατηγικές αντιλήψεις ιδιωτικών συμφερόντων. Συγκρούονται επίσης στρατηγικές, πολιτικές και συμφέροντα χωρών. Τα θέματα ενεργειακής πολιτικής και σχεδιασμού της χρήσης των ενεργειακών πόρων έχουν αναδειχθεί πια σε θέματα ύψιστης στρατηγικής σ’ όλα σχεδόν τα μέρη του πλανήτη, πολύ περισσότερο στις περιοχές όπου υπάρχει πλούτος τέτοιων φυσικών πόρων. Άρα, αυτό που θα βοηθούσε στην αποτελεσματική σχεδίαση μιας ενεργειακής στρατηγικής είναι να συμπεριλάβουμε όλους εκείνους τους παράγοντες που μπορούν να μας διευκολύνουν στη διαμόρφωσή της. 
      	Έτσι, λοιπόν, εάν μιλάς για την αξιοποίηση της αιολικής ενέργειας, που σημαίνει χωροθέτηση των αιολικών πάρκων, δεν μπορείς να αγνοήσεις τη συμμετοχή του αντίστοιχου αρμοδίου Υπουργείου, δηλαδή του Υ.ΠΕ.ΧΩ.Δ.Ε.. Όταν συζητάς για συγκρούσεις συμφερόντων στο διεθνές περιβάλλον, δεν μπορείς να αγνοείς το Υπουργείο Εξωτερικών ούτε μπορείς να αγνοείς το Υπουργείο Άμυνας. Στην προκειμένη περίπτωση, έχουμε μιαν υπερακόντιση αυτών των θεσμών και πηγαίνουμε σε χαμηλότερο επίπεδο, διαμορφώνουμε ένα συμβούλιο εμπειρογνωμόνων και μάλιστα εμπειρογνωμόνων, που φαίνεται από την περιγραφή των προσόντων τους και την προέλευσή τους, ότι δεν είναι και το πιο αξιόπιστο δυναμικό το οποίο θα μπορούσαμε να βρούμε. 
      Ποιοι συγκροτούν το Συμβούλιο της ενεργειακής στρατηγικής της χώρας; Είναι έντεκα μέλη εκ των οποίων τα έξι προέρχονται από παραγωγούς ενέργειας, από συγκεκριμένες κρατικές υπηρεσίες. Δεν αρνούμαι καθόλου το ρόλο των κρατικών υπηρεσιών, αλλά η εμπειρία μας από το διεθνές περιβάλλον και ιδιαίτερα από την Ευρώπη μας επιβάλλει να σκεφθούμε πρώτα απ’ όλα πώς είναι δυνατό να μη συμμετέχουν εκπρόσωποι των καταναλωτών. Υπάρχουν μεγάλα κοινωνικά σύνολα όπως είναι ο βιομηχανικός, ο εμπορικός κόσμος ή ο κόσμος των μικρομεσαίων επιχειρήσεων που καταναλώνουν πολλή ενέργεια. Υπάρχουν επίσης ιδιώτες καταναλωτές. Οι Ευρωπαίοι σκέφθηκαν ότι σε οποιοδήποτε αντίστοιχο όργανο, που θα διαχειριζόταν τον ενεργειακό σχεδιασμό κάθε χώρας, θα έπρεπε να συμμετέχουν και μεγάλες ενότητες καταναλωτών. Βλέπουμε στη συγκεκριμένη πρόταση του Υπουργείου Ανάπτυξης ότι συμμετοχή αντίστοιχων φορέων –εννοώ καταναλωτών- δεν προβλέπεται στο Εθνικό Συμβούλιο.
      Το κεντρικό ζήτημα που συνήθως αναφύεται διεθνώς είναι αν μας ενδιαφέρουν μόνοι οι παραγωγοί ενέργειας ή αυτοί που πρέπει να διαχειριστούν τη ζήτηση της ενέργειας. Πρόκειται για σπουδαίο θέμα το οποίο η Κυβέρνηση απαντά με λανθασμένο τρόπο. Επιλέγει τη συγκρότηση του ενεργειακού σχεδιασμού στη βάση των προμηθευτών ενέργειας και όχι στη βάση αυτών που διαχειρίζονται τη ζήτηση της ενέργειας. 
      Αυτό είναι κάτι που κατά την άποψή μας θα έπρεπε να διορθώσει η Κυβέρνηση. Μου φαίνεται ότι δεν προτίθεται να το κάνει.
      Ένας τρίτος κύκλος θεμάτων αφορά στις υπόλοιπες ρυθμίσεις του νομοσχεδίου, όχι στα θέματα του σχεδιασμού της ενεργειακής μας στρατηγικής. Ξέρετε ότι ρυθμίζονται και πολλά άλλα επιμέρους θέματα του Υπουργείου Ανάπτυξης. Δεν θα αναφερθώ σε όλα γιατί δεν έχω το χρόνο. Θα επιλέξω μόνο ένα που θεωρώ ότι είναι πάρα πολύ σοβαρό. 
      Όταν η κυβέρνηση του ΠΑ.ΣΟ.Κ. αποφάσισε να συγκροτήσει το Ταμείο Εγγυοδοσίας, το έκανε γιατί ήθελε, κυρίως, να βοηθήσει τις πολύ μικρής κλίμακας επιχειρήσεις, γι’ αυτό ακριβώς και είχε θέσει ως προϋπόθεση στην ενίσχυση των μικρομεσαίων επιχειρήσεων να απασχολούν μέχρι τριάντα εργαζόμενους. 
      Σήμερα η Κυβέρνηση εισηγείται, επίσης, την ενίσχυση επιχειρήσεων, που θα μπορούσαν να θεωρηθούν για τα δεδομένα της Ελλάδας ως μεσαίου μεγέθους, θέτοντας ως προϋπόθεση της βοήθειας από το Ταμείο Εγγυοδοσίας την απασχόληση περίπου πενήντα εργαζομένων.
      Δεν αντιλαμβάνομαι την εισαγωγή αυτής της προϋπόθεσης, διότι για μία χώρα με τα δικά μας οικονομικά δεδομένα και με τη δική μας δομή αυτοαπασχόλησης, έχει πολύ μεγάλη σημασία να αντιληφθούμε ότι θα έπρεπε να ενισχύονται, κυρίως, οι πολύ μικρές επιχειρήσεις. Η Κυβέρνηση εισάγει ένα νέο στοιχείο. Διευρύνει τον κύκλο των επιχειρήσεων προς μεσαία μεγέθη και έχω την εντύπωση ότι έτσι χάνεται η στοχοθεσία. 
      Θα έλεγα, λοιπόν, στην παριστάμενη ηγεσία του Υπουργείου Ανάπτυξης ότι πρέπει να είναι πιο στοχευμένη η πολιτική του Υπουργείου Ανάπτυξης μέσω του Ταμείου Εγγυοδοσίας και όχι τόσο διάχυτη διότι δεν πρόκειται να παραχθούν αποτελέσματα.
      Κυρίες και κύριοι συνάδελφοι, θα ήθελα να μείνω σ’ αυτά επισημαίνοντας και πάλι ότι η θέση της Αντιπολίτευσης είναι εξαιρετικά σαφής. Η Αξιωματική Αντιπολίτευση εισφέρει πολύ συγκεκριμένες ιδέες και δια του εισηγητή της και με τους υπόλοιπους συναδέλφους. Φοβάμαι ότι αυτές οι εισηγήσεις δεν θα αποτελέσουν αντικείμενο διαλόγου με την Κυβέρνηση -όπως έγινε και στην επιτροπή- και ότι η Κυβέρνηση θα συνεχίσει ένα μοναχικό δρόμο που δεν οδηγεί στο καλύτερο αποτέλεσμα.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Καστανίδη.
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, ακούγοντας τον κ. Σαλαγκούδη να επιχειρηματολογεί για το πόσο αναγκαίο είναι να έχουμε αυτήν τη σύσταση του Συμβουλίου Εθνικής Ενεργειακής Στρατηγικής αναρωτήθηκα το εξής: Εν τοιαύτη περιπτώσει όλα αυτά για τα οποία επαίρεσθε, κύριε Υφυπουργέ, ότι επιτύχατε είναι άστοχα; Είναι εκτός συνολικού σχεδιασμού, μια και δεν υπήρχε αυτό το Συμβούλιο Εθνικής Ενεργειακής Στρατηγικής; Έγιναν ξεκομμένα, αποκομμένα από ένα σχεδιασμό; 
      Εσείς είπατε ότι έχετε κατεβάσει νομοσχέδια, έχετε δημιουργήσει προϋποθέσεις για να έλθει φυσικό αέριο, καλύψατε τις ενεργειακές ανάγκες της χώρας. Όλα αυτά πώς τα κάνατε, χωρίς σχέδιο; Δεν υπήρχε το Συμβούλιο Εθνικής Ενεργειακής Στρατηγικής; Άρα λοιπόν; Αυτό και μόνο δείχνει ένα πράγμα, ότι η σύσταση του συμβουλίου δεν χρειαζόταν καν να έλθει με νόμο. Θα μπορούσε να γίνει με μια υπουργική απόφαση, γιατί περί μιας επιτροπής έχουμε να κάνουμε.
      Είπατε επίσης ότι κόψατε κορδέλες και συνεισφέρατε κι εσείς ώστε τα έργα αυτά να έχουν τελειώσει. Σας το έχω πει και στην επιτροπή. Τα έργα ωριμάζουν και θέλουν κάποιο χρόνο για να επωαστούν μέχρι να φτάσουν στο σημείο εκείνο είτε αν θέλετε των εγκαινίων είτε, αν θέλετε, της θεμελίωσης. Η συμβολή της προηγούμενης κυβέρνησης στα έργα αυτά τα οποία εγκαινιάζετε ή κόβετε κορδέλες ή θεμελιώνετε είναι μεγάλη. Θα μπορούσα να πω ότι εσείς αυτήν τη στιγμή βάζετε το κερασάκι στην τούρτα. Την τούρτα άλλος την έκανε. 
      Και επειδή είπατε ότι δεν καταλάβαμε γιατί ιδρύουμε αυτό το Συμβούλιο Εθνικής Ενεργειακής Στρατηγικής, θα κάνω κάποια σχόλια γύρω από το θέμα. Αν ρωτήσετε τον οποιονδήποτε πολίτη αν θέλει να συσταθεί ένα συμβούλιο ενεργειακής πολιτικής, ποιος θα πει όχι; Υπάρχει κάποιος που θα πει όχι; Ο πολίτης ο οποίος κάνει θετικές σκέψεις και πρώτες σκέψεις θα πει ναι. 
      Όταν όμως έλθεις και κάνεις δεύτερες σκέψεις, θα πεις ότι η ίδρυση ενός συμβουλίου δεν είναι πανάκεια. Δεν ισχύει αυτό το ρητό που λέει «ένα μήλο την ημέρα, κάνει το γιατρό πέρα» ή «ένα συμβούλιο την ημέρα, κάνει την απραξία πέρα». Μπορεί να ισχύει και το αντίθετο. Αν θέλεις ένα θέμα να το θάψεις, δώστο σε μια επιτροπή.
      Άρα, λοιπόν, για να υπάρχει μια αποτελεσματικότητα θα πρέπει να δούμε ποιος είναι ο ρόλος που επιφυλάσσουμε στο συμβούλιο αυτό, από ποια άτομα και ποιας ειδικότητας απαρτίζεται, πώς διορίζεται. Αυτές για εμένα είναι οι ελάχιστες προϋποθέσεις που πρέπει να υπάρχουν, για να μπορέσουμε να πούμε ότι αυτό το όργανο το οποίο δημιουργούμε θα είναι αποτελεσματικό.
      Εδώ θέλω να κάνω την εξής παρατήρηση, κύριοι συνάδελφοι. Η Κυβέρνηση δεν έχει έναν μπούσουλα συγκεκριμένο, δεν έχει έναν σταθερό κανόνα, δεν έχει ένα συγκεκριμένο πρότυπο για την ίδρυση τέτοιων συμβουλίων. Άλλη η λογική για το Εθνικό Συμβούλιο Τουρισμού, άλλη η λογική για το Εθνικό Συμβούλιο Συγκοινωνιών, άλλη η λογική για το Εθνικό Συμβούλιο Αγροτικής Πολιτικής και άλλη η λογική για τη σύσταση του Συμβουλίου Εθνικής Ενεργειακής Στρατηγικής.
      Θα εξηγήσω για ποιο λόγο εμείς καταψηφίζουμε το νομοσχέδιο αυτό. Πρώτον, γιατί θα μπορούσε αυτό το συμβούλιο να συσταθεί από μία υπουργική απόφαση και μόνο. Δεύτερον, ποιοι συμμετέχουν σε αυτό το συμβούλιο; Συμμετέχουν μόνο οι κρατικοί φορείς Ρ.Α.Ε., Δ.Ε.Σ.Μ.Η.Ε., Δ.Ε.Η., Δ.ΕΠ.Α., Δ.Ε.Σ.Φ.Α. και πέντε τους οποίους επιλέγει ο Υπουργός χάρη στις επιστημονικές τους ικανότητες ή γνώσεις. Δηλαδή «Γιάννης κερνάει, Γιάννης πίνει». «Σιούφας κερνάει, Σιούφας πίνει», μπας και στο συμβούλιο αυτό επικεφαλής μπει ο κ. Παλαιοκρασσάς. Απαλλαγήκαμε απ’ αυτόν, μπας και τώρα μας τον φέρει ξανά η Κυβέρνηση από πίσω. 
      Όμως, εδώ μπαίνουν τα ερωτήματα: Πού είναι το Τεχνικό Επιμελητήριο Ελλάδος; Πού είναι ο Σ.Ε.Β.; Πού είναι αυτοί που εκπροσωπούν τους μεγάλους και μικρούς καταναλωτές; Πού είναι οι ιδιώτες παραγωγοί; Αυτοί δεν θα πρέπει να συμμετάσχουν στον ενεργειακό σχεδιασμό; Δεν έχουν λόγο αυτοί; Δεν πρέπει να πουν την άποψή τους; 
      Εδώ δεν υπάρχει τίποτα. Πιστεύω ότι και τα πανεπιστήμια θα μπορούσαν μέσα από τη Διάσκεψη των Προέδρων τους να προτείνουν κάποιον επιστήμονα από τους πέντε, αντί ο κύριος Υπουργός να τους επιλέγει, όπως θέλει αυτός. 
      Παράλληλα δημιουργείται μία λογική πως θα έχουμε ενέργεια και όχι πως θα έχουμε εξοικονόμηση ενέργειας μέσα από δράσεις που έχουν να κάνουν με την ανανεώσιμη πηγή ενέργειας ή οτιδήποτε άλλο. Περνάει η λογική του ας έχουμε εμείς επάρκεια και απ’ εκεί και πέρα, όχι εξοικονόμηση. Εξοικονόμηση, δηλαδή, από απόψεως οικονομικής ή από άλλης απόψεως ώστε, αν θέλετε, να γίνεται σωστή, χρηστή χρήση της ενέργειας. 
      Πώς επιλέγεται ο Πρόεδρος; Όχι από τη Διάσκεψη των Προέδρων της Βουλής, αλλά μέσα από το Υπουργικό Συμβούλιο. Το Υπουργικό Συμβούλιο αποφασίζει. Είναι ένα ευρωφάγο καθαρά συμβούλιο, διότι για τη σύστασή του και τη λειτουργία του χρειάζονται 1,1 εκατομμύρια ευρώ ετησίως. Και τα λεφτά πώς βρίσκονται; Από αυτούς, αν θέλετε, τους παράνομους ειδικούς λογαριασμούς που τόσο καταγγέλλατε ως Κυβέρνηση.
      Θυμάστε τι λέγατε για τους ειδικούς λογαριασμούς; Λέγατε ότι είναι η μαύρη τρύπα στον προϋπολογισμό, ότι ο προϋπολογισμός είναι εικονικός, ότι είναι πλασματικός και ότι χρησιμοποιούμε δημιουργική λογιστική γιατί έχουμε ειδικούς λογαριασμούς. Τώρα απ’ αυτούς τους ειδικούς λογαριασμούς παίρνετε χρήματα για να πληρώσετε τα έξοδα αυτού του συμβουλίου. 
      Θα κάνω κάποια σχόλια για τις άλλες διατάξεις του νομοσχεδίου. 
      Για το Ταμείο Εγγυοδοσίας: Θα περίμενα να το κατεβάσετε στους είκοσι εργαζόμενους ανά επιχείρηση που δικαιούται να πάρει από το Ταμείο αυτό χρήματα και όχι να το ανεβάσετε στους σαράντα εννέα ή στους πενήντα. Όσοι ζούμε μία πραγματικότητα στην επαρχία ξέρουμε πολύ καλά ότι βιομηχανίες ή βιοτεχνίες με πενήντα άτομα είναι μεγάλες, δεν είναι μικρές. Βιομηχανία που απασχολεί πενήντα άτομα, την χειροκροτούμε στις επαρχίες μας. Μακάρι να υπάρχουν τέτοιες. Δυστυχώς, οι βιομηχανίες και οι βιοτεχνίες που λειτουργούν είναι με τέσσερα ή πέντε, βία επτά ή οκτώ άτομα. Και εσείς αντί να το κατεβάσετε για να τους δώσουμε αυτό το δικαίωμα και να μπορέσει το Ταμείο Εγγυοδοσίας να λειτουργήσει προς την κατεύθυνση των μικρών, το ανεβάζετε στους σαράντα εννέα. 
      Έρχομαι σ’ ένα άλλο ζήτημα, στο θέμα του ειδικού συμβούλου της Ρ.Α.Ε....
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε σιγά-σιγά, κύριε Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Τελειώνω, κύριε Πρόεδρε. 
      Βλέπουμε εδώ ότι στο άρθρο 12 καταργείτε τη θέση του Παρέδρου και προσλαμβάνετε οκτώ δικηγόρους αυξημένων επιστημονικών προσόντων. 
      Θα σας έλεγα ότι θα μπορούσατε να κρατήσετε και τη θέση του Παρέδρου του Νομικού Συμβουλίου του Κράτους και να πάρετε και τους δικηγόρους, μια και η χώρα μας καθίσταται κέντρο όλων των Ρ.Α.Ε. της Νοτιοανατολικής περιοχής της Μεσογείου, διότι θα μπορούσατε έτσι να διασφαλίσετε περισσότερο την επιχείρηση. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Τελειώνω μ’ ένα σχόλιο για τον Ε.Φ.Ε.Τ.. 
      Ήλθε στα χέρια μου κάτι. Η καταγγελία προέρχεται από τους ειδικούς επιστήμονες: το Σύλλογο μονίμων υπαλλήλων του Ενιαίου Φορέα Ελέγχου Τροφίμων, τον Ε.Φ.Ε.Τ..
      Λέει: «Ήδη έχουν υπογραφεί δύο, τουλάχιστον, προεδρικά διατάγματα από τον Υφυπουργό κ. Αλέξανδρο Κοντό και τον Υπουργό Οικονομίας και Οικονομικών κ. Αλογοσκούφη που δεν αναφέρεται η κοινή υπουργική απόφαση που, ουσιαστικά, ρυθμίζει ξεκάθαρα τα πεδία συνεργασίας του Ε.Φ.Ε.Τ. και υπηρεσιών του Υπουργείου Γεωργίας.
      Με την ανωτέρω ενέργεια, οι συντάκτες προσδοκούσαν να μην αντιληφθεί ο Υπουργός Ανάπτυξης το προεδρικό διάταγμα που καταργεί ουσιαστικά τα πεδία συνεργασίας του Ε.Φ.Ε.Τ. και αποκλείει από τον επίσημο έλεγχο επιστημονικές ειδικότητες, όπως είναι οι χημικοί, οι γεωπόνοι, οι τεχνολόγοι τροφίμων, οι βιολόγοι, οι χημικοί μηχανικοί και οι επόπτες δημόσιας υγείας». 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, σας παρακαλώ, κύριε συνάδελφε.
      ΠΑΝΑΓΙΩΤΗΣ ΣΓΟΥΡΙΔΗΣ: Τελειώνω, κύριε Πρόεδρε.
      Έχετε υπ’ όψιν σας αυτό το προεδρικό διάταγμα; Εάν δεν το έχετε υπ’ όψιν σας, τότε καλό θα είναι να βάλετε κοριούς για να παρακολουθείτε τους άλλους Υπουργούς.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα εννέα μαθητές και μαθήτριες και τρεις συνοδοί - καθηγητές από το 1ο Λύκειο του Άργους.
      Η Βουλή τους καλωσορίζει.
      (Χειροκροτήματα απ’  όλες τις πτέρυγες της Βουλής)
      Το λόγο έχει ο κ. Βερελής.
      ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, είναι πραγματικά απογοητευτικό το γεγονός ότι μετά από δύο χρόνια έρχεται εδώ προς κύρωση μια πρωτοβουλία, η οποία αφορά τη δημιουργία ενός συμβουλίου και μάλιστα ενός συμβουλίου, στο οποίο σχεδόν αποκλειστικά μετέχει το ίδιο το κράτος. Οι περισσότεροι από τους μετέχοντες σε αυτό το συμβούλιο είναι κρατικοί υπάλληλοι ή υπάλληλοι οργανισμών του ευρύτερου δημόσιου τομέα. Δεν μετέχουν δηλαδή μέσα –και εδώ θέλω να συμφωνήσω με το συνάδελφό μου κ. Σγουρίδη- οι μεγάλοι καταναλωτές ενέργειας της χώρας που είναι οι Έλληνες πολίτες, η Τοπική Αυτοδιοίκηση, οι παραγωγικές τάξεις κ.ο.κ.. 
      Πιστεύω ότι αφού το κάνετε, θεσμοθετήστε έτσι ώστε να υπάρχουν μέσα εκπρόσωποι των μεγάλων καταναλωτών ενέργειας.
      Το δεύτερο για το οποίο θέλω να αναρωτηθώ δημοσίως είναι το εξής: Χρειάζεστε κάποιο συμβούλιο να σας πει κάποια πράγματα τα οποία είναι αυτονόητα; Να σας πει για παράδειγμα ότι στο φυσικό αέριο είναι εξαιρετικά χαμηλή ακόμα η διείσδυση και χρειάζονται μέτρα τόνωσης και μία σειρά από πράγματα που πρέπει να κάνετε, όπως είναι η ενίσχυση της κεφαλαιουχικής επάρκειας των εταιριών φυσικού αερίου και ότι έχουμε αυτή τη στιγμή εδώ, στο Λεκανοπέδιο της Αθήνας, για παράδειγμα, μια κάλυψη της τάξεως του 6% περίπου των οικοδομών που θα μπορούσαν να δεχθούν φυσικό αέριο;
      Χρειάζεστε, επίσης, κάποιον να σας πει ότι χρειάζεται να κάνετε μια συμφωνία προμήθειας φυσικού αερίου, προκειμένου να προμηθευτείτε φυσικό αέριο και ο αγωγός ο οποίος πηγαίνει προς ανατολάς να έχει νόημα; Διότι μέχρι να γίνει παρόμοια σύμβαση, δεν πρόκειται να υπάρξει κανένα νόημα.
      Χρειάζεται να σας πει κάποιος ότι ο αγωγός προς Ιταλία θα λειτουργεί κυρίως προς όφελος της Ιταλίας από πλευράς χρήσης αγωγού, σε μία σχέση ογδόντα προς είκοσι σε σχέση με την Ελλάδα, ενώ το κόστος κατασκευής θα είναι μοιρασμένο πενήντα-πενήντα;
      Χρειάζεται κανείς να επιστρατεύσει όλον αυτό το μηχανισμό που κοστίζει 1,1 εκατομμύρια ευρώ το χρόνο, για να καταλάβει ότι η Γερμανία έχει πέντε διαφορετικές πηγές προμήθειας φυσικού αερίου και ότι τώρα που το φυσικό αέριο είναι ένα εργαλείο πολιτικής στα χέρια της ρωσικής κυβέρνησης, τα πράγματα θα έχουν για το μέλλον ενδεχομένως αρνητικές δυσάρεστες εκπλήξεις για τους καταναλωτές φυσικού αερίου στην Ευρώπη, ακόμα και όταν αυτοί έχουν συμβάσεις; 
      Χρειάζεται κάποιος να πει ότι εδώ χρειαζόμαστε επειγόντως να υπάρξει μια συγκεκριμένη πολιτική για παθητικά συστήματα βιοκλιματικής στα κτήρια, όπως για παράδειγμα να μην έχουν να πληρώσουν Φ.Π.Α. για τις οικοδομές, προκειμένου να έχουμε γρήγορα μια διείσδυση; Είμαστε τελευταίοι στον τομέα αυτό, σε μια χώρα η οποία έχει την άμεση δυνατότητα να έχει εξαιρετικά μεγάλες αποδόσεις σε τέτοιου είδους κατασκευές.
      Ακόμα, με τις ανανεώσιμες πηγές και ιδιαίτερα με τα φωτοβολταϊκά, δεν  έχετε καταφέρει ακόμα να φέρετε ένα σχέδιο νόμου. Ακούμε κάθε φορά ότι θα το φέρετε σε λίγες εβδομάδες. Εγώ πιστεύω ότι θα το φέρετε. Όμως, μη χάνουμε άλλο χρόνο. Θα πρέπει ταχύτατα να υπάρξει σχέδιο νόμου στη Βουλή για τα φωτοβολταϊκά, προκειμένου να κάνουμε χρήση. Τα φωτοβολταϊκά είναι αυτό το οποίο θα στηρίξει την παραγωγή ενέργειας στο νότιο κομμάτι της Ελλάδας, όσο μικρό και αν είναι το ποσοστό τους μαζί με τις άλλες ανανεώσιμες πηγές ενέργειας.
      Παράλληλα, χρειάζεστε κάποιον να σας πει ότι πρέπει να σταματήσουμε πια να διοχετεύουμε το φυσικό αέριο στην ηλεκτροπαραγωγή και ότι είναι μια φοβερή σπατάλη; Είναι μια επίδειξη πολυτελούς ενεργειακής διαβίωσης από πλευράς των Ελλήνων το να καίμε φυσικό αέριο με τόσο μικρή απόδοση που έχει στη μετατροπή του σε ηλεκτρικό ρεύμα και πρέπει να σταματήσει αυτό αμέσως και να έχουμε άλλου είδους πολιτική εκεί.
      Ή είναι δύσκολο να καταλάβουμε ότι ο τρόπος με τον οποίο σχεδιάζεται η απελευθέρωση της αγοράς ενέργειας, που τόσα προβλήματα έχει, θα οδηγήσει άμεσα το επόμενο διάστημα στο να έχουμε μια αύξηση των τιμών της ηλεκτρικής ενέργειας, η οποία θα είναι σημαντική; Δεν ξέρω αν θα είναι της τάξεως του 5%, του 10% ή του 15%, πάντως σίγουρα εκεί οδηγεί. 
      Και εσείς παρακολουθείτε και περιμένετε να βρείτε συμβούλους και έχετε στηριχθεί σε μια μονόπλευρη διεύρυνση της εγκατεστημένης ισχύος από τους ιδιώτες, οι οποίοι θα έλθουν να επενδύσουν, ζητώντας βεβαίως τιμές –και το είδατε αυτό από την αγορά- οι οποίες θα έχουν ως αποτέλεσμα να υπάρξει μία σημαντική πίεση το επόμενο διάστημα, τα επόμενα ένα με δύο χρόνια, στα τιμολόγια της ηλεκτρικής ενέργειας.
      Βεβαίως, κύριε Υπουργέ, δεν χρειαστήκατε συμβούλους, προκειμένου να αποφασίσετε να κάνετε έναν αγωγό φυσικού αερίου υψηλής πίεσης που να πηγαίνει το αέριο στην Καρδίτσα. Δεν χρειαζόταν. Σπατάλη είναι. Δεν γνωρίζω ποιος σας το συμβούλευσε αυτό. Επίσης, ο νόμος που έγινε για τα βιοκαύσιμα δεν απέδωσε και είμαι πάρα πολύ προβληματισμένος για το αν θα αποδώσει τελικά. Πάντως, τα πρώτα δείγματα που βλέπω δεν είναι θετικά.
      Τέλος, θα αναρωτηθώ: Γιατί κάνατε αυτόν το νόμο; Θα μπορούσατε με μια απλή υπογραφή μιας υπουργικής απόφασης να έχετε άμεσα αυτό το αποτέλεσμα. Αν το χρειαζόσασταν πραγματικά αυτό το εργαλείο, θα το είχατε ήδη κάνει με μια υπουργική απόφαση και θα φέρνατε κάποια στιγμή ένα νόμο και θα λέγατε: «Το κάναμε για την αμεσότητα του πράγματος και τώρα φέρνουμε και ένα νόμο». Αλλά το να απασχολείτε τη Βουλή, προκειμένου να κάνετε μία επιτροπή, το βρίσκω πραγματικά απογοητευτικό. Γι’ αυτό είπα στην αρχή ότι είναι απογοητευτικό.
      Χρειάζεται να υπάρξει, αν θέλετε, μία ενίσχυση, αλλά διαβάζοντας αυτά τα οποία θα κάνει αυτό το Συμβούλιο, βλέπουμε ότι το μόνο πράγμα που μπορεί να κάνει είναι κάποιες μελέτες, οι οποίες θα ανατίθενται στην αγορά. Στο μοναδικό αυτό σημείο, αυτό το οποίο κάνετε, είναι να απαιτείται η άδεια του Υπουργού Ανάπτυξης, προκειμένου να γίνει μια τέτοια μελέτη. Τότε, ποιος είναι ο λόγος που το κάνετε αυτό;
      Πιστεύω ότι στο θέμα το ενεργειακό τα πράγματα είναι πάρα πολύ σοβαρά για τη χώρα και έχοντας μια προσωπική πείρα πολλών ετών, θα σας πω ότι δεν χρειάστηκε ως κυβέρνηση τότε να πάρουμε ειδικούς συμβούλους, προκειμένου να προχωρήσουμε στον εκσυγχρονισμό των Διυλιστηρίων Ασπροπύργου, που έγινε την τριετία 1986-1989, με εξαιρετικά αποτελέσματα μέχρι σήμερα -ακόμα τρώει ψωμί το συγκρότημα των ΕΛ.ΠΕ. από εκείνη την περίοδο του εκσυγχρονισμού των Διυλιστηρίων Ασπροπύργου- ούτε χρειαστήκαμε ιδιαίτερα πολυτελή όργανα για να αντιληφθούμε ότι πρέπει να φέρουμε το φυσικό αέριο στην Ελλάδα, με πρωτεργάτη τον Αναστάση Πεπονή την εποχή εκείνη και με μια σειρά από ενέργειες, οι οποίες έχουν δώσει στη χώρα αυτή τη δυνατότητα και βεβαίως με μια σειρά από πολλά προβλήματα ή μια σειρά από άλλες αποφάσεις.
      Αυτό το οποίο χρειάζεται, κύριε Υπουργέ, είναι αποφάσεις. Κάνατε και εσείς ακόμα μία τελετή -το έκανε και το ΠΑ.ΣΟ.Κ., λάθος έκανε και το ΠΑ.ΣΟ.Κ.- για τον αγωγό Μπουργκάς-Αλεξανδρούπολη. Τι σημαίνει τελετή για τον Μπουργκάς-Αλεξανδρούπολη; Τι θα μεταφέρετε; Θάλασσα θα μεταφέρετε; Γιατί δεν υπάρχει κάτι άλλο για να μεταφέρετε. Ακόμα βρισκόμαστε σε μία κουβέντα. Υπάρχουν δεσμευμένες ποσότητες πετρελαίων που θα μεταφερθούν; Όχι. Άρα, είναι στον αέρα. Άρα, κάνουμε μόνο τελετές. Έκανε και το ΠΑ.ΣΟ.Κ. τελετές, κάνετε και εσείς τελετές. Το αποτέλεσμα είναι ότι αν δεν υπάρχουν συγκεκριμένες ποσότητες πετρελαίων που θα δεσμευθούν να περάσουν από τον αγωγό Μπουργκάς-Αλεξανδρούπολη για να δώσουν μία οικονομικότητα στο έργο, δεν πρόκειται να γίνει κάτι, διότι ουδείς θα βάλει τα χρήματά του για να γίνει.
      Έγινε και τελετή για τον αγωγό προς Τουρκία με την Πόταρς, έγιναν πανηγύρια κ.λπ.. Ποιο αέριο θα έλθει από εκεί; Υπάρχει συγκεκριμένη δέσμευση για κάποιο αέριο;
      Εγώ, λοιπόν, με πολύ προβληματισμό σας τα λέω αυτά τα πράγματα και συντάσσομαι βεβαίως με αυτά τα οποία σας είπε ο εισηγητής μας προηγουμένως.
       Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βερελή.
      Έχει ζητήσει το λόγο ο Υφυπουργός κ. Σαλαγκούδης.
      Κύριε Υφυπουργέ, θα κάνετε παρέμβαση ή να σας δώσω κανονικά το χρόνο σας;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Μια μικρή παρέμβαση θα κάνω, κύριε Πρόεδρε, γιατί έχω ακούσει ορισμένα πράγματα εδώ και δεν περίμενα από τον κ. Βερελή που έχει και μια μεγάλη εμπειρία στον τομέα της ενέργειας να αντιμετωπίσει με τέτοιο τρόπο και το παρόν νομοσχέδιο, αλλά και την ασκηθείσα μέχρι τούδε ενεργειακή πολιτική της νέας Κυβέρνησης.
      Πρώτα-πρώτα, κύριε Βερελή, υποπέσατε και εσείς, όπως όλοι, στο ίδιο σφάλμα. Αυτό το Συμβούλιο είναι Εθνικής Ενεργειακής Στρατηγικής -τονίζω το «στρατηγικής»- και δεν χρειάζεται τους καταναλωτές να δώσουν την άποψή τους για την ενεργειακή στρατηγική. Γι’ αυτό το έχουμε καταρτίσει, για να κάνουμε μακροχρόνια στρατηγική, που θα ξεπερνά τη δεκαετία που προέβλεπε το προηγούμενο σχέδιο που έκανε η Ρ.Α.Ε.. Χρειάζεται ένα τέτοιο σχέδιο η χώρα μας. Χρειάζεται να συγκεντρώσουμε όλες τις ενεργειακές πηγές που έχουμε, να προγραμματίσουμε τι υπάρχει ακριβώς σε όλη την παγκόσμια ενεργειακή αγορά, ποιες είναι οι μακροπρόθεσμες εξελίξεις σε άλλους τομείς ενέργειας, όπως το υδρογόνο, η πυρηνική ενέργεια ή οτιδήποτε μπορεί να χρησιμοποιηθεί για τη χώρα μας. Πρέπει να ασχοληθούν με αυτά βαθείς γνώστες αυτών των δεδομένων. Όσο δε για τους φορείς, που υπάρχουν και είναι δημόσιοι, τους θέλουμε μέσα για να μας δώσουν την εμπειρία τους για την πραγματικότητα που υπάρχει σήμερα στην Ελλάδα, πέραν των θεωρητικών γνώσεων της παγκόσμιας ενεργειακής αγοράς. Θα είναι ενδεχομένως καθηγητές πανεπιστημίου ή γνώστες του ενεργειακού τομέα που θα επιλεγούν με αυστηρά αξιοκρατικά κριτήρια για να συνθέσουν αυτή την επιτροπή. Αλίμονο, εάν δεν τηρήσουμε τέτοια κριτήρια! Δεν θα μας είναι χρήσιμος ένας τέτοιος μπούσουλας που πρέπει να έχει όχι μόνο η δική μας Κυβέρνηση, αλλά και οι επόμενες κυβερνήσεις. Γι’ αυτόν ακριβώς το λόγο χρειαζόταν η θεσμοθέτηση με νόμο, όπως κάνουμε με αυτό το Συμβούλιο, που θα είναι ένα σοβαρό συμβούλιο και όχι ένα συμβούλιο έτσι για να φτιάξουμε κάτι, μια μικρή μελέτη που θα μπορούσε να την κάνει και ένα μελετητικό γραφείο. 
      Λέμε για το φυσικό αέριο και για μικρή διείσδυση. Ξέρετε ότι από το τέλος του 1996, που ήρθε το φυσικό αέριο στην πατρίδα μας, μέχρι το 2003 δεν είχε γίνει καμία διείσδυση στις πόλεις; Το 2003 ξεκίνησε. Γιατί τόση καθυστέρηση; Έπρεπε να ελέγξετε τη δική σας κυβέρνηση, μια και ήσασταν αρμόδιος Υπουργός. Θέλω να πω ότι εμείς παραλάβαμε χίλιες επτακόσιες συνδέσεις το Μάρτιο του 2004 στην Αττική. Μέχρι το τέλος του 2004 τις κάναμε επτά χιλιάδες, σήμερα έχουν γίνει είκοσι δύο χιλιάδες και με τις οκτώ χιλιάδες που υπήρχαν παλιά φθάνουμε τις τριάντα χιλιάδες. Συνολικά είναι εκατόν δέκα χιλιάδες νοικοκυριά. Βεβαίως, το νούμερο είναι πολύ μικρό, αλλά τα βήματα που έγιναν τους λίγους μήνες που είμαστε στην Κυβέρνηση είναι τεράστια, όταν πολλαπλασιάζονται οι συνδέσεις κάθε χρόνο. Φυσικά, πολύ ταχύτερα ήταν τα βήματά μας στη Θεσσαλονίκη και στη Θεσσαλία.
      Αναφερθήκατε στα βιοκαύσιμα. Σας διαβεβαιώ ότι αυτήν τη στιγμή υπάρχει ένα εργοστάσιο που παράγει βιοκαύσιμα. Υπάρχουν αυτήν τη στιγμή βιοκαύσιμα στην αγορά, δηλαδή βιοντίζελ, το οποίο κυκλοφορεί. Τώρα έχουμε είκοσι νέες αιτήσεις για αποφορολογημένη ποσότητα βιοκαυσίμων, για να γίνουν νέες μονάδες βιοκαυσίμων εδώ στην πατρίδα μας. Υπάρχει μια ζύμωση στον αγροτικό χώρο -την οποία δυστυχώς εσείς δεν είχατε προετοιμάσει, γιατί όλα αυτά και οι νέες καινοτόμες δραστηριότητες χρειάζονται μακροχρόνια προετοιμασία και δεν γίνονται από τη μια στιγμή στην άλλη- και πιστεύω ότι αυτό το χρόνο θα έχουμε συμβόλαια παραγωγών που θα πραγματοποιήσουν ενεργειακές καλλιέργειες στη χώρα μας. Αυτό προβλέπει το νομοσχέδιο και δίνει κίνητρα, ώστε να στραφούμε προς αυτήν την κατεύθυνση. 
      Αναφερθήκατε στο διυλιστήριο. Μην ξύνετε αυτές τις πληγές, γιατί θα θυμάστε τι ακριβώς είχε γίνει με την υπόθεση αναβάθμισης του διυλιστηρίου και πως με δικό σας Υπουργό στείλατε στον διευθύνοντα τότε σύμβουλο τον εισαγγελέα για να τον συλλάβει.
      ΧΡΙΣΤΟΣ ΒΕΡΕΛΗΣ: Είμαι πολύ περήφανος για ό,τι έκανα τότε.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Τέλος πάντων, δεν θέλω να ασχολούμαι με το παρελθόν.
      Αναφερθήκατε στον αγωγό Μπουργκάς–Αλεξανδρούπολη. Για το πετρέλαιο, έτσι όπως εμείς προχωρήσαμε και φθάσαμε τελικά να υπογράψουμε, είναι μια τελείως διαφορετική φιλοσοφία απ’ ό,τι ξέρατε εσείς, η δική σας κυβέρνηση, που είχατε καταλήξει στην υπογραφή μόνο Βουλγαρίας και Ελλάδος. Τότε φυσικά ήταν ένας κενός σωλήνας χωρίς πετρέλαια. Γι’ αυτό βάλαμε τη Ρωσία, διότι όλα τα πετρέλαια του Ευξείνου Πόντου ουσιαστικά ελέγχονται από τη Ρωσία. 
      Ποιος θα φτιάξει τον αγωγό; Η διεθνής εταιρεία. Ποια είναι η διεθνής εταιρεία; Αποτελείται από πετρελαϊκές εταιρείες, οι οποίες θα έχουν και την πλειοψηφία του αγωγού, της διαχείρισης και της λειτουργίας του. Αυτές οι εταιρείες είναι η ROZNEFT, η οποία εξάγει από τα Στενά δεκαπέντε εκατομμύρια τόνους ετησίως. Επίσης, είναι η TINKEI BΡ, η οποία έχει τριάντα εκατομμύρια τόνους ετησίως.
      Ο αγωγός που σκεπτόμαστε να κάνουμε είναι τριάντα με πενήντα  εκατομμύρια τόνους. Αν θα συμμετάσχει και στη διεθνή εταιρεία που διαπραγματεύεται θα έχει πάνω από πενήντα εκατομμύρια τόνους εξαγωγή δια των στενών. Αναβαθμίζεται ο CPC Καζακστάν Νοβορεσίς, ο αγωγός ο οποίος θα πλημμυρίσει τον Εύξεινο Πόντο σε πετρέλαια που θα θέλουν διέξοδο και θα φθάνουν τα ήδη σε συμφόρηση ευρισκόμενα στενά των Δαρδανελίων. 
      ‘Αρα λοιπόν, είναι ένας αγωγός, για τον οποίο από τον Μάρτιο θα δείτε και ένα χρονοδιάγραμμα ενεργειών της Διεθνούς Επιτροπής για την κατασκευή του. 
      Εγώ, είμαι και φύση αισιόδοξος, αλλά θα πιέζω προς αυτήν την κατεύθυνση, το 2009 να ρέει από την Αλεξανδρούπολη αργό πετρέλαιο. Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Λεονταρίδης έχει το λόγο.
      ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, για άλλη μια φορά η Αντιπολίτευση προσπάθησε να υποβαθμίσει το σημαντικό έργο του Υπουργείου Ανάπτυξης αλλά και της Κυβέρνησης σ’ αυτούς τους είκοσι τρεις μήνες, ένα έργο που μπορεί να μην έγινε πρωτοσέλιδο στον Τύπο, ή πρώτο θέμα στα Μέσα Μαζικής Ενημέρωσης, θέτει όμως τις βάσεις για σημαντικές επενδύσεις στον τομέα της ενέργειας. Θα δημιουργήσουν χιλιάδες νέες θέσεις εργασίας και θα έχουν μεγάλη συνεισφορά στην περιφερειακή ανάπτυξη.
      Προωθήσαμε όλο αυτό το διάστημα μια σειρά πολιτικών και μέτρων, τόσο για την ενίσχυση και τον εκσυγχρονισμό της εσωτερικής αγοράς ενέργειας όσο και στον τομέα του ηλεκτρισμού, φυσικού αερίου, του πετρελαίου και των ανανεώσιμων πηγών ενέργειας, όπως επίσης και τη δημιουργία των κατάλληλων συνθηκών που καθιστούν τη χώρα μας πρωταγωνιστή στην ευρύτερη περιοχή.
      Από την ημέρα ανάληψης της νέας διακυβέρνησης κινηθήκαμε και συνεχίζουμε να κινούμαστε σε τρεις βασικούς άξονες: Την προώθηση ενός νέου διαφανούς και αποτελεσματικού θεσμού πλαισίου στον τομέα ενέργειας μέσα από την απελευθέρωση αγορών φυσικού αερίου και ηλεκτρισμού, την προώθηση μεγάλων διεθνών έργων και την ένταξη της χώρας στα μεγάλα διεθνή δίκτυα που καθιστούν τη χώρα μας διεθνή ενεργειακό δίαυλο και αναβαθμίζουν τη γεωστρατηγική της θέση, τον περιορισμό της πετρελαϊκής εξάρτησης της χώρα μας με την παράλληλη προώθηση μέτρων για την εξοικονόμηση ενέργειας και την αξιοποίηση των εναλλακτικών φιλικών προς το περιβάλλον πηγών ενέργειας.
      Αλλά εδώ έφθασε στο σημείο η Αντιπολίτευση και κυρίως η Αξιωματική Αντιπολίτευση περισσότερο να ισοβαθμήσει τα μεγάλα και διεθνή έργα και συμφωνίες της Κυβέρνησης στον τομέα της ενέργειας, έργα στα οποία αναφέρθηκα και στην πρωτολογία μου.
      Υποβαθμίσατε το μνημόνιο συνεργασίας με τη Ρωσία και Βουλγαρία για την κατασκευή του έργου Μπουργκάς-Αλεξανδρούπολη, υποβαθμίσατε το έργο του ελληνοτουρκικού αγωγού φυσικού αερίου και υποβαθμίσατε τη διακρατική συμφωνία με την Ιταλία για τον υποθαλάσσιο αγωγό φυσικού αερίου. Το ίδιο κάνατε και για την ίδρυση της ενεργειακής κοινότητας.
      Κύριοι της Αντιπολίτευσης αμφιβάλλετε ότι η Ελλάδα μεταβάλλεται σε διεθνή ενεργειακό κόμβο; Αμφιβάλλετε ότι η Βόρειος Ελλάδα γίνεται γέφυρα διεθνούς συνεργασίας και ανάπτυξης; Αμφιβάλλετε ότι μέσα στον τελευταίο χρόνο προωθούνται έργα στρατηγικής σημασίας για τη χώρα μας, που για χρόνια βρίσκονταν σε εκκρεμότητα, έργα που αποκτούν πολύ μεγαλύτερη βαρύτητα μέσα σ’ αυτό το διεθνές περιβάλλον της πετρελαϊκής κρίσης;
      Μόλις προχθές ο Υπουργός Εξωτερικών της Ρωσίας ο κ. Λαβρόφ, επισκέφθηκε τη χώρα μας. Είχε επαφές με τον Πρωθυπουργό, με τον Πρόεδρο της Δημοκρατίας, με τον Υπουργό Εξωτερικών τον κ. Μολυβιάτη και ο ίδιος, μόνος του υποστήριξε ότι η Ελλάδα διαδραματίζει έναν ιδιαίτερο ρόλο στον τομέα της ενεργειακής ασφάλειας, καθώς επίσης και στην διαφοροποίηση των ενεργειακών πηγών για την Ευρώπη, ότι η Ελλάδα συμμετέχει σε ένα διευρυμένο περιφερειακό ενεργειακό πρόγραμμα και επιδιώξαμε επίσης την ενεργό συμμετοχή της Ρωσίας σε αυτές τις διαδικασίες. Αυτά τα είπε ο Υπουργός Εξωτερικών της Ρωσίας, ότι  η Ελλάδα είναι κέντρο διαμετακόμισης του φυσικού αερίου που διακινείται μέσω της Ελλάδος και παίζει έναν πολύ μεγάλο ρόλο όσον αφορά στην ενέργεια. 
      Επίσης προχθές ο Υπουργός Ανάπτυξης ο κ. Σιούφας και ο Γενικός Γραμματέας ο κ. Στεφάνου, υπέγραψαν άδεια επέκτασης μεταφοράς φυσικού αερίου της Δ.ΕΠ.Α. στις Σέρρες, αλλά και σε άλλες πόλεις όπως στην Ξάνθη, άδεια εγκατάστασης του μετρητικού ρυθμιστικού σταθμού Σερρών κόστους 1,2 εκατομμυρίων ευρώ. Το ίδιο γίνεται και στις άλλες πόλεις όπου γίνονται επεκτάσεις του φυσικού αερίου. Μάλιστα μέσω του σταθμού αυτού θα τροφοδοτείται δίκτυο διανομής μέσης και χαμηλής πίεσης της ευρύτερης περιοχής Σερρών που αποτελείται από 17,4 χιλιόμετρα χαλύβδινου αγωγού και 17,2 χιλιόμετρα αγωγού πολυαιθυλενίου. Το ίδιο έγινε και στην Ξάνθη. 
      Σας καλούμε αγαπητοί κύριοι της αντιπολίτευσης, να βρείτε το πολιτικό θάρρος και την πολιτική αρετή -όπως ο ίδιος ο Υπουργός Ανάπτυξης δέχθηκε ότι η νέα Κυβέρνηση έκτισε πάνω σε ό,τι θετικό βρήκε- να παραδεχθείτε και να αναγνωρίσετε ότι η ενεργειακή μας πολιτική είναι ένα χαρακτηριστικό παράδειγμα μεταρρυθμιστικής πολιτικής και βασικό στοιχείο της αναπτυξιακής μας προσπάθειας. Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Μανιάτης.
      ΙΩΑΝΝΗΣ ΜΑΝΙΑΤΗΣ: Κύριε Πρόεδρε, δυστυχώς από τη συζήτηση που προηγήθηκε απεδείχθη ότι ορθά καταψηφίζουμε το νομοσχέδιο. Η συζήτηση δεν προσέφερε απολύτως τίποτα και απεδείχθη, τόσο από τις τοποθετήσεις των Υπουργών, όσο και από τις τοποθετήσεις των συναδέλφων της συμπολίτευσης ότι η συγκεκριμένη νομοθετική πρωτοβουλία δεν προσφέρει απολύτως τίποτα στη χώρα. 
      Αυτό όμως που έχει μεγαλύτερη σημασία και μεγαλύτερο πολιτικό ενδιαφέρον, είναι ότι ο Υπουργός ο κ. Σιούφας πήρε το λόγο τέσσερις, πέντε φορές. Ασχολήθηκε ο κ. Σιούφας με την πρόσφατη σύσκεψη του Πολιτικού Συμβουλίου του ΠΑ.ΣΟ.Κ., χαρακτηρίζοντας τη συνάντηση ως πολιτικό διαλογισμό. 
      Βεβαίως, κύριε Σιούφα, ασχολήθηκε το Πολιτικό Συμβούλιο του ΠΑ.ΣΟ.Κ. με τα προβλήματα που έχετε δημιουργήσει, όταν για παράδειγμα, για πρώτη φορά, μετά από δώδεκα χρόνια, η εισοδηματική πολιτική της Κυβέρνησης, ανακοινώνεται με φαξ και για πρώτη φορά, μετά από δώδεκα χρόνια, είναι κάτω του πληθωρισμού και ο Υπουργός Οικονομίας δεν τολμάει να την ανακοινώσει ο ίδιος στους εργαζόμενους.  
      Ασφαλώς και το Πολιτικό Συμβούλιο του ΠΑ.ΣΟ.Κ. ασχολήθηκε και με το βαθύτατο πλήγμα  που επιφέρατε στο κοινωνικό σύνολο, όταν διατάζετε τους κρατικούς τραπεζίτες να μην προσέλθουν σε διάλογο με την Ο.Τ.Ο.Ε.. Περί αυτών ασχολήθηκε το Πολιτικό Συμβούλιο του ΠΑ.ΣΟ.Κ. 
      Ο κύριος Υπουργός Ανάπτυξης όμως αναφέρθηκε και με έναν απαξιωτικό τρόπο στο μήνα αλληλεγγύης που καθιερώνει το ΠΑ.ΣΟ.Κ.. Και οφείλουμε να του πούμε ότι  η κοινωνική αλληλεγγύη αποτελεί ένα κορυφαίο διακύβευμα, όχι μόνο της ελληνικής κοινωνίας, αλλά και όλων των ανεπτυγμένων κοινωνιών. Και εμείς είμαστε περήφανοι που πρωτοπόρα το ΠΑ.ΣΟ.Κ. ξεκινάει ένα τέτοιο μήνα. Και όφειλε η Κυβέρνηση της Νέας Δημοκρατίας και το κόμμα της Νέας Δημοκρατίας να ακολουθήσουν αυτόν το δρόμο, γιατί φοβάμαι να πω ότι αν ακούσουν οι πολίτες αυτή την αντιμετώπιση της πρωτοβουλίας του ΠΑ.ΣΟ.Κ. από την πλευρά της Κυβέρνησης, τότε οι χιλιάδες συμπολίτες μας, που πραγματικά έχουν ανάγκη την κοινωνική αλληλεγγύη, θα στρέψουν αλλού την πλάτη.
      Όμως, κύριε Πρόεδρε, ενώ ο κ. Σιούφας μίλησε τέσσερις με πέντε φορές δεν τον είδα πρόθυμο να υπερασπιστεί την Κυβέρνησή του, στο γνωστό θέμα των υποκλοπών. 
      Παρά το γεγονός ότι η κ. Διαμαντοπούλου τού πέταξε το γάντι, ο κ. Σιούφας φρονίμως ποιών για τον εαυτό του απέφυγε να σηκώσει το συγκεκριμένο γάντι. Διότι εμείς αναφερθήκαμε στο συγκεκριμένο ευτελισμό που έχει επιφέρει ο κ. Καραμανλής σε συγκεκριμένους Υπουργούς του, όταν είπαμε ότι παρακολουθείτο όλη η ηγεσία των Ενόπλων Δυνάμεων και είχε πλήρη άγνοια ο Υπουργός Εθνικής Άμυνας, ένα θέμα υποκλοπών που έχει να κάνει και με τον Υπουργό Μεταφορών...
      ΠΡΟΕΔΡΕΥΩΝ (Σωτήρης Χατζηγάκης): Αφορούν οι υποκλοπές στο νομοσχέδιο; 
      ΙΩΑΝΝΗΣ ΜΑΝΙΑΤΗΣ: Κύριε Πρόεδρε, αναφέρομαι στην τοποθέτηση του κυρίου Υπουργού. Είναι ένα θέμα υποκλοπών στο οποίο έχει άμεση αρμοδιότητα και ο κ. Λιάπης και ούτε αυτόν θεώρησε σκόπιμο να ενημερώσει η Κυβέρνηση. Όμως, είναι προφανές ότι ο κ. Σιούφας δεν θέλει να γίνει μέρος του προβλήματος αυτής της άθλιας εικόνας που παρουσιάζει τις τελευταίες μέρες η Κυβέρνηση, μια εικόνα...
      ΠΡΟΕΔΡΕΥΩΝ (Σωτήρης Χατζηγάκης): Μα, δεν είναι αντικείμενο της συζητήσεως. 
      ΙΩΑΝΝΗΣ ΜΑΝΙΑΤΗΣ: Απαντώ, κύριε Πρόεδρε, στην τοποθέτηση του κυρίου Υπουργού, δυστυχώς, με άλλη προεδρία. Δεν ήσασταν εσείς, αλλά επιτρέψτε μου να ολοκληρώσω τη σκέψη μου. 
      ΠΡΟΕΔΡΕΥΩΝ (Σωτήρης Χατζηγάκης): Ο Υπουργός δεν είπε για τις υποκλοπές και γι’ αυτά τα πράγματα. Να ολοκληρώσετε την τοποθέτησή σας στο νομοσχέδιο. 
      ΙΩΑΝΝΗΣ ΜΑΝΙΑΤΗΣ: Ζούμε, λοιπόν, μια εποχή, όπου έχει ευτελιστεί το κύρος της χώρας διεθνώς. Παραβιάζεται κατάφωρα το Σύνταγμα. Όλοι οι Έλληνες πολίτες αισθάνονται ένα τεράστιο αίσθημα ανασφάλειας και, παρ’ όλα αυτά, το μόνο που απασχολεί την Κυβέρνηση είναι η δημιουργία ενός ακόμα προπετάσματος καπνού, δηλαδή του επερχόμενου ανασχηματισμού, ώστε ο κ. Καραμανλής να μην απαντήσει στην πρόταση-καταγγελία του Προέδρου του ΠΑ.ΣΟ.Κ., του κ. Γεώργιου Παπανδρέου ότι πρέπει άμεσα οι συναρμόδιοι Υπουργοί επιδεικνύοντας στοιχειώδη πολιτική ευαισθησία να παραιτηθούν.
      Ευχαριστώ πολύ. 
       (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μανιάτη. 
      Κύριε Σκοπελίτη, θέλετε το λόγο; 
      ΣΤΑΥΡΟΣ ΣΚΟΠΕΛΙΤΗΣ: Όχι, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Ξηροτύρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εγώ δεν θα διαφωνήσω βέβαια ότι η κατάσταση της χώρας σε σχέση με το μεγάλο θέμα των υποκλοπών είναι κρίσιμη, αλλά ας αναλογιστούν και οι προηγούμενοι κυβερνήσαντες και οι καινούργιοι ότι, ενώ έχουμε ένα θεσμικό πλαίσιο για την προστασία του απορρήτου των επικοινωνιών, συνεχώς με τις συμφωνίες που κάνουν με τις Ηνωμένες Πολιτείες, με τις οδηγίες της Ευρωπαϊκής Ένωσης, αλλά και με το να αφήνουν ανενεργό αυτό το θεσμικό πλαίσιο, ανίσχυρο και αποδυναμωμένο, φτάνουμε σε αυτά τα οποία φτάνουμε. Οι υποκλοπές γίνονταν, γίνονται και πολύ φοβάμαι ότι και πάλι μέσα από την επικοινωνιακή αυτή τακτική δεν θα μπορέσουμε να διορθώσουμε την κατάσταση. 
      Επί του προκειμένου, ενεργειακός σχεδιασμός γίνεται στη χώρα μας; Αμ, δεν γίνεται. Ακόμη και από το 1999, που ξεκίνησε η αλλαγή του νομοθετικού πλαισίου και έγινε ο πρώτος νόμος για την προσαρμογή της χώρας στην απελευθερωμένη αγορά της ενέργειας, ο οποίος προέβλεπε τις διαδικασίες της σύνταξης μακροχρόνιου σχεδιασμού, τι θα λαμβάνει υπ' όψιν του, πώς θα έρθει στη Βουλή κ.λπ. σε πενταετή βάση, σε δεκαετή βάση κ.ο.κ., δεν είχαμε αποτελέσματα. Και δεν είχαμε αποτελέσματα και δεν έχουμε ακόμη σε μια περίοδο που τα πράγματα και στην Ευρώπη και σε ολόκληρο τον κόσμο στον ενεργειακό τομέα είναι πάρα πολύ δύσκολα, όταν και η ίδια η Ευρωπαϊκή Ένωση βλέποντας τα προβλήματα που δημιουργεί η άρον-άρον απελευθέρωση σε μια περιοχή που έχει τρομερές εξαρτήσεις από πηγές ενέργειας έξω απ’ αυτήν, προσπάθησε με τις οδηγίες 54-55 να επισημάνει την ανάγκη ύπαρξης ενός αποτελεσματικού ρυθμιστικού καθεστώτος με σαφείς και προσδιορισμένες λειτουργίες, αρμοδιότητες και διοικητικές εξουσίες, ούτως ώστε να επιτευχθεί συνεργασία και συντονισμός των εθνικών ρυθμιστικών αρχών και άλλων οργάνων των κρατών-μελών και να προωθηθεί η ανάπτυξη της εσωτερικής αγοράς ενέργειας με κάποια αποτελεσματικότητα.
      Ποιο είναι, λοιπόν, το ζητούμενο για τη χώρα μας; Το ζητούμενο για τη χώρα μας είναι να υπάρξει αυτή η εθνική ενεργειακή στρατηγική, να υπάρξει ένα αποτελεσματικό όργανο, να αναλάβει το Υπουργείο Ανάπτυξης τις ευθύνες του και από το προηγούμενο νομοθετικό πλαίσιο και από το νέο νομοθετικό πλαίσιο. 
      Τώρα αυτό –κακώς για εμάς- συστήνεται με νόμο και έχουμε και πρόσθετες καθυστερήσεις, συστήνεται ένας φορέας, κατά την Αντιπολίτευση μόνο και μόνο για να προσληφθούν κάποια άλλα παιδιά, λες και την άλλη φορά προσλαμβάνονταν ως σύμβουλοι τα παιδιά όλης της Ελλάδας. 
      Αυτό είναι ένα μεγάλο πρόβλημα της κομματικής παρέμβασης σε ουσιαστικές λειτουργίες και αναπτυξιακές της δημόσιας διοίκησης και του κράτους, που πήγε πάρα πολύ πίσω γιατί δεν είχε αξιόλογα στελέχη και δεν ενίσχυσε αυτά τα αξιόλογα στελέχη –τα έβαζε στο «ψυγείο»- για να μπουν σ’αυτή την αναπτυξιακή διαδικασία, μέσα από το δημόσιο τομέα. 
      ΙΩΑΝΝΗΣ ΜΑΝΙΑΤΗΣ: Τώρα ως εκπρόσωπος του Συνασπισμού τα λέτε αυτά; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Βεβαίως ως εκπρόσωπος του Συνασπισμού τα λέω αυτά, ποιους είχατε διορισμένους και σε όλα τα συμβούλια.
      Λοιπόν, εμείς επιμένουμε ότι και αυτό το όργανο θα μπορούσε να είναι μέσα στο Υπουργείο Ανάπτυξης, να είναι διευρυμένο και με τους εκπροσώπους των φορέων, Δ.Ε.Η., Δ.Ε.Σ.Μ.Ι.Ε., Ρ.Α.Ε. κ.λπ.. Να είναι διευρυμένο με αξιόλογους υπαλλήλους-εκπροσώπους, που έχουν την ευθύνη στο Υ.ΠΕ.ΧΩ.Δ.Ε. για τα θέματα εξοικονόμησης της ενέργειας, στο Υπουργείο Συγκοινωνιών και αντίστοιχα θέματα, στο Υπουργείο Εξωτερικών για τα θέματα των συνεργασιών κ.ο.κ..
      Εμείς επιμένουμε ότι ένα όργανο μέσα στο Υπουργείο Ανάπτυξης, διευρυμένο με όλα αυτά που σας είπα, θα μπορεί να αποτελέσει ένα στήριγμα της Κυβέρνησης, ένα στήριγμα του Υπουργείου, για να υλοποιηθεί ένας αξιόλογος ενεργειακός σχεδιασμός. Πού έχουν φθάσει όμως οι αξιόλογοι υπάλληλοι μέχρι τώρα σ’ αυτά τα Υπουργεία, που ασκούσαν αυτές τις αρμοδιότητες; Λίγο πολύ περιορίστηκαν στα γραφειοκρατικά τους καθήκοντα. Τέθηκαν στο «ψυγείο» όπως σας είπα πριν, δεν είχαν ρόλο σ’ αυτό. Ρόλο είχαν οι πρωτοκλασάτοι σύμβουλοι των εκάστοτε Υπουργών κ.ο.κ.. Γι’ αυτό δεν υπάρχει συνέχεια στο κράτος, γι’ αυτό δεν υπάρχει αποτελεσματικός σχεδιασμός. 
      Εμείς δεν διαφωνούμε καθόλου που το όργανο αυτό είναι όργανο του δημόσιου τομέα. Αλλά θέλαμε να αξιοποιεί στελέχη του δημόσιου τομέα, που αναδεικνύονται μέσα από ουσιαστικές διαδικασίες, αξιοκρατικές, για να μπορέσουν να αναλάβουν αυτές τις ευθύνες για ένα σωστό εθνικό ενεργειακό σχεδιασμό. 
      Εν πάση περιπτώσει, ας συμφωνήσουμε, κύριοι συνάδελφοι, όλοι εδώ για τις ευθύνες που υπάρχουν μέχρι τώρα στα δύο κόμματα τα οποία έχουν κυβερνήσει, ότι δεν έχουμε έναν αποτελεσματικό σχεδιασμό, ότι η χώρα μας πράγματι είναι εκτεθειμένη στα θέματα της επάρκειας του εφοδιασμού, ότι  μέσα σ’ αυτό το κλίμα δημιουργείται συνεχώς μία απορύθμιση στη Δ.Ε.Η., μία ανασφάλεια κ.λπ.. Ότι οι ευάλωτες περιοχές μας εξακολουθούν να είναι ευάλωτες, με τελευταίο το παράδειγμα της Κεφαλλονιάς κ.ο.κ..
      Ας είμαστε λοιπόν αποτελεσματικοί, ας γίνει μία προσπάθεια από το Υπουργείο για να συμβιβάσουμε τα πράγματα διεύρυνσης αυτού του οργάνου με τους εκπροσώπους από τα τρία ακόμη Υπουργεία, τα επιτελικά και από το Τεχνικό Επιμελητήριο και να κλείνουμε μ’ αυτό το θέμα, να έλθει κάποτε μία έκθεση ενεργειακού σχεδιασμού για να ελέγχουμε και την Κυβέρνηση, στο τι κάνει σ’ αυτόν τον τομέα.
      ΠΡΟΕΔΡΕΥΩΝ (Σωτήρης Χατζηγάκης): Είστε σαφής. Ευχαριστώ κυρία Ξηροτύρη.
      Κυρίες και κύριοι συνάδελφοι, δεν υπάρχει άλλος εγγεγραμμένος ομιλητής. Επομένως κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Σύσταση Συμβουλίου Εθνικής Ενεργειακής Στρατηγικής – Ρύθμιση θεμάτων Υπουργείου Ανάπτυξης». 
      Ερωτάται το Σώμα: Γίνεται δεκτό το νομοσχέδιο ενιαία επί της αρχής,  των άρθρων, με τις νομοτεχνικές βελτιώσεις του κυρίου Υπουργού και την υπ’ αριθμόν 534/45 τροπολογία και στο σύνολο; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΙΩΑΝΝΗΣ ΜΑΝΙΑΤΗΣ: Κατά πλειοψηφία. 
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το σχέδιο νόμου: «Σύσταση Συμβουλίου Εθνικής Ενεργειακής Στρατηγικής – Ρύθμιση θεμάτων Υπουργείου Ανάπτυξης» έγινε δεκτό κατά πλειοψηφία ενιαία επί της αρχής, των άρθρων με τις νομοτεχνικές βελτιώσεις του κυρίου Υπουργού και την υπ’ αριθμόν 534/45 τροπολογία  και στο σύνολο, κατά πλειοψηφία και έχει ως εξής:
      
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ το Σώμα να εξουσιοδοτήσει το Προεδρείο για την υπ΄ ευθύνη του επικύρωση  των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση. 
      Κύριοι συνάδελφοι, έχουν διανεμηθεί τα Πρακτικά της συνεδρίασης της Πέμπτης 26 Ιανουαρίου  2006 και  ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της Πέμπτης 26 Ιανουαρίου 2006 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.37΄ λύεται η συνεδρίαση για αύριο ημέρα Πέμπτη 9 Φεβρουαρίου 2006 και ώρα 10.30΄, με αντικείμενο εργασιών του Σώματος α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου της πρότασης νόμου αρμοδιότητος του Υπουργείου Οικονομίας και Οικονομικών, «Επίδομα θέρμανσης» σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
      
ΣΥΝΕΔΡΙΑΣΗ 8-2-2006	ΣΕΛ. 1


