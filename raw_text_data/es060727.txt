      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ  Β’
      ΣΥΝΕΔΡΙΑΣΗ ΡΟΗ’
      Πέμπτη 27 Ιουλίου 2006
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι η Ειδική Επιτροπή επί του Απολογισμού και του Γενικού Ισολογισμού του Κράτους καταθέτει την ‘Εκθεσή της στα σχέδια νόμων του Υπουργείου Οικονομίας και  και Οικονομικών: α) «Κύρωση του Απολογισμού του Κράτους  Οικονομικού ‘Ετους 2004» και β) «Κύρωση του Ισολογισμού του Κράτους Οικονομικού ‘Ετους 2004» σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟς
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση Επερώτησης είκοσι εννιά Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης σχετικά με την πρόνοια και την κοινωνική φροντίδα στη χώρα μας, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. ΚΑΤΑΘΕΣΗ ΕΚΘΕΣΕΩΝ ΔΙΑΡΚΩΝ ΕΠΙΤΡΟΠΩΝ
      Α) Η Διαρκής Επιτροπή Παραγωγής και Εμπορίου καταθέτει την ‘Εκθεσή της στο σχέδιο νόμου του Υπουργειου Ανάπτυξης: «Ενσωμάτωση στο εθνικό δίκαιο της Οδηγίας  2003/51/ΕΚ του Ευρωπαϊκού Κοινοβουλίου και του Συμβουλίου της 18ης Ιουνίου 2003 «για την τροποποίηση των Οδηγιών του Συμβουλίου 78/660/ΕΟΚ/ΕΟΚ, 83/349/εοκ, 86/635/ΕΟΚ και 91/674/ΕΟΚ σχετικά με τους ετήσιους και τους ενοποιημένους λογαριασμούς εταιρειών ορισμένων μορφών, τραπεζών και άλλων χρηματοπιστωτικών ιδρυμάτων και ασφαλιστικών επιχειρήσεων (EEL 178/17.7.2003)».σελ.
      β) Η Διαρκής Επιτροπή Κοινωνικών Υποθέσεων καταθέτει την Εκθεσή της στο σχέδιο νόμου του Υπουργείου Απασχόλησης και Κοινωνικής Προστασίας «Εφαρμογή της αρχής της ίσης μεταχείρισης ανδρών και γυναικών όσον αφορά στην  πρόσβαση στην απασχόληση, στην επαγγελματική εκπαίδευση και ανέλιξη, στους όρους και στις συνθήκες εργασίας και άλλες συναφείς διατάξεις», σελ..
      2. ΚΑΤΑΘΕΣΗ ΣΧΕΔΙΩΝ ΝΟΜΩΝ
      Α) ΚΑΤΑΘΕΣΗ ΣΧΕΔΙΩΝ ΝΟΜΩΝ
      α) Οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Παιδείας και Θρησκευμάτων, Υγείας και Κοινωνικής Αλληλεγγύης και Δημόσιας Τάξης κατέθεσαν σχέδιο νόμου «Για την αντιμετώπιση της ενδοοικογενειακής βίας», σελ.
      β) Οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δικαιοσύνης, κατέθεσαν σχέδιο νόμου: «Οργάνωση συστήματος ελέγχου για τη διασφάλιση της χρηστής δημοσιονομικής διαχείρισης του κρατικού προϋπολογισμού και των εκτός του κρατικού προϋπολογισμού φορέων και φορολογικές ρυθμίσεις», σελ.
      ΟΜΙΛΗΤΕΣ
      Επί της Επερώτησης:
      ΒΑΡΒΙΤΣΙΩΤΗΣ Μ., σελ.
      ΓΡΗΓΟΡΑΚΟΣ Λ., σελ.
      ΚΑΣΤΑΝΙΔΗΣ Λ., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΛΙΝΤΖΕΡΗΣ Δ., σελ.
      ΡΑΠΤΗ Σ., σελ.
      ΧΡΙΣΤΟΦΙΛΟΠΟΥΛΟΥ Π., σελ.
      ΧΩΡΕΜΗΣ. Α., σελ.,
      
      
     
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΡΟΗ΄
     Πέμπτη 27 Ιουλίου 2006
     
     Αθήνα, σήμερα στις 27 Ιουλίου 2006, ημέρα Πέμπτη και ώρα 11.02΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 26 Ιουλίου 2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΟΖ΄ συνεδριάσεώς του της Τετάρτης 26 Ιουλίου 2006, σε ό,τι αφορά την ψήφιση στο σύνολο του σχεδίου νόμου: «Τροποποίηση και συμπλήρωση των διατάξεων για την χρηματοδοτική μίσθωση, διατάξεις περί δημοσίων εσόδων και άλλες ρυθμίσεις».)
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Αναστάσιο Χωρέμη, Βουλευτή Κορινθίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Ένωση Προσωπικού Εργοστασίου Ζάχαρης Σερρών ζητεί τη συνέχιση της λειτουργίας του πιο πάνω εργοστασίου.
     2) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Σύλλογος Υπαλλήλων της Τράπεζας της Ελλάδος Σερρών ζητεί τη διατήρηση και την αναδιοργάνωση του Υποκαταστήματος Σερρών.
     3) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Παληαλέξης Δημήτριος ζητεί την πρόσληψή του στο Δημόσιο.
     4) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία Υπάλληλοι του Προξενικού Λιμεναρχείου Σιγκαπούρης ζητούν την αύξηση των αποδοχών τους.
     5) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύλλογος Διατηρητέας Συνοικίας «Βαρόσι» Πέλλας ζητεί να ενταχθούν τα διατηρητέα κτίρια στον αναπτυξιακό νόμο.
     6) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Βασίλειος Νικολαϊδης, συνταξιούχος Τ.Σ.Α., ζητεί την επίλυση συνταξιοδοτικού του προβλήματος.
     7) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Νικόλαος Μανόγλης, ζητεί την επίλυση εργασιακού του προβλήματος.
     8) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Μαρίνα Σιληθωμά, πτυχιούχος εφαρμοσμένων μαθηματικών, ζητεί να της δοθεί η δυνατότητα διορισμού της στην εκπαίδευση.
     9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ελένη Ιγνατιάδου, κάτοικος Νομού Πέλλας ζητεί οικονομική ενίσχυση για την ανοικοδόμηση της κατεστραμμένης οικίας της.
     10) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Δήμος Σούρπης Μαγνησίας ζητεί την τοποθέτηση κεραιών στην περιοχή του για να καταστεί δυνατή η λήψη των κρατικών καναλιών τηλεόρασης.
     11) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ και ο Γ’ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ  κατέθεσαν αναφορά με την οποία η Πανελλήνια Ένωση Συμβασιούχων Εκπαιδευτικών Ο.Α.Ε.Δ. ζητεί την ισότιμη μεταχείριση των μελών της με τους άλλους εκπαιδευτικούς, την αναγνώριση της προϋπηρεσίας τους κ.λπ.
     12) Ο Βουλευτής Β’  Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία η Ομοσπονδία Εργαζομένων Ο.Τ.Ε. ζητεί τη συμμετοχή της στις διαπραγματεύσεις για την κατάρτιση της Σ.Σ.Ε. του κλάδου.
     13) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη χρηματοδότηση του τομέα της Πρόνοιας και της Κοινωνικής Φροντίδας από τους πόρους της προγραμματικής περιόδου 2007 – 2013.
     14) Ο Βουλευτής Β΄ Θεσσαλονίκης κ. ΔΗΜΗΤΡΙΟΣ ΓΑΛΑΜΑΤΗΣ κατέθεσε αναφορά με την οποία ο Αγροτικός Αμπελουργικός Συνεταιρισμός Νέας Μεσημβρίας Θεσσαλονίκης ζητεί την οικονομική υποστήριξη των αμπελουργών της περιοχής.
     15) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η κ. Μυλωνά Γεωργία ζητεί να της δοθεί δικαίωμα για καλλιέργεια βαμβακιού.
     16) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Φραντζής Ανδρέας ζητεί την επίλυση ιδιοκτησιακού του προβλήματος.
     17) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Αθλητικός Σύλλογος Σύρου «ΠΟΣΕΙΔΩΝ» ζητεί τη δημιουργία υποδομών στο Δημοτικό Στάδιο Σύρου.
     18) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία ο Πανελλήνιος Σύνδεσμος Αντιφυλλοξηρικής Αμπέλου ζητεί να επιτραπεί η παραγωγή του πολλαπλασιαστικού υλικού της ποικιλίας αμπέλου Grimson seedless.
     19) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Ένωση Αστυνομικών Υπαλλήλων Νομού Ηρακλείου καταγγέλλει το σχεδιασμό των μεταθέσεων της Α.Δ. Ηρακλείου.
     20) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία οι Δήμαρχοι Καστελλίου, Ν. Καζαντζάκη και Θραψανού ζητούν την ενίσχυση με προσωπικό του Α.Τ. Καστελλίου και του Α.Σ. Αγίων Παρασκιών.
     21) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Εμπορικός Σύλλογος Τρικάλων ζητεί τη ρύθμιση ασφαλιστικών εισφορών των μελών του προς το Τ.Ε.Β.Ε..
     22) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία οι Γονείς των Αθλητών του Μοντέρνου Πεντάθλου ζητούν την υποστήριξη του Ολυμπιακού Αθλήματος του Μοντέρνου Πεντάθλου.
     23) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Τσαπάκης Γεώργιος ζητεί την ικανοποίηση αιτήματός του.
     24) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη χρηματοδότηση του τομέα της Πρόνοιας και της Κοινωνικής Φροντίδας από τους πόρους της προγραμματικής περιόδου 2007 – 2013.
     25) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία η Ομοσπονδία Εργαζομένων Ο.Τ.Ε. ζητεί τη συμμετοχή της στις διαπραγματεύσεις για την κατάρτιση της Σ.Σ.Ε. του κλάδου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 12122/23-6-06 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 100/2006/29-6-06 έγγραφο από την Υπουργό Τουριστικής Ανάπτυξης η ακόλουθη απάντηση:
     «Απαντώντας στην ανωτέρω ερώτηση, σας γνωρίζουμε τα ακόλουθα:
     Το Υπουργείο Τουριστικής Ανάπτυξης καθορίζει τις ελάχιστες τιμές για όλες τις κατηγορίες των τουριστικών καταλυμάτων, με γνώμονα την αποφυγή αθέμιτου ανταγωνισμού, τη διασφάλιση της ποιότητας των παρεχόμενων υπηρεσιών και τη διατήρηση της τιμολογιακής ανταγωνιστικότητας της Χώρας.
     Στα πλαίσια της Κοινοτικής Αρχής της ελεύθερης παροχής υπηρεσιών, ο επιχειρηματίας μπορεί να διαμορφώσει την εκάστοτε τιμολογιακή πολιτική που θα εφαρμόσει στην επιχείρησή του, λαμβάνοντας υπόψη την προσφορά και ζήτηση της «αγοράς» με ρητή δέσμευση την αποφυγή αισχροκέρδειας εις βάρος των καταναλωτών.
     Με σχετικές Εγκυκλίους, τις οποίες το Υπουργείο Τουριστικής Ανάπτυξης έχει κοινοποιήσει σε συναρμόδια Υπουργεία, αναφέρεται στη λήψη μέτρων για την μείωση φαινομένων τα οποία δυσφημίζουν την Χώρα.
     Επίσης έχουν συσταθεί κλιμάκια ελέγχου και επιβάλλονται διοικητικές κυρώσεις όπου διαπιστώνονται παραβάσεις, σύμφωνα με την ισχύουσα τουριστική νομοθεσία.
     Επιπλέον σας γνωρίζουμε ότι, με σχετική Απόφαση έχει εγκριθεί η υλοποίηση του Προγράμματος Κοινωνικού Τουρισμού, με ισχύ από 1ης Ιουλίου έως και 31ης Δεκεμβρίου 2006. Διατίθενται συνολικά 86.000 ατομικά δελτία, που αφορούν διακοπές διάρκειας επτά (7) διανυκτερεύσεων. Παράλληλα προσφέρονται 6.000 ατομικά δελτία στα πλαίσια προγράμματος για την τρίτη ηλικία, που αφορούν διακοπές διάρκειας επτά (7) διανυκτερεύσεων.
     Φορείς υλοποίησης των ανωτέρω προγραμμάτων, είναι τα τουριστικά γραφεία όλης της Χώρας, τα οποία έχουν καταγραφεί από τον Ε.Ο.Τ. σε ειδικό πληροφοριακό φυλλάδιο και διανέμεται στους δικαιούχους.
     Σε ότι αφορά στον καθορισμό τιμών των ναύλων, δεν εμπίπτει στο πλαίσιο της αρμοδιότητας του Υπουργείου Τουριστικής Ανάπτυξης.
     Η Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
     2. Στην με αριθμό 12009/21-6-06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 1860/30-6-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. 61016/28.6.06 έγγραφο του Προέδρου του ΟΠEKEΠE σε απάντηση της ανωτέρω ερώτησης του Βουλευτή κ. Α. Μακρυπίδη.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     3. Στην με αριθμό 11287/31-5-06 ερώτηση του Βουλευτή κ. Εμμανουήλ Φραγιαδουλάκη δόθηκε με το υπ’ αριθμ. 1826/30-6-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Φραγκιαδουλάκης, για τα θέματα της αρμοδιότητάς μας, σας πληροφορούμε τα εξής:
     Στο πλαίσιο του Επιχειρησιακού Προγράμματος Αλιείας ΕΠΑΛ 2000 - 2006 και στο μέτρο της αντιστάθμισης εισοδήματος (Μέτρο 4.5), δεν προβλέπονται αποζημιώσεις για ζημιές σκαφών ή αλιευτικών εργαλείων, αλλά αντισταθμίζονται οι χαμένες ημέρες εργασίας, λόγω παύσης της αλιευτικής δραστηριότητας και μετά από έγκριση του σχετικού προγράμματος από την Ε.Ε.
     Η αντιστάθμιση αφορά περιπτώσεις «απρόβλεπτων περιστάσεων που προκαλούνται από βιολογικά κυρίως αίτια».
     Στο μέτρο του εκσυγχρονισμού αλιευτικών σκαφών (Μέτρο 2.2) δεν είναι δυνατή η χορήγηση οικονομικής ενίσχυσης για την αποκατάσταση ζημιών στα αλιευτικά εργαλεία, καθώς τα αλιευτικά εργαλεία δεν αποτελούν πάγιο εξοπλισμό, ενώ μία τέτοιου είδους ενίσχυση δεν είναι συμβατή με τις αρχές της Κοινής Αγοράς.
     Συμπληρωματικά των ανωτέρω, διαβιβάζεται συνημμένα το με αριθμ. πρωτ. 12154/26-6-06 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ).
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     4. Στην με αριθμό 11876/16-6-06 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 1819/30-6-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. 58639/28.6.06 έγγραφο του Προέδρου του ΟΠΕΚΕΠΕ σε απάντηση της ανωτέρω ερώτησης του Βουλευτή κ. Δ. Κουσελά.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     5. Στην με αριθμό 11727/13-6-06 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 35764/5-7-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, που κατατέθηκε στη Βουλή των Ελλήνων από το Βουλευτή κ. Μιχάλη Καρχιμάκη, σας γνωρίζουμε ότι στο άρθρο 5 παρ. 16 περ. β΄ του ν.3299/2004 (ΦΕΚ 261 Α΄) ορίζεται ότι με κοινή απόφαση των Υπουργών Οικονομίας και Οικονομικών, Τουριστικής Ανάπτυξης και Περιβάλλοντος, Χωροταξίας & Δημοσίων Έργων, που εκδίδεται κάθε δύο χρόνια και δεν μπορεί να τροποποιηθεί μέσα στο χρονικό αυτό διάστημα των δύο (2) ετών, μπορεί να καθορίζονται τμήματα της Επικράτειας που παρουσιάζουν υπερσυγκέντρωση τουριστικής δραστηριότητας, στα οποία δεν έχουν εφαρμογή οι ενισχύσεις της επιχορήγησης, της επιδότησης χρηματοδοτικής μίσθωσης και της επιδότησης του μισθολογικού κόστους του νόμου αυτού για ίδρυση ή επέκταση ξενοδοχειακών μονάδων. Στο πλαίσιο αυτό, εκδόθηκε η με αριθμό 17829/26.4.2006 κοινή υπουργική απόφαση, για την έκδοση της οποίας δεν απαιτείται η σύμπραξη του Υπουργού Εσωτερικών, Δημόσιας Διοίκησης & Αποκέντρωσης (ΦΕΚ 574 Β΄).
     Από τα παραπάνω προκύπτει ότι αρμόδιοι να απαντήσουν στην παρούσα ερώτηση είναι οι Υπουργοί Οικονομίας & Οικονομικών, Τουριστικής Ανάπτυξης και Περιβάλλοντος, Χωροταξίας & Δημοσίων Έργων.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     6. Στην με αριθμό 11689/13-6-06 ερώτηση του Βουλευτή  κ. Άγγελου Μανωλάκη δόθηκε με το υπ’ αριθμ. 35765/5-7-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, που κατατέθηκε στη Βουλή των Ελλήνων από το Βουλευτή κ. Άγγελο Μανωλάκη, σας γνωρίζουμε τα ακόλουθα:
     Η ισχύουσα διαδικασία έκδοσης άδειας χρήσης νερού και εκτέλεσης έργων αξιοποίησης θεσπίστηκε με το ν.3199/2003 με επισπεύδον Υπουργείο το Υπουργείο Περιβάλλοντος, Χωροταξίας & Δημοσίων Έργων.
     Με το νόμο αυτό, μεταφέρθηκε η αρμοδιότητα έκδοσης κάποιων κατηγοριών εκ των αδειών αυτών από το Νομάρχη στο Γενικό Γραμματέα Περιφέρειας.
     	Επισημαίνεται, όμως, ότι:
     α) Οι άδειες χρήσης νερού, όταν επρόκειτο για ύδρευση, εκδίδονταν και με το προϋφιστάμενο νομοθετικό καθεστώς από το Γενικό Γραμματέα Περιφέρειας και όχι από το Νομάρχη.
     β) Η αναφερόμενη στην ερώτηση περίπτωση δεν αφορά σε έκδοση άδειας χρήσης νερού ή έργου αξιοποίησης, αλλά σε έγκριση περιβαλλοντικών όρων και επομένως σε διαφορετικό νομοθετικό καθεστώς.
     Περαιτέρω, σύμφωνα με όσα μας γνωστοποίησε η Περιφέρεια Πελoπoνvήσου για την αναφερόμενη στην ερώτηση περίπτωση, η σχετική αίτηση και η Μ.Π.Ε. υπεβλήθησαν στην αρμόδια οργανική μονάδα της Περιφέρειας στις 5.6.2006 και η γνωμοδότηση δόθηκε στις 6.6.2006.
     Τέλος, όσον αφορά στη στελέχωση των Διευθύνσεων Υδάτων των Περιφερειών της Χώρας, σας γνωρίζουμε ότι το ζήτημα αυτό αντιμετωπίζεται συνολικά εκ μέρους του Υπουργείου μας. Ήδη έχουμε συλλέξει τα αιτήματα όλων των Περιφερειών τόσο για τις ανάγκες τους σε στελεχιακό δυναμικό, όσο και για τους απαιτούμενους πόρους για την εύρυθμη και απρόσκοπτη λειτουργία των εν λόγω μονάδων και τα έχουμε αποστείλει στο Γενικό Λογιστήριο του Κράτους για μελέτη και εγγραφή στους προϋπολογισμούς εξόδων των Περιφερειών των αναγκαίων πιστώσεων.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     7. Στην με αριθμό 11857/16-6-06 ερώτηση της Βουλευτού  κ. Κρινιώς Κανελοπούλου δόθηκε με το υπ’ αριθμ. ΤΚΕ/Φ2/15098/4-7-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης με αριθμ. 11857/16.06.2006 που κατέθεσε στη Βουλή η Βουλευτής κ. Κρινιώ Κανελοπούλου, σχετικά με την αύξηση των πιστώσεων για αντιπυρική προστασία και την κάλυψη των κενών θέσεων των Δασαρχείων του Νομού Ηλείας, σας γνωρίζουμε τα εξής:
     Με τη ΔIΠΠ/Φ.ΕΓΚΡ.1/218/10363/24-6-2003 απόφαση της Τριμελούς Επιτροπής του άρθρου 2 παρ.1 της Π.Υ.Σ. 55/98 εγκρίθηκε η πλήρωση δεκατριών (13) θέσεων δασικού προσωπικού στην Περιφέρεια Δυτικής Ελλάδας, εκ των οποίων μετά από απόφαση της Γενικής Διεύθυνσης Περιφέρειας Δυτικής Ελλάδας και σχετικής προκήρυξης του ΑΣΕΠ διορίστηκαν εντός του 2006 και υπηρετούν τρεις (3) υπάλληλοι κλάδου ΤΕ Δασοπονίας στα Δασαρχεία Πύργου, Αμαλιάδας και Ολυμπίας.
     Επίσης στα πλαίσια του Προγραμματισμού Προσλήψεων έτους 2006 υποβλήθηκε από τη Περιφέρεια Δυτικής Ελλάδας στην υπηρεσία μας αίτημα πλήρωσης ογδόντα πέντε (85) θέσεων δασικού προσωπικού προκειμένου να εγκριθούν από την Τριμελή Επιτροπή του άρθρου 2, παρ.1 της ΠΥΣ 55/98.
     Προϋπόθεση για την προώθηση από την υπηρεσία μας σχεδίου απόφασης για την έγκριση πλήρωσης των παραπάνω θέσεων από την Τριμελή Επιτροπή του άρθρου 2, παρ.1 της ΠΥΣ 55/98, αποτελεί η ύπαρξη των απαιτούμενων πιστώσεων, η οποία βεβαιώνεται από το Γενικό Λογιστήριο του Κράτους. Τέτοια βεβαίωση δεν έχει περιέλθει μέχρι σήμερα στην υπηρεσία μας.
     Η κατανομή των αιτούμενων θέσεων στα Δασαρχεία της Περιφέρειας θα γίνει μετά τη σχετική έγκριση της Τριμελούς Επιτροπής του άρθρου 2 παρ.1 της Π.Υ.Σ. 55/98 με απόφαση του Γενικού Γραμματέα Περιφέρειας Δυτικής Ελλάδας .
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     8. Στην με αριθμό 11681/13-6-06 ερώτηση του Βουλευτή  κ. Κωνσταντίνου Ρόβλια δόθηκε με το υπ’ αριθμ. 3746/5-7-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην υπ’ αριθμ. 11681/13-6-2006 ερώτηση του Βουλευτή κ. Ντ. Ρόβλια, και κατά το μέρος που αφορά τη Γενική Γραμματεία Πολιτικής Προστασίας του Υπουργείου Εσωτερικών, Δημόσιας Διοίκησης και Αποκέντρωσης, σας γνωρίζουμε ότι:
     Η Γενική Γραμματεία Πολιτικής Προστασίας, στα πλαίσια των αρμοδιοτήτων της για τον συντονισμό των δράσεων πρόληψης και ετοιμότητας, εξέδωσε έγκαιρα εγκύκλιο (2048/10-04-2006 έγγραφο της ΓΓΠΠ, το οποίο επισυνάπτεται) με συντονιστικές οδηγίες σχετικά με την εμπλοκή των φορέων σε έργα, δράσεις και μέτρα πρόληψης και ετοιμότητας ενόψει της αντιπυρικής περιόδου καθώς και στην αντιμετώπιση εκτάκτων αναγκών που μπορεί να προκύψουν από δασικές πυρκαγιές.
     Κατ' εφαρμογήν της εγκυκλίου και σε επίπεδο Περιφερειακού σχεδιασμού τα μέτρα που έχουν ληφθεί για τον σχεδιασμό της αντιπυρικής προστασίας του Νομού Καρδίτσας, σύμφωνα με το αριθμ. 4461/27-6-2006 έγγραφο της Περιφέρειας Θεσσαλίας, όσον αφορά στη συντήρηση - διάνοιξη δασικών δρόμων και στις χωματερές είναι τα ακόλουθα:
     α) Για τη συντήρηση - διάνοιξη δασικών δρόμων, σύμφωνα με την αριθμ. 91962/2194/15-5-2006 Απόφαση του Υπουργού Αγροτικής Ανάπτυξης & Τροφίμων, έγινε κατανομή από το Πρόγραμμα Δημοσίων Επενδύσεων (ΣΑΕ 084) για το Νομό Καρδίτσας το ποσό των 31.000€. Παράλληλα στο Νομό Καρδίτσας εκτελούνται έργα προστασίας (δασικοί οδοί) ενταγμένα και χρηματοδοτούμενα από το ΠΕΠ Θεσσαλίας προϋπολογισμού για τα μεν Δημόσια δάση 2.175.000€ και για τα μη Δημόσια  (κοινοτικά) 579.000€.
     β) Με την αριθμ. 212/16-2-2006 Απόφαση του Γεν. Γραμματέα Περιφέρειας Θεσσαλίας, συγκροτήθηκαν επιτροπές ελέγχου των χωματερών και οι εκθέσεις ελέγχου που συντάχθηκαν, κοινοποιήθηκαν στους ΟΤΑ, προκειμένου να λάβουν όλα τα ενδεικνυόμενα μέτρα πρόληψης, σύμφωνα με την 9/2000 Πυροσβεστική Διάταξη.
     Επίσης, σας γνωρίζουμε ότι το ΥΠΕΣΔΔΑ χρηματοδότησε τους ΟΤΑ του Νομού Καρδίτσας με το συνολικό ποσό των 213.000 €, κατανομή ΣΑΤΑ/2006 (23889/11-5-2006) για κάλυψη δράσεων πυροπροστασίας.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     Αναφορές και  ερωτήσεις πρώτου κύκλου:
     Η πρώτη με αριθμό 10770/1477/16.5.2006 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με τη λειτουργία της συντονιστικής επιτροπής για την Κοινωνία της Πληροφορίας διαγράφεται κατόπιν συνεννόησης Υπουργού και Βουλευτή.
     Αναφορές - ερωτήσεις δεύτερου κύκλου:
     Η πρώτη με 7201/1195/1.2.2006 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη δημοπράτηση όλων των συμβάσεων που αφορούν τον Βόρειο Οδικό Άξονα Κρήτης και την Εθνική Οδό Ηρακλείου – Μεσσαράς διαγράφεται λόγω κωλύματος του κυρίου Υπουργού.
     Κυρίες και κύριοι συνάδελφοι, πριν εισέρθουμε στην ημερήσια διάταξη των επερωτήσεων, ο κ. Κεγκέρογλου θέλει να κάνει μία αναφορά κατ’ εξαίρεση. 
     Συμφωνεί το Σώμα;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το Σώμα συμφώνησε. 
     Ορίστε, κύριε Κεγκέρογλου έχετε το λόγο. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ πολύ, κύριε Πρόεδρε.
     Βρίσκομαι πράγματι σήμερα στη Αίθουσα με αφορμή την ερώτηση η οποία διαγράφηκε, όμως θεωρώ ότι είναι επιβεβλημένο καθήκον όχι μόνο δικό μου, αλλά και του Σώματος συνολικά –και νομίζω ότι κανείς συνάδελφος δεν θα έχει αντίρρηση- να απευθύνουμε στον εκλιπόντα Αρχιεπίσκοπο Κρήτης κύριο Τιμόθεο το ύστατο χαίρε, όταν μάλιστα σήμερα είναι η τελευταία ημέρα εργασιών της Βουλής, πριν τις διακοπές του Δεκαπενταύγουστου. 
      Η Κρήτη όλη και η Ορθόδοξη Εκκλησία θρηνεί. Πρόκειται για έναν Ορθόδοξο Ιεράρχη, ο οποίος υπήρξε φωτεινό παράδειγμα, υπήρξε ένας μεγάλος Ιεράρχης με λαμπρό θεολογικό έργο, με εξαίρετη εκκλησιαστική διακονία και είναι γνωστό στο πανελλήνιο το μεγάλο κοινωνικό έργο του. Υπήρξε ένας Ιεράρχης αγάπης, προσφοράς και θυσίας. Αιωνία του η μνήμη. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Αιωνία του η μνήμη. 
      Ευχαριστώ, κύριε Κεγκέρογλου.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η με αριθμό 79/49/15.6.2006 επερώτηση των Βουλευτών του ΠΑ.ΣΟ.Κ. κ.κ. Δημητρίου Λιντζέρη, Παρασκευής Χριστοφιλοπούλου, Αντωνίας Αντωνίου, Λεωνίδα Γρηγοράκου, Έκτορα Νασιώκα, Παναγιώτη Αντωνακόπουλου, Μιλτιάδη Βέρρα, Κωνσταντίνου Γείτονα, Πέτρου Ευθυμίου, Μιχαήλ Καρχιμάκη, Σωκράτη Κοσμίδη, Ελένης Κούρκουλα, Γιάννη Κουτσούκου, Στυλιανού Ματζαπετάκη, Αθανασίας Μερεντίτη, Αριστείδη Μουσιώνη, Λάμπρου Παπαδήμα, Μιλτιάδη Παπαϊωάννου, Ευάγγελου Παπαχρήστου, Αικατερίνης Περλεπέ-Σηφουνάκη, Αναστασίας-Συλβάνας Ράπτη, Εμμανουήλ Σκουλάκη, Στέφανου Τζουμάκα, Αθανασίου Τσούρα, Ελπίδας Τσουρή, Εμμανουήλ Φραγκιαδουλάκη, Χρήστου Χάιδου, Αναστασίου Χωρέμη και Ευάγγελου Βενιζέλου προς τον Υπουργό Υγείας και  Κοινωνικής Αλληλεγγύης, σχετικά με την πρόνοια και την κοινωνική φροντίδα στη χώρα μας. 
      Πριν δώσω το λόγο στον πρώτο επερωτώντα, θέλω να κάνω γνωστό στο Σώμα ότι στη συζήτηση της επερώτησης αρμοδιότητας του Υπουργείου Υγείας και Κοινωνικής Αλληλεγγύης των Βουλευτών του ΠΑ.ΣΟ.Κ. που σήμερα συζητάμε, Κοινοβουλευτικός Εκπρόσωπος εκ μέρους της Νέας Δημοκρατίας, με απόφαση του Γραμματέα της Κοινοβουλευτικής Ομάδας κ. Σταύρου, ορίζεται ο κ. Μιλτιάδης Βαρβιτσιώτης. 
      Επίσης, έχω την τιμή να ανακοινώσω στο Σώμα τα εξής:
      1. H Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης «Ενσωμάτωση στο εθνικό δίκαιο της Οδηγίας 2003/51/ΕΚ του Ευρωπαϊκού Κοινοβουλίου και του Συμβουλίου της 18ης Ιουνίου 2003 «για την τροποποίηση των Οδηγιών του Συμβουλίου 78/660/ΕΟΚ, 83/349/ΕΟΚ, 86/635/ΕΟΚ και 91/674/ΕΟΚ σχετικά με τους ετήσιους και τους ενοποιημένους λογαριασμούς εταιρειών ορισμένων μορφών, τραπεζών και άλλων χρηματοπιστωτικών ιδρυμάτων και ασφαλιστικών επιχειρήσεων» (EEL 178/17.7.2003)».
      2. Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Απασχόλησης και Κοινωνικής Προστασίας: «Εφαρμογή της αρχής της ίσης μεταχείρισης ανδρών και γυναικών όσον αφορά στην πρόσβαση στην απασχόληση, στην επαγγελματική εκπαίδευση και ανέλιξη, στους όρους και στις συνθήκες εργασίας και άλλες συναφείς διατάξεις». 
      Θα δώσω τώρα το λόγο στον πρώτο επερωτώντα τον κ. Λιντζέρη.
      Ορίστε, κύριε Λιντζέρη, έχετε το λόγο.
      ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε. 
      Πριν μπω στην ουσία της αγόρευσής μου για την επερώτηση, οφείλω να επισημάνω για μια ακόμη φορά την απουσία του αρμόδιου Υπουργού Υγείας. Χωρίς ίχνος υποβάθμισης της παρουσίας του εκλεκτού Υφυπουργού, οφείλω, κύριε Πρόεδρε, να τονίσω ότι είναι η τρίτη φορά μέσα σε διάστημα ενός μηνός που ο κύριος Υπουργός λάμπει διά της απουσίας του. Φυγομαχώντας; Κρυπτόμενος; Πάντως σε κάθε περίπτωση, υποβαθμίζοντας το ρόλο του ως Κοινοβουλευτικού άνδρα.
      Κύριε Υπουργέ, μια επερώτηση για ζητήματα πρόνοιας και κοινωνικής φροντίδας είναι μια πάρα πολύ υπεύθυνη και αντιπολιτευτική πράξη, ακριβώς διότι τα ζητήματα αυτά αφορούν ομάδες πληθυσμού που έχουν ανάγκη της προστασίας από το κράτος. Επίσης, από την πολιτική που ασκείτε ως Κυβέρνηση σε αυτόν τον τομέα, μπορεί κανείς να εξάγει στέρεα και ασφαλή συμπεράσματα για την ιδεολογία και την πολιτική σας.
      Κύριε Υπουργέ, δεν αναφέρομαι προσωπικά σε σας. Σας γνωρίζω από παλιά, γνωρίζω και τις καλές προθέσεις σας και τις ανησυχίες σας και το ότι εργάζεστε. Αναφέρομαι, όμως, συνολικά στην πολιτική της Κυβέρνησης και στα συμπεράσματα που εξάγονται απ’ αυτήν. Διότι στην πολιτική τα πράγματα κρίνονται εκ του αποτελέσματος ή για να το πω αλλιώς, ο δρόμος προς τον κόλαση που βιώνουν οι ευπαθείς ομάδες του πληθυσμού είναι στρωμένος με καλές προθέσεις. 
      Ανεξάρτητα, λοιπόν, από τις όποιες προθέσεις, αυτό που εν τέλει εισπράττουν τα άτομα που έχουν ανάγκη από την πρόνοια και την κοινωνική αλληλεγγύη είναι η σταδιακή εγκατάλειψη, η αναλγησία, το γνωστό πρόσωπο της πάλαι ποτέ ενδόξου δεξιάς, της δεξιάς που για να πάρει την πλειοψηφία προσποιήθηκε, έταξε, αλλά δυστυχώς, πριν αλέκτωρα λαλήσαι τρεις, θυμήθηκε τον ταξικό της προσανατολισμό. 
      Είστε δέσμιος, κύριε Υπουργέ, τριών φαινομένων που διακρίνουν συνολικά την Κυβέρνησή σας.
      Το πρώτο τελικά είναι η οικονομική πολιτική, η πολιτική της απογραφής που έβαλε φρένο στην πραγμάτωση και επέκταση του κοινωνικού κράτους που είχε αρχίσει να δομείται στη χώρα μας, της πολιτικής που αφαιρεί κονδύλια από τους πολλούς, από αυτούς που έχουν ανάγκη, για να τα αποδώσει στους έχοντες και κατέχοντες, μια γνωστή παλιά πρακτική η οποία ισχύει και στις μέρες μας. Μια συγκριτική ματιά στον προϋπολογισμό του 2004 και του 2005, των δικών σας προϋπολογισμών, πείθει για του λόγου μου το αληθές. Το 2004 ήταν 700.000.000 και το 2005 695.000.000 ευρώ. Ποιος θα πληρώσει αυτήν τη μείωση; Τα χαμηλά κοινωνικο-οικονομικά στρώματα.
      Το δεύτερο είναι η έλλειψη προγραμματισμού για την κοινωνική αλληλεγγύη. Η δεξιά ποτέ δεν είχε τέτοιες ευαισθησίες. Πάντα αντιλαμβανόταν την κοινωνική πρόνοια ως μορφή φιλανθρωπίας που ασκείτο από την Εκκλησία ή και παλαιότερα από τη βασιλική πρόνοια. Δεν την αντιλαμβανόταν σαν υποχρέωση του κράτους για την άμβλυνση των κοινωνικών και οικονομικών ανισοτήτων, δεν την αντιλαμβανόταν ως μοναδική οδό, προκειμένου να επιτευχθεί μια ισχυρότερη και δικαιότερη κοινωνία, όπως την αντιλαμβάνεται και την άσκησε η δημοκρατική παράταξη την οποία πολιτικά εξέφραζε και εκφράζει το ΠΑ.ΣΟ.Κ.. Με λίγα λόγια, κύριε Υπουργέ, εφαρμόζετε ετεροχρονισμένα για τη χώρα μας τη γνωστή αντίληψη της Θάτσερ ότι η κοινωνία είναι ανύπαρκτη. 
      Το τρίτο είναι ότι παντού και πάντα επιδιώκετε να εξαγοράσετε συνειδήσεις, να προωθήσετε ημετέρους, να βολέψετε «γαλάζια» παιδιά και στελέχη και μέσω αυτών να αναπαράξετε την εξουσία σας. Γι’ αυτό το θέμα –για να μην επανέρχομαι αργότερα- θέλω να πω ότι οι συνολικές αποζημιώσεις των διοικητών των Μονάδων Κοινωνικής Φροντίδας επί των ημερών του σπάταλου, όπως λέγατε, ΠΑ.ΣΟ.Κ. ανήρχοντο σε 400.000 ευρώ. Ξέρετε, κύριοι συνάδελφοι, σήμερα σε τι ποσό ανέρχονται οι αντίστοιχες αμοιβές; Σε 2.200.000 ευρώ. Και μην διανοηθείτε να αμφισβητήσετε τα νούμερα, γιατί μπορώ να σας τα καταθέσω. 
      Κατά τα άλλα, υφίσταται δημοσιονομικό πρόβλημα που δεν σας επιτρέπει να προβείτε σε περαιτέρω παροχές ή διορισμούς του αναγκαίου προσωπικού, κατά τα άλλα μόλις προχθές ακούσαμε δηλώσεις από τον Υπουργό Οικονομίας και Οικονομικών που επαίρεται για την επιτυχία της οικονομικής του πολιτικής. Το λέω έτσι για να θυμηθούμε και να επιβεβαιωθεί για μια ακόμη φορά η ρήση του Γέρου της Δημοκρατίας ότι «επί των ημερών τους» -αλλά και των δικών σας, γιατί ίδια παράταξη είναι- «ευημερούν οι αριθμοί, αλλά δυστυχούν οι πολίτες».
      Κύριε Υπουργέ, η μορφή του κράτους πρόνοιας, που γνωρίσαμε τις τελευταίες δεκαετίες στη χώρα μας, είναι προϊόν μιας σκληρής προσπάθειας που ξεκίνησε το 1981. Από τότε δημιουργήθηκαν δομές και θεσμοί κοινωνικής προστασίας στη χώρα μας, όπως ένα ολοκληρωμένο Εθνικό Πρόγραμμα Κοινωνικής Φροντίδας, όπως προγράμματα βοήθειας στο σπίτι, το Εθνικό Κέντρο Άμεσης Βοήθειας, η γραμμή SOS, τα Κ.Α.Π.Η., οι παιδικοί σταθμοί, η ψυχοκοινωνική στήριξη, ο Ο.Γ.Α., η οικονομική και ασφαλιστική του κάλυψη, το Ε.Κ.Α.Σ., οι επιδοτήσεις σε κοινωνικούς φορείς και τόσα άλλα. 
      Υπάρχει και κάτι άλλο πολύ σημαντικό προς αυτήν την κατεύθυνση. Για πρώτη φορά τα άτομα με ειδικές ανάγκες αντιμετωπίστηκαν ως ισότιμοι πολίτες, προωθήθηκε το αναπηρικό κίνημα και τα άτομα με αναπηρία βρέθηκαν στο προσκήνιο, στο φως από τον Καιάδα που τα είχατε τοποθετήσει εσείς. Για όλα αυτά δεν υπάρχει ίχνος έπαρσης, για τη διαπίστωση ότι το κοινωνικό κράτος είναι δημιούργημα του ΠΑ.ΣΟ.Κ. και των κυβερνήσεών του, το κοινωνικό κράτος που σήμερα υποχωρεί και αναιρείται, το κοινωνικό κράτος που χειμάζεται. 
      Κυρίες και κύριοι συνάδελφοι, στον τρίτο χρόνο της διακυβέρνησης της Νέας Δημοκρατίας παρακολουθούμε τη σταδιακή αποδιοργάνωση του Εθνικού Συστήματος Κοινωνικής Φροντίδας.
    Ενώ θα έπρεπε σε μια δημοκρατική χώρα οι κυβερνήσεις που διαδέχονται η μια την άλλη να προσθέτουν υφάδια κοινωνικής προστασίας, παρακολουθούμε αρρυθμίες, καθυστερήσεις και εν τέλει αναιρέσεις στις δράσεις κοινωνικής προστασίας που είχαν δρομολογηθεί. Όλα έχουν αφαιθεί στην τύχη τους. Υπάρχει απόλυτη αναίρεση όχι μόνο των προεκλογικών σας υποσχέσεων αλλά και των προγραμματικών δηλώσεων του απελθόντα Υπουργού Υγείας. 
    Αποτελεί υπόδειγμα πολιτικής ασυνέπειας και παραπλάνησης η αποτίμηση των προγραμματικών δεσμεύσεών σας σε σχέση με την πραγματικότητα που βιώνουμε σήμερα. Μιλήσατε για απογραφή της ακίνητης περιουσίας των παλαιών Ε.Ο.Π., Π.Ι.Κ.Π.Α., «ΜΗΤΕΡΑ», Ι.Β.Σ.Α.. Δεν έχετε κάνει τίποτα. Δεσμευθήκατε ότι θα ολοκληρώσετε των προνοιακό χάρτη της χώρας. Και εδώ το απόλυτο τίποτα. Για την νομοθετική κατοχύρωση και την προάσπιση των κοινωνικών δικαιωμάτων των ευπαθών ομάδων του πληθυσμού ούτε λόγος. Το Εθνικό Κέντρο Κοινωνικής Αλληλεγγύης έχει αποδιοργανωθεί. Φυτοζωεί λόγω έλλειψης προσωπικού. Όμως μόλις προχθές ανακοινώσατε την πρόσληψη τεσσάρων χιλιάδων αγροφυλάκων. Και μάλιστα με ειδικό μισθολόγιο που συμφώνησαν ο Υπουργός Οικονομίας και ο Υπουργός Δημόσιας Τάξης. 
    Κύριοι συνάδελφοι, ενώ οι οργανισμοί και τα κέντρα που παρέχουν υπηρεσίες κοινωνικής φροντίδας και πρόνοιας αντιμετωπίζουν σοβαρά προβλήματα λειτουργίας λόγω έλλειψης βοηθητικού προσωπικού και λόγω έλλειψης επιστημονικού προσωπικού, ενώ κοινωνικές δομές όπως τα ΚΕ.Κ.Υ.ΚΑΜΕΑ, Κ.Η.Φ.Η., Κ.Α.Φ.Κ.Α.  που δημιουργήθηκαν για να προσφέρουν υπηρεσίες υποστήριξης στα άτομα με αναπηρία δεν έχουν στελεχωθεί με εξειδικευμένο προσωπικό, τη στιγμή που τα γενικά και τα πανεπιστημιακά νοσοκομεία της χώρας αδυνατούν να ανταποκριθούν στις ανάγκες των πολιτών λόγω έλλειψης ιατρικού και νοσηλευτικού προσωπικού ενώ η έλλειψη ιατρικού  και νοσηλευτικού προσωπικού απειλεί με κλείσιμο ζωτικές μονάδες όπως αυτές της Μεσογειακής Αναιμίας του Τεχνικού Νεφρού και ακόμα και αυτές της Εντατικής Νοσηλείας, που ενώ είναι έτοιμες οι υποδομές τους δεν λειτουργούν λόγω έλλειψης προσωπικού, τη στιγμή, λοιπόν, που συμβαίνουν όλα αυτά και η Κυβέρνηση μας λέει ότι είναι αναγκασμένη να το πράξει λόγω δημοσιονομικού ελλείμματος και των διεθνών οικονομικών συγκυριών, αυτή λοιπόν τη στιγμή η Κυβέρνηση ανακοινώνει την πρόσληψη τεσσάρων χιλιάδων αγροφυλάκων και μάλιστα με ειδικό μισθολόγιο. Ε, λοιπόν φτάνει πια. 
    Δεν πρόκειται για αναγκαστική πολιτική. Αυτά ισχυρίζεστε για να μας παραπλανήσετε. Πρόκειται για συγκεκριμένη πολιτική επιλογή. Σας ενδιαφέρουν οι αγροφύλακες για συγκεκριμένους πολιτικούς λόγους και όχι η κάλυψη των αναγκών για την υγεία και την πρόνοια. Δηλαδή, η αναπαραγωγή της εξουσίας σας όπως την αντιλαμβάνεστε και όχι η πραγματικές ανάγκες του ελληνικού λαού. Αιδώς, επιτέλους. 
    Κύριε Υπουργέ, τι έχετε να επιδείξετε αλήθεια στον τομέα της πρόνοιας τα τρία αυτά χρόνια της διακυβέρνησης σας; Μόνο μια πολιτική μετονομασιών. Οι προεκλογικές, λοιπόν, μεγαλοστομίες κατέρρευσαν. Παρά τις φιλότιμες –επαναλαμβάνω- προσωπικές σας προσπάθειες δεν έχει προστεθεί ούτε μια γραμμή στα προγράμματα κοινωνικής προστασίας. Αντιθέτως στον αέρα βρίσκονται πετυχημένα προγράμματα όπως η «Βοήθεια στο Σπίτι» και τα κέντρα δημιουργικής απασχόλησης παιδιών. Μετέωρες μένουν οι κοινωνικές υπηρεσίες των δήμων. Υπάρχει πλήρης αποδιοργάνωση του Εθνικού Ιδρύματος Αποκατάστασης Αναπήρων. Και μακάρι η σημερινή επερώτηση να σας ευαισθητοποιήσει για να σχεδιάσετε για το μέλλον. Γιατί, κύριε Υπουργέ, ο τομέας της κοινωνικής πρόνοιας και φροντίδας αποτελεί τον πλέον υποχρηματοδοτούμενο τομέα της κυβερνητικής πολιτικής στα πλαίσια του στρατηγικού πλαισίου αναφοράς 2007-2013. Και αυτό δεν είναι απλή εκτίμηση. Είναι ασφαλής διαπίστωση. Και αποδεικνύει ότι άλλες είναι οι επιλογές του οικονομικού επιτελείου της Κυβέρνησης. Είναι άλλη μια απόδειξη ότι οι διακηρύξεις της Νέας Δημοκρατίας και προσωπικά του Πρωθυπουργού ήταν  εξαγγελίες κενές περιεχομένου. 
      Να αναφερθώ και σε κάποια συγκεκριμένα θέματα, για τα οποία θα αναμένω με ενδιαφέρον τις απαντήσεις σας.
      Επί των ημερών σας παιδουπόλεις ανά την Ελλάδα έκλεισαν. Η «ΑΓΙΑ ΕΛΕΝΗ» στα Γιάννενα. Η «ΑΓΙΑ ΣΟΦΙΑ» στο Βόλο. Η παιδούπολη «ΑΓΙΑ ΒΑΡΒΑΡΑ» στη Νέα Σμύρνη, την οποία είχατε επισκεφτεί προεκλογικά εσείς προσωπικά μαζί με τον Πρωθυπουργό, τότε που τάζατε λαγούς με πετραχήλια. 
      Σήμερα, λοιπόν, στο χώρο των οκτώ στρεμμάτων, με το νεοκλασικό ωφέλιμης επιφάνειας τριών χιλιάδων τετραγωνικών μέτρων, εξυπηρετούνται μόλις δεκαπέντε παιδιά.
      Η διαχειριστική τακτοποίηση των πρώην Π.Ι.Κ.Π.Α. δεν έχει γίνει ακόμα. 
      Να σας θυμίσω ότι με ερώτηση, που σας είχα καταθέσει, εσείς προσωπικά δεσμευτήκατε ότι το έργο αυτό θα είχε ολοκληρωθεί μέχρι το τέλος του 2005. Ακόμα όμως και σήμερα δεν έχουν πληρωθεί καν οι μισθοί σε ωρομίσθιες καθαρίστριες, τα οικογενειακά επιδόματα, ακόμα και αυτά τα ένσημα του Ι.Κ.Α..
      Να αναφερθώ λίγο στην οικοτεχνία του Ι.Κ.Π.Α., η οποία φθίνει. Οι σχολές ταπητουργίας υπολειτουργούν. Κλείνει η μία πίσω από την άλλη. Προφανώς η δραστηριότητα αυτή αφήνεται στην τύχη της μέχρι να εγκαταλειφθεί τελείως. 
      Γιατί, όμως, δεν αξιοποιείτε τα αποθεματικά, τα οποία υπολογίζονται, παρακαλώ, σε 4.500.000 ευρώ; Όλα αυτά έχουν αφεθεί στην τύχη τους. Αραχνιάζουν στις αποθήκες.
      Αν αυτό, κύριε Υπουργέ, δεν είναι ο ορισμός της κακαδιοίκησης, τότε τι είναι;
      Σε ερώτηση που σας έκανα για το κτήριο του πρώην Π.Ι.Κ.Π.Α. στην οδό Τσόχα, απαντήσατε ότι στα τέλη του Μαΐου θα είναι έτοιμο. Και βέβαια, τίποτα από όλα αυτά δεν έχει γίνει. Ακόμα ετοιμάζεται.
      Το Εθνικό Κέντρο Κοινωνικής Αλληλεγγύης τελεί υπό διάλυση. Δεν λειτουργούν οι ξενώνες Ωραιοκάστρου Θεσσαλονίκης, Δραπετσώνας, καθώς και τα Κέντρα Κοινωνικής Στήριξης Αγίου Σώστη και Ιλίου. Το Κέντρο Κοινωνικής Στήριξης Νέας Ιωνίας έκλεισε πρόσφατα. Ο ξενώνας Ρέντη υπολειτουργεί. Ήδη έκλεισε ο ξενώνας του Ιλίου. Όσα κτήρια δεν στεγάζουν υπηρεσίες, έχουν αφεθεί στη φθορά του χρόνου και των λεηλασιών. Ακολουθούν και αυτά την τύχη των Ολυμπιακών εγκαταστάσεων.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Το ίδιο συμβαίνει και στο Ίδρυμα «ΘΕΟΜΗΤΩΡ» στη Μυτιλήνη, όπως επίσης και στο Θεραπευτήριο Χρονίων Παθήσεων Δυτικής Αττικής.
      Κι έτσι, για να σας καταθέσω στοιχεία για τον προϋπολογισμό του έργου ύψους 180.000 ευρώ, που αφορά το συγκεκριμένο Θεραπευτήριο, θέλω να σας πω τα εξής: Προκειμένου να είναι σύννομο, κατατμήθηκε σε τέσσερις πρόχειρους διαγωνισμούς, οι οποίοι όμως δόθηκαν στον ίδιο προμηθευτή. Δεν μιλάμε, δηλαδή, απλά για κακοδιοίκηση, αλλά για διαπιστωμένες παράνομες πράξεις. 
      Υπάρχει ακόμα και σχετική επιστολή της οικογένειας του αδελφού του ήρωα της δημοκρατίας, του Σπύρου Μουστακλή, ο οποίος ταλαιπωρήθηκε σε αυτό το Ίδρυμα και ο οποίος περιγράφει συνθήκες αντίστοιχες με αυτές της χούντας, όταν ο αδελφός του, ο ήρωας της δημοκρατίας, βασανιζόταν.
      Αναρωτιέμαι για τη σκοπιμότητα της επερώτησης. Ενώ θα έπρεπε να προσδοκώ επανόρθωση, έχω πειστεί ότι μόνο αποκάλυψη της αναλγησίας μπορεί να πράξω.
      Τι να πω, κύριε Υπουργέ, για το Κέντρο Βρεφών «ΜΗΤΕΡΑ», όπου το τελικό αποτέλεσμα της πολιτικής σας είναι η επιμήκυνση του χρόνου αναμονής για την τέλεση των υιοθεσιών; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν έχω, όμως, άλλο χρόνο. Σέβομαι τον κύριο Πρόεδρο. Θα ακολουθήσουν άλλοι συνάδελφοι.
      Το τελικό, όμως, συμπέρασμα είναι ότι έχετε πλήρως εγκαταλείψει την Πρόνοια και την κοινωνική φροντίδα στη χώρα μας, ότι καταστήσατε κουρελόχαρτα τις δικές σας προεκλογικές δεσμεύσεις, ότι το κεντρώο προσωπείο και τα ψεύτικα λόγια περί κοινωνικής ευαισθησίας έχουν καταρρεύσει. Απλά επιβεβαιώσατε κάτι που έχω επαναλάβει από αυτό το Βήμα: Οι έννοιες κέντρο και κοινωνική πολιτική αφ’ ενός και οι έννοιες κυβερνήσεις με πρωθυπουργό Καραμανλή αφ’ ετέρου, είναι έννοιες διαχρονικά αλληλοαποκλειόμενες.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Η συνάδελφος κ. Χριστοφιλοπούλου έχει το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, σας ευχαριστώ. Θα σας παρακαλέσω, όμως, για την ανοχή σας για ένα, δύο λεπτά, ώστε να μιλήσω πριν την Πρόνοια για το Λαύριο.
      Κύριε Υφυπουργέ, κυρίες και κύριοι συνάδελφοι, σήμερα τα μάτια και η προσοχή όλης της Ελλάδας είναι στραμμένα στο Λαύριο και στη γύρω περιοχή.
Έχει συντελεστεί μια σημαντική καταστροφή: Υπάρχει ένα τοξικό νέφος. Ενημερώθηκα ότι ευτυχώς ο άνεμος φυσάει προς το πέλαγος και αυτό μας βοηθά. Η ανησυχία όμως των κατοίκων συνολικά της Ανατολικής Αττικής, κύριε Υφυπουργέ, είναι έκδηλη. Θα ήθελα από το Βήμα αυτό να σας μεταφέρω την παραίνεση και του δημάρχου και του νομάρχη να επισπευστούν όλες οι διαδικασίες ενημέρωσης του κοινού, αλλά και λήψης των αναγκαίων μέτρων τόσο σε ό,τι αφορά την αντιμετώπιση πιθανών αναπνευστικών προβλημάτων του πληθυσμού, παρά το γεγονός ότι οι μετρήσεις έχουν δείξει ότι η μόλυνση της ατμόσφαιρας είναι σε χαμηλά επίπεδα, όσο και προληπτικά μέτρα για τη λεγόμενη τροφική αλυσίδα, έτσι ώστε να μην υπάρξει πολλαπλασιασμός του προβλήματος. 
      Και περνώ, κυρίες και κύριοι συνάδελφοι, στο θέμα μας, την πρόνοια. 
      Η πρόνοια πρέπει να πάψει να είναι ο φτωχός συγγενής του πολιτικού συστήματος. Εμείς οι Βουλευτές του ΠΑ.ΣΟ.Κ. πήραμε την πρωτοβουλία να φέρουμε το θέμα στη Βουλή, κύριε Υφυπουργέ, όχι για λόγους μικροκομματικής σκοπιμότητας, όπως άλλωστε φάνηκε από την εισήγηση του πρώτου ομιλητή μας, του κ. Λιντζέρη, αλλά για λόγους ουσιαστικούς, έτσι ώστε το πρόβλημα να αναδειχθεί σε όλες τις πτυχές του. Και θα περιμένουμε συγκεκριμένες απαντήσεις από εσάς. 
      Από την πλευρά μου θα ήθελα να θίξω δύο ζητήματα: Το πρώτο είναι ζήτημα φιλοσοφίας, με το οποίο σχετίζονται και οι πόροι, οι οποίοι ελλείπουν, όπως ήδη ακούσατε. Βεβαίως η δική μας φιλοσοφία –ελέχθη ήδη- δεν είναι ότι η πρόνοια είναι θέμα φιλανθρωπίας, θέμα αλληλεγγύης. 
      Η πρόνοια, κυρίες και κύριοι συνάδελφοι, είναι θέμα κοινωνικής ανάπτυξης και εν τέλει είναι θέμα οικονομικής ανάπτυξης. Θα ήθελα να το αποδείξω αυτό, γιατί θεσμοί όπως πολλοί από αυτούς που προαναφέρθηκαν -η «Βοήθεια στο Σπίτι», τα Κ.Ε.Κ.Υ.Κ. Α.Μ.Ε.Α., τα κέντρα δημιουργικής απασχόλησης παιδιών- θεσμοί που στηρίζουν την οικογένεια, θεσμοί που στηρίζουν τους συμπολίτες μας που υποφέρουν περισσότερο από εμάς και δεν έχουν τη δυνατότητα αυτοτελούς διαβίωσης και αυτοεξυπηρέτησης πολλές φορές, δεν υπάρχουν μόνο για να βοηθήσουμε τα άτομα αυτά. Είναι ότι χτίζοντας ένα ουσιαστικό κράτος πρόνοιας σε τοπικό επίπεδο βοηθάμε την τοπική οικονομία, βοηθάμε την απασχόληση, βοηθάμε την οικογένεια, βοηθάμε τη γυναίκα να βγει στη δουλειά και να είναι παραγωγική, βοηθάμε το παιδί να αντιμετωπίσει τα προβλήματα της σύγχρονης κοινωνίας.
      Για μας λοιπόν, για το ΠΑ.ΣΟ.Κ., τα θέματα της πρόνοιας δεν είναι θέματα βοήθειας στο συνάνθρωπο απλά και μόνον. Αυτό πιστεύω το συμμεριζόμαστε όλοι οι Έλληνες, ασχέτως πολιτικών παρατάξεων. Είναι και θέματα ανάπτυξης. Γιατί για μας ανάπτυξη δεν μπορεί να υπάρξει όταν η κοινωνία είναι διαχωρισμένη στους έχοντες και μη έχοντες, στους αναπήρους και μη αναπήρους. Για μας το ζήτημα της αναπηρίας και όχι μόνο της αναπηρίας, αλλά οιασδήποτε μορφής «αδυναμίας» και διαφορετικότητας, είτε αυτή έχει σχέση με το φύλο είτε έχει σχέση με τη φυλή είτε έχει σχέση με οποιαδήποτε κατάσταση του ατόμου που το καθιστά λιγότερο δυνατό στις δικές μας κοινωνίες, έτσι όπως εμείς βλέπουμε τη δυνατή κοινωνία, οποιαδήποτε τέτοια διάκριση συνιστά αναπτυξιακή οπισθοδρόμηση.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θα πάρω και το χρόνο της δευτερολογίας μου, κύριε Πρόεδρε.
      Και είναι δυνατές αυτές οι κοινωνίες, οι οποίες μπορούν και εντάσσουν δημιουργικά αυτά τα άτομα.
      Τι έχουμε ζήσει αυτές τις ημέρες, κυρίες και κύριοι συνάδελφοι, πέραν όσων πολύ λεπτομερώς ανέπτυξε ο κ. Λιντζέρης; Έχουμε ζήσει και μια κορυφαία επιλογή αυτής της Κυβέρνησης, πέρα από τις ελλείψεις προσωπικού, πέρα από το κλείσιμο πολλών μονάδων των κέντρων κοινωνικής στήριξης της Νέας Ιωνίας για παράδειγμα, κύριε Υπουργέ, πέραν της υπολειτουργίας της μονάδας του Λαυρίου. Και πολλά άλλα παραδείγματα θα μπορούσα να αναφέρω και εγώ, αλλά θα ακούσετε και από τους συναδέλφους μας. Υπήρξε μια κορυφαία επιλογή που δείχνει ακριβώς όχι τις δικές σας –πιστεύω- κύριε Υφυπουργέ, αλλά τις πολιτικές και τις προτεραιότητες της Κυβέρνησης Καραμανλή.
      Ποιες είναι αυτές, κύριοι συνάδελφοι; Είναι η πρόνοια στο Δ΄ Κοινοτικό Πλαίσιο Στήριξης να μην έχει μοίρα, να μην έχει θέση. Καταθέσαμε ερώτηση. Και με την ευκαιρία αυτής της επερώτησης, επειδή είναι άμεσα συναφής, θα θέλαμε και μιαν απάντηση σήμερα από εσάς γιατί το Δ΄ Κοινοτικό Πλαίσιο Στήριξης, έτσι όπως σήμερα σχεδιάζεται, δεν έχει στον άξονά του τομεακό για τα θέματα της πρόνοιας και της υγείας. Σήμερα όμως συζητούμε για την πρόνοια. 
      Κατέθεσε επιστολή διαμαρτυρίας η Ε.Σ.Α.Ε.Α. και είμαι σίγουρη ότι την έχετε στα χέρια σας. Την έχουμε και εμείς, γι’ αυτό πήραμε και αυτήν την πρωτοβουλία. Δεν είναι μόνο, λοιπόν, ότι η άφρων, μικροκομματική και μικρόψυχη οικονομική σας πολιτική χαμήλωσε τη μπάρα και έβαλε τις προτεραιότητές σας στο απολύτως απαραίτητο, που για εσάς –το ξαναλέω και εγώ- είναι οι αγροφύλακες και όχι οι νοσηλευτές και όχι οι κοινωνικοί λειτουργοί και όχι οι ψυχολόγοι, αλλά είναι ότι και από τους κοινοτικούς πόρους βγάζετε ως Κυβέρνηση τελείως την πρόνοια. 
      Θα ήθελα να ακούσω όχι μόνο τις προσωπικές σας προσπάθειες αλλά και ποιες είναι οι δεσμεύσεις της Κυβέρνησης Καραμανλή γι’ αυτές τις δράσεις, για τα Κέντρα Κοινωνικής Στήριξης, για τις Μονάδες Βοήθειας στο Σπίτι, για την επέκταση των δομών υποστήριξης των αναπήρων, για τη μετεξέλιξη των Κέντρων Χρόνιων Παθήσεων σε όλη τη χώρα, για ένα συναφές και ύψιστο θέμα που είναι η ψυχιατρική μεταρρύθμιση, της οποίας ένα κομμάτι έχει να κάνει με την κοινωνική υποστήριξη, που έχει και προνοιακό χαρακτήρα.
      Άρα, κύριε Υφυπουργέ, ως εκπροσωπών εδώ την Κυβέρνηση, περιμένουμε από εσάς σήμερα συγκεκριμένες απαντήσεις για το «Κέντρο Βρεφών Μητέρα», για τα κέντρα χρόνιων παθήσεων, για τα ΚΕ.Κ.Υ.ΚΑΜΕΑ, για τη στελέχωσή τους, για την ενδυνάμωσή τους, για τη δική σας πολιτική τελικά, αλλά περιμένουμε και μια απάντηση που φοβάμαι πολύ ότι δεν μπορείτε να δώσετε εσείς. Θα πρέπει να τη δώσει ο Πρωθυπουργός της χώρας, εάν θέλει να είναι στοιχειωδώς συνεπής με όσες κοινωνικές καραμέλες πιπίλαγε και έδινε στον ελληνικό λαό προεκλογικά περί δήθεν κοινωνικού προσώπου της Νέας Δημοκρατίας. Το κοινωνικό αυτό πρόσωπο δεν έχει καταρρεύσει μόνο στον τομέα της απασχόλησης, όπου οι εργαζόμενοι βιώνουν σκληρή και μονόπλευρη ευελιξία, δεν έχει καταρρεύσει μόνο στην ακρίβεια, δεν έχει καταρρεύσει μόνο στην κατάσταση της οικονομίας. Το κοινωνικό πρόσωπο αυτής της λεγόμενης «νέας διακυβέρνησης» έχει καταρρεύσει στον πυρήνα του κοινωνικού κράτους, που δεν είναι άλλος από την πολιτική για την πρόνοια. 
      Γι’ αυτήν την πολιτική σήμερα, κύριε Υφυπουργέ, κατακρίνουμε και καταδικάζουμε την Κυβέρνησή σας. 
      Ευχαριστώ πολύ. 
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε. 
      Ο συνάδελφος κ. Γρηγοράκος έχει το λόγο. 
      ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ, κύριε Πρόεδρε. 
      Μου δίνεται η ευκαιρία να πω καλό καλοκαίρι σε όλους και με το καλό να ξανάρθουμε στη Βουλή για να συνεχίσουμε τους αγώνες μας για τη δημοκρατία, για την υγεία, για την κοινωνική αλληλεγγύη. 
      Σήμερα, μου δίνεται η ευκαιρία, κύριε Υφυπουργέ, να υποστηρίξω μια επίκαιρη επερώτηση, η οποία πραγματικά είναι μία από τις επερωτήσεις που θεωρώ πολύ σημαντικές κατά τη διάρκεια του 2006. Μιλάμε για την υποχώρηση του κράτους πρόνοιας. Βέβαια, δεν με αφήνει αδιάφορο η καθημερινότητα. Είστε Υφυπουργός Υγείας, ένας άνθρωπος με ευαισθησίες, και θα θέλαμε όλοι στην καθημερινότητα του Έλληνα πολίτη να παίρνετε άμεσες θέσεις. Δυστυχώς το Υπουργείο Υγείας απουσιάζει. Μιλάω για τους Τσαγκαράδες Θεσσαλονίκης, μιλάω για τις διοξίνες που εκλύθηκαν και μετά από δεκαπέντε μέρες εμφανίστηκε ο Υφυπουργός Εσωτερικών να δώσει λύση στο πρόβλημα.
      Κύριε Υπουργέ, μιλάω για την αιμοδοσία, για την καθημερινότητα του Έλληνα πολίτη στα θέματα υγείας. Είχαμε καταγγείλει την απώλεια εξακοσίων είκοσι φιαλών αίματος, που ξέρουμε ότι στην Ελλάδα, ιδιαίτερα τους καλοκαιρινούς μήνες έχουμε πρόβλημα με το αίμα. Βλέπουμε σήμερα στον Τύπο ότι και πάλι πενήντα χιλιάδες φιάλες πλάσματος –ξέρετε ως γιατρός ότι το πλάσμα είναι το καλύτερο για την αποκατάσταση του σοκ, για τη θρέψη ασθενών, αλλά και για τη λευκοματίνη που δίνουμε στους βαριά πάσχοντες- κινδυνεύουν να καταστραφούν λόγω της ολιγωρίας του Υπουργείου Υγείας. 
      Βέβαια, δεν μπορώ να μην μιλήσω, σε αντίθεση με αυτά που θα πούμε σήμερα για τον κοινωνικό κράτος, γι’ αυτούς τους ανθρώπους, οι οποίοι πραγματικά περνάνε δύσκολες στιγμές στη χώρα μας, λόγω του έκλυτου βίου κάποιων Υπουργών, οι οποίοι εμφανίζονται τα Σαββατοκύριακα στις κοσμικές στήλες. 
     Εμείς κάποτε είχαμε πάρει αποφάσεις και κάποιους απ’ αυτούς τους είχαμε διώξει.
     ΠΡΟΕΔΡΕΥΩΝ (Ιωάννης Τραγάκης): Τι είναι αυτό; Έκλυτος βίος;
     ΛΕΩΝΙΔΑΣ ΓΡΗΓΟΡΑΚΟΣ: Θα κάνω πρόταση, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Για τον έκλυτο βίο;
     ΛΕΩΝΙΔΑΣ ΓΡΗΓΟΡΑΚΟΣ: Όχι. Για έναν επιχειρηματία από τη Λακωνία που δίδει τα δεκαπλάσια χρήματα για τη βίλα συγκεκριμένου Υπουργού. 
     ΠΡΟΕΔΡΕΥΩΝ (Ιωάννης Τραγάκης): Τώρα να πείτε και το όνομα.
     ΛΕΩΝΙΔΑΣ ΓΡΗΓΟΡΑΚΟΣ: Είναι αντίθεση, κύριε Πρόεδρε, στον τρόπο ζωής κάποιων ανθρώπων και στη μιζέρια την οποία βιώνουν άλλες κοινωνικές ομάδες…
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Γρηγοράκο. Παρά το γεγονός ότι είμαστε πραγματικά φίλοι εμείς και επειδή το θέμα που θέσατε είναι πολύ σοβαρό και πολύ βαρύ, θα ήθελα να θέσετε ακριβώς το όνομα.
     ΛΕΩΝΙΔΑΣ ΓΡΗΓΟΡΑΚΟΣ: Τίνος;
     ΠΡΟΕΔΡΕΥΩΝ (Ιωάννης Τραγάκης): Και του επιχειρηματία και του Υπουργού που υπαινίσσεστε. 
     ΛΕΩΝΙΔΑΣ ΓΡΗΓΟΡΑΚΟΣ: Μα, τώρα κύριε Πρόεδρε…
     ΠΡΟΕΔΡΕΥΩΝ (Ιωάννης Τραγάκης): Με υπαινιγμούς…
     ΛΕΩΝΙΔΑΣ ΓΡΗΓΟΡΑΚΟΣ: Δεν αφήνω κανέναν υπαινιγμό. Υπάρχουν τα Μέσα Μαζικής Ενημέρωσης…
     ΠΡΟΕΔΡΕΥΩΝ (Ιωάννης Τραγάκης): Δεν είναι και του χαρακτήρα σας. Μου κάνει εντύπωση. Κλείνουμε σήμερα βέβαια και όλα επιτρέπονται.
     ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, όσον αφορά το Ίδρυμα «Θώραξ», δείτε πόσα χρήματα κατέθεσε το Ίδρυμα όταν ενεργοποιήθηκε, 3.000.000 δραχμές και σήμερα έχει 1.500.000 ευρώ. Σας το καταθέτω για να το δείτε γιατί πρέπει κάποια στιγμή να ζητήσετε και εσείς ορκωτούς λογιστές να μπουν σ’ αυτά τα ιδρύματα.
      (Στο σημείο αυτό ο Βουλευτής κ. Γρηγοράκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Και το ίδρυμα για το διαβήτη αυτήν τη στιγμή είναι στο Αττικό Νοσοκομείο.
     Κύριε Υπουργέ, σας αφορά κάτι: Τα χρήματα των διοικητών των προνοιακών ιδρυμάτων που αυξήθηκαν κατά 1000% και βέβαια η πρωτοτυπία, αν θυμάστε, ενός έκλυτου πολίτη ο οποίος πήρε στα εξήντα έξι του χρόνια το πτυχίο φαρμακευτικής για να μπορέσει να διοριστεί σ’ ένα από τα ιδρύματα στα Λεχαινά της Ηλίας.
     Μία άλλη ερώτηση που καταθέσαμε χθες –και την οποία θα καταθέσω για τα Πρακτικά για να τη δείτε και εσείς- είναι ότι καταφέρατε χθες και διορίσατε για ειδικότητα μια κυρία εβδομήντα πέντε χρονών στο Τζάνειο Νοσοκομείο.
     (Στο σημείο αυτό ο Βουλευτής κ. Γρηγοράκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Όλα αυτά είναι στα πλαίσια της ομιλίας για την πρωτοβάθμια, τη δευτεροβάθμια, την τριτοβάθμια κοινωνική φροντίδα, για τον τρίτο τομέα που πρέπει να συζητήσουμε. Πρέπει να συζητήσουμε για την εθελοντική εργασία και τη εταιρική κοινωνική ευθύνη.
     Κλείνουν οι παιδοπόλεις η μία μετά από την άλλη, η «Αγία Ελένη» στα Ιωάννινα, η «Αγία Σοφία» Βόλου το κέντρο βρεφών «Η Μητέρα». Έχουμε καταθέσει σχετική ερώτηση. 
     Τα άτομα με ειδικές ανάγκες αποτελούν το 9,3% του συνολικού πληθυσμού της χώρας, εκ των οποίων το 84% σύμφωνα με τα στοιχεία της Εθνικής Στατιστικής Υπηρεσίας, βρίσκονται εκτός αγοράς εργασίας. Σας είχαμε κάνει συγκεκριμένη πρόταση. Προτείνω, λοιπόν, σε συνεργασία με τον Υπουργό Οικονομίας να εξετάσετε σοβαρά το αίτημα της Εθνικής Συνομοσπονδίας Ατόμων με Ειδικές Ανάγκες.
     Κύριε Υπουργέ, θα πρέπει επιτέλους να δούμε τι γίνεται με τη διάθεση των κονδυλίων από το Εθνικό Στρατηγικό Πλαίσιο αναφοράς 2007-2013. 
     Θα πρέπει επιτέλους να δούμε τι γίνεται με τα παιδιά των γυναικών στον Κορυδαλλό. Μένουν τα παιδιά στα κελιά πίσω από τα κάγκελα και αυτό δεν είναι καλό για τον ευαίσθητο ψυχικό κόσμο τους. Αυτό πρέπει να το δούμε πιο στενά. Το Υπουργείο Δικαιοσύνης και ο αείμνηστος Ευάγγελος Γιαννόπουλος θυμάστε ότι είχαν λειτουργήσει και είχαν θεμελιώσει αυτήν τη σχέση με το Υπουργείο Παιδείας και είχε πάει πολύ καλά.
     Θα πρέπει να σας πω, κύριε Υπουργέ, γιατί συμμετείχατε σ’ αυτήν τη διαδικασία και εσείς με τον Πρωθυπουργό και τον κ. Κακλαμάνη, τι λέγατε στην ιστοσελίδα του Υπουργείου Υγείας για το κοινωνικό κράτος: «Από το Μάρτιο του 2004 το Υπουργείο Υγείας και Πρόνοιας μετονομάστηκε σε Υπουργείο Υγείας και Κοινωνικής Αλληλεγγύης. Η αλλαγή αυτή δεν είναι τυπικού χαρακτήρα, αλλά συμβολίζει τη νέα αντίληψη για τις παρεχόμενες υπηρεσίες στο χώρο της κοινωνικής φροντίδας».
     Κύριε Υπουργέ, σε αντίθεση με αυτό που θα σας πω, η αλλαγή της ονομασίας των Υπουργείων και το χάσιμο της έννοιας των λέξεων είναι ένας ανέντιμος πολιτικός νεολογισμός. Κοινωνική αλληλεγγύη, μεταρρύθμιση, αλλαγή, όλες αυτές οι λέξεις εξαπατούν το λαό.
     Μιλάτε για κοινωνική αλληλεγγύη. Εγώ θα πω ότι υπάρχει κοινωνική αναλγησία. Σας διαβάζω την ιστοσελίδα σας: «Στην υγεία πρέπει να αντιμετωπίζουμε το ίδιο έναν Έλληνα μ’ ένα μετανάστη, ένα φτωχό και έναν εύπορο». Σας αναφέρω τους ασθενείς με AIDS, τους ανασφάλιστους μετανάστες και την αντιμετώπιση που δέχθηκαν από το Υπουργείο Υγείας. 
     Μιλάμε για τα χαστούκια που σας δίνει κάθε μέρα το παρατηρητήριο αναπηρίας. Δεν έχετε κάνει τίποτα. Μιλάμε για τα προβλήματα που έχουν πνίξει το Εθνικό Ίδρυμα Αποκατάστασης στην Αχαΐα.
      Σύμφωνα, βέβαια, με την έκθεση της Euroscience που χρηματοδότησε η Γενική Γραμματεία Νέας Γενιάς, οι υποδομές προσβασιμότητας στα Ανώτερα Εκπαιδευτικά Ιδρύματα της Αττικής παρουσιάζουν εικόνα ντροπής, ενώ οι παρεμβάσεις κάλυψης ειδικών αναγκών των αναπήρων φοιτητών ήταν μεμονωμένες και στην πλειονότητά τους έγιναν κατόπιν πιεστικών αιτημάτων φοιτητών με αναπηρία και των γονέων τους. Αλγεινή εντύπωση προκάλεσαν πριν από λίγο καιρό οι δηλώσεις του Ειδικού Επιθεωρητή της Επιτροπής Ανθρωπίνων Δικαιωμάτων του Ο.Η.Ε., ο οποίος κατηγόρησε για μια ακόμη φορά τις ελληνικές αρχές ότι δεν δείχνουν τον απαιτούμενο ζήλο για τη διαλεύκανση ενός από τα μεγαλύτερα σύγχρονα σκάνδαλα παιδικής εκμετάλλευσης.
      Κύριε Υπουργέ, σήμερα θα απαντήσετε γι’ αυτό εδώ, για τα πεντακόσια παιδιά από το ίδρυμα «Αγία Βαρβάρα» που χάθηκαν το 2002 και δεν υπάρχει τίποτα που να μας λέει πού πήγαν αυτά τα παιδιά. Σας λέω, λοιπόν, ότι αυτό το θέμα επανήλθε αυτές τις ημέρες μετά από την παρέμβαση ελβετικής φιλανθρωπικής οργάνωσης, της TIREDE HOMES, η οποία αποκάλυψε το σκάνδαλο και ζητά εξηγήσεις από την ελληνική πολιτεία. Νομίζω ότι το ξέρετε αυτό. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): … (Δεν ακούστηκε)
      ΛΕΩΝΙΔΑΣ ΓΡΗΓΟΡΑΚΟΣ: Όχι, κοιτάξτε να δείτε, εμείς κάναμε ό,τι μπορέσαμε, θέλουμε να μας πείτε και εσείς, γιατί, ανεξάρτητα από το ποιος κυβερνάει, το κράτος έχει μία συνέχεια, κύριε Υπουργέ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μιλάτε εσείς γι’ αυτό!
      ΛΕΩΝΙΔΑΣ ΓΡΗΓΟΡΑΚΟΣ: Βεβαίως, συζητάμε. Πρέπει να μιλήσουμε για το πρόγραμμα περίθαλψης των παιδιών των φαναριών, το οποίο είχε μια επιτυχία και δεν ξέρουμε τι έχει γίνει σήμερα, κύριε Υπουργέ.
      Κύριε Υπουργέ, τελειώνοντας, θέλω να πω το εξής, ότι η υγεία είναι ένα δημόσιο αγαθό, δεν μπορεί, λοιπόν, να θεωρηθεί καταναλωτικό προϊόν, αφού η ασυμμετρία της πληροφόρησης εις βάρος του χρήστη παράγει το λεγόμενο ιατρικό μονοπώλιο, κάτι που αναστέλλει την ελεύθερη επιλογή από την πλευρά του καταναλωτή. Να μην ξεχνάμε βέβαια τις αρνητικές επιδράσεις μιας ασθένειας, οι οποίες διακρίνονται σε ολόκληρο το κοινωνικό σύνολο, απόδειξη ότι οι λανθασμένες ατομικές επιλογές έχουν μεγάλο αντίκτυπο στο περιβάλλον και στην κοινωνία. Η ανθρώπινη ανάπτυξη είναι το κεφάλαιο που αναπτύσσει τον τόπο, η σχέση ωστόσο της υγείας και της ανάπτυξης είναι αμφίδρομη, το ένα οδηγεί στο άλλο και προϋποθέτει το άλλο. 
      Τελειώνοντας θέλω να πω ότι πρέπει να ασχοληθείτε επιτέλους με τα μεγάλα προβλήματα που αντιμετωπίζουν όλες αυτές οι κοινωνικές ομάδες και πρέπει να αφήσουμε κατά μέρος την επικοινωνιακή πολιτική στην υγεία που κατά κόρον ο κ. Αβραμόπουλος εφαρμόζει τον τελευταίο καιρό.
      Ευχαριστώ πάρα πολύ και καλό καλοκαίρι.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, δεχόμεθα και την ευχή σας. Αφήσατε κάποια ερωτηματικά αναπάντητα, αλλά τέλος πάντων.
      Το λόγο έχει ο συνάδελφος κ. Χωρέμης.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, επερωτάται σήμερα η Κυβέρνηση για την εγκατάλειψη του συστήματος πρόνοιας και κοινωνικής φροντίδας της χώρας μας και για την έλλειψη επίσης των παρεμβάσεων, προκειμένου να περιορίσουμε τις δυσλειτουργίες, τις αρρυθμίες και όλα αυτά τα αρνητικά φαινόμενα, τα οποία ανέφεραν προηγουμένως οι συνάδελφοι του ΠΑ.ΣΟ.Κ., κυρίως όμως για να θυμίσουμε τις προεκλογικές υποσχέσεις αλλά και τις δεσμεύσεις από τις προγραμματικές δηλώσεις της Κυβέρνησης. 
      Πράγματι η απογραφή της ακίνητης περιουσίας των δομών της κοινωνικής φροντίδας της χώρας, μια σημαντική ακίνητη περιουσία, δεν έχει ολοκληρωθεί, πέρα από την προσπάθεια που έγινε από τα Πε.ΣΥ.Π. το 2003. Δεν υπάρχει αυτήν τη στιγμή, σε σχέση πάντα με τις δεσμεύσεις και τις υποσχέσεις, ένας ολοκληρωμένος προνοιακός χάρτης, προκειμένου να καθοδηγεί και να δίνει τις κατευθύνσεις μιας συνολικής παρέμβασης στο σύστημα κοινωνικής φροντίδας. 
      Η νομοθετική κατοχύρωση των δικαιωμάτων των ευπαθών ομάδων του πληθυσμού δεν έχει προχωρήσει. Το Εθνικό Κέντρο Κοινωνικής Αλληλεγγύης δεν λειτουργεί, έχει αποδιοργανωθεί και υπάρχει τεράστια έλλειψη προσωπικού. Το Παρατηρητήριο της Αναπηρίας, ενώ είχε υποσχεθεί η Κυβέρνηση την άμεση λειτουργία του, έχει σοβαρά προβλήματα. Πολλές εξαγγελίες της Κυβέρνησης χάθηκαν και αγνοείται η τύχη τους, όπως είναι η Ειδική Γραμματεία των Πολιτικών Κοινωνικής Ένταξης, η επεξεργασία ενός ολοκληρωμένου Προγράμματος Κοινωνικής Αλληλεγγύης και Συνοχής, η ίδρυση ενός Εθνικού Κέντρου Στήριξης, Πιστοποίησης των Εθελοντικών Φορέων, η θέσπιση ενός Εθνικού Κώδικα Κοινωνικής Πρόνοιας για τα δικαιώματα των πολιτών, οι παρεμβάσεις προκειμένου να υπάρξει στελέχωση των Νομαρχιακών Διευθύνσεων Πρόνοιας, αλλά επίσης μιλάμε και για τις μεγάλες κουβέντες που ειπώθηκαν προεκλογικά σε σχέση με τη συνέχιση των προγραμμάτων και την ενίσχυση για τη «Βοήθεια στο Σπίτι», για τα Κέντρα Δημιουργικής Απασχόλησης των παιδιών.
      Ήταν προγράμματα τα οποία ευρίσκοντο σε λειτουργία και τα οποία ασφαλώς έπρεπε να τα προχωρήσουμε και να τα ενισχύσουμε ακόμη περισσότερο. Πράγματι υπήρξε μια πολιτική μετονομασιών που στην ουσία υποβάθμισε τις μεγάλες προσπάθειες που είχαν ξεκινήσει επί κυβερνήσεων ΠΑ.ΣΟ.Κ.. Ασφαλώς δεν διαφεύγει κανενός ο άκρατος κομματισμός που υπήρξε στο σύστημα κοινωνικής φροντίδας. Ενώ δηλαδή θα έπρεπε στο σύστημα κοινωνικής φροντίδας να υπάρξει μια πολύ προσεκτική παρέμβαση με μεγάλη κοινωνική ευαισθησία και σ’ αυτόν τον τομέα η Κυβέρνηση της Νέας Δημοκρατίας με την ηθική αυτουργία της ηγεσίας του Υπουργείου Υγείας και Πρόνοιας προχώρησε με έναν άκρατο κομματισμό προσπαθώντας να τοποθετήσει κομματικά στελέχη και να ακυρώσει έτσι μια σειρά προσπαθειών που έγιναν και σ’ αυτόν τον τομέα για την αξιοκρατία το προηγούμενο διάστημα. 
      Ασφαλώς υπήρξαν αρνητικά φαινόμενα και επί των ημερών μας, αλλά αυτά εσείς τα έχετε καταγγείλει. Επαναλαμβάνετε αυτά τα οποία έχετε καταγγείλει. Δεν προχωράτε προς το καλύτερο, αλλά οδηγούμεθα προς μια οπισθοδρόμηση και σε μια λογική αντιμετώπισης του ζητήματος των προσλήψεων με την αντίληψη προηγούμενων δεκαετιών που δεν αντιστοιχεί σ’ αυτό που χρειάζεται σήμερα η χώρα μας για να προοδεύσει.
      Κλείνοντας, επιτρέψτε μου να πω δυο λόγια για τη φιλοσοφία σας. Αντί η Κυβέρνηση να συνεχίσει μια προσπάθεια ανάπτυξης ενός εθνικού συστήματος κοινωνικής φροντίδας και πρόνοιας, αντί να συνεχίσει μια προσπάθεια διαμόρφωσης ενός δικτύου προστασίας για τις ευπαθείς ομάδες του πληθυσμού, που δυστυχώς μεγαλώνουν συνεχώς όλο και περισσότερο εξαιτίας μιας υπερίσχυσης των κανόνων της αγοράς που μεταθέτουν στο κοινωνικό περιθώριο όλο και περισσότερο Έλληνες πολίτες, αντί να συνεχίσετε την προσπάθεια για ένα δίκτυο προστασίας, στην ουσία γυρίζετε πίσω το χρόνο ώστε να αντιμετωπίζουμε τα ζητήματα της κοινωνικής προστασίας με φιλανθρωπικό τρόπο και με ένα περιορισμένο χαρακτήρα παρέμβασης στα ζητήματα της προστασίας των κοινωνικά ευαίσθητων και των ευπαθών ομάδων του πληθυσμού.
      Αυτό θα έλεγε κανείς ότι ουσιαστικά αποκαλύπτει και τις βαθύτερες προθέσεις και την ιδεολογία σας, γιατί ασφαλώς όταν θέλετε να περάσετε προς την ελληνική κοινή γνώμη ότι η Κυβέρνηση της Νέας Δημοκρατίας συνεχίζει την πολιτική του ΠΑ.ΣΟ.Κ. δεν το καταφέρνετε με τον κομματισμό, με τα περιορισμένα χρήματα που δίνετε στην πρόνοια. Και ασφαλώς δεν το καταφέρνετε με μια οικονομική πολιτική η οποία δεν δίνει έμφαση στην κοινωνική ανάπτυξη. Εμείς δεν λέμε ότι η οικονομία υποστηρίζει μόνο την κοινωνική ανάπτυξη. Εμείς λέμε ότι η οικονομική πολιτική πρέπει να υποστηρίζει όλη τη λειτουργία της ελληνικής κοινωνίας. Ασφαλώς πρέπει να υπάρξει οικονομική δραστηριότητα και ασφαλώς πρέπει να υπάρξουν δείκτες ανάπτυξης. Όμως από την άλλη μεριά πρέπει να υπάρξει και κοινωνική προστασία με τέτοια προσοχή και με τέτοια σοβαρότητα, ώστε να περιορίσουμε τις παρενέργειες ενός συστήματος που συνθλίβει τους αδύναμους και ευνοεί τους ισχυρούς. Αυτό δεν γίνεται με περιορισμένα κονδύλια. Αυτό δεν γίνεται με μία ιδεολογία αδιαφορίας απέναντι στα προβλήματα που έχουν οι ευπαθείς ομάδες του ελληνικού πληθυσμού.
      Έτσι λοιπόν, όπως σωστά σας είπε και ο κ. Λιντζέρης, μη μας καταθέτετε τις καλές σας προσωπικές προθέσεις. Εδώ χρειάζεται μια πολιτική προστασίας, μία πολιτική που ενδεχομένως δεν σας εκφράζει. Πρέπει να ομολογήσετε ότι σε αυτόν τον τομέα ακριβώς αυτή η πολιτική σας μας οδηγεί πάρα πολύ πίσω και ξηλώνει ό,τι είχε ξεκινήσει μέσα από την κοινωνική πολιτική του ΠΑ.ΣΟ.Κ. για ένα κράτος-πρόνοιας πραγματικά στην υπηρεσία των αδύναμων και των ευαίσθητων κοινωνικά ομάδων. 
Άρα θα πρέπει πραγματικά να σας εγκαλέσουμε σήμερα και να σας ζητήσουμε απαντήσεις, τουλάχιστον στα ζητήματα διαχείρισης. Διαφωνούμε στη στρατηγική, διαφωνούμε στο όραμα, αλλά υπάρχουν τεράστια προβλήματα διαχείρισης, όπως αυτά σας αναλύθηκαν, απέναντι στα οποία νομίζω ότι μόνο με τεκμηριωμένες απαντήσεις θα καταφέρετε να μην είστε έκθετοι! 
      Σας ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Και εμείς ευχαριστούμε. 
      Το λόγο έχει η συνάδελφος κ. Συλβάνα Ράπτη. 
      ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε. 
      Σήμερα είναι ημέρα Πέμπτη και, αν δεν κάνω λάθος, είναι 27 Ιουλίου του 2006. 
      ΠΡΟΕΔΡΕΥΩΝ (Ιωάννης Τραγάκης): Του Αγίου Παντελεήμονος! «Βοήθειά μας»! 
      ΣΥΛΒΑΝΑ ΡΑΠΤΗ: Χρόνια πολλά στους Παντελήδες!
      Λυπάμαι που δεν μπορώ να κάνω ευχές και για τον Υπουργό Υγείας και Κοινωνικής Αλληλεγγύης κ. Αβραμόπουλο, έστω και αν δεν τον λένε Παντελή. Θα μπορούσαμε, ας πούμε, να του ευχηθούμε και «εις άλλα με υγεία» και «εις άλλες με υγεία», αναφερόμενοι στις προσλήψεις. Γιατί το λέω αυτό; Ξεκινάω από τις ημερομηνίες. Διότι, αν θυμούμαι και πάλι καλά –αν δεν θυμάμαι καλά, να με διορθώσετε, σας παρακαλώ- ήταν 25 Ιουνίου, ημέρα Κυριακή, όταν από τις στήλες της εφημερίδας «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ» ανηγγέλθη η «πολιτική» -εντός εισαγωγικών η λέξη πολιτική- πρόταση του κ. Αβραμόπουλου περί προσλήψεων εννέα χιλιάδων νοσηλευτών. 
      Σήμερα, λοιπόν, βάζοντας κάτω μία αριθμομηχανή –ξέρετε δεν τα καταφέρνω και πολύ καλά με τους υπολογισμούς- βλέπω ότι έχουμε τέσσερις εβδομάδες και τέσσερις ημέρες ή τριάντα δύο ημέρες ή –μη σας αδικήσω ως Κυβέρνηση, ως Υπουργείο- είκοσι τέσσερις ημέρες, χωρίς τα Σαββατοκύριακα μέσα, που περιμένουμε την πολιτική πρόταση του κ. Αβραμόπουλου. 
      Τα λέω όλα αυτά για να μη δημιουργείται η εντύπωση ότι ο κ. Αβραμόπουλος θέλει να προσλάβει νοσηλευτές και το ΠΑ.ΣΟ.Κ. είναι το εμπόδιο! Το ΠΑ.ΣΟ.Κ. είναι εδώ και περιμένει για εικοστή τέταρτη μέρα, χωρίς τα Σαββατοκύριακα μέσα, την πολιτική πρόταση του κ. Αβραμόπουλου. Εδώ θα είμαστε! 
      Θα μου πείτε ότι δεν «άδειασε» ο κ. Αβραμόπουλος να ασχοληθεί μ’ αυτήν την υπόθεση ακόμη, διότι ασχολείται με άλλα ζητήματα. Όντως, ασχολείται με άλλα ζητήματα! Διέταξε ένορκη διοικητική εξέταση για το θέμα των προσλήψεων στα Νοσοκομεία «ΕΛΠΙΣ» και «ΣΙΣΜΑΝΟΓΛΕΙΟ». Νομίζω ότι «παραίτησε» και τον Πρόεδρο του ΕΛΠΙΣ. Τον άλλο Πρόεδρο της Δ.Υ.ΠΕ., τον κ. Καλοκαιρινό, θα τον αφήσει εκεί να πιάσει και χειμώνα!
      Για να μην κοροϊδευόμαστε και επειδή όλοι σ’ αυτόν τον τόπο ζούμε και επειδή οι εργαζόμενοι στα νοσοκομεία βλέπουν και ξέρουν τι γίνεται, μας πληροφορούν –και το γράφουν και οι εφημερίδες- ότι στην υπόθεση των Νοσοκομείων «ΕΛΠΙΣ» και «ΣΙΣΜΑΝΟΓΛΕΙΟ» δεν έχει γίνει απολύτως τίποτα. Καταθέτω τα σχετικά έγγραφα και της Π.Ο.Ε.ΔΗ.Ν. και τα δημοσιεύματα των εφημερίδων. 
       (Στο σημείο αυτό η Βουλευτής κ. Συλβάνα Ράπτη καταθέτει για τα Πρακτικά τα προαναφερθέντα έγγραφα και τα σχετικά δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η Π.Ο.Ε.ΔΗ.Ν. λέει, μεταξύ άλλων, το εξής ανήκουστο! Λέει ότι η υπόθεση του ελέγχου των προσλήψεων παραπέμφθηκε και πάλι στην ίδια εκείνη επιτροπή η οποία παραποίησε τα στοιχεία. «Γιάννης κερνάει, Γιάννης πίνει»! Ποιον κοροϊδεύουμε; Και από έναν τέτοιον Υπουργό, από ένα τέτοιο Υπουργείο που δρα μ’ αυτόν τον τρόπο, τι να περιμένει κανείς για τα ζητήματα πρόνοιας; 
      Ωστόσο, όταν και όπου θέλει ο Υπουργός, έχει αντανακλαστικά. Για του λόγου το αληθές θα καταθέσω φωτοτυπία από το σημερινό φύλλο της εφημερίδας «ΕΛΕΥΘΕΡΟΣ ΤΥΠΟΣ», για να δείτε τα αντανακλαστικά του αρμοδίου Υπουργού, του Υπουργού Υγείας και Κοινωνικής Αλληλεγγύης, όταν εκείνος θέλει και αποφασίζει. 
      (Στο σημείο αυτό η Βουλευτής κ. Συλβάνα Ράπτη καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Στη σελίδα 6, λοιπόν, του «ΕΛΕΥΘΕΡΟΥ ΤΥΠΟΥ» αναφέρεται το εξής: «Σε καινοτόμες παρεμβάσεις για την ποιοτική αναβάθμιση των υπηρεσιών στον ευαίσθητο τομέα της Πρωτοβάθμιας Φροντίδας Υγείας ετοιμάζεται να προχωρήσει ο αρμόδιος Υπουργός κ. Αβραμόπουλος». 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
      Θα πάρω και από τη δευτερολογία μου, αν μου επιτρέπετε, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Βεβαίως! 
      ΣΥΛΒΑΝΑ ΡΑΠΤΗ: Σας ευχαριστώ!
      Είδε ότι έχουμε σήμερα επίκαιρη επερώτηση για την πρόνοια, για την πρωτοβάθμια φροντίδα, και έσπευσε να υπερασπίσει το προφίλ του. 
      Μα το θέμα δεν είναι το προφίλ του Υπουργού ή το προφίλ της Κυβέρνησης. Το θέμα είναι τι υπηρεσίες παρέχονται στους συμπολίτες μας που είναι χρήστες των υπηρεσιών υγείας και πρόνοιας. Έρχεται λοιπόν ο κ. Αβραμόπουλος και μας λέει: «Κάτι θα κάνω από Σεπτέμβρη». Από Σεπτέμβρη περιμένουμε πάρα πολλά πράγματα, σπρώχνουμε τον καιρό. Ας σκεφτεί όμως, σχετικά με το προφίλ του, του πρέπει το προφίλ του Μαυρογιαλούρου; Αν νομίζει ότι του ταιριάζει, εμείς δεν έχουμε αντίρρηση.
      Όλα αυτά τα λέω και αισθάνομαι πραγματικά δυσάρεστα που τα λέω, γιατί είναι εδώ και τ’ ακούει ο Υφυπουργός, κ. Κωνσταντόπουλος, που είναι αρμόδιος για τα ζητήματα πρόνοιας και ο οποίος απ’ ότι πληροφορούμαι –αν σωστά πληροφορούμαι- έχει και εκείνος το δικό του καημό. Από του Βήματος αυτού εγώ, πραγματικά, δηλώνω τη συμπάθειά μου.
      Αναφέρομαι στο θέμα του νοσοκομείου της περιοχής του, για το οποίο ξέρω ότι κάνει ό,τι μπορεί. Μόνο που αυτό που κάνει ο κ. Κωνσταντόπουλος δεν εξυπηρετεί το προφίλ του κ. Αβραμόπουλου. Εδώ υπάρχει πρόβλημα. Για να δούμε τι θα γίνει. Ελπίζουμε να λυθεί το πρόβλημα για το καλό των Ελλήνων πολιτών.
      Έρχομαι τώρα στα ζητήματα της πρόνοιας, τα οποία ανέπτυξαν διά μακρών, διεξοδικά και εξαιρετικά οι συνάδελφοί μου που προηγήθηκαν. Προεκλογικά είχατε εκφράσει την πρόθεση για σαρωτικές αλλαγές στον τομέα της πρόνοιας. Η λέξη «αλλαγές» έμεινε στα χαρτιά. Ο επιθετικός προσδιορισμός «σαρωτικές» ήρθε στην πράξη και συνόδευσε ένα άλλο ουσιαστικό, το ουσιαστικό «καταστροφές». «Σαρωτικές καταστροφές» πραγματοποιήθηκαν στο χώρο της πρόνοιας!
      Η μέριμνά σας για τα προνοιακά ιδρύματα επιχειρήθηκε να τοποθετηθεί μέσα σ’ ένα νομοσχέδιο, αλλά και εκεί «ξώφαλτσα». Γιατί μιλάμε για το νομοσχέδιο, το νόμο πια, 3329/2005, όπου ξέρετε εσείς καλύτερα από μένα, ότι το ζήτημα της πρόνοιας τοποθετήθηκε «ξώφαλτσα» μέσω των αρμοδιοτήτων που έχουν οι Δ.Υ.ΠΕ. Ακόμη και έτσι βλέπουμε ότι τίποτα δεν έχει γίνει.
      Θα αναφέρω τέσσερα χαρακτηριστικά παραδείγματα. Αναφέρεται ότι μέσα στις υποχρεώσεις των διοικητών των Δ.Υ.ΠΕ. περιλαμβάνονται τέσσερα πράγματα: Πρώτον, να καταρτίσουν επιχειρησιακό σχέδιο δράσης της μονάδας κοινωνικής φροντίδας. Δεύτερον, να συντάξουν οργανισμό της μονάδας. Τρίτον, να υποβάλουν στο διοικητικό συμβούλιο πρόταση για την αξιοποίηση των περιουσιακών στοιχείων  της μονάδας. Τέταρτον, να υποβάλουν ετήσια αναφορά για το παραγόμενο έργο.
      Τι έγινε απ’ όλα αυτά; Έγινε κάτι και δεν το ξέρουμε, δεν το πήραμε χαμπάρι; Μακάρι να γινόταν και εμείς ας μην το παίρναμε χαμπάρι. Δεν έγινε όμως τίποτα για πολύ απλούς λόγους. Παρά το γεγονός ότι προσελήφθησαν μάνατζερς, δεν έχει πέσει στην αντίληψη κανενός ότι έχουν δημιουργηθεί επιχειρησιακά σχέδια δράσης. Δεν δημιουργήθηκαν νέοι οργανισμοί, οι οποίοι να ανταποκρίνονται στις νέες ανάγκες. Δεν αξιοποιήθηκαν τα περιουσιακά στοιχεία. Βέβαια, πώς να συμβεί κάτι τέτοιο, εφόσον δεν έχει γίνει απογραφή; Η απογραφή ήταν υπεσχημένη εδώ και δυόμισι χρόνια. Η μόνη απογραφή που υπάρχει αυτή τη στιγμή είναι αυτή που έγινε επί ΠΑ.ΣΟ.Κ. το 2003.
      Ερχόμαστε στο τέταρτο σημείο, δηλαδή την ετήσια αναφορά παραγόμενου έργου. Ποιου έργου; Δεν υπάρχει έργο, δεν υπάρχει αναφορά. Υπάρχει –και κλείνω μ’ αυτό, κύριε Πρόεδρε- ένα χαρακτηριστικό που πρέπει δυστυχώς να αναφερθεί, χαρακτηριστικό το οποίο αποτυπώνει δραματικά τη χαλαρότητα που υπάρχει σ’ αυτήν την υπόθεση.
      Το παράδειγμα προέρχεται από την τρίτη Δ.Υ.ΠΕ.. Σύμφωνα με το νόμο που προαναφέραμε, το ν. 3329/2005, το διοικητικό συμβούλιο της Δ.Υ.ΠΕ. αποφασίζει για την τελική έγκριση των πράξεων για θέματα που αφορούν σε υιοθεσίες και αναδοχές, ο δε έλεγχος νομιμότητας πρέπει να γίνεται από τη νομική υπηρεσία της Δ.Υ.ΠΕ., να ενημερώνεται και να εγκρίνεται. Κάτι τέτοιο δυστυχώς, δεν συμβαίνει. Δεν συμβαίνει για ποιο ίδρυμα; Για το ίδρυμα «ΜΗΤΕΡΑ». Καταθέτω τα σχετικά έγγραφα που αποδεικνύουν το αληθές του λόγου.
      (Στο σημείο αυτό η Βουλευτής κ. Συλβάνα Ράπτη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είναι κρίμα, πραγματικά, να περνάει, να χάνεται ο καιρός και το μόνο για το οποίο να νοιάζεται η ηγεσία του Υπουργείου Υγείας να είναι οι προσωπικές εικόνες και η δημιουργία εικονικής πραγματικότητας στο χώρο της υγείας.
     Κλείνοντας θέλω για μια ακόμη φορά να εκφράσω τη συμπάθειά μου στον κ. Κωνσταντόπουλο για τον αγώνα που δίνει μαζί με τους άλλους Βουλευτές και με τον κ. Θανάση Παπαγεωργίου, το Βουλευτή του ΠΑ.ΣΟ.Κ., για την υπόθεση του νοσοκομείου της περιοχής τους. 
     Θέλω επίσης να τον παρακαλέσω να μεταφέρει τους χαιρετισμούς μας στον κ. Αβραμόπουλο, γιατί απ’ ό,τι βλέπω θα κάνουμε «μαύρα μάτια» να τον δούμε. Το γιατί δεν το ξέρω. Αποφεύγει τις μάχες man to man  ή  man to woman; Φοβάται κάτι; Δεν τολμά; Ας έρθει μια φορά στη Βουλή να μας απαντήσει.
     Καλό καλοκαίρι σε όλους! 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. Θα σας απαντήσει τώρα ο Υφυπουργός κ. Κωνσταντόπουλος που έχει το λόγο. 
     Κοιτάξτε με τι «πύραυλους» θα σας αντιμετωπίσει! Εδώ κοιτάξτε. Βιβλία!
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όχι, δεν είναι θέμα αντιμετώπισης. Απλώς…
     ΣΥΛΒΑΝΑ ΡΑΠΤΗ: Το θέμα, κύριε Πρόεδρε, είναι η ποιότης και όχι η ποσότης. 
     ΠΡΟΕΔΡΕΥΩΝ (Ιωάννης Τραγάκης): Και η ποσότης είναι και η ποιότης. 
     ΣΥΛΒΑΝΑ ΡΑΠΤΗ: Κάτι θα ξέρετε εσείς για να το λέτε. 
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο. 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρία και κύριοι συνάδελφοι, κατ΄αρχήν θα ήθελα να καταθέσω –έφυγε η κ. Χριστοφιλοπούλου- τις ενέργειες που έχουν γίνει από το Υπουργείο μας στην περιοχή του Λαυρίου για το θλιβερό χθεσινό γεγονός. Παρακαλώ να τα παραδώσετε -είναι οι ενέργειες από το Υπουργείο μας- και να διαβεβαιώσετε τους κατοίκους της περιοχής ότι η στάθμη των τοξικών ουσιών είναι εξαιρετικά χαμηλή και δεν υπάρχει κανένας κίνδυνος. 
     (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά το προαναφερθέν έγγραφο, το οποίο έχει ως εξής:
     «ΕΛΛΗΝΙΚΗ ΔΗΜΟΚΡΑΤΙΑ
     ΥΠΟΥΡΓΕΙΟ ΥΓΕΙΑΣ ΚΑΙ ΚΟΙΝΩΝΙΚΗΣ ΑΛΛΗΛΕΓΓΥΗΣ 
     ΕΘΝΙΚΟ ΚΕΝΤΡΟ ΕΠΙΧΕΙΡΗΣΕΩΝ ΥΓΕΙΑΣ (E.K.EΠ.Y.-Σ.O.T.Y.)
     ΕΝΗΜΕΡΩΤΙΚΟ ΣΗΜΕΙΩΜΑ
     ΕΝΕΡΓΕΙΕΣ ΓΙΑ ΤΗΝ ΠΥΡΚΑΓΙΑ ΣΕ ΕΡΓΟΣΤΑΣΙΟ ΣΤΟ ΛΑΥΡΙΟ
     11:50’: Το Εθνικό Κέντρο Επιχειρήσεων Υγείας ενημερώθηκε από Γ.Γ.Π.Π.
     γιο έκρηξη -- πυρκαγιά στο εργοστάσιο ΧΥΜΑ Α.Ε. στο Λαύριο.
     11 :52’: Επικοινωνία με ΕΚΑΒ. Κάλυψη της περιοχής με Κινητή Ιατρική Μονάδα και  απλό ασθενοφόρο
     11 :53’: Επικοινωνία με Κέντρο Υγείας Λαυρίου. Ενημέρωση - εδόθησαν οδηγίες.
     11:54’: Επικοινωνία με Κέντρο Επιχειρήσεων Πυροσβεστικής
     11 :55’: Επικοινωνία με Αστυνομική Διεύθυνση Λαυρίου.
     12:15’: Ετέθησαν σε ετοιμότητα τα Νοσοκομεία Σωτηρία, Σισμανόγλειο, Ευαγγελισμός για υποδοχή τυχόν περιστατικών
     13:30’: Έκδοση οδηγιών από E.K.EΠ.Y.-Σ.O.T.Y. - Ενημέρωση Γ.Γ.Π.Π. 
    14:05’: Εστάλησαν οδηγίες στη Νομαρχία Ανατολικής Αττικής 
    14:05’: Ενημέρωση Noμάρχου Ανατολικής Αττικής 
     14:10’:.Αποστολή οδηγιών στο Κέντρο Υγείας Λαυρίου
     Έως σήμερα δεν υπήρξαν κάτοικοι της περιοχής που να προσήλθαν στο Κ.Υ. Λαυρίου αιτιώμενο πρόβλημα εκ του αναπνευστικού.
     ΤΟ E.K.EΠ.Y. έδωσε εντολή στην Γενική Δ/νση Υγιεινής του ΥΥΚΑ και τη Δ/νση Υγιεινής Περιβάλλοντος για ελέγχους περιβάλλοντος της περιοχής (νερό κλπ.)
     1. Αποστολή 7000 μασκών χειρουργικών και τύπου Ρ3
     2. Νοσηλευτικό προσωπικό για ενίσχυση του Κ.Υ. Λαυρίου (δύο Νοσηλευτές)
     3. Ιατρός του E.K.EΠ.Y. για παρατήρηση των διαδικασιών.
     ΥΠΟΥΡΓΕΙΟ ΥΓΕΙΑΣ ΚΑΙ ΚΟΙΝΩΝΙΚΗΣ ΑΛΛΗΛΕΓΓΥΗΣ 
     ΕΘΝΙΚΟ ΚΕΝΤΡΟ ΕΠΙΧΕΙΡΗΣΕΩΝ ΥΓΕΙΑΣ (E.K.EΠ.Y.)-(Σ.O,T.Y,)
     
     ΣΥΝΤΟΜΕΣ ΟΔΗΓΙΕΣ ΠΡΟΣ ΤΟΥΣ ΠΟΛΙΤΕΣ
     ΓΙΑ ΤΗΝ ΕΛΑΤΤΩΣΗ ΤΟΥ ΚΙΝΔΥΝΟΥ ΑΠΟ ΤΗΝ ΕΚΘΕΣΗ 
     ΣΤΟ ΝΕΦΟΣ ΤΗΣ ΠΕΡΙΟΧΗΣ
     1. ΠΕΡΙΟΡΙΣΤΕ ΤΙΣ ΜΕΤΑΚΙΝΗΣΕΙΣ ΣΑΣ ΣΤΙΣ ΕΝΤΕΛΩΣ ΑΠΑΡΑΙΤΗΤΕΣ. ΑΝ ΕΙΝΑΙ ΑΠΑΡΑΙΤΗΤΟ ΝΑ ΜΕΤΑΚΙΝΗθΕΙΤΕ ΧΡΗΣΙΜΟΠΟΙΕΙΣΤΕ ΑΠΛΗ ΜΑΣΚΑ Ή ΕΝΑ MANTΗΛI ΣΤΗ ΜΥΤΗ ΣΑΣ
     2. ΝΑ ΑΝΑΠΝΕΕΤΕ ΜΟΝΟ ΑΠΟ ΤΗΝ ΜΥΤΗ ΚΑΙ ΟΧΙ ΑΠΟ ΤΟ ΣΤΟΜΑ ΟΣΟ ΜΠΟΡΕΙΤΕ ΠΕΡΙΣΣΟΤΕΡΟ
     3. ΝΑ ΑΠΟΦΕΥΓΕΤΕ ΤΗΝ ΚΟΠΩΣΗ ΚΑΙ ΝΑ ΠΙΝΕΤΕ ΠΟΛΛΑ ΥΓΡΑ
     4. ΝΑ ΜΗΝ ΚΥΚΛΟΦΟΡΟΥΝ ΤΑ ΜΙΚΡΑ ΠΑΙΔΙΑ ΚΑΙ ΤΑ ΑΤΟΜΑ ΑΝΩ ΤΩΝ 65 ΕΤΩΝ ΧΩΡΙΣ ΣΥΝΟΔΕΙΑ ΚΑΙ ΜΟΝΟ ΣΕ ΑΠΟΛΥΤΗ ΑΝΑΓΚΗ
     5. ΝΑ ΒΡΙΣΚΕΣΤΕ ΣΕ ΚΛΙΜΑΤΙΖΟΜΕΝΟΥΣ ΧΩΡΟΥΣ ΑΝ ΑΥΤΟ ΣΑΣ ΕΙΝΑΙ ΕΦΙΚΤΟ
     6. ΜΗΝ ΑΝΟΙΓΕΤΕ ΤΑ ΠΑΡΑΘΥΡΑ ΑΚΟΜΑ ΚΑΙ ΑΝ ΔΕΝ ΕΧΕΤΕ ΚΛlΜΑΤIΣΜΟ ΚΑΙ ΜΕΙΝΕΤΕ ΣΤΟ ΣΠΙΤΙ ΣΑΣ
     7. ΤΑ ΑΤΟΜΑ ΜΕ ΧΡΟΝΙΕΣ ΠΑΘΗΣΕΙΣ (ΙΔΙΩΣ ΜΕ ΑΝΑΠΝΕΥΣΤΙΚΑ ΠΡΟΒΛΗΜΑΤΑ Π.Χ. ΑΣΘΜΑ, ΧΡΟΝΙΑ ΑΠΟΦΡΑΚΤΙΚΗ ΠΝΕΥΜΟΝΟΠΑΘΕΙΑ Κ.ΛΠ.), ΑΝ ΕΜΦΑΝΙΣΟΥΝ ΣΥΜΠΤΩΜΑΤΑ ΝΑ ΑΠΕΥΘΥΝΟΝΤΑΙ ΣΤΟ ΓΙΑΤΡΟ ΤΟΥΣ Ή ΣΤΟ ΠΛΗΣΙΕΣΤΕΡΟ ΚΕΝΤΡΟ ΥΓΕΙΑΣ Ή ΕΦΗΜΕΡΕΥΟΝ ΝΟΣΟΚΟΜΕΙΟ
     ΕΝΗΜΕΡΩΣΗ ΦΩΤΙΑΣ ΛΑΥΡΙΟΥ ΩΡΑ 16:00
     ΑΠΟ ΕΚΑΒ
     1. 1 ΚΙΝΗΤΗ ΙΑΤΡΙΚΗ ΜΟΝΑΔΑ ΛΑΥΡΙΟΥ
     2. 1 ΑΣθΕΝΟΦΟΡΟ ΑΠΛΟ
     3. 1 ΜΗΧΑΝΗ
     4. 1 ΣΜΑΡΤ ΜΕ ΕΠΙΚΕΦΑΛΗΣ ΤΗΝ ΙΑΤΡΟ
     ΜΠΟΤΣΑΡΗ ΜΑΡΙΑ ΚΙΝ: 69 743043 04
     . Καμιά μεταφορά από την περιοχή
     ΚΕΝΤΡΟ ΥΓΕΙΑΣ ΛΑYPIΟY
     Μόνο δυο απλά περιστατικά: δυο πυροσβέστες (ένας πυροσβέστης με ποχεοκαρπική κάκωση και έφυγε  ένας πυροσβέστης: ελαφρό έγκαυμα ινιακά και επανήλθε στην υπηρεσία του.
     ΑΠΟ ΠΥΡΟΣΒΕΣΤΙΚΗ
     ΚΕΠΙΧ ΠΥΡΟΣΒΕΣΤΙΚΗΣ:
     210 87 73 226/227/228
     50 ΟΧΗΜΑΤΑ ΠΑΡΟΝΤΑ ΚΑΙ: η φωτιά καίει και θα καίει για πολλές ώρες ακόμα διότι υπάρχουν καύσιμες ύλες»)
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έρχομαι στο θέμα της επερώτησης. Θα ήθελα να αναφερθώ στον πρώτο επερωτώντα, τον κ. Λιντζέρη,. Γνωριζόμαστε από τα χρόνια που ήμασταν εμείς αντιπολίτευση και αυτός στην κυβέρνηση και ειλικρινά θα ήθελα να του πω ότι δεν πρέπει να εκτίθεται. Ξέρει ότι το γραφείο μου είναι ανοιχτό στους συναδέλφους, για να δώσουμε όλα τα στοιχεία. Πριν καταφύγει στην επερώτηση θα έπρεπε να μπει στον κόπο να έρθει από το Υπουργείο για να του δώσω τουλάχιστον τα βασικά στοιχεία της επερώτησής του, να δει τι υπάρχει και τι έγινε. 
     Και όσο γι’ αυτό που είπε η εκλεκτή συνάδελφος κ. Συλβάνα Ράπτη ότι δυστυχώς δεν ξέρει τι έγινε και αν έγιναν πολλά, θα ήθελα να της πω ότι έγιναν πολλά, απλώς δεν τα πήρατε χαμπάρι! Τα χαμπάρια λοιπόν θα σας τα πούμε εδώ σήμερα. 
     ΣΥΛΒΑΝΑ ΡΑΠΤΗ: Εννοείτε τα χαμπέρια.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τα χαμπέρια.
     Για την απογραφή της ακίνητης περιουσίας: Είναι έτοιμη από τις 3/3/2006. Βλέπετε όλους αυτούς τους τόμους που έχω εδώ και οι οποίοι φυσικά είναι στη διάθεσή σας, για να τους δείτε. 
     Στον πρώτο τόμο θα δείτε τι έγινε και από σας, τι follow up, τι παρακολούθηση κάναμε εμείς στα προγράμματα τα οποία είχατε ξεκινήσει εσείς, στο 3.1 της Πρόνοιας, στο 3.2, πόσες δομές κοινωνικής υποστήριξης στους δήμους, πόσο συνεχίσαμε αυτά που βρήκαμε στους ενενήντα εννιά δήμους, πώς καλύψαμε άλλους σαράντα τέσσερις δήμους σ’ όλη τη χώρα, πλήρη έλεγχο και πλήρη παρακολούθηση του τι έγινε και του τι δεν έγινε. Το ίδιο και για τις μονάδες αποασυλοποίησης σ’ όλη τη χώρα, στα πέντε μεγάλα ιδρύματα της χώρας. Επίσης, αναλυτικά στοιχεία,  αναλυτική παρακολούθηση όλων των νομοθετικών πρωτοβουλιών τις οποίες πήρατε εσείς, αν πέτυχαν, πόσο πέτυχαν, γιατί δεν πέτυχαν, ποιες υπουργικές αποφάσεις έπρεπε να βγουν για τον εξαίρετο νόμο που είχε ψηφιστεί εδώ στη Βουλή το 1998 με πρωτοβουλία του κ. Γείτονα και ο οποίος αναιρέθηκε εν πολλοίς από την επόμενη νομοθετική πρωτοβουλία του 2003, πώς εμείς προχωρήσαμε τις κοινές υπουργικές αποφάσεις, τα προεδρικά διατάγματα για τα προστατευμένα διαμερίσματα, για τις στέγες υποστηριζόμενης διαβίωσης, που δεν το κάνατε εσείς, λες και άλλαξε η κυβέρνηση μετά την αλλαγή του κ. Γείτονα. Όλα αυτά, λοιπόν, αναφέρονται στον πρώτο τόμο.
     Αναφέρονται επίσης όλοι οι εμπλεκόμενοι φορείς, όλο το σύστημα κοινωνικής φροντίδας, πού ήταν, για την εθνική στρατηγική τη δική μας, για τη δικιά σας. Όλα αυτά αναφέρονται στον πρώτο τόμο, όπως και αναλυτικά στοιχεία απορρόφησης και των πρωτοβουλιών των δικών σας και των δικών μας, όπως επίσης πλήρης καταγραφή και των πρωτοβουλιών μέσα στα πλαίσια της Τοπικής Αυτοδιοίκησης, των Νομαρχιακών Αυτοδιοικήσεων, καθώς και οι μη κυβερνητικές οργανώσεις. Θα σας  είναι εξαιρετικά χρήσιμο. 
     (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά τον προαναφερθέντα τόμο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ο δεύτερος τόμος αφορά το τι κάναμε, αυτό που υποσχεθήκαμε εδώ μέσα, για την ακίνητη περιουσία.
     Κύριε Λιντζέρη -λείπατε προηγουμένως- θα ήθελα να σας πω ότι γνωριζόμαστε τόσα χρόνια και έπρεπε να περάσετε από το Υπουργείο να σας τα παραδώσω όλα αυτά πριν καταθέσετε την επερώτηση. Δεν ήταν και τόσο fair play και εκ μέρους μου που δεν σας ενημέρωσα μετά την κατάθεση της επερώτησης, αλλά θέλω να τα πούμε εδώ μέσα. Έπρεπε όμως να περάσετε να τα πάρετε. 
     ΣΥΛΒΑΝΑ ΡΑΠΤΗ:  Κανονικά έπρεπε να τα στείλετε εσείς. Τέτοιο έργο γιατί να μένει κρυμμένο στο Υπουργείο;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όχι, δεν είναι κρυμμένο, γιατί θα το ακούσετε στη συνέχεια. 
      ΔΗΜΗΤΡΙΟΣ ΛΙΝΤΖΕΡΗΣ: Το ζήτημα δεν είναι τι κάνετε. Το ζήτημα είναι τι εισπράττουν οι έχοντες ανάγκη. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μας κατηγορήσατε προηγουμένως, κύριοι συνάδελφοι, και εκτίθεστε για την απογραφή η οποία δεν έγινε. Ακίνητα τα οποία ήταν θαμμένα κυριολεκτικά, δεν είχαν γραφεί στα υποθηκοφυλακεία της χώρας, προερχόντουσαν από τα προσφυγικά οικόπεδα της εποχής του 1930, του 1940, δεκαετίες ολόκληρες θαμμένα κυριολεκτικά εξαιτίας και των ασαφειών του νόμου του 2003, όλα αυτά είναι καταγεγραμμένα και έτσι θα γνωρίζετε και τι υπάρχει στις εκλογικές σας περιφέρειες και τα οποία κινδύνεψαν να χαθούν το 2003 και το 2004 λόγω της αλλαγής του νομοθετικού πλαισίου. Θα δείτε εδώ, όχι απλώς καταγραφή, όχι απλώς αντικειμενικές αξίες, αλλά και πλήρη ανάλυση κατά νομό, κατά περιοχή, τι βάρη έχουν, αν είναι αξιοποιήσιμα, τι αξιοποιήσεις επιδέχονται, πώς θα αξιοποιηθούν με πλήρεις πίνακες. Όλα αυτά, λοιπόν, είναι καταγεγραμμένα σε αυτούς τους τέσσερις τόμους, τους οποίους σας παραδίδω. Θα βρείτε μέσα έρευνα αγοράς στην περιοχή, θα δείτε πώς μπορούν να αξιοποιηθούν τα πάντα με αναλυτικούς πίνακες. Όλα αυτά, λοιπόν, τα έχετε στη διάθεσή σας και έπονται και οι διακοπές της Βουλής και θα μπορείτε να τα μελετήσετε εκεί που θα είστε. 
      Επίσης, σ’ αυτούς τους τόμους είναι και η σύσταση και το νομοθετικό πλαίσιο που είναι στη νομοπαρασκευαστική επιτροπή αυτές τις ημέρες, για την σύσταση της εταιρείας real estate για την αξιοποίηση όλων αυτών των τόμων, όπως επίσης και το καταστατικό της εταιρείας real estate.
      Σας καταθέτω λοιπόν και αυτούς τους τέσσερις τόμους μαζί με τον προηγούμενο, όχι απλώς για ανάγνωση αλλά ελπίζω για πραγματική μελέτη.
      (Στο σημείο αυτό  ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά τους προαναφερθέντες τόμους, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Αυτά, λοιπόν, για τη μη απογραφή της ακίνητης περιουσίας των πρώην Ε.Ο.Π., Π.Ι.Κ.Π.Α., «ΜΗΤΕΡΑ», Ιδρύματος Βρεφονηπιακών Σταθμών και αν θέλετε στη δευτερολογία να πούμε και το Γολγοθά τον οποίο είχαμε για τους πλειστηριασμούς τους οποίους σταματήσαμε, πως φτάσαμε εκεί, τι ακίνητα σώσαμε, πώς τα σώσαμε και πώς αξιοποιήσαμε πιλοτικά τα πρώτα ακίνητα, όταν οι προτάσεις ήταν για 10.000 ευρώ το μήνα για συγκεκριμένο ακίνητο και εμείς το φθάσαμε 100.000 ευρώ και 200.000 ευρώ μηνιαίως, πετυχαίνοντας χίλια τοις εκατό και δύο χιλιάδες τοις εκατό αύξηση συν αξιοποίηση. Έτσι αντιλαμβανόμαστε το νοικοκύρεμα στο χώρο της πρόνοιας. 
      Δεν ήθελα να υψώσω τους τόνους, γιατί πραγματικά πιστεύω ότι ο χώρος της πρόνοιας δεν είναι ένας χώρος για μικροκομματική εκμετάλλευση. Είναι ένα πεδίο προσέγγισης όλων των πολιτικών δυνάμεων του τόπου, για να δούμε τι καλύτερο μπορούμε να κάνουμε, τι καλύτερο δίκτυο κοινωνικής ασφάλειας, κοινωνικής προστασίας, κοινωνικής αλληλεγγύης μπορούμε να δώσουμε σε αυτές τις κοινωνικές ομάδες του πληθυσμού, που απειλούνται και οδηγούνται στον κοινωνικό αποκλεισμό και αναπόφευκτα και στον πολιτικό αποκλεισμό. 
      Νομίζω, λοιπόν, ότι το πρώτο εξαντλήθηκε και είμαι στη διάθεσή σας να επανέλθω για την ακίνητη περιουσία, γιατί είμαστε περήφανοι για τη δουλειά την οποία κάναμε. Η επιτροπή συστήθηκε τον Ιούλιο του 2005 και μέσα σε λιγότερο από ένα χρόνο είχε τέλεια αποτελέσματα και σας παραδίδουμε αυτό το έργο για την αξιοποίηση. Πιστεύω ότι αυτό θα είναι ένα εργαλείο δουλειάς για όλους μας. 
      Το δεύτερο θέμα: Αναφερθήκατε στο χάρτη πρόνοιας ότι δεν έχει ολοκληρωθεί, δεν λειτουργεί καν εκείνος που ήταν έτοιμος με την προηγούμενη κυβέρνηση. Μας κατηγορείτε, λοιπόν, ότι ο χάρτης πρόνοιας που είχατε κάνει, δεν λειτουργεί. Μα, δεν είχε θεσμοθετηθεί ποτέ ο δικός σας ούτε είχε ενταχθεί σε κάποια υπηρεσία του Υπουργείου. Η παρούσα Κυβέρνηση με το ν. 3370/2005 έχει αναθέσει τη λειτουργία, τη συντήρηση και ανάπτυξη του χάρτη πρόνοιας στο Ινστιτούτο Κοινωνικής Προστασίας και Αλληλεγγύης και είμαστε στη διάθεσή σας και εδώ για όλα τα στοιχεία και τι υπάρχει σήμερα στο χάρτη πρόνοιας, στον ανύπαρκτο χάρτη πρόνοιας, στον μη θεσμοθετημένο, τον οποίο δήθεν είχατε κάνει τότε. 
      Στο τρίτο θέμα. Δεν υπάρχει, λέτε, νομοθετική κατοχύρωση προάσπισης των κοινωνικών δικαιωμάτων των ευπαθών ομάδων του πληθυσμού. Μας κατηγορείτε για μη υλοποίηση δεσμεύσεων σε ό,τι αφορά τη νομοθετική κατοχύρωση των κοινωνικών δικαιωμάτων των ευπαθών ομάδων του πληθυσμού. Ήδη προχωρεί, κύριε Λιντζέρη και αγαπητοί συνάδελφοι, το πρόγραμμα προάσπισης και προαγωγής της υγείας, καθώς και ψυχοκοινωνικής στήριξης στους Έλληνες τσιγγάνους, το οποίο έχει σαν αντικείμενο κλινικές εξετάσεις, εμβολιασμούς, και ψυχοκοινωνική στήριξη των Ελλήνων τσιγγάνων διά της επίσκεψης κινητών μονάδων του Υπουργείου μας σε καταυλισμούς και έχουν εκδοθεί ήδη οι σχετικές υπουργικές αποφάσεις, οι οποίες είναι στη διάθεσή σας.
      Μα, δεν βλέπετε, δεν ακούτε ότι πηγαίνουμε συνέχεια; Πρέπει δηλαδή να έχουμε τα κανάλια πίσω μας σε κάθε επίσκεψη που κάνουμε στους καταυλισμούς των τσιγγάνων στη Θράκη, στη Θεσσαλία, στην κεντρική Ελλάδα; Πρόσφατα ήμασταν στη Λαμία, στη Ροδόπη, στην Κόρινθο. Τα κλιμάκιά μας είναι συνέχεια έξω στους καταυλισμούς των τσιγγάνων. 
      Τέταρτο θέμα το οποίο θέτετε: Λέτε ότι δεν έχει λειτουργήσει ακόμη το Εθνικό Παρατηρητήριο για τα Α.ΜΕ.Α., για τα άτομα με αναπηρία. Αυτό το Εθνικό Παρατηρητήριο δεν λειτούργησε επί κυβερνήσεων του ΠΑ.ΣΟ.Κ. Είχατε βάλει και μας είχατε δεσμεύσει να βάζουμε καθηγητές πανεπιστημίων. Βάλατε κι εσείς, βάλαμε και εμείς καθηγητή κοινωνιολογίας. Δεν προχώρησε. 
      Το επανιδρύσαμε με το ν. 3454/06. Κάναμε ένα ευέλικτο διοικητικό συμβούλιο. Κάναμε παρατηρητήρια και θυγατρικά παρατηρητήρια σε τρεις πόλεις της Ελλάδας ακόμη, ώστε να μπορεί να υπάρξει και εθνικό και τοπικό παρατηρητήριο αναπηρίας και σύντομα θα λειτουργήσει. Υπάρχουν και 400.000 ευρώ στον προϋπολογισμό του 2006. 
      Επίσης, αυτό που αναφέρετε εδώ μέσα είναι το άκρον άωτον της απροσεξίας σας, κάτι που δείχνει ότι δεν παρακολουθείτε πραγματικά τι γίνεται γύρω σας. Λέτε ότι υποσχεθήκαμε τη θεσμοθέτηση της Ειδικής Γραμματείας Κοινωνικής Ένταξης και δεν την κάναμε. 
      Έγινε πριν από λίγο καιρό και εδώ είναι και το Φ.Ε.Κ.. Η κ. Μαρία Τροχάνη είναι ήδη Ειδική Γραμματέας Κοινωνικής Ένταξης στο Υπουργείο μας. Δεν είναι σήμερα εδώ επειδή έχει συγκεκριμένες δουλειές. Έχει συσταθεί, λοιπόν. Το Φ.Ε.Κ. έχει υπογραφεί. Η Ειδική Γραμματέας Κοινωνικής Ένταξης είναι υπαρκτό πρόσωπο και αν δεν το πιστεύετε, όταν θα έρθει κατά τις 12.30΄- 13.00΄ η ώρα μπορείτε και να την αγγίξετε κιόλας για να δείτε ότι και Ειδική Γραμματεία υπάρχει και Ειδική Γραμματέας Κοινωνικής Ένταξης υπάρχει, όπως ακριβώς το υποσχεθήκαμε, πλήρως θεσμοθετημένη. 
      Σας καταθέτω και το Φ.Ε.Κ., να το μελετήσετε, να δείτε τη θεσμοθέτηση. Είναι από τις 8 Ιουνίου 2006 και φυσικά η κ. Τροχάνη ανέλαβε τα καθήκοντά της πριν από ενάμιση μήνα. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Όσον αφορά το έκτο θέμα το οποίο θέτετε, θα τα αναφέρουμε όλα ένα προς ένα για να μη γίνονται παρεξηγήσεις, γιατί είπε προηγουμένως συνάδελφος ότι θέλετε απαντήσεις επί όλων των θεμάτων. Απαντήσεις θέλετε, απαντήσεις θα έχετε. 
      Για την ίδρυση Εθνικού Κέντρου Στήριξης και Πιστοποίησης του Εθελοντισμού είπατε ότι δεν υπάρχει κανένας σχεδιασμός, ότι δεν υπάρχει Επιτροπή Εθελοντισμού. Επί Κυβερνήσεως της Νέας Δημοκρατίας για πρώτη φορά έχουν πιστοποιηθεί οι πρώτοι ενενήντα ένας φορείς μη κερδοσκοπικού χαρακτήρα και η διαδικασία συνεχίζεται με συγκεκριμένα κριτήρια πιστοποίησης που για πρώτη φορά θεσμοθετήθηκαν με την τωρινή Κυβέρνηση. 
      Εδώ σας έχω με τη δική μου υπογραφή τα πρώτα ενενήντα ένα κέντρα, τα οποία πιστοποιήθηκαν, για να τα γνωρίζετε. Πολλά απ’ αυτά αφορούν τις εκλογικές περιφέρειες όλων σας. Μην πάτε στους νομούς σας τώρα το καλοκαίρι και δεν γνωρίζετε ποια κέντρα έχουν πιστοποιηθεί. Γιατί αυτό αναφέρετε στην επερώτησή σας, ότι δεν έχουν πιστοποιηθεί κέντρα. 
      Σας καταθέτω και το Φ.Ε.Κ. από τις 21 Δεκεμβρίου 2005. Έπονται και άλλα Φ.Ε.Κ. γιατί κάθε φορά που κάνουμε πιστοποιήσεις βγαίνουν στα Φ.Ε.Κ.. Καταθέτω λοιπόν και αυτό το Φ.Ε.Κ. με δική μου υπογραφή ότι πιστοποιήθηκαν αυτά τα Κέντρα με συγκεκριμένες διαδικασίες του Ινστιτούτου Κοινωνικής Προστασίας και Αλληλεγγύης. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Έτσι, λοιπόν, γιατί –επαναλαμβάνω- εκτίθεστε; Εντάξει, δεν ξέρατε. Δεν μπορούσατε να ρωτήσετε; Δεν μπορούσατε να έχετε μια ενημέρωση; Θα σας αρνιόμουν ενημέρωση πλήρη επάνω σ’ αυτά τα θέματα για το ποια κέντρα πιστοποιήσαμε και μάλιστα ενημέρωση σε είκοσι εννέα συναδέλφους σας –παραπέμπει και σε άλλο το νούμερο αυτό, σε κατασκευαστές-  που τα ρωτούν; 
      Είκοσι εννέα Βουλευτές της Αξιωματικής Αντιπολίτευσης ρωτάνε πάνω σε συγκεκριμένα θέματα, αν πιστοποιήθηκαν φορείς της περιοχής τους, φορείς οι οποίοι χρηματοδοτούνται κιόλας από το Υπουργείο μας μέσω των διαφόρων μηχανισμών του Υπουργείου, που είναι των περιοχών σας και οι οποίοι έχουν πιστοποιηθεί. Ούτε αυτό δεν το γνωρίζετε, ότι έχουν πιστοποιηθεί; 
      ΔΗΜΗΤΡΙΟΣ ΛΙΝΤΖΕΡΗΣ: Αυτά τα λέτε εσείς. Δεν τα λέμε εμείς. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Νομίζω ότι και εδώ πάλι θα μπορούσε να έχει γίνει μια ενημέρωση. Θα μπορούσατε να είχατε ζητήσει μια καλύτερη ενημέρωση, για να σας πούμε όλα τα σχετικά πάνω και στο έκτο θέμα, το οποίο αναφέρατε. 
      Σχετικά πάντα με το έκτο θέμα, έχουμε κάνει και εδώ σύναψη προγραμματικών συμβάσεων υγείας και κοινωνικής αλληλεγγύης, όπου αναπτύσσουμε ειδικά προγράμματα εθελοντισμού σε συνεργασία με φορείς μη κερδοσκοπικού χαρακτήρα. Είναι ο νόμος ο οποίος ψηφίστηκε εδώ στη Βουλή το 2005 και επιτρέπει πλέον να γίνονται και αυτά. 
      Με άλλες υπουργικές αποφάσεις δικές μας προωθούμε τη στήριξη του εθελοντισμού, τη βράβευση εθελοντικών οργανώσεων και εθελοντών πολιτών που δραστηριοποιούνται στους τομείς υγείας και κοινωνικής φροντίδας. Σχεδιάζουμε το σύστημα βράβευσης προσώπων και οργανώσεων από το Υπουργείο μας για την Παγκόσμια Ημέρα του Εθελοντισμού. Όλα αυτά γίνονται πλέον με πλήρη διαφάνεια, με προτάσεις των τοπικών ενώσεων Τύπου, των δημοσιογράφων της περιοχής και όλων των φορέων των περιοχών. 
Υπάρχουν και αντίστοιχα εθελοντικά φυλλάδια και βιβλία γι’ αυτόν τον τομέα. 
      Επίσης, έχουμε δρομολογήσει στρατηγικό σχέδιο που αφορά την ανάπτυξη του εθελοντισμού στην υγεία και την κοινωνική αλληλεγγύη, καθώς και στη δημιουργία κώδικα δεοντολογίας εθελοντικής δράσης σε δομές, υπηρεσίες και προγράμματα υγείας και κοινωνικής φροντίδας.
      Έβδομο θέμα: Λέτε ότι κινδυνεύουν τα προγράμματα κοινωνικής προστασίας, πετυχημένα προγράμματα όπως το πρόγραμμα «Βοήθεια στο Σπίτι» και τα κέντρα δημιουργικής απασχόλησης παιδιών, ότι είναι μετέωρες οι κοινωνικές υπηρεσίες των δήμων. Η ηγεσία του Υπουργείου μας υποστηρίζει ένθερμα την πολιτική συνέχισης και επέκτασης τέτοιων προγραμμάτων που ήταν επιτυχημένα όπως αυτό το πρόγραμμα με ονοματεπώνυμο, το «Βοήθεια στο Σπίτι» και τα κέντρα δημιουργικής απασχόλησης παιδιών και κοινωνικών υπηρεσιών. Δεν αμφισβητούμε ούτε αναιρούμε τα επιτυχημένα προγράμματα, γι’ αυτό λοιπόν με το άρθρο 26 του ν. 3329/2005 το πρόγραμμα «Βοήθεια στο Σπίτι» του Υπουργείου Υγείας πήρε παράταση για άλλα δύο χρόνια. 
      Για τη συνέχιση της χρηματοδότησης των προγραμμάτων «Βοήθεια στο Σπίτι» και των κέντρων δημιουργικής απασχόλησης παιδιών η αρμοδιότητα ανήκει, όπως ξέρετε, στην ειδική υπηρεσία διαχείρισης της οικείας περιφέρειας και στο Υπουργείο Απασχόλησης και Κοινωνικής Προστασίας. Ένα μικρό ποσοστό είναι στο Υπουργείο Υγείας. Το μεγαλύτερο ποσοστό είναι πλέον στο Υπουργείο Απασχόλησης και Κοινωνικής Προστασίας.
      Η δημιουργία σύγχρονου νομοθετικού πλαισίου με τις βασικές αρχές που πρέπει να διέπουν την υποστηριζόμενη διαβίωση προσώπων με νοητική στέρηση η οποία υλοποιήθηκε με το άρθρο 22 του ν. 3329/2005 σε αντικατάσταση της νομοθετικής εξουσιοδότησης του ν. 2072/1992 κι εδώ ήταν μία υποχρέωσή σας, ήταν στο ν. 2646/1998, ήταν καημός του κ. Γείτονα. Έφυγε ο κ. Γείτονας και λες και άλλαξε κυβέρνηση τότε. Τα αφήσατε πίσω. Έγινε λοιπόν επί των ημερών μας και αυτό, οι στέγες υποστηριζόμενης διαβίωσης, όπως και στα προστατευόμενα διαμερίσματα, όπως και οι μονάδες αποασυλοποίησης των μονάδων κοινωνικής φροντίδας. 
      Σημειώνεται ότι οι κυβερνήσεις του ΠΑ.ΣΟ.Κ. με την κατάργηση του Εθνικού Οργανισμού Πρόνοιας και του Π.Ι.Κ.Π.Α. κατήργησαν πολυάριθμα πετυχημένα προγράμματα κοινωνικής προστασίας για την οικογένεια, το παιδί και τους ηλικιωμένους σ’ όλη την επικράτεια.
      Για τα γραφεία παροχής κοινωνικών υποστηρικτικών υπηρεσιών στους δήμους που λειτουργούν με τη χρηματοδότηση του Γ΄ Κοινοτικού Πλαισίου που εσείς το ξεκινήσατε, για τα δύο μόνο πρώτα έτη λειτουργίας τους υπάρχει συμβατική υποχρέωση των ειδικών δικαιούχων, δηλαδή των δήμων και των δημοτικών επιχειρήσεων έναντι της Ευρωπαϊκής Ένωσης να χρηματοδοτήσουν με ίδιους πόρους τα γραφεία για άλλα τρία έτη. Εδώ σας είπαμε ότι για το πρόγραμμα αυτό το Υπουργείο στηρίζει ήδη σήμερα τη λειτουργία ενενήντα εννέα γραφείων που είναι στελεχωμένα με κοινωνιολόγους και με κοινωνικούς επιστήμονες και προωθεί την ένταξη ακόμη εξήντα δύο δήμων όπου πρόκειται να λειτουργήσουν νέα γραφεία παροχής κοινωνικών υποστηρικτικών υπηρεσιών. Είναι το πρόγραμμα 3-1 το οποίο με μεγάλη χαρά συνεχίζουμε, γιατί λέτε ότι το κράτος δεν συνεχίζει, ότι δεν έχει συνέχεια. Διαψεύδεστε κι εδώ λοιπόν, όπως και με το πρόγραμμα 3-2. Είναι δύο προγράμματα τα οποία τα πήραμε, είχαμε μεγάλες αμφιβολίες για τη διαφάνειά τους, δεν μπήκαμε σε παρελθοντολογία, δεν ξεχάσαμε τι έγινε, αλλά απλώς τα προχωρήσαμε. 
      Πολύς ντόρος έγινε για τις αυξήσεις στους μισθούς των διοικητών των Μονάδων Κοινωνικής Φροντίδας κατά 1000%, όπως είπατε. Ευαγγελίζεστε και λέτε εδώ μέσα ότι σας πονάει η πρόνοια και ότι η πρόνοια είναι ο «φτωχός συγγενής» της υγείας. Δώσατε ευχαρίστως μισθούς διοικητών σε μικρά νοσοκομεία των είκοσι, των τριάντα κλινών σ’ όλη τη χώρα, δώσατε σε διάφορους οργανισμούς μισθούς τρεισήμισι, τεσσάρων χιλιάδων ευρώ και εμείς ερχόμαστε και ισορροπούμε την κατάσταση. 
      Πιστεύουμε, λοιπόν, με απλά λόγια ότι το ίδρυμα αποκατάστασης στους Αγίους Αναργύρους, στο Ίλιον δεν μπορεί να διοικείται από έναν άνθρωπο μερικής απασχόλησης. Είναι ένα τεράστιο νοσοκομείο με τέσσερις κλινικές αποκατάστασης. Δεν μπορεί να διοικείται από έναν άνθρωπο ο οποίος πηγαίνει λίγες μέρες της εβδομάδας με μισθό 200 ή 300 ευρώ γιατί απλά δεν θα κάνει τη δουλειά του και θα αντισταθμίσει αυτόν το μισθό από άλλες πηγές. Δεν μπορεί ο διοικητής ενός μικρού νοσοκομείου στην Κρέσταινα ή οπουδήποτε αλλού να έχει πλήρη μισθό, να είναι πλήρους απασχόλησης και ο διοικητής του Αγίου Παντελεήμονα Θεσσαλονίκης –εδώ είναι ο κ. Καστανίδης και ξέρει τι σημαίνει Άγιος Παντελεήμονας Θεσσαλονίκης- ή του Αγίου Δημητρίου Θεσσαλονίκης να είναι part time και να πηγαίνει για λίγες ώρες εκεί και να παίρνει 200 και 300 ευρώ. Αυτό κάναμε απλά. 
      Θέλουμε ανθρώπους που να μπορούν και επιχειρησιακά σχέδια να κάνουν, να τους ελέγχουμε συνέχεια για το τι δουλειά κάνουν και είπαμε απλώς και στις Μονάδες Κοινωνικής Φροντίδας ώστε να μην είναι οι «φτωχοί συγγενείς», να μπουν κι εκεί διοικητές πλήρους και αποκλειστικής απασχόλησης. Δεν μπορούν να ασκήσουν το επάγγελμά τους. Έκλεισαν τα δικηγορικά τους γραφεία όσοι ήταν δικηγόροι ή τα οικονομικοτεχνικά τους γραφεία οι άλλοι και μιλάτε εδώ και πολλή ώρα για έναν διοικητή που βάλαμε στα Λεχαινά, ο οποίος πήρε το πτυχίο του. Χρωστούσε ένα μάθημα και είναι εξήντα πέντε χρονών. Αυτός ο άνθρωπος παραιτήθηκε λόγω προβλημάτων υγείας. Δημιουργήσατε τεράστιο θόρυβο γι’ αυτόν, λες και ήταν το μείζον θέμα. Ήταν ο ένας στους τριάντα ο οποίος έκανε τέλειο έργο και τους μισθούς του ακόμη τους κατέθετε στο ίδρυμα. Αυτός παραιτήθηκε πρόσφατα για λόγους υγείας και αντικαθίσταται.
      Αυτό σας πείραξε; Πείτε το. Στην Επιτροπή Κοινωνικών Υποθέσεων κατά τη συζήτηση του νομοσχεδίου δεν μας το είπατε αυτό. Η Εθνική Συνομοσπονδία Ατόμων με αναπηρία ήταν σύμφωνη και οι κοινωνικοί εταίροι ήταν σύμφωνοι. Θέτετε το θέμα μετά και έρχεστε και μας λέτε ότι ξοδέψαμε και βάλαμε διοικητές πλήρους απασχόλησης. Μα, είναι κάτι το οποίο είναι καλό και για εσάς. Δεν θα ήσαστε πάντοτε στην Αντιπολίτευση. Δεν θέλετε, λοιπόν, διοικητές στις μονάδες στον «Άγιο Παντελεήμονα» Θεσσαλονίκης, στον «Άγιο Δημήτριο», στους «Αγίους Αναργύρους», στα μεγάλα ιδρύματά μας στην Καρδίτσα, στην Αγιάσο της Λέσβου; Σ’ αυτά τα ιδρύματά μας θέλατε τον τοπικό Μητροπολίτη να είναι πρόεδρος ή κάποιον ο οποίος θα πηγαίνει εκεί για λίγες ώρες την εβδομάδα; 
      Ειλικρινά αυτά τα δύο πρόσωπα του ΠΑ.ΣΟ.Κ, άλλο στην Επιτροπή Κοινωνικών Υποθέσεων και στην Ολομέλεια της Βουλής κατά τη συζήτηση του νομοσχεδίου και άλλο μετά, με ερωτήσεις και επερωτήσεις Βουλευτών για λόγους εντυπωσιασμού δεν μπορώ να τα καταλάβω. 
      Η πρόνοια, λοιπόν, δεν μπορεί να αντιμετωπίζεται ως φτωχός συγγενής της υγείας κι αν το πιστεύετε αυτό, ελάτε πείτε το μας ότι ναι, μπορεί να δίνουμε μισθούς διοικητών σε μικρά νοσοκομεία των τριάντα κλινών και όχι σε μεγάλες Μονάδες Κοινωνικής Φροντίδας. Πείτε το μας αυτό και καταθέστε τροπολογία να το αλλάξουμε, αν το πιστεύετε πραγματικά κι αν νομίζετε ότι θα είστε μια ζωή στην Αντιπολίτευση. 
      Επίσης, μας είπατε ότι αναμένεται ακόμα η κάρτα λειτουργικότητας. Λοιπόν, και εδώ πρέπει, επιτέλους, να μας πείτε τι θέλετε. Πρέπει, επιτέλους, να μας πείτε αν θέλετε το προηγούμενο σύστημα αξιολόγησης αναπηρίας όπου εκεί τουλάχιστον υπήρχε ολόκληρο «μωσαϊκό» από πέντε Υπουργεία και εκατόν εξήντα οκτώ ασφαλιστικά ταμεία, καθώς και η διατήρηση ενός παρωχημένου και αυθαίρετου συστήματος προσθετοποίησης της αναπηρίας, η οποία ευθύνεται για την καθυστέρηση εφαρμογής του νέου συστήματος ταξινόμησης και αξιολόγησης αναπήρων. 
      Εδώ έχω τόμους για όλους τους επερωτώντες Βουλευτές –και παρακαλώ τους συνεργάτες μου να τους μοιράσουν- με το νέο σύστημα ταξινόμησης και αξιολόγησης αναπηρίας και πως γίνεται η κάρτα λειτουργικότητας, η οποία δεν είναι αυθαίρετη δικιά μας, αλλά βασίζεται στο σύστημα του Παγκόσμιου Οργανισμού Υγείας. Το πήραμε, το μεταφράσαμε και το προσαρμόσαμε στην ελληνική πραγματικότητα. Το νέο σύστημα ταξινόμησης το οποίο προχωράει ήδη, έχει τη συναίνεση όλων των φορέων των αναπήρων και της Εθνικής Συνομοσπονδίας Αναπήρων. 
      Κάναμε μία εθνική συνδιάσκεψη γι’ αυτό το νέο σύστημα το Νοέμβρη του 2005 στο Ζάππειο και η Εθνική Συνομοσπονδία με όλη την Εκτελεστική Γραμματεία συμφωνεί όπως φυσικά και οι επιμέρους συνομοσπονδίες. Το σύστημα αυτό θα υπάρχει στο νομοσχέδιο. Είναι πέντε συναρμόδια Υπουργεία και τώρα βρίσκεται στο Υπουργείο Απασχόλησης και στα συναρμόδια Υπουργεία γιατί υπάρχουν άφθονα ασφαλιστικά ταμεία σε διάφορα Υπουργεία που θα δώσουν την συγκατάθεσή τους, ώστε να έρθει σύντομα στη Νομοπαρασκευαστική Επιτροπή. 
      Αυτά, λοιπόν, για το θέμα το οποίο θέτετε: για την κάρτα λειτουργικότητας, την κάρτα αναπηρίας. 
      Μας αναφέρετε επίσης, ότι δεν κάναμε καμία ενέργεια για την αύξηση των παιδουπόλεων. Σε ό,τι αφορά τις παιδουπόλεις μιλήσατε για τέλμα. Εμείς αποδεικνύουμε ότι καταφέραμε να λειτουργήσουμε δομές, στις οποίες η δικής σας κυβέρνηση έβαζε λουκέτο, τη στιγμή που τα δημοσιονομικά της χώρας βρίσκονταν σε άθλια κατάσταση. 
      Πιο συγκεκριμένα: Η απόφαση για το κλείσιμο της παιδόπολης «Αγία Σοφία» Βόλου είχε δρομολογηθεί ήδη από την προηγούμενη ηγεσία από τον Οκτώβριο του 2003 –για να μην ξεχνιόμαστε, κυβερνούσατε εσείς τον Οκτώβριο του 2003-  επειδή το κόστος λειτουργίας ήταν μεγάλο και τα παιδιά λίγα. Από τις 8 Ιουλίου του 2006 στις εγκαταστάσεις της παιδόπολης λειτουργεί πιλοτικό πρόγραμμα διακοπών των ατόμων με αναπηρία διάρκειας ενός μήνα και το χειμώνα θα δρομολογηθούν οι ενέργειες για τη δημιουργία πολυδύναμου Κέντρου για τα άτομα με αναπηρίες. 
      Για την παιδόπολη «Αγία Ελένη» Ιωαννίνων που αναφέρατε έχουν υποβληθεί ήδη προτάσεις για την αξιοποίηση της που βρίσκονται στο στάδιο της αξιολόγησης από τη νέα ηγεσία. 
      Και ήρθατε τώρα να μας μιλήσατε για την παιδόπολη «Αγία Βαρβάρα» στη Λεωφόρο Συγγρού. Μα, ξεχάσατε; Γι’ αυτό είπα στον συνάδελφο όταν μιλούσε ότι τα λέτε σοβαρά; Έγινε τεράστιος θόρυβος. 
      Πέρσι είχε έρθει στην Ελλάδα ο Πετίτ από τα Ηνωμένα Έθνη και μας κατηγόρησε για το τι έγινε το 1998 για τα πεντακόσια παιδιά των φαναριών. Καλύψαμε τις δικές σας αδυναμίες, τα δικά σας λάθη τότε. Οι τότε Υφυπουργοί σας κρύβονται, δεν βγαίνουν στα κανάλια. 
      Καλύψαμε τις δικές σας αδυναμίες και έρχεστε να μας πείτε τι κάναμε για την «Αγία Βαρβάρα» αν χαθήκαν τα παιδιά, αν είναι στην Αλβανία ή πόσα γύρισαν πίσω; 
      Και σας καλύπτουμε, γιατί το κράτος έχει συνέχεια και επί των ημερών μας λειτουργεί σε πάρα πολύ καλό βαθμό και φυσικά γίνονται μεγάλες εργασίες. 
      Στην παιδόπολη «Αγία Βαρβάρα» έχει δρομολογηθεί ήδη η αναπαλαίωση των κτηρίων. Υπάρχουν στον προϋπολογισμό 800.000 ευρώ γι’ αυτό το σκοπό, έχει βγει προκήρυξη για τη στελέχωσή της, πρόκειται να μπει μέσα στον Αύγουστο στο Α.Σ.Ε.Π., ενώ προγράμματα φιλοξενίας των παιδιών σε οικογένειες συνεχίζουν να εφαρμόζονται για την ψυχοκινητική τους ανάπτυξη. Αυτό το θέμα, λοιπόν, ας μην το επαναφέρουμε. Μας θίγει όλους, θίγει πάνω από όλα τον κοινωνικό μας πολιτισμό, θίγει και τον πολιτικό μας πολιτισμό. 
      Για το θέμα του Ινστιτούτου Κοινωνικής Προστασίας και Αλληλεγγύης, για τις προσλήψεις, για τη διαχειριστική τακτοποίηση του Ε.Ο.Κ.Φ. έχω να πω τα εξής: Μα, δεν ξέρετε τι έγινε; Ακόμη πληρώνουμε τα σπασμένα σας. Κάνατε ένα νόμο το 2003 και δεν τον προσέξατε, με αποτέλεσμα να έχουμε ένα σωρό προσφυγές, να τρέχουμε σε πλειστηριασμούς, γιατί κάνατε ένα νόμο ο οποίος έπρεπε να ισχύει από χθες. Από την πρώτη μέρα τρέχουμε σε πλειστηριασμούς. Έχω τα ονοματεπώνυμα όλων των υπαλλήλων, οι οποίοι προσφεύγουν στα δικαστήρια για 2.500 ευρώ, για 3.500 ευρώ, για 5.000 ευρώ. Χάσαμε ακίνητο στο κέντρο της Κηφισιάς –έχω τις δικαστικές αποφάσεις- επειδή δεν μπορέσατε να πληρώσετε 5.000 ευρώ. Κάναμε ανακοπή για να το σώσουμε και θα μας πείτε για το θέμα αυτό; 
      Σας έχω πλήρη στοιχεία -και θα τα πω στη δευτερολογία μου- για όλα τα υποθέματα, για τους υπηρετούντες στις διευθύνσεις και τα τμήματα του Ι.Κ.Π.Α., για το τι ακριβώς κάναμε, για το τι χάος αφήσατε εκεί, γιατί απλά νομοθετούσατε το 1998 και ερχόσασταν το 2003 και καταργούσατε τον Εθνικό Οργανισμό Κοινωνικής Φροντίδας. Είχατε ενοποιήσει το Π.Ι.Κ.Π.Α., τον Οργανισμό Πρόνοιας με το Ίδρυμα Βρεφονηπιακών Σταθμών. Κάνατε ένα θαυμάσιο νομοσχέδιο τότε, το 1998, το οποίο ακόμα και σήμερα είναι τέλειο. Καταργείτε εκείνο όπου υπήρχε πρωτοβάθμια κοινωνική φροντίδα, δευτεροβάθμια και τριτοβάθμια, φέρνετε έναν αχταρμά το 2003 με το νέο νομοσχέδιο, το οποίο δεν μπορεί να εφαρμοστεί, οδηγείτε όλους τους εργαζόμενους του Π.Ι.Κ.Π.Α., του Ε.Ο.Κ.Φ. και των βρεφονηπιακών σταθμών στο δρόμο σε διεκδικήσεις συνέχεια για τα επιδόματα τα οποία δικαιούνται, για τα εφάπαξ τα οποία δεν μπορούσατε να τους δώσετε. Και μιλάτε και γι’ αυτό; 
      Αναφερθήκατε και στο θέμα της οικοτεχνίας και σας είπα, το θέμα αυτό μη το φέρνετε. Σοφά εποίησε ο κ. Σκουλάκης και δεν βρίσκεται εδώ σήμερα. Το γνωρίζει πολύ καλά το θέμα. Τι κάνατε, λοιπόν, με το ν.3106; Ουσιαστικά τις διαλύσατε τις οικοτεχνίες το 2003. Στον προϋπολογισμό του 2003 ξέρετε πόσα χρήματα είχατε για την οικοτεχνία; Είχατε 46.959 ευρώ έναντι 604.000 που δικαιούμασταν, γιατί είχατε αποφασίσει να την καταργήσετε. Το 2004 στον προϋπολογισμό είχατε 150.000 ευρώ έναντι αυτών που χρωστούσαμε, γιατί τις είχατε καταργήσει και είχαν αρχίσει να ζητάνε αποζημιώσεις. Χρωστούσαμε 2.210.000 ευρώ. Για να τα καλύψουμε όλα αυτά, βάλαμε τον πρώτο χρόνο που ήρθαμε αμέσως συμπλήρωμα 350.000 ευρώ, δηλαδή βάλαμε συνολικά 500.000 ευρώ το 2004, αυξήσαμε τη χρηματοδότηση σε 807.000 ευρώ, το 2005 και σε 730.000 ευρώ το 2006, δηλαδή ποσοστιαία αύξηση, έναντι αυτών που είχατε εσείς στους προϋπολογισμούς σας, 538% και 386%, σε σχέση με το 2004.
      Γι’ αυτό σας επαναλαμβάνω ότι θέλει μεγαλύτερη προσοχή πριν την κατάθεση επερωτήσεων. Για αυτό βλέπω ότι απουσιάζουν από τη συζήτηση έμπειρα στελέχη και πρώην Υφυπουργοί δικοί σας από το χώρο της πρόνοιας. Αυτοί και γνώριζαν και είχαν ακούσει και είχαν διαβάσει και ξέρουν πού βρισκόταν η πρόνοια, πού βρίσκεται σήμερα, πού πηγαίνει. Το κομμάτι της πρόνοιας θέλει μεγαλύτερη προσοχή.
      Αναφερθήκατε επίσης στην εταιρία «Lamans S.A.» -Δρούγας. Μα, το Ι.Κ.Π.Α. σε όσους μειοδοτικούς διαγωνισμούς προκήρυξε δεν είχε στους μετέχοντες την εταιρία «Lamans S.A.», ως εκ τούτου δεν ήταν ποτέ προμηθευτής του. Το Υπουργείο επί των ημερών σας είχε επιλέξει –και γι’ αυτό κάνετε λάθος- ως σύμβουλο τεχνικής και διαχειριστικής υποστήριξης των έργων πληροφορικής από το Γενάρη του 2003 έως τον Ιούνιο του 2005. Μήπως έπρεπε να τον σταματήσουμε τον άνθρωπο αυτό, επειδή είχε επιλεγεί από τη Κυβέρνηση του ΠΑ.ΣΟ.Κ.; Τον συνεχίσαμε μέχρι τον Ιούνιο του 2005, ως οφείλαμε να κάνουμε και όπως έπρεπε από τη σύμβασή μας και μετά σταμάτησε αυτή η εταιρία με απόφαση της μιας εκ των επερωτώντων Βουλευτών του ΠΑ.ΣΟ.Κ., της κ. Τσουρή. Η κ. Τσουρή είχε αναθέσει και η εταιρεία ανέλαβε την υποστήριξη των έργων πρόνοιας και την απορρόφηση κονδυλίων που προβλέπονταν από το επιχειρησιακό σχέδιο που είχε εκπονήσει το Υπουργείο Υγείας και Κοινωνικής Αλληλεγγύης το 2000 και πολύ καλά έκανε.
      Εμείς είδαμε ότι ο κ. Δρούγας, που ήταν στην εταιρεία αυτή, ήταν καταπληκτικός στη δουλειά του. Λύσαμε την συμφωνία, γιατί δεν μπορούσαμε να τη συνεχίσουμε, αλλά τον επιλέξαμε για να είναι στο διοικητικό συμβούλιο μετά. Άμισθος είναι ο άνθρωπος στο Ινστιτούτο Κοινωνικής Προστασίας και Αλληλεγγύης. Όταν βάζουμε δικούς μας, μας λέτε ότι βάζουμε γαλάζιους. Βάζουμε τώρα ένα δικό σας, τον οποίο είχε επιλέξει η κ. Τσουρή και του είχε δώσει και το πρόγραμμα υποστήριξης από το 2003 έως το 2005. Έληξε η συμφωνία, ο άνθρωπος ξέρει τη δουλειά, τον βάλαμε στο διοικητικό συμβούλιο, για να συνεχίσει μερικά προγράμματα και μας κατηγορείτε γι' αυτό. Επιτέλους, αποφασίστε τι θέλετε. Δεν μπορεί να τα θέλετε μονά-ζυγά δικά σας. 
      Επίσης, για το θέμα που αναφέρετε για το κτίριο μας στην Τσόχα, θέλω να σας πω ότι συνεχίζονται οι εργασίες. Πηγαίνετε να δείτε τι γίνεται. Η Δ.ΕΠ.Α.ΝΟ.Μ. έχει βγάλει προϋπολογισμό 944.000 ευρώ και προχωρά το έργο. Μπορεί να πέσαμε δύο-τρεις μήνες έξω, αλλά πολύ σύντομα θα είναι έτοιμο. 
      Κύριε Πρόεδρε, έχω χρόνο;
      ΠΡΟΕΔΡΕΥΩΝ (Ιωάννης Τραγάκης): Έχετε ξεπεράσει το χρόνο σας.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Προστασίας): Είναι τόσα πολλά τα θέματα που έχουν βάλει οι εκλεκτοί συνάδελφοι του ΠΑ.ΣΟ.Κ., που δεν μπορώ να μην αναφερθώ.
      Για το θέμα της έλλειψης προσωπικού στο Εθνικό Κέντρο Κοινωνικής Αλληλεγγύης, θέλω να πω ότι οι ξενώνες Ωραιοκάστρου, Θεσσαλονίκης και Δραπετσώνας, καθώς και τα κέντρα κοινωνικής στήριξης Αγίου Σώστη και Ιλίου δεν λειτούργησαν ποτέ επί των ημερών των κυβερνήσεων του ΠΑ.ΣΟ.Κ.. Τα κτήρια, αν και νεόκτιστα, παρελήφθησαν ημιτελή και με σοβαρές ελλείψεις. Γι' αυτόν το λόγο ξοδεύτηκαν 45.000 ευρώ, για να καταστούν λειτουργικά. Υπάρχουν και οι αποδείξεις που μπορώ να σας καταθέσω.
      Το Κέντρο Κοινωνικής Στήριξης Αγίου Σώστη δεν θα κατοικηθεί ποτέ λόγω των ελλείψεων του και του γεγονότος ότι κτίστηκε επί των ημερών σας χωρίς άδεια οικοδόμησης. 
      Ο ξενώνας στο Ρέντη λειτουργεί κανονικά, φιλοξενεί σαράντα πέντε οικονομικά ασθενείς, επαναπατρισθέντες από τις χώρες της πρώην Σοβιετικής Ένωσης και δεκαπέντε άπορους χωρίς στέγη. 
      Σήμερα λειτουργούν τρεις ξενώνες προσωρινής φιλοξενίας σε Καλαμάκι, Ίλιο και Ρέντη για κακοποιημένες γυναίκες, θύματα παράνομης εμπορίας και διακίνησης. Από το Μάιο του 2004 έως το Μάιο του 2006 είχαμε διακόσια ενενήντα έξι περιστατικά. Άλλα εκατόν ογδόντα τέσσερα παραπέμφθηκαν σε ξενώνες μη κυβερνητικών οργανώσεων.
      Έχουμε δέκα Κέντρα Κοινωνικής Στήριξης. Τα δύο άρχισαν να λειτουργούν το Φθινόπωρο του 2005, ένα στην Αθήνα και ένα στη Θεσσαλονίκη, και προσέφεραν ψυχοκοινωνική στήριξη και συμβουλευτική σε πέντε χιλιάδες εξήντα οχτώ πολίτες. 
      Τον Αύγουστο του 2004 θέσαμε σε λειτουργία την υπηρεσία υποδοχής και επιτόπιας παρέμβασης και προσωρινής λειτουργίας εικοσιτετράωρης βάσης στην Αθήνα, που μέχρι τότε υπήρχε μόνο στα χαρτιά. Πραγματοποίησε διακόσιες είκοσι μία επιτόπιες παρεμβάσεις και επτακόσιες ογδόντα τέσσερις κατ’ οίκον επισκέψεις. 
      Η τηλεφωνική γραμμή άμεσης κοινωνικής βοήθειας 197, που σας υπενθυμίζω ότι είχε εγκαινιαστεί από τον κ. Σημίτη με πολλή μεγαλοπρέπεια, δεν λειτούργησε επί των ημερών σας. Λειτούργησε μόνο στα εγκαίνια και λειτουργούσε λίγες ώρες, ενώ λειτουργεί από τον Αύγουστο του 2004 σε εικοσιτετράωρη βάση με έντεκα μόνιμους υπαλλήλους, αριθμός ικανοποιητικός για τις δραστηριότητες τις οποίες αναπτύσσει.
      Στο τελικό στάδιο βρίσκεται η διαδικασία πρόσληψης είκοσι οκτώ υπαλλήλων στο Εθνικό Κέντρο Κοινωνικής Αλληλεγγύης με συμβάσεις ιδιωτικού δικαίου αορίστου χρόνου, με διάρκεια οκτώ μηνών για την κάλυψη άμεσων αναγκών μέχρι την οριστικοποίηση των μόνιμων προσλήψεων μέσω Α.Σ.Ε.Π.. 
      Το Υπουργείο Υγείας και Κοινωνικής Αλληλεγγύης έχει προωθήσει νέο αίτημα για έγκριση χιλίων εξακοσίων είκοσι εννέα θέσεων τακτικού προσωπικού προς το ΥΠ.ΕΣ.Δ.Δ.Α., προκειμένου να καλύψει τις ανάγκες όλων των φορέων της πρόνοιας και μεγάλο μέρος των αναγκών του Εθνικού Κέντρου Κοινωνικής Αλληλεγγύης. Αν επισκεφθείτε τον κ. Βέη, θα δείτε έχουν φύγει καταστάσεις από την αρμόδια Γενική Διεύθυνση Πρόνοιας του Υπουργείου μας και εντός των ημερών θα γίνει επίσημα η προκήρυξη μέσω του Α.Σ.Ε.Π.. 
      Όσον αφορά το δέκατο τρίτο θέμα που θέτετε για το Θεραπευτήριο Χρονιών Παθήσεων Αττικής και τη μεταστέγαση των περιθαλπομένων χωρίς εξασφάλιση χώρων υγιεινής, λέτε ότι έχουμε συρρικνώσει τον αριθμό των κλινών, ότι έχουμε τέσσερις πρόχειρους διαγωνισμούς στον ίδιο προμηθευτή. Σας απαντάμε ότι η μεταστέγαση των περιθαλπομένων της Μονάδας Σκαραμαγκά ήταν επιβεβλημένη για την εξασφάλιση στοιχειώδους επιπέδου διαβίωσης και την αποφυγή διακινδύνευσης της ζωής και της σωματικής ακεραιότητας των ανήμπορων ασθενών. Ήταν παμπάλαιο ξενοδοχείο, είχε νοικιαστεί με μεγάλο επιμίσθιο και καταλαβαίνετε ότι ήταν απαραίτητη η μεταστέγαση. Τον Ιανουάριο του 2006 υπεβλήθη επιχειρησιακό σχέδιο στην προϊσταμένη αρχή και ολοκληρώθηκε τον Απρίλιο του 2006 με απόλυτη επιτυχία. Οι ασθενείς μεταφέρθηκαν υπό την επίβλεψη και εποπτεία της ιατρονοσηλευτικής υπηρεσίας του φορέα χωρίς κανένα πρόβλημα στις ανακαινισμένες και πληρούσες τους όρους υγιεινής εγκαταστάσεις της Μονάδος του Χαϊδαρίου και στην Αγία Βαρβάρα στο Αιγάλεω. Τώρα, που ολοκληρώθηκε η μεταστέγαση και προσλήφθηκε επικουρικό προσωπικό, καλύπτονται οι αιτήσεις για εισαγωγή στο θεραπευτήριο, ενώ η λίστα αναμονής δεν ξεπερνά σε καμία περίπτωση τα δέκα άτομα. Υπάρχουν ακόμα προβλήματα στο Θεραπευτήριο του Σκαραμαγκά. Δεν κρύβουμε τα προβλήματα, αλλά τα λύνουμε σταδιακά, προβλήματα που οφείλονται κατ’ εξοχήν στη μεταστέγαση, η οποία ήταν αναπόφευκτη. Όλα τα κανάλια πήγαιναν και έδειχναν και επί των ημερών σας και επί των ημερών μας τις άθλιες συνθήκες αυτού του παλιού ξενοδοχείου. Δεν μπορούσε να λειτουργήσει άλλο. 
      Όσον αφορά τη Μονάδα Ανοιχτής Φροντίδας, σας ενημερώνω ότι σε κτήριο πέντε χιλιάδων τετραγωνικών μέτρων φιλοξενούνται σαράντα δύο ασθενείς.
    Στις ίδιες εγκαταστάσεις αναπτύχθηκαν άλλες ογδόντα κλίνες οι οποίες καλύφθηκαν πλήρως και συγχρόνως λειτουργεί πρόγραμμα ημερήσιας φροντίδας σαράντα παιδιών από το μοναδικό σωματείο παιδιών με ειδικές ανάγκες Δυτικής Αττικής. 
    Σχετικά με τις εργασίες τώρα ανακατασκευής του συγκεκριμένου κέντρου. Η διενέργεια ενιαίου διαγωνισμού μέσω της τεχνικής υπηρεσίας της Νομαρχίας Αθηνών ήταν μια υπερβολικά χρονοβόρα διαδικασία, λόγω της αρνητικής εμπειρίας της υπηρεσίας του θεραπευτηρίου. Στην περίπτωση εγκατάστασης υποσταθμού μέσης τάσης κ.λπ., υπήρχαν ιδιαίτερα προβλήματα. Μοιράσαμε λοιπόν, σε τέσσερα για να τελειώσει πιο γρήγορα. Γι’ αυτό λοιπόν μας κατηγορείτε; Για τα  120000 ευρώ που μοιράστηκαν γιατί δεν μπορούσε να γίνει διαφορετικά και αν το κάναμε αλλιώς η διαδικασία θα ήταν εξαιρετικά χρονοβόρα; Έχουμε στείλει και το Σώμα Επιθεωρητών Υγείας Πρόνοιας. Στις διαδικασίες, σας πληροφορώ, δεν έχει φύγει ούτε 1 ευρώ. Και οι διαδικασίες είναι τέλειες. 
    Θέλαμε και γι’ αυτούς τους ανθρώπους, οι οποίοι έχουν πολλαπλές αναπηρίες, έχουν τεράστια προβλήματα να τελειώσουν γρήγορα οι εργασίες αυτές. Και γι’ αυτό και το μοιράσαμε στα τέσσερα. Αν μας κατηγορείτε γι’ αυτό είμαστε έτοιμοι, το Σώμα Επιθεωρητών Υγείας και Πρόνοιας είναι εκεί, όλες οι υπηρεσίες είναι εκεί να κάνουν πλήρη έλεγχο και γι’ αυτό. Θέλουμε να είμαστε πάνω απ’ όλα αποτελεσματικοί. Και ιδιαίτερα για τα άτομα για τα οποία δεν ενδιαφέρεται κανένας. Ούτε καν οι συγγενείς τους. Τα έχουν εγκαταλείψει εκεί. Και φυσικά με τιμές κατώτερες απ’ αυτές του Α.Τ.Ο.Ε.. Και ολοκληρώθηκαν οι εργασίες και από το ακατάλληλο κτήριο του Σκαραμαγκά πήγαν πλέον τα άτομα με αναπηρία σ’ αυτές τις νέες εγκαταστάσεις. Αν πηγαίναμε με την διαδικασία την οποία λέτε ότι έπρεπε να είχαμε ακολουθήσει, θα ήμασταν ακόμα στο παλιό κτήριο του παλιού ξενοδοχείου και κάθε μέρα τα διάφορα κανάλια θα ήταν εκεί έξω να δείχνουν το ακατάλληλο αυτό κτήριο. Η μίσθωση είχε τελειώσει. Παρανόμως την συντηρούσαμε. Και φυσικά οι συνθήκες διαβίωσης εκεί μέσα ήταν άθλιες.
    Για το Κέντρο Βρεφών «Η ΜΗΤΕΡΑ» απαντήσαμε και σε επίκαιρες ερωτήσεις Βουλευτών του Κ.Κ.Ε. και Βουλευτών του ΠΑ.ΣΟ.Κ. σ’ αυτήν Αίθουσα. Εξαντλήσαμε το θέμα. Θέλετε πάλι να το πούμε. Έγινε και ειδική νομοπαρασκευαστική επιτροπή από το Υπουργείο Δικαιοσύνης. Βρίσκεται στο Φ.Ε.Κ.. Παρ’ όλα αυτά δουλεύει για την αναμόρφωση της υιοθεσίας. Είκοσι άτομα πάνε ως έκτακτο προσωπικό, είκοσι έξι άτομα μέσω της νέας προκήρυξης του Α.Σ.Ε.Π. που μας υποσχέθηκε ο κ. Βέης ότι θα γίνει σε εξαιρετικά σύντομο χρονικό διάστημα και μέσα σε έξι μήνες θα είναι εκεί τα 26 άτομα του προσωπικού. 
    Για το θέμα του ιδρύματος «Η ΜΗΤΕΡΑ» έγινε αλλαγή διοίκησης επίσης. Αναφερθήκατε και εδώ σε ένα θέμα, το οποίο αφορά σε μια υπόθεση του υιού του αντιπροέδρου της Δ.Υ.Π.Ε. του κ. Παπαλελούδη ο οποίος ήταν μπλεγμένος σε μια υπόθεση. Πήγε στα δικαστήρια. Ο άνθρωπος για λόγους ευθιξίας παραιτήθηκε. Εκτός και αν υπάρχει ευθύνη του πατέρα προς τον γιο. Φαίνεται ότι είναι ολοκάθαρη υπόθεση. Παρ’ όλα αυτά είναι στη δικαιοσύνη. Ο άνθρωπος παραιτήθηκε και αντικαταστάθηκε ήδη. Επειδή είναι δικηγόρος, το παιδί αυτό το οποίο γράψανε οι εφημερίδες ότι θα πάει σε θετούς γονείς. Το πρώτο δικαστήριο τον αθώωσε. Θα γίνουν και άλλα δικαστήρια. Παρ’ όλα αυτά ο πατέρας του που υπαινίσσεστε ότι επειδή είναι πρόεδρος της Δ.Υ.Π.Ε. θα έπρεπε να έχει ευθύνη για τον γιο του παραιτήθηκε για λόγους ευθιξίας. Αντικαταστάθηκε ήδη. Δεν ξέρω, που βρίσκεται το πρόβλημα και το κάνετε μείζον σε επερώτηση; Είναι ένα προσωπικό δράμα ενός ανθρώπου με το γιο του. 
    ΠΡΟΕΔΡΕΥΩΝ (Ιωάννης Τραγάκης): Γιατί; Υπάρχει οικογενειακή ευθύνη;
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν ξέρω. Υπαινίσσονται ότι υπάρχει και οικογενειακή ευθύνη. Παρ’ όλα αυτά και επειδή πιθανώς να έχουν δίκιο, παραιτήθηκε. 
    ΔΗΜΗΤΡΙΟΣ ΛΙΝΤΖΕΡΗΣ: Εφημερίδες δεν διαβάζετε, κύριε Υπουργέ; 
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επειδή διαβάζω εφημερίδες και επειδή αθωώθηκε κιόλας και επειδή παρ’ όλα αυτά παραιτήθηκε ο πρόεδρος…
    ΠΡΟΕΔΡΕΥΩΝ (Ιωάννης Τραγάκης): Κακώς παραιτήθηκε αν ήταν για θέμα που αφορούσε το γιο του. Έχουν γραφεί και ακουστεί πάρα πολλά. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Εσείς τώρα γιατί παίρνετε θέση, κύριε Πρόεδρε; 
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Για το Κέντρο Ψυχικής Υγιεινής και Ερευνών για τα οικονομικά προβλήματα να σας πω ορισμένα πράγματα για τους προϋπολογισμούς τους. 
    Ο προϋπολογισμός του 2003 του Ελληνικού Κέντρου Ψυχικής Υγιεινής και Ερευνών που υπαινίσσεστε ότι υποχρηματοδοτούνται είναι 10.000.000 από τον τακτικό προϋπολογισμό και 7.600.000 από τον κωδικό 22547. Για το 2004 είναι 10.000.000 συν 8.000.000, σύνολο 18.000.000. Για το 2005 είναι 12.700.000 συν 9.000.000. Πάμε δηλαδή περίπου στα 20.000.000. Το 2006 είναι 16.118.000 συν 8.500.000. Είναι πάνω από 24,5 εκατομμύρια. 
    Παρ’ όλα αυτά υπάρχουν προβλήματα. Αναγνωρίζουμε τα προβλήματα. Παρ’ όλες τις αυξήσεις που έχουμε. Γι’ αυτό λοιπόν ζητήσαμε από το Υπουργείο Οικονομίας και Οικονομικών επιπλέον πίστωση για τις ανάγκες του Κέντρου ύψους 7.698.000 και αναμένουμε την απάντηση. Μάλλον θα έρθει θετική. 
    Για το δέκατο έκτο θέμα ότι δηλαδή τρεις χιλιάδες υπάλληλοι στην ανασφάλεια για το αν θα λάβουν το εφάπαξ του ν. 102/1975.
      Η σχετική διάταξη του ν. 3106 δημιούργησε τα προβλήματα. Και είχα πει τότε –εκπροσωπούσα την αξιωματική αντιπολίτευση- στον κ. Θάνο ότι έγινε στο πόδι, ότι δεν έγινε κανένας έλεγχος. Ήταν ένας νόμος, ο οποίος ψηφίστηκε και έπρεπε να λειτουργήσει από προχθές. Και δημιούργησε αυτά τα προβλήματα. 
      Εκδόθηκε, λοιπόν, εκείνος ο νόμος χωρίς κανέναν απολύτως σχεδιασμό και πρόβλεψη, χωρίς να εξασφαλιστούν οι σχετικές αναγκαίες πιστώσεις. Έγινε στο μέσο του οικονομικού έτους, χωρίς να εξασφαλιστούν οι πιστώσεις, αλλά και αναρμοδίως από την προηγούμενη ηγεσία.
      Επίσης, δεν προβλέφθηκαν οι υπόχρεοι καταβολής της αυξημένης αποζημίωσης ούτε ο φορέας εφάπαξ βοηθήματος μετά τη μετάταξη των υπαλλήλων. Και μας λέτε εδώ ότι εμείς φταίμε γι’ αυτό.
      Εκείνος ο νόμος ήταν η καταστροφή της Πρόνοιας. Υπήρχε ο ν. 2646. Τι τον θέλατε το ν. 3106; Σας είχε πιάσει μία διάθεση πλήρους αλλαγής όσων είχαν κάνει οι προηγούμενες κυβερνήσεις σας. 
      Ο ν. 3106 μας οδηγεί συνέχεια στα δικαστήρια, σε πλειστηριασμούς για 2.500, για 3.000, για 3.500 ευρώ, για τα εφάπαξ. 
      Θα βρούμε λύση. Βρίσκουμε καθημερινά λύσεις. Βρήκαμε 4.000.000, τα οποία δώσαμε -τους χρωστάμε άλλα 2.500.000- σε αυτούς τους υπαλλήλους, που βρέθηκαν στο δρόμο και που άλλοι πήγαν σε Οργανισμούς Τοπικής Αυτοδιοίκησης, άλλοι εδώ και άλλοι εκεί. 
      Η διάταξη αυτή θα έπρεπε να έχει εκπονηθεί –τα είχαμε πει τότε στον κ. Θάνο- από το Υπουργείο Απασχόλησης και Κοινωνικής Προστασίας σε συνεργασία με το Υπουργείο Οικονομίας και Οικονομικών, που είναι τα καθ’ ύλην αρμόδια για τα ζητήματα αυτά. 
      Ευθύς αμέσως μόλις αναλάβαμε και αντιληφθήκαμε το πρόβλημα –μέχρι τότε δεν το ξέραμε, το είχαμε πει όμως εδώ και είναι στα Πρακτικά της Βουλής- καλέσαμε όλους τους φορείς σε διάλογο. Ενημερώθηκε το Υπουργείο Απασχόλησης, που αγνοούσε το πρόβλημα και διαπιστώθηκε ότι οι διατάξεις του ν.3106/2003 είναι ανεφάρμοστες. Και υπήρξε ανάγκη για νέα ολοκληρωμένη νομοθετική ρύθμιση.
      Πρόσφατα το Υπουργείο Απασχόλησης μας ενημέρωσε ότι έχει συμπεριλάβει σχετική διάταξη στο ασφαλιστικό νομοσχέδιο, που πρόκειται να κατατεθεί προσεχώς για την οριστική επίλυση του θέματος, το οποίο, επαναλαμβάνω, δημιουργήθηκε από το ν. 3106 και το οποίο πολλοί συνάδελφοι–τα συζητάμε κατ’ ιδίαν αυτά- γνωρίζουν πολύ καλά πώς και γιατί δημιουργήθηκε.
      Γι’ αυτό σας είπα ότι χρειάζεται διάλογο και πολύ προσοχή ο χώρος της Πρόνοιας. Ήταν πάντοτε, για πολλά χρόνια –και θέλω να ομολογήσω ότι δεν είναι στην καλύτερη δυνατή κατάσταση και σήμερα- ο φτωχός συγγενής της Υγείας. Αυτά τα προβλήματα είναι ένας καλός τρόπος, ένα καλό πεδίο προσέγγισης όλων των πολιτικών δυνάμεων. Πρέπει να συζητήσουμε, να βρούμε λύσεις για το πώς μπορεί να πάει μπροστά το κράτος πρόνοιας. 
      Όσον αφορά τον προϋπολογισμό για την Πρόνοια και για το ότι οι δαπάνες κινούνται στα ίδια επίπεδα με τα περσινά, θέλω να πω τα εξής: Είναι ελαφρώς αυξημένα. Θα σας καταθέσω και στοιχεία στη δευτερολογία, γιατί είναι ελαφρώς αυξημένα. 
      Θα μου πείτε, είστε ευχαριστημένοι; Δεν είμαστε ευχαριστημένοι. Γι’ αυτό και προχωρήσαμε σε αυτό το έργο, που σας έδειξα. Ήταν ο πρώτος μας μπελάς, το μεγάλο μας άγχος πώς θα αξιοποιήσουμε την περιουσία μας, ώστε να μην πηγαίνουμε πάντα με μία προτεταμένη χείρα στο Υπουργείο Οικονομίας και Οικονομικών. Γι’ αυτό αξιοποιήσαμε το ακίνητο Σταδίου και Αμερικής γωνία, του οποίου τα τούβλα έπεφταν στους διαβάτες και τους τραυμάτιζαν. 
      Γι’ αυτό και ενώ ήσασταν έτοιμοι να το δώσετε με 10.000 ευρώ το μήνα, κατορθώσαμε να το δώσουμε με 100.000 ευρώ το μήνα όσο είναι ακόμα σε κατάσταση μη οικοδομήσιμη και μετά με 200.000 ευρώ το μήνα, ώστε και το Σπηλιοπούλειο Ίδρυμα και το Ίδρυμα Κωφών να έχουν έσοδα 200.000 ευρώ το μήνα και να μην τα ζητάνε από τον κρατικό προϋπολογισμό. 
      Γι’ αυτό προχωρούμε στην αξιοποίηση και στην ίδρυση αυτής της εταιρείας real estate. Γι’ αυτό καταγράψαμε την περιουσία που ήταν εγγεγραμμένη στα υποθηκοφυλακεία της χώρας. Και είδαμε ότι ακίνητα της Πρόνοιας και στη Θεσσαλονίκη, που είναι ο κ. Καστανίδης, στη Νέα Κρίνη, στο Καραμπουρνάκι και παντού, έχουν αξιοποιηθεί όχι από εμάς, αλλά από τους εργολάβους της περιοχής, όπου τα εργολαβικά σχέδιά τους είναι εις βάρος των δικών μας ακινήτων. Και αυτό συμβαίνει και στην υπόλοιπη Ελλάδα.
      Γι’ αυτό, λοιπόν, το επόμενο νομοσχέδιο, το οποίο θα είναι για την αξιοποίηση της ακίνητης περιουσίας, για την ίδρυση εταιρείας real estate, θα είναι ένα καλό βήμα για διακομματική συναίνεση. Είμαστε έτοιμοι. Θα σας το παραδώσουμε σύντομα, για να κάνετε τις παρατηρήσεις σας, αφού πρώτα περάσει από τη Νομοπαρασκευαστική Επιτροπή. Είναι ένα καλό εργαλείο και για εμάς και για εσάς και για το χώρο της Πρόνοιας, ώστε να υπάρξει αυτοχρηματοδότηση.
      Είμαι στη διάθεσή σας στη δευτερολογία μου να σας απαντήσω και σε άλλα θέματα, τα οποία θα θέσετε.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Ο Κοινοβουλευτικός Εκπρόσωπος του Πανελλήνιου Σοσιαλιστικού Κινήματος κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, ο κύριος Υφυπουργός χρειάστηκε σαράντα τρία λεπτά για να εκθέσει την πολιτική που ασκεί ο ίδιος και η Κυβέρνησή του. Θέλω να σας διαβεβαιώσω ότι τα ερωτήματά μου έγιναν πιο πιεστικά. Υπήρξαν απαντήσεις σε ορισμένα περιθωριακής σημασίας ζητήματα, αλλά σε κολοσσιαία, θεμελιώδη ερωτήματα που αφορούν τη λειτουργία του συστήματος πρόνοιας δεν υπήρξαν απαντήσεις. 
      Θα ξεκινήσω από μια αναφορά του σε απόντα συνάδελφο, ο οποίος είχε παλαιότερα την ιδιότητα του Υφυπουργού και δεν παρίσταται στη σημερινή συζήτηση. Θα όφειλε ο κύριος Υφυπουργός να μην συναγάγει συμπεράσματα, γιατί προκύπτουν καμία φορά πολύ προσωπικοί λόγοι που υποχρεώνουν τους συναδέλφους να λείπουν, όπως συνέβη στην προκειμένη περίπτωση. 
      Θα συνεχίσω με μια υπόθεση εργασίας, κυρίες και κύριοι συνάδελφοι. Η υπόθεση εργασίας, κύριε Υφυπουργέ, είναι ότι εσείς  προσωπικά και η Κυβέρνησή σας, είστε οι καλύτεροι. Αυτό σημαίνει ότι το μέτρο της συγκρίσεώς σας δεν είναι αυτοί που απήλθαν, αλλά τα όσα επαγγελθήκατε και το ιδεατό του μέλλοντος, διότι αυτός που είναι καλύτερος δεν αναζητεί τη σύγκριση με το παρελθόν, αλλά αναζητεί τη σύγκριση μ' αυτό που διακήρυξε ως επιθυμητό, συνεπώς μ' αυτό που ως ιδεατό θέλει να διαμορφώσει στο μέλλον. 
      Άρα, οι προσδοκίες του ελληνικού λαού, οι προσδοκίες των πολιτών έναντι αυτής της Κυβέρνησης, με βάση την υπόθεση εργασίας που κάνω, είναι πολύ υψηλές. Θα πρέπει, λοιπόν, κάθε φορά με το λόγο σας και με την πράξη σας να αποδεικνύετε ότι είστε καλύτεροι του παρελθόντος και ότι προετοιμάζετε ένα διαφορετικό μέλλον. 
      Επειδή μου αρέσει να είμαι απολύτως σαφής και να μιλώ βάσει εγγράφων, έχω να κάνω την παρατήρηση, κύριε Υφυπουργέ, ότι παρότι θέλω να δικαιωθεί αυτή η υπόθεση εργασίας, μέχρι στιγμής απ’ όσα θα σας παρουσιάσω, όχι μόνο αυτό δεν δικαιώνεται, αλλά εμφανίζεστε να υπολείπεστε και έναντι του παρελθόντος. Εάν ήθελα, εγώ ένας πολιτικός ο οποίος δεν σχετίζομαι επαγγελματικά με το χώρο της υγείας και της πρόνοιας –θεωρείστε με ως έχοντα λιγότερη πληροφόρηση από οποιοδήποτε μέλος του Κοινοβουλίου- να χαρακτηρίσω την πολιτική σας, τι τίτλο θα επέλεγα για τα θέματα της υγείας και της πρόνοιας; Ο τίτλος, τον οποίο θα έδινα στην πολιτική σας, είναι «η διαχείριση των λέξεων». Αυτός είναι ο τίτλος. 
      Πρέπει να ξέρετε, κύριε Υφυπουργέ, ότι η διαχείριση των λέξεων είναι θεμελιώδες ζήτημα, ιδιαίτερα στην πολιτική ζωή. Εάν η διαχείριση των λέξεων αντιστοιχεί σε έναν υψηλό βαθμό ωριμότητας, σοφίας και σχεδιασμένης πολιτικής, τότε αυτό μπορεί να σε οδηγήσει στο imperium, στην αυτοκρατορία των λέξεων και να αλλάξει ο κόσμος. Εάν, όμως, η διαχείριση των λέξεων αντανακλά ένα ψευδή κόσμο, τότε επέρχεται η καταστροφή. 
      Τι έχει συμβεί μέχρι τώρα, ανεξαρτήτως αυτών που διακηρύξατε; Θα θυμίσω, για παράδειγμα, ότι είχατε διακηρύξει στο προεκλογικό σας πρόγραμμα ότι θα καταργήσετε τα Πε.Σ.Υ. και τα Πε.Σ.Υ.Π.. Τα μετονομάσατε απλώς. Να ένα παράδειγμα διαχείρισης λέξεων, που μπορεί να είναι καταστροφική και είναι κύριο χαρακτηριστικό της ασκούμενης από εσάς κυβερνητικής πολιτικής. 
      Πρώτον, αλλάξατε την ονομασία του Υπουργείου. Δεύτερον, αλλάξατε την ονομασία του Εθνικού Συστήματος Κοινωνικής Πρόνοιας από Κοινωνικής Φροντίδας σε Κοινωνικής Αλληλεγγύης. Αλλάξατε τα Πε.Σ.Υ. και τα Πε.Σ.Υ.Π. σε Δ.Υ.ΠΕ., σε Διοικητικές Υγειονομικές Περιφέρειες, αλλάξατε το Ε.Κ.Α.Κ.Β. και το μετονομάσατε σε Εθνικό Κέντρο Κοινωνικής Αλληλεγγύης, αλλάξατε το Ε.Σ.Υ.Κ.Φ. και το μετονομάσατε σε Ι.Κ.Π.Α., δηλαδή Ινστιτούτο Κοινωνικής Προστασίας και Αλληλεγγύης. Σε κάθε περίπτωση αλλάζετε ονόματα, δηλαδή διαχειρίζεστε λέξεις, που για να σημαίνουν κάτι διαφορετικό συγκριτικά με το παρελθόν, πρέπει να δώσετε διαφορετικές αρμοδιότητες και περιεχόμενο στην αποστολή αυτών των θεσμών. 
      Αλλά, όπως γνωρίζετε, για να πάρω το κλασσικότερο όλων των παραδειγμάτων, οι υγειονομικές περιφέρειες που συστήσατε δεν έχουν κανένα άλλο διαφορετικό αντικείμενο και περιεχόμενο από τα παλιά Πε.Σ.Υ. και Πε.Σ.Υ.Π.. 
Η πρώτη παρατήρησή μου, λοιπόν, είναι ότι διαχειρίζεστε τις λέξεις με επικίνδυνο τρόπο, που υποδηλώνει βήμα σημειωτόν, δηλαδή επί των ήδη υπαρχόντων και σημαίνετε τα ίδια πράγματα με διαφορετικά ονόματα. Αυτό σημαίνει παρακμή.
      Να σας αναφέρω τώρα και μερικά παραδείγματα, κύριε Υφυπουργέ, από αυτά που προηγουμένως αριθμήσατε και σας είπα ότι ενίσχυσαν τις ανησυχίες μου: 
      Σας άκουγα με πολλή προσοχή πριν να περιγράφετε ποιοι ήταν οι λόγοι, για τους οποίους αιφνιδίως αποφασίστηκε η μεταφορά ασθενών από το 2ο Θεραπευτήριο Χρονίων Παθήσεων σε συνθήκες, όπως είπατε, απολύτου ασφαλείας. Εγώ λοιπόν –επειδή, ως ένας «αδαής τρίτος», πρέπει να στηρίζομαι σε έγγραφα- ανέγνωσα μιαν επιστολή που έφτασε στα χέρια μου. Υπογράφεται από την κ. Κατερίνα Μουστακλή, της οποίας ο πατέρας Παναγιώτης Μουστακλής, άτομο με ειδικές ανάγκες, επί πολλά χρόνια εφιλοξενείτο λόγω της νόσου Μπέργκερ στο 2ο Θεραπευτήριο Χρονίων Παθήσεων και ο οποίος έπρεπε να μεταφερθεί στο πρώην «Λοιμωδών» της Αγίας Βαρβάρας. Στην επιστολή της αυτή η κ. Μουστακλή περιγράφει με βαθύτατη οδύνη όλες τις παραλείψεις, από τη στιγμή της απόφασης της μεταφοράς μέχρι τη μεταφορά του θανόντος, τελικά, πατρός της και καταλήγει στην επιστολή της με τα εξής λόγια: 
      «Τα άτομα με ειδικές ανάγκες αξίζουν καλύτερη αντιμετώπιση. Έχουν ανάγκη από αγάπη. Και αγάπη σημαίνει να μπαίνεις στη θέση του άλλου. Δύσκολο θα μου πείτε, όταν ασκείται κάποιο επάγγελμα. Όμως όχι, η ιατρική δεν είναι επάγγελμα, είναι λειτούργημα. Έχει δοθεί όρκος και θα πρέπει εκείνοι που την ασκούν να τον τηρούν. Τα άτομα με ειδικές ανάγκες έχουν ανάγκη από σεβασμό, έχουν ανάγκη και ζητούν απ’ όλους μας ίση και αξιοπρεπή μεταχείριση, τίποτα περισσότερο απ’ ό,τι ζητάμε ο καθένας από εμάς από όλους εμάς. Η κόρη του θανόντος, Αικατερίνη Μουστακλή».
      Η επιστολή αυτή, την οποίαν έστειλε στο Υπουργείο Υγείας και Πρόνοιας, έχει ημερομηνία 4.6.2006 και περιγράφει, εξαιτίας, δυστυχώς, ενός δραματικού γεγονότος, εντελώς διαφορετικά τα πράγματα απ’ ό,τι τα περιγράψατε εσείς, κύριε Υφυπουργέ. Εάν αναγνώσει κανείς αυτή την επιστολή, αισθάνεται ιδιαίτερη οδύνη για όσα θετικά έπρεπε να συμβούν και δεν συνέβησαν,  για όσα παραλείφθηκαν να γίνουν από τα αρμόδια όργανα. Υποθέτω ότι η ηγεσία του Υπουργείου Υγείας και Πρόνοιας έχει υπ’ όψιν της το περιστατικό και θα μας δώσει κάποιες εξηγήσεις. Εάν είχε υπ όψιν της το περιστατικό, τότε θα οφείλατε, κύριε Υφυπουργέ, να μην διαβεβαιώσετε το Σώμα ότι όλα έγιναν με απόλυτα σωστό τρόπο. Εάν δεν το έχετε υπόψη σας, σας παρακαλώ πολύ να ζητήσετε διερεύνηση του περιστατικού.
      Η επόμενη παρατήρησή μου αφορά μιαν επίμονη διακήρυξη της Νέας Δημοκρατίας. Γνωρίζετε ότι ο Πρωθυπουργός και οι αρμόδιοι κατά καιρούς Υπουργοί έχουν διακηρύξει τόσο τον περιορισμό του κράτους όσο και τη μείωση της σπατάλης στις κρατικές δαπάνες. 
      Ήταν ένα από τα βασικά σας συνθήματα, κύριε Υφυπουργέ: η εμμονή στη μείωση της σπατάλης, όχι βεβαίως των αναγκαίων δαπανών, διότι η Κυβέρνησή σας, παραδείγματος χάρη, μείωσε κατά 15% την πρώτη χρονιά που ανέλαβε το Πρόγραμμα Δημοσίων Επενδύσεων. Δεν αναφέρομαι σ’ αυτό. Αναφέρομαι στην καρδιά του προβληματισμού σας. Η διακήρυξή σας ήταν η μείωση της σπατάλης του κράτους. Αλλά μία κυβέρνηση, η οποία διακηρύσσει τη μείωση της σπατάλης, οφείλει να είναι εξαιρετικά προσεκτική και στις αυξήσεις των αποζημιώσεων στους επικεφαλής των μονάδων κοινωνικής φροντίδας. 
      Σας άκουσα λέγοντα ότι ο προφανής στόχος μας ήταν σε ανθρώπους, οι οποίοι προσφέρουν στη λειτουργία του συστήματος κοινωνικής φροντίδας και αλληλεγγύης, να δοθεί ένα αξιοπρεπές επιμίσθιο, μια αξιοπρεπής αποζημίωση για να κάνουν σωστά τη δουλειά τους. Δεν είμαι μακριά,  δεν αφίσταμαι της λογικής σας αυτής. Οφείλω όμως να επισημάνω δύο πράγματα.
      Όταν, σύμφωνα με το Φ.Ε.Κ. 197/20-7-2004, η ετήσια δαπάνη που αναγκαιούσε για τις αποζημιώσεις των προέδρων των Επιτροπών Μονάδων Κοινωνικής Φροντίδας ανήρχετο εις το συνολικό ποσό των 399.000 ευρώ και, μετά τις αυξήσεις που δώσατε στους διορισμένους από εσάς διοικητές, η συνολική επιβάρυνση ανέρχεται σε 2.235.000 ευρώ, έχουμε δηλαδή μια ετήσια πρόσθετη επιβάρυνση 1.835.000 ευρώ….
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …(Δεν ακούστηκε)
      ΧΑΡΑΛΑΜΠΟΣ ΚΑΣΤΑΝΙΔΗΣ: αυτό σημαίνει, ότι δεν υπολογίζετε ότι διακηρύχθηκε από τον Πρωθυπουργό και τους Υπουργούς, ότι δηλαδή θα πρέπει να υπάρχει μείωση των σπαταλών. Και σας παρακαλώ, συνυπολογίστε το επόμενο που θα σας πω. 
      Υποθέτω ότι ο στόχος ενός Υπουργού και μιας φιλοσοφημένης κυβέρνησης είναι να αυξάνει τις δαπάνες εκείνες που κάνουν ευκολότερη την παροχή υπηρεσιών σε ευπαθείς κοινωνικές κατηγορίες που έχουν ανάγκη της προνοιακής υποστήριξης. Αν η επιλογή σας ήταν να αυξήσετε τις δαπάνες οι οποίες αφορούν την οργάνωση των υπηρεσιών σας και το προσφερόμενο προϊόν, θα σας έλεγα ότι πράττετε άριστα. Εσείς, όμως, τι κάνετε; Και αυτό είναι το κρίσιμο της παρατήρησής μας. Επιβαρύνετε τον προϋπολογισμό  του Υπουργείου σας με δαπάνες που αφορούν τις αποζημιώσεις των διορισμένων προέδρων των Μονάδων Κοινωνικής Φροντίδας και την ίδια ώρα έχετε στα χέρια σας επιστολή από 22 Μαΐου 2006 προς τον κ. Αβραμόπουλο από το Σωματείο Εργαζομένων του Κέντρου Βρεφών «Μητέρα», που λέγει συνοπτικά τα εξής: ότι η κοινωνική υπηρεσία  του εν λόγω ιδρύματος, λόγω της υφισταμένης κατάστασης, δεν μπορεί να ασκήσει κανένα κοινωνικό έργο και είναι διαλυμένη, η ψυχολογική και η ιατρική υπηρεσία αντιμετωπίζουν μεγάλες δυσκολίες όσον αφορά την παρακολούθηση των παιδιών, υπάρχει πρόβλημα με τη σίτιση, δεν μπορούν να λειτουργήσουν ούτε καν τα ηλεκτρολογικά, ζητούν κατανόηση από τους Υπουργούς, ζητούν για τα παιδιά που μεγαλώνουν με την ευθύνη του κράτους να έχουν τα ίδια δικαιώματα με τα άλλα παιδιά  που μεγαλώνουν με τις οικογένειές τους, ζητούν αύξηση του προσωπικού. Αναρωτιέμαι: Εάν η κορυφή πρέπει να αποζημιωθεί καλύτερα, δεν θα έπρεπε κατά την ίδια λογική οι άνθρωποι που υπηρετούν το σύστημα και προσφέρουν ένα βελτιωμένο κατά την επιθυμία σας προϊόν, να αποζημιωθούν και αυτοί καλύτερα, έστω με την αύξηση του προσωπικού; Να η αντίφαση. 
      Την ίδια ώρα, διορίζονται στο Ι.Κ.Π.Α. σαράντα τέσσερα άτομα με σύμβαση ορισμένου χρόνου, μίσθωση έργου ενός έτους. Όπως ξέρετε αυτές οι διαδικασίες είναι εκτός του ελέγχου του Ανωτάτου Συμβουλίου Επιλογής Προσωπικού. Προσελήφθησαν προφανώς με τον τρόπο που ενόμιζε ο αρμόδιος Υπουργός ή Υφυπουργός. Θα ήταν πάρα πολύ χρήσιμο να είχαμε για το διάστημα από τις 10 Αυγούστου του 2005 –τότε είναι η απόφαση- μέχρι τη συμπλήρωση του ενός χρόνου, μία εικόνα του παρασχεθέντος έργου από αυτούς. 
      Την ίδια στιγμή, περιμένουμε την έκδοση του προεδρικού διατάγματος που αφορά την οργάνωση του Ι.Κ.Π.Α.. Δεν ξέρω εάν αυτήν την ώρα  που διεξάγεται η συζήτηση ενώπιον του Σώματος, το Συμβούλιο της Επικρατείας έχει συμφωνήσει στην τελική διαμόρφωση, στο τελικό σχέδιο του προεδρικού διατάγματος. Θα σας ήμουν υπόχρεος, εάν μου δίνατε κάποια πληροφορία, κύριε Υφυπουργέ, διότι στα χέρια μου έχω το σχέδιο του προεδρικού διατάγματος που αφορά την οργάνωση του Ινστιτούτου Κοινωνικής Προστασίας και Αλληλεγγύης και διαπιστώνω ότι για ένα Ινστιτούτο που έχει προσωπικό μόλις εβδομήντα άτομα προβλεπόταν στο σχέδιο προεδρικού διατάγματος οκτώ διευθύνσεις και είκοσι πέντε τμήματα. Δηλαδή υπάρχουν διευθύνσεις και τμήματα, στα οποία δεν αναλογεί υπηρετούν προσωπικό, διότι, αν για εβδομήντα ανθρώπους συστήνετε είκοσι πέντε τμήματα, υπολογίζω ότι ούτε τρεις υπάλληλοι δεν αντιστοιχούν σε κάθε τμήμα. Εκτός αν μας διαβεβαιώσατε ότι έχει αλλάξει το σχέδιο του προεδρικού διατάγματος και έχετε κάτι άλλο στα χέρια σας. Θα σας παρακαλούσα να το γνωρίζει το Σώμα, ώστε πολύ σεμνά να σας ζητήσουμε συγνώμη γιατί σας ασκήσαμε άδικη κριτική.
     Κυρίες και κύριοι συνάδελφοι, θα συνεχίσω με την υπόθεση εργασίας ότι η παρούσα Κυβέρνηση είναι η καλύτερη. Άρα, δικαιούμαι να έχω ως πολίτης την προσδοκία ότι μπορεί να προσφέρει περισσότερα απ’ ότι η κυβέρνηση του ΠΑ.ΣΟ.Κ., την οποία είχα την τιμή εγώ να υπηρετήσω.
     Συνεπώς, παρ’ ότι ο Υφυπουργός δήλωσε ότι δεν είναι για όλα ευχαριστημένος –και λογικό είναι αυτό, ποτέ κανένας άνθρωπος και καμία κυβέρνηση δεν μπορεί να είναι ευχαριστημένη για όσα κάνει- υπολογίζει ότι κάλυψε ανάγκες του παρελθόντος.
     Με βασανίζουν, όμως, κύριε Υφυπουργέ, και τη νύχτα και τις μέρες όσα διαβάζω γι’ αυτά που συμβαίνουν στο χώρο της πρόνοιας. Και δεν ξέρω αν σατανική σύμπτωση –για να χρησιμοποιήσω την έκφραση του διοικητή της Εθνικής Τράπεζας σε ό,τι αφορά την αγορά της FINANS BANK- οδηγεί στα χέρια μου έγγραφα τα οποία ως η μύγα του Σωκράτη οχλούν τη συνείδησή μας για να μας οδηγήσουν σε εγερτήριο σάλπισμα. Πιθανότατα να υπάρχουν άλλα έγγραφα, τα οποία είναι πολύ τιμητικά για την Κυβέρνηση, αλλά δυστυχώς δεν έχουν περιέλθει στην κατοχή μου για να μπορέσω και πάλι να σας υμνήσω, αν χρειαστεί.
     Με βάση, λοιπόν, αυτή την υπόθεση εργασίας ότι είστε οι καλύτεροι, αναζήτησα τι σημαίνει η αγωνία την οποία εξέφρασε η διεύθυνση  Θεσσαλονίκης του Εθνικού Κέντρου Κοινωνικής Αλληλεγγύης με έγγραφό της στις 14 Ιουλίου του 2006 προς το γραφείο του προέδρου του αρμοδίου οργανισμού. Το θέμα είναι σχετικά με τον εξοπλισμό των ξενώνων Ωραιοκάστρου. Λέει, λοιπόν, σ’ αυτή την επιστολή της η αρμόδια διεύθυνση: «Κατά το διάστημα του ενός έτους από τη διακοπή λειτουργίας του κατά τακτά διαστήματα επισκεπτόμαστε το χώρο με σκοπό την επίβλεψη των εγκαταστάσεων για την πρόληψη και την αποκατάσταση βλαβών από διάφορες αιτίες, όπως διαρρήξεις, ζημιές από τρίτους και από φυσικά ή τυχαία γεγονότα. Παράλληλα στο διάστημα αυτό ολοκληρώθηκαν και οι εργασίες εγκαταστάσεων στο πλαίσιο του δικτύου «ΣΙΖΕΥΞΙΣ». Στην τελευταία επίσκεψή μας, 11 Ιουλίου –αυτά γράφονται 14.7.2006- διαπιστώσαμε παραβίαση των κτηρίων, απόπειρα αφαίρεσης των ηλεκτρικών συσκευών, μετακίνηση ενός πλυντηρίου ηλεκτρικής κουζίνας και άλλα. Επειδή είναι ορατός ο κίνδυνος να κλαπούν τα είδη αυτά σε επόμενη προσπάθεια, προβαίνουμε στις εξής δύο ενέργειες». Και λένε σε τι ενέργειες προβαίνουν.
     Εδώ πραγματικά αναρωτιέται κανείς πώς οι καλύτεροι και οι καταλληλότεροι δεν μπόρεσαν να επιλύσουν το απλό θέμα της παραβίασης ενός κτηρίου, όπου ληστεύεται η δημόσια περιουσία. Αλλά υποθέτω προνόμιο πάντοτε των καταλληλοτέρων και αξιοτέρων είναι να ασχολούνται με τα μεγαλύτερα απ’ αυτά που η μύγα του Σωκράτη συνήθως υπενθυμίζει.
     Κύριε Πρόεδρε, εγώ δεν έχω καμία αμφιβολία ότι η πιο ηθική διαχείριση γίνεται απ’ όσους ορίστηκαν από την σημερινή της Κυβέρνηση. Άλλωστε το ήθος και η ηθική είναι παλαιόθεν διακηρυχθέντες στόχοι από τον κ. Καραμανλή και στελέχη της σημερινής Κυβέρνησης. 
     Θέλω να ελπίζω, κύριε Υφυπουργέ, ότι η δωρεά την οποία έκανε η κ. Λάτση προς το Κέντρο Βρεφών «ΜΗΤΕΡΑ» και συγκεκριμένα για τις εκδηλώσεις του -και που αρχικώς απεδέχθη το ίδρυμα, μετά δε την ήρε γιατί έπρεπε να δοθεί στο Σύλλογο των Φίλων του Ιδρύματος «ΜΗΤΕΡΑ»-  αξιοποιήθηκε με τον καλύτερο δυνατό τρόπο. Και υπολογίζω ότι αξιοποιήθηκε με τον καλύτερο τρόπο, διότι από την επιστολή της κ. Λάτση προκύπτει ότι τα χρήματα δόθηκαν για εκδηλώσεις του Ιδρύματος «ΜΗΤΕΡΑ», ενώ η δεύτερη απόφαση με την οποία δεν αποδέχεται τη δωρεά το Ίδρυμα, αφορά το Σύλλογο των Φίλων. Υπολογίζω ότι πίσω από τις γραμμές υπάρχει κάποιο συντακτικό και γραμματικό λάθος, το οποίο παρεισέφρησε ως διάολος στην ανάγνωση και συνεπώς δεν υπάρχει κανένα πρόβλημα.
     Η σχετική αλληλογραφία είναι εδώ. ‘Εχω μάθει να αναγιγνώσκω έγγραφα. Και από τα έγγραφα προσπαθώ να συμπεράνω, γι’ αυτό καταλήγω στο συμπέρασμα ότι κάποιο «λάθος» έχει συμβεί κατά τη σύνταξη των σχετικών εγγράφων.
     Κυρία και κύριοι συνάδελφοι, τα πράγματα, όπως ισχυρίζεται η Κυβέρνηση, πάνε καλά.
      Συνεπώς, οι αξιώσεις που διατηρούμε είναι υψηλές. Ελπίζω για τα ταπεινά που θίξαμε ότι υπάρχουν και συγκεκριμένες απαντήσεις, ώστε στην επόμενη επερώτηση να μπορούμε και εμείς να ισχυριστούμε ότι εδικαιώθη η προσδοκία του ελληνικού λαού. Να είστε καλά. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Παιδείας και Θρησκευμάτων, Υγείας και Κοινωνικής Αλληλεγγύης και Δημόσιας Τάξης κατέθεσαν σχέδιο νόμου: «Για την αντιμετώπιση της ενδοοικογενειακής βίας». 
      Παραπέμπεται στην αρμόδια Διαρκή Επιτροπή. 
      Επίσης οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δικαιοσύνης, κατέθεσαν σχέδιο νόμου: «Οργάνωση συστήματος ελέγχου για τη διασφάλιση της χρηστής δημοσιονομικής διαχείρισης του κρατικού προϋπολογισμού και των εκτός του κρατικού προϋπολογισμού φορέων και φορολογικές ρυθμίσεις». 
      Παραπέμπεται στην αρμόδια Διαρκή Επιτροπή. 
      Ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης έχει το λόγο. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, το θέμα της πρόνοιας, δεν είναι ένα θέμα το οποίο είναι εκτός της κοινωνίας. Πρόνοια σε μία κοινωνία ευρωπαϊκού χαρακτήρα έτσι όπως τη φανταζόμαστε εμείς οι Έλληνες σημαίνει ένα  θέμα ουσίας για τη συνοχή της ίδιας της κοινωνίας. Σήμερα αναμφίβολα ζούμε και φαινόμενα αποκλεισμού κοινωνικού, αλλά και προσωπικού σε μία κοινωνία που πολλές φορές δείχνει ένα ανάλγητο πρόσωπο και δεν ευαισθητοποιείται. Δίπλα μας συμβαίνουν τραγικές καταστάσεις και σπάνια ο κάθε πολίτης ευαισθητοποιείται μέσα από τη δική του προσφορά και μέσα από τη δική του συμμετοχή για να δώσει ανακούφιση, για να συνδράμει προστρέχοντας στο διπλανό του. 
      Άρα, όσες ενέργειες και να κάνει το κράτος, όσες υποδομές και να δημιουργήσει, όσες λειτουργίες και να στηρίξει, αν η ίδια η κοινωνία δεν αντιδράσει, αν δεν αυτενεργήσει, ποτέ δεν θα μπορέσουμε να πούμε ότι έχουμε φθάσει σε έναν υψηλό και ικανοποιητικό βαθμό πρόνοιας και προστασίας του κοινωνικού συνόλου. 
      Νομίζω ότι αυτό το οποίο πρέπει εμείς, η ηγεσία του Υπουργείου και το σύνολο του πολιτικού κόσμου κάθε φορά να επισημαίνουμε μιλώντας για τα θέματα προνοίας, είναι το θέμα της καθημερινής προσπάθειας και της ατομικής ευθύνης. Αυτό δεν το λέω για να δικαιολογήσω ενδεχομένως κάποιες υστερήσεις, λάθη ή παραλείψεις στην πολιτική που ασκεί το Υπουργείο. Νομίζω ότι με την παρουσία του ο αρμόδιος Υφυπουργός όχι μόνο κάλυψε τα θέματα της επερώτησης, αλλά έδωσε ουσιαστικές και πειστικές απαντήσεις στα ζητήματα που ανέκυψαν και πάνω απ’ όλα ανέδειξε το ότι υπάρχει ένα «νομοθετικό αλαλούμ». Οι προηγούμενες κυβερνήσεις κατάφεραν ενώ είχαν τη διάθεση με το νόμο του 1998 να δημιουργήσουν ένα οριοθετημένο και σωστά δομημένο περιβάλλον πρόνοιας, με τις μετέπειτα  υπουργικές αποφάσεις αλλά και με το νόμο του 2003 ανέτρεψαν αυτό το σκηνικό με αποτέλεσμα να έχουμε ένα προνοιακό περιβάλλον το οποίο λειτουργεί με πολλές ταχύτητες και σε διαφορετικά επίπεδα αντί να λειτουργεί ολοκληρωμένα και δομημένα σε α΄, β΄ και γ΄ βαθμό και ο κάθε βαθμός να έχει συγκεκριμένες αρμοδιότητες και συγκεκριμένη αποστολή. 
      Βεβαίως διαφωνούμε με τη φιλοσοφία του ΠΑ.ΣΟ.Κ. σε όλα τα θέματα κοινωνικής πολιτικής και καλά κάνουμε, διότι η φιλοσοφία σας ήταν να δώσετε ψίχουλα σε πάρα πολλούς χωρίς όμως να λύνετε προβλήματα. Εμείς θεωρούμε ότι θα πρέπει να δίνουμε και να προσφέρουμε ένα σοβαρό δείκτη προστασίας σ’ αυτούς που πραγματικά έχουν ανάγκη. Ο αρμόδιος Υφυπουργός κατέθεσε τη διεθνή ταξινόμηση της λειτουργικότητας της αναπηρίας και της υγείας, σύμφωνα με τον Παγκόσμιο Οργανισμό Υγείας του Ο.Η.Ε.. Απ’ αυτήν τη ταξινόμηση φαίνεται πόσο υστερεί η χώρα μας. Εκατόν ενενήντα έξι ταμεία, πέντε συναρμόδια Υπουργεία, χαρακτηρίζουν ως αναπηρία διαφορετικά πράγματα και προστατεύουν πολίτες σε διαφορετικά επίπεδα. Ακόμη και σήμερα δεν έχουμε καταφέρει να ενσωματώσουμε στο εθνικό δίκαιο μία σωστή ταξινόμηση της αναπηρίας. Αυτό έχει ως αποτέλεσμα να είμαστε μία χώρα στην οποία υπάρχουν πάρα πολλοί ανάπηροι -πολύ περισσότεροι από το μέσο ευρωπαϊκό όρο- ακριβώς γιατί έχουν συνταξιοδοτικά οφέλη, ακριβώς γιατί πάρα πολλές από αυτές τις συντάξεις αναπηρίας και τα βοηθήματα αναπηρίας είναι «μαϊμού» -εντός εισαγωγικών- έχουν δοθεί παράνομα, έχουν δοθεί καταχρηστικά και ρουσφετολογικά. Από την άλλη, αυτοί που έχουν ανάγκη, δεν έχουν την αντίστοιχη προσφορά υπηρεσιών. 
      Εμείς, λοιπόν, πιστεύουμε και στηρίζουμε μία πολιτική που λέει «δίνω σ’ αυτούς που έχουν πραγματικά ανάγκη και δίνω ποσά και υπηρεσίες, ικανές για τη στήριξή τους». Αυτή θα πρέπει να είναι η φιλοσοφία ενός κοινωνικού κράτους που βλέπει τη συνοχή, αντιμετωπίζει τα προβλήματα και έρχεται σ’ επαφή με τον πολίτη. 
      Ας πάμε και στο έτερο θέμα που ετέθη, το οποίο νομίζω ότι είναι πολύ σημαντικό και είναι το θέμα του «εθελοντισμού». Δεν υπάρχει αμφιβολία ότι η εθελοντική προσφορά είτε είναι με τη μορφή της προσωπικής εργασίας είτε είναι μέσα από τη συμμετοχή σε οργανώσεις πρόνοιας ή εθελοντικές οργανώσεις ή ακόμα και με τη μορφή της δωρεάς, θα πρέπει να είναι μια αυτενέργεια της κοινωνίας, την οποία το κράτος θα πρέπει να ενισχύει. Και καλά κάνει το Υπουργείο Υγείας και ενισχύει όλες αυτές τις μη κυβερνητικές εθελοντικές οργανώσεις. 
      Θα σας πω χαρακτηριστικά ότι ακόμα και στο Ψυχιατρικό Νοσοκομείο της Αθήνας, στο οποίο προσελήφθησαν πρόσφατα περίπου διακόσιοι πενήντα – τριακόσιοι καινούργιοι υπάλληλοι, στη μεγάλη τους πλειοψηφία προέρχονται απ’ αυτούς που επί σειρά ετών, μέσα από προγράμματα, προσέφεραν εθελοντική εργασία στους τροφίμους του Ψυχιατρείου. Και αυτό θα πρέπει να το βάλουμε μέσα στις διαδικασίες. Δεν μπορεί άνθρωποι που συμμετέχουν σ’ όλες αυτές τις διαδικασίες, να μην έχουν ένα πρόκριμα, τη στιγμή που γίνεται κάποια προκήρυξη για κάποιες θέσεις. Άνθρωποι που έχουν προσφέρει επί σειρά ετών εθελοντικά τις υπηρεσίες τους να μην είναι αυτοί που θα προτείνονται ή θα προτιμώνται να μπουν και να προσφέρουν και επ’ αμοιβή τις υπηρεσίες τους μέσα στο πλαίσιο της κοινωνικής προστασίας. 
      Άλλωστε, κάτι αντίστοιχο γίνεται και στην Πυροσβεστική σήμερα, όπου οι Εθελοντές Πυροσβέστες μοριοδοτούνται έναντι των υπολοίπων, ακριβώς γιατί έχουν προσφέρει επί σειρά ετών τις υπηρεσίες τους και αξίζει να μπουν στο Πυροσβεστικό Σώμα. 
      Υπάρχει, όμως, και μία άλλη παράμετρος. Υπάρχει το θέμα των δωρεών. Σήμερα, κύριε Πρόεδρε, ζούμε σε μία χώρα η οποία παραλογίζεται. Φορολογούμε τον οποιοδήποτε θέλει να δωρίσει με 20% φόρο δωρεάς και δεν απαλλάσσουμε του φόρου το όποιο περιεχόμενο δωρεάς. Δεν είναι τρελό; Δεν είναι τρελό ότι σήμερα δεν μπορεί να δωρίσει ένας δωρητής, δεν μπορεί να κάνει δωρεάν σκοπού σε ένα δημόσιο προνοιακό ή νοσηλευτικό ίδρυμα; 
      Τις τελευταίες μέρες και με την ευκαιρία ενός τραγικού περιστατικού, βρέθηκα πολλές ώρες στον «ΕΥΑΓΓΕΛΙΣΜΟ» και είδα στην είσοδο αυτές τις πλάκες των ευεργετών και των δωρητών, ανθρώπων που ενδεχομένως δεν ήταν ούτε γνωστοί ούτε οικονομικοί παράγοντες της χώρας ούτε είχαν αφήσει κάποια ιδιαίτερη περιουσία. Αυτή όμως που είχαν, θεώρησαν σκόπιμο να τη δωρίσουν σ’ ένα μεγάλο νοσοκομείο. Και απορώ σήμερα, γιατί δεν δημιουργούμε τις προϋποθέσεις της δωρεάς σκοπού. Αν θέλει κάποιος αύριο το πρωί να δωρίσει έναν αξονικό τομογράφο, να δωρίσει για την ανακαίνιση ορισμένων κρεβατιών, να δωρίσει χρήματα για την σύσταση μιας Μονάδας Εντατικής Θεραπείας, δεν μπορεί να το κάνει. Και θα φορολογηθεί και δεν θα μπορεί να ελέγξει τη δωρεά του. Αυτά τα οποία πριν από λίγο ανέφερε ο Κοινοβουλευτικός Εκπρόσωπος του ΠΑ.ΣΟ.Κ. και αφορούσαν τη δωρεάν της κ. Λάτση στο Ίδρυμα «ΜΗΤΕΡΑ». Δεν μπορεί να ελέγξει, λοιπόν, πού πάνε τα λεφτά του.
      Και όταν θα έρθει -γιατί μέσα στις προθέσεις της Κυβέρνησης είναι ακριβώς να αλλάξει αυτό το καθεστώς που διέπει τις δωρεές- αυτή η ρύθμιση, περιμένω πραγματικά από το ΠΑ.ΣΟ.Κ. μία γενναία στάση και όχι μία στάση που θα παραπέμπει στη δεκαετία του ’80. 
      Το δεύτερο θέμα που θα ήθελα να θίξω σε σχέση με όλα αυτά που αναπτύχθηκαν, και ιδιαίτερα από τον κύριο Υπουργό, έχουν σχέση με την αξιοποίηση της περιουσίας των προνοιακών ιδρυμάτων. Δεύτερο περιστατικό παραλογισμού! 
      Το Π.Ι.Κ.Π.Α. βρίσκεται στη Βούλα. Είναι μία τεράστια έκταση, μία χερσόνησος περίπου εκατόν ογδόντα στρεμμάτων με παλιές και εγκαταλελειμμένες εγκαταστάσεις και φιλοξενεί παιδιά. Δεν είναι τρελό, μία παραθαλάσσια έκταση τεράστιας οικονομικής σημασίας να μένει παραμελημένη, αντί να αξιοποιείται, ώστε να φτιαχτεί ένα σωστό κέντρο αποκατάστασης για τα παιδιά; Θα μπορούσε η αξιοποίηση και μόνο αυτού του ακινήτου, όχι να χρηματοδοτήσει μόνο το Π.Ι.Κ.Π.Α. και να φτιάξει ένα, ίσως και το καλύτερο, νοσοκομείο αποκατάστασης παίδων στην Ευρώπη, αλλά να χρηματοδοτήσει ένα τεράστιο κομμάτι του προνοιακού προϋπολογισμού; 
      Στη δεκαετία του ‘80 -θυμάμαι από δημοσιεύματα τουλάχιστον- επί Υπουργίας της κυρίας Κυπριωτάκη, είχε έρθει τότε στην αναζήτηση για χώρο κατασκευής θεματικού πάρκου η «DISNEY» και ήθελε να κάνει τη «EURODISNEY» ακριβώς σ’ αυτό το χώρο και ζητούσε τις προϋποθέσεις. Και εμείς, αντί να κάνουμε «EURODISNEY» και από τα έσοδα αυτής της αξιοποίησης να έχουμε φτιάξει ένα σύγχρονο κέντρο, εμείς διατηρήσαμε ένα Π.Ι.Κ.Π.Α. με εγκαταστάσεις της δεκαετίας του ‘50 και του ‘60. 
      Νομίζω ότι αυτές οι ιστορίες του καθημερινού παραλογισμού της χώρας θα πρέπει να τελειώνουν σιγά-σιγά. Και αυτό που βλέπω, τουλάχιστον σ’ αυτή τη διακυβέρνηση, δεν είναι μόνο η αλλαγή των ονομάτων -που άλλωστε αποτελεί παπανδρεϊκή καταβολή, όπως μας ανέπτυξε ο κ. Καστανίδης πριν από λίγο, διότι θυμόμαστε τον Ανδρέα Παπανδρέου, την αναδόμηση, τον ανασχηματισμό που έκανε αναδόμηση, τις πανελλήνιες που έκανε πανελλαδικές, κ.ο.κ., βαπτίζοντας εκ νέου πράγματα, πρόσωπα και καταστάσεις- αλλά αυτό που κάνει είναι να συμμαζεύει. Και αυτή η διαδικασία του συμμαζέματος  πρέπει να ολοκληρώνεται και λήγοντας θέματα που χρονίζουν από το παρελθόν, έχουν στερηθεί της φαντασίας, και βέβαια θέματα τα οποία δημιουργούν σπατάλη, παρενέργειες και πάνω από όλα δυσλειτουργίες. 
      Γι’ αυτό, λοιπόν, είμαι της απόψεως ότι η επανίδρυση του κράτους, την οποία και επαγγελθήκαμε στο χώρο της πρόνοιας, θα πρέπει να είναι μία διαδικασία συνέχειας στις σωστές βάσεις και όχι συνέχειας ενός παραλογισμού που επί σειρά ετών έχει ταλαιπωρήσει και τη χώρα, αλλά πάνω απ’ όλα τους ανθρώπους που έχουν ανάγκη.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Βαρβιτσιώτη.
      Ο κ. Λιντζέρης έχει το λόγο για πέντε λεπτά.
      ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
      Κύριε Υπουργέ, παρά τους ήπιους τόνους σας, δεν αφίστασθε από την πάγια τακτική της Κυβέρνησης όταν την ελέγχουμε με επερωτήσεις, ασκώντας τα κοινοβουλευτικά μας δικαιώματα. 
      Έτσι, λοιπόν, κάνατε δύο πράγματα: πρώτο, μετατοπίσατε την ουσία του θέματος και δεύτερο, σας έφταιξε πάλι το κακό ΠΑ.ΣΟ.Κ. Είπατε ακόμα -και δεν το περίμενα από σας- ότι απουσιάζουν από εδώ στελέχη του ΠΑ.ΣΟ.Κ.,  γιατί ξέρουν ότι η επερώτηση δεν είναι σωστή. Και ξέρετε γιατί δεν το περίμενα αυτό από εσάς; Γιατί είστε νέος πολιτικός, είσαστε στη θέση σας, σας εύχομαι να γίνετε και Υπουργός. Το ΠΑ.ΣΟ.Κ. δεν έχει τέτοιους ενδοιασμούς. Οι εκλεγμένοι Βουλευτές του ΠΑ.ΣΟ.Κ. είναι απολύτως ισότιμοι μεταξύ τους. Έχουμε καταθέσει μία συγκεκριμένη επερώτηση. Έτσι, λοιπόν, αν δεν εκτιμάτε ότι είναι επαρκής η δική μας παρουσία, εν πάση περιπτώσει δεν είστε και υπεύθυνος κριτής. Κριτής όλων είναι ο λαός. 
      Έχω την αίσθηση ότι ζείτε σε μια πλαστή πραγματικότητα. Δεν έχω καμία αμφιβολία για το καλό των προθέσεών σας -το είπα από την πρώτη στιγμή- και γνωρίζω πάρα πολύ καλά ότι λόγω της θέσης σας θα έπρεπε να είσαστε συνδικαλιστής στις διεκδικήσεις σας απέναντι στον Υπουργό Οικονομίας και Οικονομικών και δεν μπορώ να καταλάβω την αυταρέσκειά σας να είστε ικανοποιημένοι, όταν ο προϋπολογισμός του Υπουργείου σας γι’ αυτά τα θέματα πέρσι ήταν 664.000.000 ευρώ και φέτος είναι 676.000.000 ευρώ.  
Κάντε αποπληθωρισμό και αν εσείς είστε ικανοποιημένοι με αυτά τα νούμερα, φοβάμαι ότι δεν θα ασκείτε καλά τα καθήκοντά σας. 
      Θα μιλήσω σύντομα και για τα υπόλοιπα στο μικρό χρόνο που έχω. Τι τόμοι ήταν αυτοί που μας δώσατε, κύριε Υπουργέ; Μας δώσατε αυτά που είχαν ξεκινήσει από τα Πε.Σ.Υ.Π. σε εφαρμογή του ν. 3106/2003. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αυτά που σας έδωσα; 
      ΔΗΜΗΤΡΙΟΣ ΛΙΝΤΖΕΡΗΣ: Αυτά είδα. Τι ήταν αυτά που μου έδωσαν και διάβασα; 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πήρατε τον πρώτο τόμο. Δεν πήρατε τους άλλους τέσσερις …
      Με συγχωρείτε για την παρέμβαση, με όλο το σεβασμό. 
      ΔΗΜΗΤΡΙΟΣ ΛΙΝΤΖΕΡΗΣ: Παρακαλώ, κύριε Υπουργέ. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ξεκίνησε το 2005, τελείωσε το 2006. Αν δείτε μέσα τα έγγραφα υπάρχουν συγκεκριμένα ερωτηματολόγια προς Δ.Υ.Π.Ε. προς όλο τον κόσμο για το τι ακριβώς ζητάμε. Γράψαμε χιλιάδες ακίνητα στα Υποθηκοφυλακεία τώρα…
      ΠΡΟΕΔΡΕΥΩΝ (Ιωάννης Τραγάκης): Έγινε παρεξήγηση, γιατί πράγματι..
      ΔΗΜΗΤΡΙΟΣ ΛΙΝΤΖΕΡΗΣ: Δεν είναι παρεξήγηση, πρέπει να το διευκρινίσουμε. 
      ΠΡΟΕΔΡΕΥΩΝ (Ιωάννης Τραγάκης): Πήρατε και τους πέντε τόμους; Υπάρχουν τέσσερις μεγάλοι τόμοι και ένας μικρός.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι πέντε τόμοι. Πήρατε μόνο τον μικρό, τον εισαγωγικό, γι’ αυτό και ζήτησα από τη συνεργάτιδα της Βουλής να δώσει και τους υπόλοιπους τόμους. Εκεί θα δείτε όχι μόνο απλή απογραφή, όχι μόνο αντικειμενικές αξίες, αλλά και πλήρεις πίνακες, ποια είναι αστικής εκμετάλλευσης, ποια είναι ημιαστικής εκμετάλλευσης, ποια έχουν άμεση εκμετάλλευση, ποια έχουν βάρη, ποια μπορούμε να εκμεταλλευτούμε τώρα, τα πάντα. 
      Θέλω να το μελετήσετε. Γι’ αυτό και έκανα έκκληση να μελετήσετε πολύ καλά και τους πέντε τόμους. Η δουλειά αυτή τελείωσε μόλις το Μάρτιο του 2006. Είναι και το νομοσχέδιο εκεί μέσα …
      ΠΡΟΕΔΡΕΥΩΝ (Ιωάννης Τραγάκης): Ο κ. Λιντζέρης είναι μελετηρός. Θα τα μελετήσει σίγουρα. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι και το καταστατικό της εταιρείας … 
      ΔΗΜΗΤΡΙΟΣ ΛΙΝΤΖΕΡΗΣ: Επειδή έχει πολλά για τη Β΄ Πειραιά, κύριε Πρόεδρε, να το διαβάσουμε μαζί για να μπορέσουμε να κάνουμε κάτι.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι χιλιάδες σελίδες. Σας εύχομαι υπομονή για να το διαβάσετε. 
      (Στο σημείο αυτό την Προεδρική ΄Εδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      ΔΗΜΗΤΡΙΟΣ ΛΙΝΤΖΕΡΗΣ: Σας κάνω λοιπόν μία ερώτηση το Νοέμβριο του 2005 για το τι θα γίνει με τη διαχειριστική ταυτοποίηση του Ε.Ο.Π., πρώην Π.Ι.Κ.Π.Α.. Θα σας καταθέσω τα έγγραφα. Εσείς τι μου απαντάτε; Οι συγκροτηθείσες επιτροπές, αλλά και οι ομάδες εργασίες θα έχουν ολοκληρώσει το έργο τους έως το τέλος του τρέχοντος έτους, του 2005. 
      Μόλις πριν από μερικές μέρες, στις 13.4.2006 υπήρξε δημοσίευση υπουργικής απόφασης, με υπογραφή του κ. Δημητρίου Αβραμόπουλου: Συγκρότηση ομάδων εργασίας με έργο την εκκαθάριση του αρχείου. Πριν από τρεις-τέσσερις μήνες μου είπατε ότι ολοκληρώνεται. Τώρα με αυτό το έγγραφο αναδεικνύεται ότι μόλις τώρα ξεκινάει η διαδικασία, γι’ αυτό σας λέω ότι βρίσκεστε σε μια πλαστή πραγματικότητα. Ο λαός θα κρίνει. 
      Προχωρούμε στις αποδοχές. Οι αμοιβές επί των ημερών του κακού ΠΑ.ΣΟ.Κ. ήταν 396.000 ευρώ. Εσείς το λέτε. Σήμερα είναι 2.235.000. Κύριε Υπουργέ, εγώ … 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν καταλαβαίνετε. 
      ΔΗΜΗΤΡΙΟΣ ΛΙΝΤΖΕΡΗΣ: Εγώ λοιπόν να προσχωρήσω στη λογική σας. Δεν μπορεί όμως η προτεραιότητά σας να είναι αυτή, όταν δεν έχετε κάνει ούτε μία πρόσληψη επιστημονικού, βοηθητικού ή νοσηλευτικού προσωπικού.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κατεβάσατε τροπολογία … 
      ΠΡΟΕΔΡΕΥΩΝ (Σωτήρης Χατζηγάκης): Θα απαντήσετε μετά, κύριε Υπουργέ. Εσείς έχετε το λόγο μετά. 
      Ολοκληρώστε, κύριε Λιντζέρη. 
      ΔΗΜΗΤΡΙΟΣ ΛΙΝΤΖΕΡΗΣ: Αν θέλετε, ολοκληρώνω και τώρα. Δεν έχω πρόβλημα. Με έχουν διακόψει όμως πολλές φορές. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Λιντζέρη.
      ΔΗΜΗΤΡΙΟΣ ΛΙΝΤΖΕΡΗΣ: Μιλάτε για το Ε.Κ.Κ.Α.. Θέλετε να πάμε μαζί; Στο Κέντρο Κοινωνικής Στήριξης Ξενώνας Δραπετσώνας υπηρετεί ένας υπάλληλος. Ο Ξενώνας είναι κλειστός. Θέλετε να πάμε στον Άγιο Σώστη, ο οποίος είναι συνολικής έκτασης 502 τ.μ.; Κλειστός. Θέλετε να πάμε στο Κέντρο Κοινωνικής Στήριξης του Ιλίου; Κλειστό. Θέλετε να πάμε στο Κέντρο Κοινωνικής Στήριξης Νέας Ιωνίας; Κλειστό. Θέλετε να πάμε στον Ξενώνα Ωραιόκαστρου Θεσσαλονίκης; Κλειστό. 
      Δεν είναι αυτή η δουλειά του Υπουργού Κοινωνικής Αλληλεγγύης, κύριε Υφυπουργέ, να κλείνει τις υφιστάμενες δομές. Εγώ σας είπα ότι έχετε καλές προθέσεις. Τα αποτελέσματα όμως  είναι μία συνολική υποβάθμιση.
      Τέλος, γνωρίζω ότι έχετε πολύ καλές σχέσεις και προσπαθείτε να έρχεστε σε επαφή και να προωθείτε τα ζητήματα των ατόμων με αναπηρίες. Εγώ σας ρωτώ: Στο διοικητικό συμβούλιο του Ι.Κ.Π.Α. γιατί δεν προβλέπεται να υπάρχει ένας εκπρόσωπος της Ομοσπονδίας τους; Απαντήστε το. 
      Και βέβαια, για να κλείσω, επειδή στην πολιτική, κύριε Πρόεδρε, αξίζει τον κόπο να υπηρετεί κανείς και να παίρνει μέτρα που υπερβαίνουν τις πολιτικές αντιπαραθέσεις και αντέχουν στον χρόνο, σας κάνω μια έκκληση εκ μέρους όλων των ατόμων που έχουν πρόβλημα, του δικτύου κοινωνικής προστασίας. Απαιτήστε κονδύλια για το επόμενο Κoινοτικό Πλαίσιο Στήριξης. Απουσιάζει παντελώς η πρόνοια από τον προγραμματισμό της Κυβέρνησης. 
      Και θα σας καταθέσω και την επιστολή προς τον Πρωθυπουργό από την Ομοσπονδία Ατόμων με Ειδικές Ανάγκες όπου κρούουν τον κώδωνα γιατί διαβλέπουν ότι θα πάνε χαμένα τα επόμενα χρόνια.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λιντζέρη. 
      Κύριε Υπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, βλέπω ότι για τα βασικά θέματα της επερώτησής σας δεν θελήσατε να μπείτε στην ουσία. Δεν θελήσατε καν να δείτε τους πέντε τόμους που σας κατέθεσα, τι ακριβώς σημαίνει αυτό για την πρόνοια και τι αλλάζει στην πρόνοια με αυτό. Ελπίζω τις επόμενες μέρες να τα δείτε. Δεν μπήκατε στον κόπο να έρθετε να δείτε τι κάναμε. Ήταν ένα προσωπικό στοίχημα για μένα η απογραφή, η καταγραφή της περιουσίας, το να διασφαλίσω αυτή την περιουσία, η οποία δεν ήταν καν εγγεγραμμένη κι ο κάθε εργολάβος της χώρας «βαιοπραγούσε» σ’ αυτήν την περιουσία της πρόνοιας. Όποιο εγκαταλελειμμένο κτήριο υπήρχε σε Αθήνα, Θεσσαλονίκη ή σε άλλο αστικό κέντρο, ξέρανε  αμέσως ότι είναι της πρόνοιας. Όποιο καταπατημένο, επίσης της πρόνοιας. Γι’ αυτό και έγινε αυτή η δουλειά. Δεν επιζητώ ούτε μπράβο, ούτε συγχαρητήρια. Απλώς τουλάχιστον όταν θα έρθει η ώρα να συζητήσουμε εδώ το νομοσχέδιο που σας έδωσα για τη σύσταση της εταιρείας –κι έδωσα και το καταστατικό της εταιρείας- ελπίζω εκεί να υπάρξει συναίνεση και εποικοδομητικές προτάσεις. 
      Στην αρχική επερώτησή σας είχατε μέσα και ότι δεν έχουμε κάνει και την  προνοιακή νομοθεσία, δεν έχουμε κάνει κωδικοποίηση. Φαίνεται ότι ο κ. Κοντιάδης σας ενημέρωσε ότι έγινε. Σας τη δίνω λοιπόν. Είναι πρόσφατο, από τις εκδόσεις «Σάκκουλα». Δυστυχώς είναι μόνο ένα. Είναι στη διάθεσή σας. Και αυτή δεν μπορούσε κανένας να τη μελετήσει και να δει τι συμβαίνει στο χώρο της πρόνοιας. Εδώ είναι ο πρώτος τόμος της κωδικοποιημένης πλέον προνοιακής νομοθεσίας. Στην αρχική επερώτησή σας αναφέρατε και γι’ αυτή μέσα, ότι δεν έγινε. Έγινε.
      Δεν ήθελα να ανεβάσω τους τόνους, αλλά να μου λέτε για τις εισφορές τις δικές σας; Θα σας τα υπενθυμίσω πάλι κι όσες φορές χρειαστεί. Η κατάργηση του πρώην Ε.Ο.Κ.Φ., Π.Ι.Κ.Π.Α.-Ε.Ο.Π., και ιδρύματος βρεφονηπιακών σταθμών έγινε στα μέσα του οικονομικού έτους, δίχως προηγούμενη απογραφή δικαιωμάτων και υποχρεώσεων. Συστάθηκαν επιτροπές απογραφής εκ των υστέρων, ενώ έτρεχαν οι προθεσμίες πληρωμής χρεών και δικαστικών αποφάσεων. Η διάταξη για να αναλάβει τα χρέη αυτά το Υπουργείο μας θεσπίστηκε με επόμενο νόμο, αφού χάθηκε πολύτιμος χρόνος. Έχουμε εξοφλήσει μέχρι σήμερα το συγκριτικά μεγαλύτερο μέρος χρεών από τελεσίδικες δικαστικές αποφάσεις, ύψους 4.000.000 ευρώ περίπου, καθώς και οφειλές από εισφορές Ι.Κ.Α., λογαριασμούς Δ.Ε.Κ.Ο., Δ.Ε.Η., Ε.Υ.Δ.Α.Π. κ.λπ., τρόφιμα, συντήρηση, επισκευή, φύλαξη και καθαριότητα κτηρίων, μισθώματα. Κάθε μέρα έρχονται εργολάβοι, έρχονται διάφοροι στους οποίους χρωστούσατε χρήματα. 
      Αποτρέψαμε δεκάδες πλειστηριασμούς, οι οποίοι ερχόντουσαν κάθε μέρα. Σας αναφέρω χαρακτηριστικά: Βασιλούδη Ελένη, για 2.500 ευρώ βγάλανε το διαμέρισμα στη Γ’ Σεπτεμβρίου. Επίσης, Άλμπερτ Αικατερίνη, Αναστασοπούλου Αθανασία και δεκάδες άλλοι πλειστηριασμοί. Δεν έκανα τίποτε άλλο, από το να κάνω το δικηγόρο, να τρέχω στα δικαστήρια για να σώσω τα κτήρια της πρόνοιας. Αυτή ήταν η δουλειά μου. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά σχετικό έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Καταθέτω επίσης εδώ την απόφαση του Μονομελούς Πρωτοδικείου Αθηνών για 3.000 ευρώ, κεντρικό ακίνητο στην Κηφισιά. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και έρχεστε και μου ζητάτε τώρα το λογαριασμό; Και μάλιστα χρησιμοποιείτε τη λέξη «αιδώς» εσείς, κύριε Λιντζέρη, που τα ξέρετε αυτά; Καταθέτω, λοιπόν, για να μελετήσετε και την ανακοπή που κάναμε και την απόφαση του Πρωτοδικείου Αθηνών και τους πλειστηριασμούς, οι οποίοι γινόντουσαν καθημερινά. Δεν είχα άλλη δουλειά να κάνω από το να τρέχω στα δικαστήρια. Λίστα με πλειστηριασμούς!
      Για τις δαπάνες της πρόνοιας δεν είμαι υπερήφανος -και ξέρετε πολύ καλά πως αντιμετωπίζεται από το Υπουργείο Οικονομικών η πρόνοια- αλλά το 2003 ήταν 564.000.000, το 2004  606.000.000 το 2005 έγιναν 664.000.000. Όχι τίποτα σημαντικό για αυτό και προχωρούμε στην ίδρυση εταιρείας για να αξιοποιήσουμε την περιουσία μας. Το 2006 έγιναν 677.000.000. Και τα πιο πολλά από αυτά ξέρετε τι είναι; Είναι επιδόματα για πολυτέκνους τα 500.000.000 από αυτά. Κάνουμε πολιτική λοιπόν με τα υπόλοιπα 177.000.000. Με αυτά κάνουμε προνοιακή πολιτική για αυτό και για εμάς επιτακτική ανάγκη, η πεμπτουσία της πολιτικής μας ήταν αυτή η απογραφή, η καταγραφή της περιουσίας. Ξέρετε σήμερα για μας τα 200.000 ευρώ το μήνα για τα δύο ιδρύματά μας, το Σπηλιοπούλειο και το Ίδρυμα Κωφών, που ήταν ένα κτήριο στο οποίο έπεφταν οι σοβάδες και αποζημιώναμε και τους περαστικούς που τους τραυματίζαμε, τι είναι; 
      Είναι ένα τεράστιο ζήτημα και πρέπει έστω και τώρα με αφορμή αυτήν την επερώτηση τη δική σας να δείτε πως θα αξιοποιήσουμε καλύτερα την περιουσία και τι θα σώσουμε.  
      Αναφέρατε και άλλα πολλά και είπε και ο Κοινοβουλευτικός Εκπρόσωπος μας για το Π.Ι.Κ.Π.Α. της Βούλας. Ξέρετε τι μας κάνατε; Πήγαμε προεκλογικά με το σημερινό Πρωθυπουργό και είδαμε το ίδρυμα εκεί στη Βούλα σε μία έκταση διακοσίων σαράντα έξι στρεμμάτων με κτήρια του 1930 κατεστραμμένα. Είπαμε να το φτιάξουμε και αφήσαμε και την ίδια πρόεδρο εκεί την κ. Τζοχατζοπούλου για να μπορέσουμε να προχωρήσουμε. Χωρίς να το ξέρει και η ίδια παραμονές των εκλογών του 2004 αλλάζει το προεδρικό διάταγμα και δεν ξέρω με τι προθέσεις. Έχει κτιστεί όλη η Βούλα, όλη η Βουλιαγμένη και εκεί βρήκατε το προεδρικό διάταγμα με το οποίο μας επιτρέπεται να κτίσουμε πεντακόσια τετραγωνικά μόνο σε διακόσιες τριάντα έξι χιλιάδες τετραγωνικά μέτρα.  Μπορούμε να κτίσουμε λοιπόν, επαναλαμβάνω σε διακόσιες τριάντα έξι χιλιάδες τετραγωνικά μέτρα μόνο πεντακόσια τετραγωνικά μέτρα για να προστατεύσουμε την χλωρίδα και την πανίδα της Αττικής γης. Εκεί σας έπιασε η ευαισθησία σας όταν έχουν κτίσει οι πάντες εκεί δίπλα γιατί ο Καραμανλής είχε πει ότι, εκεί θέλω να κάνω το καλύτερο κέντρο αποκατάστασης με σύμπραξη δημόσιου και ιδιωτικού τομέα, ναι, με αντιπαροχή. Σε εκατόν πενήντα χιλιάδες τετραγωνικά μέτρα να κάνουμε το καλύτερο κέντρο αποκατάστασης στην Ευρώπη ώστε τρία εκατομμύρια αθηναίοι να το βλέπουν και να το καμαρώνουν στο «φιλέτο» της Αθήνας και εμείς τρέχουμε να αλλάξουμε δυο χρόνια τώρα το προεδρικό διάταγμα το οποίο ξέρετε πόσο δύσκολα αλλάζει όταν είναι για περιβαλλοντικούς λόγους. 
      Και ξέρετε τι άλλο κάνατε; Κάναμε μία πλαζ εκεί, την καλύτερη πλαζ της Ελλάδος για τους λουόμενους και έχουμε μπλέξει με τα δικαστήρια γιατί μπήκαμε είκοσι εκατοστά μέσα για να μπορούν οι ανάπηροι να βάζουν τα αμαξίδιά τους μέσα στην θάλασσα. Δεν γίνεται κανένας έλεγχος από τις υπηρεσίες της πολεοδομίας στα καταστήματα της περιοχής που έχουν μπει μέσα στη θάλασσα και ήρθαν εκεί στη δική μας πλαζ των αναπήρων και τρέχουμε στα δικαστήρια. Θα πάμε όλοι μάρτυρες και σας καλώ να έρθετε και εσείς μάρτυρες να υπερασπιστείτε τη συγκεκριμένη δομή μας εκεί. 
      Είπατε για τις δωρεές στο «ΜΗΤΕΡΑ». Στείλαμε το Σώμα επιθεωρητών υγείας πρόνοιας και είμαστε καθαροί σε αυτά  και πιστεύω ότι θα είμαστε καθαροί και στη συνέχεια. Απευθύνατε μια έκκληση επίσης για το Δ’ Κοινοτικό Πλαίσιο Στήριξης, για την τέταρτη προγραμματική περίοδο. Το πολεμάμε και θα το πετύχουμε για αυξημένες δαπάνες στην πρόνοια για υποάξονες στην αειφόρο ανάπτυξη, σ’ όλους τους άξονες των υπόλοιπων Υπουργείων να είναι παρούσα και η πρόνοια και να είστε σίγουροι ότι θα το πετύχουμε και αυτό. Θέλουμε την συμπαράσταση και εκεί και θα το πετύχουμε και αυτό ώστε δεν θα χαθεί ούτε ένα ευρώ από κοινοτικούς πόρους και στο χώρο της πρόνοιας. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Καστανίδης έχει το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υφυπουργέ, εκλαμβάνω το γεγονός ότι δεν απαντήσατε σε κανένα από τα θέματα που έθιξα ως ένδειξη προσεκτικής στάσεως, αναγνώρισης της τεκμηρίωσης των επιχειρημάτων και έμμεσης αποδοχής ότι θα ερευνήσετε τα θέματα τα οποία εθίγησαν.
      Σε ό,τι αφορά τώρα το τελευταίο θέμα το οποίο θίξατε εκφράζω την βαθύτατη συμπάθεια μου στην προσπάθεια σας να προστατεύσετε πολιτικές και μέσα που αφορούν την πρόνοια. Θα ήθελα όμως να σας παρακαλέσω να συνεννοηθείτε με τον αρμόδιο Υπουργό, τον κ. Σουφλιά, να επέμβει στις υπηρεσίες του, μιας και η Κυβέρνηση της χώρας ακούει στο όνομα Νέα Δημοκρατία, ώστε να μην ελέγχεται το Υπουργείο Υγείας και οι υπηρεσίες του αλλά να ελέγχονται οι ιδιώτες που καταπατούν τον αιγιαλό. Φαντάζομαι ότι τη συνεννόηση αυτή με τον κ. Σουφλιά έχετε τη δυνατότητα να την κάνετε. Αν στο παρελθόν δεν υπήρχε τέτοια δυνατότητα σήμερα έχετε αυτήν τη δυνατότητα. 
      Τώρα, κύριε Υφυπουργέ, παρ’ ότι δεν είναι από τυπικής απόψεως στενά δικό σας θέμα αυτό που θα θίξω, αλλά αγγίζει θέματα ουσιαστικά της πρόνοιας, θα ήθελα να σας περιγράψω και ένα ακόμα πρόβλημα. Είναι των ημερών και πρέπει δι’ ημών να τεθεί στον κ. Αβραμόπουλο. Εσείς δε, ως βορειοελλαδίτης μπορείτε να πάρετε θέση για το πώς εξελίσσονται τα πράγματα στον πολύπαθο χώρο της υγείας και της πρόνοιας. 
      Στο Περιφερειακό Ιατρείο Γερακαρούς –η Γερακαρού υπάγεται στο Δήμο Κορώνειας του Νομού Θεσσαλονίκης- υπηρετούσαν επί μία πενταετία δύο γιατροί των οποίων η θητεία έληξε, οι θέσεις τους δε προκηρύχθηκαν. Οι εισηγητές και στην περίπτωση του ενός γιατρού και στην άλλη περίπτωση του δεύτερου γιατρού εισηγήθηκαν ότι και οι δύο σε κάθε περίπτωση πληρούν όλες τις προϋποθέσεις και ότι πρέπει να καταλάβουν τις δύο κενωθείσες θέσεις. Με αντίθετη απόφαση της πλειοψηφίας του Σ.Κ.Ε.Ι.Ο.Π.Ν.Ι. και με το επιχείρημα ότι διεξάγεται ένορκη διοικητική εξέταση που δεν κατέληξε όμως σε πόρισμα –θα σας πω γιατί γίνεται η ένορκη διοικητική εξέταση- απερρίφθησαν οι προσλήψεις των δύο ιατρών και παρεπέμφθη το θέμα στο Υπουργείο Υγείας και Πρόνοιας για επαναπροκήρυξη των δύο θέσεων. 
      Γιατί διεξάγεται η ένορκη διοικητική εξέταση; Διότι, όπως ακούγεται στους διαδρόμους, οι δύο γιατροί προέρχονται από το χώρο της αναρχίας και ενοχλήθηκαν κάποιοι γιατί εκδίδουν ανακοινώσεις και στα ελληνικά και στα αλβανικά που τοιχοκολλούν στους τοίχους του Κέντρου Υγείας Κορώνειας, στο Ζαγκλιβέρι. 
      Στην απόφαση του Σ.Κ.Ε.Ι.Ο.Π.Ν.Ι. αντέδρασε το σύνολο των κατοίκων της περιοχής με πρωτοστατούντα τα στελέχη της Νέας Δημοκρατίας, προς τιμήν τους. Μου εδηλώθη από υπεύθυνο παράγοντα της Νέας Δημοκρατίας τι «ιεραποστολικώς» κάνουν αυτοί οι δύο γιατροί που προέρχονται, σύμφωνα με όσα διαδίδονται, από το χώρο της αναρχίας και  πρόσθεσε: «Αν αυτοί είναι αναρχικοί, κι εγώ είμαι αναρχικός». 
      Στη σύσσωμη αντίδραση όλων των κατοίκων τη περιοχής η απάντηση είναι η απόλυτη σιωπή. Έχουν αποκλειστεί δρόμοι. Εκεί δεν υπάρχει, κύριε Πρόεδρε, κάποιος ο οποίος να εξαιρείται. Δεν υπάρχει, κύριε Υφυπουργέ, κάποιος πολίτης που να εξαιρείται εκτός τριών κομματικών παραγόντων. Είναι οι πολίτες της Νέας Δημοκρατίας, οι πολίτες που υποστηρίζουν ΠΑ.ΣΟ.Κ., Κ.Κ.Ε., Συνασπισμό, έως και Λ.Α.Ο.Σ.. Σύσσωμοι λοιπόν ζητούν τους δύο γιατρούς οι οποίοι δεν επιτελούν απλώς το ιατρικό τους καθήκον, αλλά προσφέρουν ουσιαστικά κάθε κοινωνική φροντίδα. Οι ηλικιωμένοι της περιοχής στέλνουν μηνύματα ότι αν αυτοί οι δύο φύγουν, πιθανότατα οι ίδιοι θα καταλήξουν και είναι όλων των πολιτικών αποχρώσεων. Επαναλαμβάνω ότι παρέχουν όχι μόνον υπηρεσίες υγείας, αλλά και πρόνοιας, καθημερινής κοινωνικής φροντίδας. Υπάρχουν απίστευτες αφηγήσεις αφοσίωσης αυτών των ανθρώπων στο καθήκον τους. Κάποιοι θέλουν να διορίσουν κομματικά προτιμητέους και ολόκληρο το κοινωνικό σώμα είναι αντίθετο. 
      Εάν ενδιαφέρεστε και πιστεύω ότι ενδιαφέρεστε, κύριε Υφυπουργέ, όπως ενδιαφέρεται και ο κ. Αβραμόπουλος –θέλω να πιστεύω- για την ορθή λειτουργία του συστήματος Υγείας και Πρόνοιας, αυτό το εκκωφαντικό παράδειγμα αρνητικής στάσης κομματικών παραγόντων και θετικής στάσης της κοινωνίας των πολιτών πρέπει να το αντιμετωπίσετε ως παράδειγμα θετικής επέμβασης. Ειδάλλως όποια συζήτηση και αν διεξάγεται στην Αίθουσα αυτή και εκτός της Αιθούσης  δεν θα είναι τίποτε άλλο από το κενό των λόγων. Η πράξη είναι αυτή που θετικά ή αρνητικά φορτίζει. 
      Σας το περιέγραψα για να έχετε υπ’ όψιν σας ένα ακόμα δείγμα της παρούσης καταστάσεως και ελπίζω ότι θα υπάρξει ένδειξη ευθύνης.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κύριο Καστανίδη.
      Ο κ. Υπουργός έχει το λόγο για δύο λεπτά.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, γνωρίζουμε αυτό το θέμα. Πρόσφατα ήμουν στην περιοχή του Λαγκαδά για τα εγκαίνια ενός κέντρου. Μου έθεσαν το θέμα, το γνωρίζει και η κοινωνική περιφέρεια και σας πληροφορώ ότι προσωπικά ο κ. Αβραμόπουλος γνωρίζει το θέμα αυτό. 
      Είναι άδικο για τον Υπουργό Υγείας τον κ. Αβραμόπουλο να τονίζεται η σημερινή του απουσία. Υπάρχουν άλλοι λόγοι που είναι απών σήμερα. Τον εκπροσωπώ. Έχω το χώρο της πρόνοιας τα τελευταία δύο χρόνια και φυσικά παρακολουθεί την συζήτηση αυτή και έχει προσωπικό ενδιαφέρον για το χώρο της κοινωνικής φροντίδας και αλληλεγγύης.
      Και για το θέμα του Ζαγκλιβερίου επίσης έχουν δοθεί σαφείς οδηγίες και σύντομα θα δείτε λύση που θα ικανοποιεί και την τοπική κοινωνία και το αίσθημα περί δικαίου των κατοίκων της περιοχής. Είναι σε γνώση μας και είναι σε γνώση του Υπουργού προσωπικά και εγώ το έμαθα τυχαίως σας είπα κατά την επίσκεψή μου πρόσφατα στη Λητή Θεσσαλονίκης στα εγκαίνια του εκεί Περιφερειακού Ιατρείου. 
      Έχετε δίκιο ότι δεν σας ανέφερα δυο τρία θέματα που θέσατε για τις Διευθύνσεις του Ινστιτούτου Κοινωνικής Προστασίας και Αλληλεγγύης. Είναι κάτι διαφορετικό από το προηγούμενο Εθνικό Συμβούλιο Κοινωνικής Φροντίδας. Είναι ένα επιστημονικό ινστιτούτο και οι οκτώ διευθύνσεις ανταποκρίνονται με τις αντίστοιχες διευθύνσεις, στα αντίστοιχα ευρωπαϊκά ινστιτούτα.
      Είναι καλές πρακτικές τις οποίες πήραμε από αντίστοιχα ινστιτούτα και τις υιοθετούμε και με το νέο οργανόγραμμά του –που δεν είναι εβδομήντα, είναι ογδόντα εννιά άτομα- και με τις νέες θέσεις που προκηρύσσονται θα καλύπτονται οι ανάγκες. Υπάρχει επιστημονική κάλυψη και από τον επιστημονικό κόσμο της Ευρώπης και της χώρας μας για τον τομέα αυτό.
      Για την απουσία της Εθνικής Ομοσπονδίας Ατόμων με Αναπηρίες από το Ινστιτούτο είναι καθαρά ερευνητικό εργαλείο, είναι το think-tank της πρόνοιας. Θέλουμε ένα ολιγομελές σχήμα. Είναι στο Εθνικό Παρατηρητήριο Αναπηρίας. Είναι σε κάθε ίδρυμά μας στη χώρα εκπρόσωπος της Εθνικής Ομοσπονδίας Ατόμων με Αναπηρίες. Συνεργαζόμαστε πολύ καλά. Δεν είναι απλώς το Ινστιτούτο Κοινωνικής Προστασίας.
      Για το θέμα του Ε.Κ.Κ.Α. που λέτε ότι μειώθηκαν ορισμένες δομές, ναι, μειώθηκαν, γιατί έχουμε λίγο προσωπικό και πρέπει να το συγκεντρώσουμε σε συγκεκριμένες δομές. Δώσαμε προτεραιότητα στη Γραμμή Ανθρωπιάς 197, σε τρεις κεντρικές δομές στην Αθήνα και σε μια κεντρική δομή, γιατί αν είχαμε διάσπαρτο το προσωπικό μας σε πολλές δομές, δεν θα κάναμε τίποτα.
      Με τη νέα πρόσληψη του προσωπικού που θα γίνει μέσω Α.Σ.Ε.Π. και θα μας έρθουν τα άτομα αυτά πολύ σύντομα θα ξαναλειτουργήσουν και αυτές οι δομές, οι οποίες καταργήθηκαν προσωρινά για να λειτουργήσουν ορισμένες άλλες. Γιατί έτσι δεν λειτουργούσε καμία και το γνωρίζετε πολύ καλά αυτό ότι ουσιαστικά δεν λειτουργούσε καμία δομή, ενώ τώρα τουλάχιστον λειτουργούν τρεις κεντρικές δομές.
      Επίσης, για το θέμα του ΜΗΤΕΡΑ, με τις καινούργιες είκοσι έξι προσλήψεις, με τις προσλήψεις part time –περιορισμένου χρόνου- των είκοσι ατόμων πιστεύουμε ότι λύνονται σημαντικά ζητήματα στο Κέντρο Βρεφών ΜΗΤΕΡΑ. Όμως δεν ευθυνόμαστε εμείς αν στην κοινωνική υπηρεσία από τα δεκαπέντε άτομα δύο είναι στο Βόλο, δύο είναι στις Δ.Υ.Π.Ε, μια είναι με μητρική άδεια, μια είναι με άδεια για διδακτορικό και δουλεύουν από τα δεκαπέντε άτομα τα οκτώ. Και εκεί φροντίζουμε με νέες προσλήψεις. Ξέρετε ότι δυστυχώς και στις υπηρεσίες του δημοσίου και σε αυτά τα ιδρύματά μας υπάρχουν τέτοιου είδους προβλήματα. Σας αναφέρω απλώς ότι από τα δεκαπέντε άτομα, μάχιμα είναι τα οκτώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 79/49/15-6-2006 επερώτησης είκοσι εννέα Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης, σχετικά με την πρόνοια και την κοινωνική φροντίδα στη χώρα μας.
      Έχω την τιμή να ανακοινώσω στο σώμα ότι η Ειδική Επιτροπή επί του Απολογισμού και του Γενικού Ισολογισμού του Κράτους καταθέτει την έκθεσή της στα σχέδια νόμων του Υπουργείου Οικονομίας και Οικονομικών: α) «Κύρωση του Απολογισμού του Κράτους Οικονομικού Έτους 2004» και β) «Κύρωση του Ισολογισμού του Κράτους Οικονομικού Έτους 2004».
      Κύριοι συνάδελφοι, σας έχουν διανεμηθεί τα Πρακτικά της συνεδρίασης της Τρίτης 18 Ιουλίου 2006 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της Τρίτης 18 Ιουλίου 2006 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 13.42’ λύεται η συνεδρίαση για την Τρίτη 22 Αυγούστου 2006 και ώρα 18.00΄, με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που θα διανεμηθεί. 
      Καλό καλοκαίρι! 
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 




4
ΣΥΝΕΔΡΙΑΣΗ 27-07-06      ΣΕΛ.

