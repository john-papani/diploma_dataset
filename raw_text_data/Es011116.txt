 
ΠΡΑΚΤΙΚΑ ΒΟΥΛΗΣ
Παρασκευή, 16 Νοεμβρίου 2001
ΣΥΝΕΔΡΙΑΣΗ ΛΔ΄
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
 
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Συζήτηση σχετικά με την επέτειο του Πολυτεχνείου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 19 Νοεμβρίου 2001 σελ.
4. Συζήτηση επικαίρων ερωτήσεων.
α) Προς τον Πρωθυπουργό, σχετικά με τη λήψη των αναγκαίων μέτρων για τη μείωση του κόστους της αγροτικής παραγωγής, την αναδιάρθρωση των καλλιεργειών κλπ., σελ.
β) Προς τον Υπουργό Γεωργίας, ι) σχετικά με τις προθέσεις του Υπουργείου να αποζημιώσει τους ελαιοπαραγωγούς της Λευκάδας για τις καταστροφές που υπέστησαν από την παρατεταμένη ξηρασία, σελ.
ii) σχετικά με τα κριτήρια για την κατανομή των πιστώσεων πριμοδότησης της πρώτης εγκατάστασης νέων αγροτών έτους 2001 κλπ., σελ.
γ) Προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης για χορήγηση του οικογενειακού επιδόματος και στους δύο συζύγους, του πολυτεκνικού επιδόματος στις πολύτεκνες μητέρες κλπ., σελ.
5) Επί της επερώτησης του Υπουργείου Εργασίας και Κοινωνικών Ασφαλίσεων: "σχετικά με την καταβολή της σύνταξης και του δώρου των Χριστουγέννων στους συνταξιούχους", σελ.
ΟΜΙΛΗΤΕΣ
Α. Για την επέτειο του Πολυτεχνείου:
ΓΕΙΤΟΝΑΣ Κ., σελ.
ΚΑΣΤΑΝΙΔΗΣ Χ., σελ.
ΚΩΝΣΤΑΝΤΟΠΟΥΛΟΣ Ν., σελ.
ΠΑΥΛΟΠΟΥΛΟΣ Π., σελ.
ΡΕΠΠΑΣ Δ., σελ.
ΣΤΡΙΦΤΑΡΗΣ Σ., σελ.
Β. Επί των επικαίρων ερωτήσεων:
Α) Προς τον Πρωθυπουργό:
ΕΒΕΡΤ Μ., σελ.
ΣΗΜΙΤΗΣ Κ., σελ.
Β) Προς τους Υπουργούς:
ΑΡΓΥΡΗΣ Ε., σελ.
ΚΟΥΡΟΥΜΠΛΗΣ Π., σελ.
ΣΙΟΥΦΑΣ Δ., σελ.
ΣΤΡΙΦΤΑΡΗΣ Σ., σελ.
ΦΛΩΡΙΔΗΣ Γ., σελ.
Β. Επί της επερώτησης:
ΑΓΓΕΛΟΠΟΥΛΟΣ Ν., σελ.
ΓΙΑΚΟΥΜΑΤΟΣ Γ., σελ.
ΚΑΚΛΑΜΑΝΗΣ Ν., σελ.
ΚΑΣΤΑΝΙΔΗΣ Χ., σελ.
ΜΠΟΥΡΑΣ Α., σελ.
ΠΑΠΑΓΕΩΡΓΟΠΟΥΛΟΣ Ε,. σελ.
ΡΕΠΠΑΣ Δ., σελ.
ΣΠΥΡΟΣ Σ., σελ.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B'
ΣΥΝΕΔΡΙΑΣΗ ΛΔ'
Παρασκευή 16 Νοεμβρίου 2001

Αθήνα, σήμερα στις 16 Νοεμβρίου 2001 ημέρα Παρασκευή και ώρα 10.55' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τη Γραμματέα της Βουλής κα Φωτεινή Γεννηματά, Βουλευτή Α' Αθηνών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Εύβοιας κ. ΒΑΣΙΛHΣ ΚΕΔΙΚΟΓΛΟΥ με αναφορά του ζητεί τον έλεγχο της μελέτης κατασκευής του οδικού άξονα της πόλης Ιστιαίας Εύβοιας.
2) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η Πρότυπη Βιοτεχνική Μονάδα Λακκιάς Βασιλικών Θεσσαλονίκης ζητεί την ένταξη των μαθητών της στο ν. 2643.
3) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Νομάρχης Καστοριάς ζητεί την επιστροφή πιστωτικού ΦΠΑ έτους 2000 σε γεωργούς της περιοχής του που ασχολούνται και με την επεξεργασία γουναρικών.
4) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία Τουριστικοί Φορείς Νομού Θεσσαλονίκης ζητούν την αύξηση του κονδυλίου για την τουριστική διαφήμιση της Ελλάδας.
5) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών καταγγέλλει παράνομη επέμβαση του Ινστιτούτου Γκαίτε σε ελληνικό φροντιστήριο Γερμανικής στα Χανιά.
6) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Πανελλήνιος 'Ενωσις Συνταξιούχων Μηχανικών Εμπορικού Ναυτικού Α' τάξεως ζητεί τη χορήγηση ποσού εξομάλυνσης στους συνταξιούχους μηχανικούς Α' τάξεως.
7) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία ο Δήμος Αρφαρών Μεσσηνίας ζητεί την ένταξή του στα "Προγράμματα Ανάπτυξης Αγροτικού Χώρου".
8) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Τοπική ΄Ενωση Δήμων, Κοινοτήτων Νομού Πιερίας ζητεί να μην καταργηθούν οι επιδοτήσεις καπνού.
9) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύνδεσμος Πολιτικών Συνταξιούχων του Νομού Αρκαδίας ζητεί την ικανοποίηση των συνταξιοδοτικών αιτημάτων του κλάδου.
10) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Σύλλογος Γονέων - Κηδεμόνων του 2/θ Ειδικού Σχολείου Αλμυρού Μαγνησίας διαμαρτύρεται για την αργοπορία στην κάλυψη των θέσεων δασκάλων Ειδικής Αγωγής.
11) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Πανελλήνια Ομοσπονδία Αξιωματικών Αστυνομίας ζητεί την ικανοποίηση των θεσμικών και των οικονομικών αιτημάτων του κλάδου.
12) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Διπλωματούχων Μηχανικών Κοζάνης ζητεί την αναγνώριση στους Διπλωματούχους Μηχανικούς Μεταλλείων του δικαιώματος να εκτελούν έργα αποκάλυψης Ορυχείων.
13) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Πάτμου Δωδεκανήσου διαμαρτύρεται για τις τροποποιήσεις των δρομολογίων της ακτοπλοϊκής συγκοινωνίας του νησιού.
14) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Σύλλογος Συνταξιούχων ΟΓΑ Νομού Καρδίτσας ζητεί την αύξηση των συντάξεων του ΟΓΑ.
15) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Αργιθέας Καρδίτσας ζητεί να του χορηγηθεί ένα φορτηγό αυτοκίνητο.
16) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Πλαστήρα Καρδίτσας ζητεί να απαλλαγούν από το φόρο συντάξεως συμβολαίων οι ορεινές περιοχές που έχουν πληθυσμό κάτω των 3.000 κατοίκων.
17) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία η ΕΛΜΕ Καρδίτσας ζητεί τη συνέχιση της λειτουργίας όλων των τμημάτων του 2ου ΤΕΕ Καρδίτσας.
18) Οι Βουλευτές κύριοι ΚΥΡΙΑΚΟΣ ΣΠΥΡΙΟΥΝΗΣ και ΓΕΡΑΣΙΜΟΣ ΓΙΑΚΟΥΜΑΤΟΣ κατέθεσαν αναφορά με την οποία οι Ενώσεις Αποστράτων Αξιωματικών Στρατού - Ναυτικού - Αεροπορίας ζητούν την αναπροσαρμογή των στρατιωτικών συντάξεων.
19) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμαρχος Πειραιά ζητεί τη λήψη μέτρων διάσωσης και αναπαλαίωσης του κτιρίου του Δημοτικού Θεάτρου Πειραιά.
20) Ο Β' Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Σύλλογος Γονέων και Κηδεμόνων Μουσικού Σχολείου Ξάνθης ζητεί την τοποθέτηση μόνιμων καθηγητών στο Σχολείο.
21) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η ΔΑΚΕ ΕΛΤΑ Θεσσαλονίκης ζητεί την ανάκληση της μετάθεσης του κ. Ι.Τσίτσιλα από την περιφ. Διεύθυνση Θεσσαλονίκης στο ταχυδρομικό γραφείο Θεσσαλονίκης 43.
22) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Πρόεδρος της Νομαρχιακής Αυτοδιοίκησης Δράμας - Καβάλας - Ξάνθης ζητεί την ίδρυση Πανεπιστημίου στην περιοχή του.
23) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Γ.Πετρακάκης, υπάλληλος ΚΤΕΟ Ρεθύμνου, καταγγέλλει παράνομες πράξεις κατά τη διενέργεια του τεχνικού ελέγχου οχημάτων στο ΚΤΕΟ Ρεθύμνου.
24) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Εργατικό Κέντρο Λασιθίου ζητεί την άμεση τοποθέτηση ιατρού - ελεγκτή στο νοσοκομείο Λασιθίου.
25) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Φαρμακευτικός Σύλλογος Αττικής ζητεί την άμεση εξόφληση καθυστερημένων λογαριασμών του Δημοσίου στα μέλη του.
26) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Σύλλογος Νεφροπαθών Νομού Αιτωλ/νίας ζητεί την άμεση αλλαγή του συστήματος παροχής οξυγόνου της Μονάδας Τεχνητού Νεφρού του Γ.Ν. Νοσοκομείου Αγρινίου.
27) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ, ΓΕΩΡΓΙΟΣ ΧΟΥΡΜΟΥΖΙΑΔΗΣ και ΕΥΤΥΧΙΟΣ ΚΟΝΤΟΜΑΡΗΣ κατέθεσαν αναφορά με την οποία Εκπαιδευτικοί και Γονείς Σχολείων της νήσου Λήμνου διαμαρτύρονται για τις σοβαρές ελλείψεις εκπαιδευτικών, βιβλίων από τα σχολεία της πρωτοβάθμιας και δευτεροβάθμιας εκπαίδευσης της Λήμνου.
28) Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία το Υποθηκοφυλάκειο Κατερίνης ζητεί τη στελέχωσή του με πρόσθετο προσωπικό.
29) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η 'Ενωση Αποστράτων Συν/χων Σωμάτων Ασφαλείας Νομού Μεσσηνίας ζητεί την επίλυση συνταξιοδοτικού προβλήματος των μελών της.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 
1. Στην με αριθμό 894/6-8-2001 ερώτηση δόθηκε με το υπ' αριθμ. 1906/7-9-2001 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 894/6-8-01 που κατέθεσαν οι Βουλευτές κύριοι Τ. Τσιόγκας, Ν. Γκατζής, Α. Σκυλλάκος σας πληροφορούμε τα εξής:
Για τις ζημιές που προξενήθηκαν από τη χαλαζόπτωση στις 26-7-2001 σε καλλιέργειες καπνού, οπωροφόρων δένδρων, βαμβακιού, κλπ. Των Δήμων Ελασσόνας και Γιάννουλης του Νομού Λάρισας, ο Οργανισμός ΕΛΓΑ έχει ήδη επιληφθεί.
Συγκεκριμένα την πληγείσα περιοχή επισκέφθηκαν, από την επομένη των ζημιών, για επισημάνσεις οι αρμόδιοι γεωπόνοι επόπτες του Υποκαταστήματος του ΕΛΓΑ στη Λάρισα, προκειμένου ο Οργανισμός να έχει άμεση εικόνα της έκτασης των ζημιών και των καλλιεργειών που ζημιώθηκαν. Από τις επισημάνσεις που διενεργήθηκαν διαπιστώθηκε ότι οι ζημιές από τη χαλαζόπτωση είναι σημαντικές αλλά σε μικρή έκταση.
Οι εξατομικευμένες εκτιμήσεις έχουν ήδη ολοκληρωθεί στο Δήμο Ελασσόνας και συνεχίζονται στο Δήμο Γιάννουλης.
Για τις καλλιέργειες βαμβακιού θα διενεργηθούν και δεύτερες εκτιμήσεις, κοντά στο στάδιο της συγκομιδής, έτσι ώστε τα πορίσματα των εκτιμήσεων να εκφράζουν με τη μεγαλύτερη δυνατή ακρίβεια την απώλεια του εισοδήματος των παραγωγών.
Μετά το πέρας των εκτιμήσεων και την κοινοποίηση των πορισμάτων εκτίμησης στους ενδιαφερόμενους παραγωγούς, από τον Οργανισμό ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
Ο Υπουργός
Γ. ΑΝΩΜΕΡΙΤΗΣ"
2. Στην με αριθμό 896/6-8-2001 ερώτηση δόθηκε με το υπ' αριθμ. 2118/17-9-2001 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην με αριθμό 896/6-8-2001 ερώτηση που κατατέθηκε στη Βουλή από τους Βουλευτές κύριους Τ. Τσιόγκα και Στ. Σκοπελίτη, για τα θιγόμενα σ' αυτή θέματα, σας πληροφορούμε τα εξής:
1. Στη Σητεία έχει ήδη γίνει η δημοπράτηση του νέου οικισμού του Οργανισμού Εργατικής Κατοικίας (ΟΕΚ) "ΣΗΤΕΙΑ ΙΙΙ" στο Νομό Λασιθίου και κατακυρώθηκε ο ανάδοχος. Λόγω, όμως, της γειτνίασης του οικισμού με το φρούριο Καζάρμα, υπάρχει αυτή τη στιγμή συνεργασία των Υπηρεσιών του ΟΕΚ με την αρμόδια 13η Εφορία Βυζαντινών και Μεταβυζαντινών αρχαιοτήτων, προκειμένου να γίνουν μετατροπές στους αρχιτεκτονικούς τύπους των κατοικιών, ώστε να επιτευχθεί καλύτερη εναρμόνιση του οικισμού με τον περιβάλλοντα χώρο του οποίου ο χαρακτήρας καθορίζεται από την ύπαρξη του φρουρίου. Μόλις ολοκληρωθούν οι μετατροπές αυτές, θα ξεκινήσει άμεσα το έργο της ανέγερσης του οικισμού.
2. Στον Άγιο Νικόλαο, ο ΟΕΚ έχει στην ιδιοκτησία του έκταση 57.700 τ.μ., η οποία χαρακτηρίζεται από βραχώδες έδαφος και έντονες κλίσεις. Οι υπηρεσίες του ΟΕΚ επεξεργάζονται μελέτη για την κατασκευή οικισμού, στη συγκεκριμένη περιοχή όμως, δεν υπάρχει δίκτυο αποχέτευσης και για το λόγο αυτόν ο ΟΕΚ βρίσκεται σε επαφές με το Δήμο Αγίου Νικολάου, προκειμένου να γίνει από το Δήμο η αναγκαία μελέτη αποχέτευσης. Επίσης, υπάρχει συνεργασία με τη Δημοτική Επιχείρηση Ανάπτυξης του Δήμου, προκειμένου να υπογραφεί προγραμματική σύμβαση μεταξύ αυτής και του ΟΕΚ για την πραγματοποίηση από την Εταιρεία των έργων διαμόρφωσης του οικοπέδου.
3. Στη Νεάπολη, ο ΟΕΚ επέλεξε προς αγορά έκταση 10 περίπου στρεμμάτων, οι τίτλοι ιδιοκτησίας της οποίας ελέγχονται αυτή τη στιγμή από τη Νομική Υπηρεσία του Οργανισμού. Μόλις ολοκληρωθεί η διαδικασία αγοράς και η έκταση περιέλθει στην ιδιοκτησία του ΟΕΚ., θα εκπονηθεί μελέτη για την ανέγερση νέου οικισμού στη Νεάπολη.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
3. Στην με αριθμό 852/1-8-2001 ερώτηση δόθηκε με το υπ' αριθμ. 1895/7-9-2001 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 852/1.8.2001 που κατέθεσε ο Βουλευτής κ. Γ. Καλαντζής, σας πληροφορούμε τα εξής:
Ο κύριος όγκος των πληρωμών που αφορούν τις πριμοδοτήσεις των βοοειδών έχει ήδη διεκπεραιωθεί από την Γ.Ε.ΔΙΔΑΓΕΠ του Υπ. Γεωργίας και τα αντίστοιχα ποσά καταβάλλονται στους δικαιούχους παραγωγούς. Ένα μικρό υπόλοιπο που αφορά τις πριμοδοτήσεις εκτατικοποίησης και τις πριμοδοτήσεις σφαγής θα καταβληθεί σύντομα.
Ο Υπουργός
Γ. ΑΝΩΜΕΡΙΤΗΣ"
4. Στην με αριθμό 899/6-8-01 ερώτηση δόθηκε με το υπ΄ αριθμ. 1907/6-8-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 899/6-8-01 που κατέθεσε ο Βουλευτής κ. Δ. Τζαμτζής σας πληροφορούμε τα εξής:
Με την 4216/Β 269/07-02-2001 απόφαση των Υπουργών Εθνικής Οικονομίας και Οικονομικών, προβλέπονται οικονομικές ελαφρύνσεις και πιστωτικές διευκολύνσεις για τα χρέη των πτηνοκτηνοτρόφων της χώρας ως ακολούθως:
Από το σύνολο των ληξιπρόθεσμων και άληκτων των 31/121/2000 οφειλών των κτηνοτρόφων διαγράφονται όλοι οι τόκοι που δεν εξασφαλίζονται πλήρως από εμπράγματες διασφαλίσεις.
Το σύνολο των τόκων που θα διαγραφούν θα βαρύνει το λογαριασμό του ν. 128175.
Το υπόλοιπο (μετά την αφαίρεση των τόκων) των οφειλών ρυθμίζεται για 15 χρόνια με επιτόκιο το βασικό επιτόκιο δανεισμού για την αντίστοιχη κατηγορία ενήμερων δανείων της ΑΤΕ.
Για το σύνολο του ρυθμισθέντος ποσού παρέχεται η εγγύηση του Ελληνικού Δημοσίου.
Στην ίδια ρύθμιση θα περιληφθούν και όλα τα ανεξόφλητα υπόλοιπα βεβαιωμένων οφειλών στις Δ.Ο.Υ., ύστερα από επαναφορά τους στην ΑΤΕ χωρίς προσαυξήσεις.
Η ρύθμιση αυτή είναι πολύ ευνοϊκή για τους κτηνοτρόφους δεδομένου ότι προβλέπει τη διαγραφή:
του συνόλου των ακάλυπτων τόκων για τα χρέη της Τράπεζας
των προσαυξήσεων του Δημοσίου για τις βεβαιωμένες οφείλές.
Επί πλέον η ΑΤΕ μέσα από τη διαδικασία της ρύθμισης θα καταβάλλει κάθε δυνατή προσπάθεια να βοηθήσει τους κτηνοτρόφους στην εξυγίανση των εκμεταλλεύσεών τους και στην ομαλή και βιώσιμη λειτουργία τους στο μέλλον.
Ο Υπουργός
ΓΕΩΡΓΙΟΣ ΑΝΩΜΕΡΙΤΗΣ"
5. Στην με αριθμό 903/7-8-01 ερώτηση δόθηκε με το υπ΄ αριθμ. 1012/13-9-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στη με αριθμό 903/7-8-01 ερώτηση που κατατέθηκε στη Βουλή από το Βουλευτή κ. Σπύρο Ταλιαδούρο με θέμα: "΄Ατομα με Μεσογειακή Αναιμία" σας πληροφορούμε τα εξής:
Στην Ελλάδα η αιμοδοσία είναι εθλελοντική και μη αμειβόμενη. Το Υπουργείο Υγείας και Πρόνοιας δίνει ιδιαίτερη βαρύτητα στην ανάπτυξη της Εθελοντικής Αιμοδοσίας. Για το σκοπό αυτό έχει στελεχώσει τις Υπηρεσίες Αιμοδοσίας με Επισκέπτες - τριες Υγείας, για διαφώτιση των πολιτών στην Εθελοντική Αιμοδοσία. Παράλληλα όλο το Ιατρονοσηλευτικό Προσωπικό και των 96 Υπηρεσιών της χώρας παίρνουν μέρος στο έργο της προσέλκυσης αιμοδοτών σε συνεργασία με τους συλλόγους και ομάδες εθελοντών αιμοδοτών από το Δημόσιο και Ιδιωτικό Τομέα και γενικά από τον ευρύτερο κοινωνικό χώρο.
Με την αρ. Αγ/1120 Υπουργική απόφαση έχουν ομισθεί κίνητρα για την αιμοδοσία.
Ο εθελοντής αιμοδότης δικαιούται ιατρικής φροντίδας και εργαστηριακού ελέγχου σύμφωνα πάντα με τη γνώμη του υπεύθυνου γιατρού της αιμοδοσίας. Κάλυψη του ίδιου του αιμοδότη και της οικογένειας του για τυχόν ανάγκες τους σε αίμα και παράγωγα. Οι αιμοδότες τυγχαίνουν τιμής και κοινωνικής αναγνώρισης Η ηθική και κοινωνική αναγνώριση των εθελοντών αιμοδοτών περιλαμβάνει απονομή διπλωμάτων, βραβείων και μεταλλίων, διοργάνωση εκδηλώσεων κλπ.
Οι Υπηρεσίες αιμοδοσίας επιχορηγούνται από το Υπουργείο και σημαντικότερο μέρος διατίθενται για την εθελοντική αιμοδοσία.
Εν όψει της αναδιοργάνωσης των υπηρεσιών αιμοδοσίας οι σταθμοί Α και Β τάξης θα έχουν ως κύριο έργο τους την προσέλκυση εθελοντών αιμοδοτών σε συνεργασία και με την εποπτεία των κέντρων αιμοδοσίας με τα οποία έχουν διασυνδενθεί επιστημονικά.
Το Υπουργείο μας έχει στόχο στο άμεσο μέλλον τη διασφάλιση της επάρκειας αίματος με εγχώριο αίμα δεδομένου ότι το εισαγόμενο αίμα αντιπροσωπεύει μόνο το 2% του συνόλου της συλλογής αίματος στη χώρα μας.
Σχετικά με την εξέταση ανεύρεσης του γονιδίου της Μεσογειακής αναιμίας στα νέα ζευγάρια σας γνωρίζουμε ότι: α) Η εξέταση αναγνώρισης φορέων γίνεται στις Μονάδες Πρόληψης Μεσογειακής Αναιμίας δωρεάν β) Στα πλαίσια του Προγεννητικού Ελέγχου στα ζευγάρια, όπου και οι δύο είναι φορείς, εφαρμόζεται προγεννετική εξέταση από το Κέντρο Μεσογειακής Αναιμίας και γ) Η προσπάθεια διαφώτισης - ενημέρωσης του πληθυσμού (κυρίως των νέων ζευγαριών) είναι συνεχής και συστηματική.
Η Υφυπουργός
ΧΡΙΣΤΙΝΑ ΣΠΥΡΑΚΗ"
6. Στην με αριθμό 913/7-8-01 ερώτηση δόθηκε με το υπ΄ αριθμ. 1900/7-9-01 έγγραφο από τον Υπουργό Γεωργίας ακόλουθη απάντηση:
"Απαντώντας στην ερώτηση 913/7-8-01 που κατέθεσε ο Βουλευτής κ. Δ. Τζαμτζής για τα θέματα της αρμοδιότητάς μας σας πληροφορούμε τα εξής:
Η αριθμ. 2536/6-2001 απόφαση του Υπουργού Γεωργίας, με την οποία ρυθμίστηκε το ζήτημα των εκτάσεων περιοχής Αγ. Αθανασίου Ν. Πέλλας, στηρίχθηκε στη διάταξη του άρθρου 26 παρ. 1 του ν. 2732/1999 και στα στοχεία τα οποία υποβλήθηκαν από την αρμόδια Υπηρεσία Γεωργίας της Νομαρχιακής Αυτοδιοίκησης.
Επισημαίνεται ότι παρ΄όλο που η μελέτη και η αξιολόγηση των εν λόγω στοιχείων αποδείχθηκε μία διαδικασία επίπονη που απαιτούσε και την εξάντληση ικανού χρόνου, εν τούτοις ο χρόνος που δαπανήθηκε, χάρις στην κοπιώδη προσπάθεια που καταβλήθηκε, ήταν ολιγότερο δυνατός.
Ο Υπουργός
ΓΕΩΡΓΙΟΣ ΑΝΩΜΕΡΙΤΗΣ"
7. Στην με αριθμό 928/9-8-01 ερώτηση δόθηκε με το υπ΄ αριθμ. 1001/12-9-01 έγγραφο από τον Υφυπουργό Υγείας και Πρόνοιας ακόλουθη απάντηση:
"Απαντώντας στη με αριθμό 928/09-08-01 ερώτηση που κατατέθηκε στη Βουλή από τους Βουλευτές κυρίους Στ. Στριφτάρη και Παν Κοσιώνη αναφορικά με την ποιότητα του πόσιμου νερού του Δήμου Πέτας (Νομ. Αυτ/ση) Άρτας, σας πληροφορούμε τα εξής:
Όπως μας πληροφόρησε η Δ/νση Υγείας της Νομ. Αυτ/σης Άρτας με σχετικό έγγραφο της, πραγματοποίησε πρόσφατα (στις 7-8-2001) δειγματοληψία από το δίκτυο ύδρευσης του Δήμου, από τα αποτελέσματα της οποίας διαπιστώνεται ότι η ποιότητα του πόσιμου νερού του Δήμου είναι σύμφωνη με τους όρους και τις προϋποθέσεις της ισχύουσας Νομοθεσίας.
Γενικά το θέμα της ποιότητας του πόσιμου νερού του Δήμου Πέτας παρακολουθείται από την Δ/νση Υγείας της Ν. Α Άρτας, η οποία και συνεργάζεται με τον υπεύθυνο για την ύδρευση Δήμο ώστε να αντιμετωπισθεί άμεσα κάθε πρόβλημα που τυχόν παρουσιασθεί , με σκοπό την προστασία και διασφάλιση της Δημόσιας υγείας.
Από το Υπουργείο μας έχει αποσταλεί προς τις Νομ. Αυτ/σεις και Ο.Τ.Α. της χώρας η αριθ. Υ2/4052/08-11-2000 εγκύκλιος αναφορών με τον έλεγχο του πόσιμου ύδατος και συστημάτων ύδρευσης και λήψη μέτρων για την προστασία της δημόσιας υγείας.
Ο Υφυπουργός
ΔΗΜΗΤΡΙΟΣ ΘΑΝΟΣ"
8. Στην με αριθμό 943/10-8-01 ερώτηση δόθηκε με το υπ΄ αριθμ. 627/13-9-01 έγγραφο από τον Υπουργό Δικαιοσύνης ακόλουθη απάντηση:
"Σε απάντηση της υπ΄ αριθμ. 943/10-8-2001 ερώτησης που κατέθεσε στη Βουλή Ελλήνων ο Βουλευτής κ .Π. Ψωμιάδης σχετικά με την αναζήτηση αξιόποινων πράξεων από οργανώσεις -σωματεία που λειτουργούν στη χώρα μας και διατυπώνεται ο ισχυρισμός ότι δραστηριοποιούνται ενάντια στα κυριαρχικά δικαιώματα της χώρας μας, ας γνωρίζουμε ότι η σχετική πρωτοβουλία σύμφωνα με τα άρθρα 36 επ. του Κώδικα Ποινικής Δικονομίας ανήκει στον εισαγγελέα καθώς επίσης μήνυση στον Εισαγγελέα μπορεί να υποβάλει όποιος πολίτης έχει βάσιμα στοιχεία σχετικά με την τέλεση αξιόποινης πράξης.
Ο Υπουργός
ΜΙΧΑΛΗΣ Π. ΣΤΑΘΟΠΟΥΛΟΣ"
9. Στην με αριθμό 954/16-8-01 ερώτηση δόθηκε με το υπ' αριθμ. 1914/7-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 954/16-8-01 που κατέθεσε ο Βουλευτής κ. Τ. Τσούρνος, σας πληροφορούμε τα εξής:
Σύμφωνα με το κοινοτικό καθεστώς, οι κοινοτικές ενισχύσεις απόσυρσης και χυμοποίησης πορτοκαλιών καταβάλλονται στο ακέραιο ύστερα από υποβολή και έλεγχο του σχετικού φακέλου με τα προβλεπόμενα δικαιολογητικά από τον φορέα που είναι αναγνωρισμένος ως ομάδα παραγωγών, όπως στην προκειμένη περίπτωση η ΕΑΣ Αργολίδας.
Επισημαίνεται ότι για τη χορήγηση της κοινοτικής ενίσχυσης για χυμοποίηση εσπεριδοειδών, εφαρμόζεται με υπουργική απόφαση από την περίοδο 2000/01 το καθεστώς του ανέκλητου λογαριασμού. Με τον τρόπο αυτό οι δικαιούμενες ενισχύσεις πιστώνονται σε λογαριασμούς των παραγωγών, αποκλείοντας έτσι τυχόν παρακράτηση εκ μέρους των ομάδων παραγωγών.
Για τις τυχόν παράνομες παρακρατήσεις από την ΕΑΣ Αργολίδας έχει επιληφθεί η Εισαγγελία Πρωτοδικών Ναυπλίου.
Σύμφωνα με την αριθμ. 40/16-3-2000 Απόφαση του Διοικητικού Συμβουλίου του ΕΛΓΑ αποφασίστηκε, σε εφαρμογή των διατάξεων του άρθρου 11 του κανονισμού Ασφάλισης Φυτικής Παραγωγής, η διενέργεια συνολικής εκτίμησης για τα πορτοκάλια του Νομού Αργολίδος που ζημιώθηκαν από τον παγετό της 21-1-2000, καθώς και ο προσδιορισμός και η καταβολή της αποζημίωσης στους δικαιούχους, σύμφωνα με τις ποσότητες που θα διακινήσουν για εξαγωγή και χυμοποίηση μέσα από τις Ομάδες Παραγωγών του Νομού.
Στην όλη διαδικασία συμμετείχαν οι παρακάτω δύο Ομάδες Παραγωγών του Νομού Αργολίδας:
ΕΑΣ Αργολίδας (αντιπρόσωπος 32 πρωτοβάθμιων συνεταιρισμών)
ΚΑΣΟΑ Δαναός Αργολίδας (αντιπρόσωπος 9 πρωτοβάθμιων συνεταιρισμών)
Παρόμοια αντιμετωπίσθηκαν και οι εσπεριδοκαλλιεγητές των Νομών Λακωνίας και 'Αρτας όπου οι Ομάδες Παραγωγών των Νομών συμμετείχαν στην εφαρμογή αντίστοιχων Αποφάσεων Δ.Σ. του ΕΛΓΑ
Η εκκαθάριση των ζημιών έγινε από τις περιφερειακές και κεντρικές υπηρεσίες του ΕΛΓΑ. Στην περίπτωση όμως της ΕΑΣΑ, λόγω του όγκου των μελών της και του τρόπου καταβολής της αποζημίωσης (με δίγραμμες επιταγές) χρησιμοποιήθηκε και το δικό της μηχανογραφικό σύστημα προκειμένου να εξυπηρετηθεί ο ΕΛΓΑ στο έργο του.
'Ολη η ασφαλιστική διαδικασία έγινε σε δύο φάσεις, μία με τη χορήγηση προκαταβολής στους δικαιούχους παραγωγούς (Απρίλιος 2000) και μία με την τελική εκκαθάριση των ζημιών και την έκδοση των δικαιολογητικών πληρωμής (Οκτώβριος 2000).
Μετά την κοινοποίηση των δικαιολογητικών στον ΕΛΓΑ (Φεβρουάριος 2001) διαπιστώθηκε ότι:
Η πληρωμή των δικαούχων που διακίνησαν τις ποσότητές τους μέσα από την ΕΑΣΑ έγινε με την έκδοση νέων καταστάσεων πληρωμής όπου στο ποσό της αποζημίωσης είχε προσδιοριστεί από τον ΕΛΓΑ έγινε, κατά παράβαση της απόφασης αριθμ. 40/16-3-2000 Δ.Σ. ΕΛΓΑ, κράτηση ποσοστού 3% επί της τιμής αποζημίωσης προκειμένου να καλυφθούν τα έξοδα διαχείρισης με αποτέλεσμα να καταβληθεί επιμεριστικά στους δικαιούχους ποσό μικρότερο από αυτό που είχε προσδιοριστεί κατά 59.083.613 δραχμές.
'Ότι υπήρχαν λάθη εκκαθάρισης για τα οποία έπρεπε να επιστραφούν ποσά πληρωμής.
Ακολούθησε η διαδικασία εξέτασης από τον ΕΛΓΑ των ενστάσεων (Μάρτιος - Ιούνιος 2001) προκειμένου να δοθούν αποζημιώσεις σε παραγωγούς που εκ παραδρομής δεν είχαν συμπεριληφθεί στις καταστάσεις και να γίνει ο συμψηφισμός με τα επιστρεφόμενα από την ΕΑΣΑ ποσά.
Μετά την οριστικοποίηση της όλης διαδικασίας, ο ΕΛΓΑ θα προχωρήσει στις νόμιμες ενέργειες σχετικά με το θέμα που έχει ανακύψει.
Η διαχείριση των επιχειρησιακών ταμείων γίνεται από την ομάδα παραγωγών η οποία συμμετέχει στο κεφάλαιο με ποσοστό 50% και 50% είναι η κοινοτική επιδότηση. Η κοινοτική επιδότηση χορηγείται μετά από έλεγχο υλοποίησης των προβλεπόμενων δραστηριοτήτων.
Το ελαιόλαδο υπάγεται στην Κοινή Οργάνωση Αγοράς και συνεπώς τα διάφορα μέτρα για τη στήριξή του αποφασίζονται από τα όργανα της κοινότητας (Συμβούλια Υπουργών, Διαχειριστικές Επιτροπές, κ.λπ.) Σύμφωνα με τους σχετικούς κοινοτικούς κανονισμούς, τα παρακρατήματα επί της ενίσχυσης στην παραγωγή ελαιολάδου είναι δύο: 0,8% για τις οργανώσεις παραγωγών και 1,4 % για χρηματοδότηση ενεργειών που αποσκοπούν στη βελτίωση της ποιότητας της ελαιοκομικής παραγωγής.
'Οσον αφορά στις κρατήσεις που γίνονται από τις ΟΠ πέραν των ως άνω αναφερομένων, οι οποίες δεν προβλέπονται από Κοινοτικούς Κανονισμούς και Εθνικές διατάξεις, οι Οργανώσεις Παραγωγών διατυπώνουν την άποψη ότι δεν είναι αυθαίρετες αλλά αποτελούν οικειοθελή εισφορά των παραγωγών που προβλέπεται στο καταστατικό τους και εφαρμόζεται με ομόφωνες αποφάσεις των γενικών τους συνελεύσεων.
Με την ρύθμιση του άρθρου 37 ν. 2538/97 δεν επιτρέπεται η παρακράτηση των κοινοτικών επιδοτήσεων από τους γεωργικούς συνεταιρισμούς. Σε περίπτωση που οι συνεταιρισμοί παρακρατούν ποσοστά επί της επιδότησης πριν τη χορηγήσουν στον δικαιούχο, τα ποσά αυτά μπορούν να ζητηθούν ως αχρεωστήτως εισπαχθέντα εντόκως.
Προς αποφυγή καταστρατηγήσεων τέθηκε σε κίνηση διαδικασία για την αλλαγή του συστήματος καταβολής, ώστε από το τρέχον έτος οι καταβολές να ενεργούνται με πίστωση απ' ευθείας του τραπεζικού λογαριασμού κάθε μεμονωμένου δικαιούχου.
Με τη μεταρρύθμιση της ΚΟΑ στον τομέα του καπνού, που πραγματοποιήθηκε το 1992, θεσπίστηκαν μεταξύ άλλων και διατάξεις, σύμφωνα με τις οποίες προβλέπονταν η καταβολή στις ομάδες παραγωγών ποσού ειδικής ενίσχυσης που αντιστοιχούσε στο 10% της συνολικής καταβληθείσης πριμοδότησης στους παραγωγούς.
Από το ποσό αυτό η ομάδα είχε το δικαίωμα να παρακρατά για τις λειτουργικές της δαπάνες και δράσεις, ποσό που αντιστοιχούσε στο 10-20% και το υπόλοιπο (90-80%) είχε την υποχρέωση να το καταβάλλει στους παραγωγούς μέλη της.
Στην ομάδα της ΕΑΣ Αργολίδας κατά τις εισοδείες των ετών 1993 - 1998 καταβλήθηκε συνολικό ποσό 825,7 εκατ. Δρχ. και απ' το ποσό αυτό η ομάδα κατέβαλε στους παραγωγούς της ποσό ανερχόμενο στα 746,5 εκατ. Δρχ. δηλαδή το 90,4%.
Απ' τα ανωτέρω προκύπτει ότι η ομάδα δεν παρακράτησε και δεν ιδιοποιήθηκε κανένα ποσό απ' τα δικαιούμενα ποσά των μελών της και ιδίως ότι κατά την τριετία 1996 - 1998 κατέβαλε στα μέλη της όλο το ύψος (100%) της ειδικής ενίσχυσης.
Ο Υπουργός
Γ. ΑΝΩΜΕΡΙΤΗΣ"
10. Στην με αριθμό 957/16-8-01 ερώτηση δόθηκε με το υπ' αριθμ. 1003/12-9-01 έγγραφο από τον Υφυπουργό Yγείας και Πρόνοιας η ακόλουθη απάντηση:
"Απαντώντας στην ερώτηση 957/16-8-01 που κατατέθηκε στη Βουλή από το Βουλευτή κ. Παν. Ψωμιάδη, με θέμα: "Χρηματοδότηση του Κοινωνικού 'Εργου τις Ιεράς Μητροπόλεως Λαγκαδά Θεσσαλονίκης", σας πληροφορούμε τα εξής:
Από το Υπουργείο Υγείας και Πρόνοιας δεν επιχορηγούνται φορείς σε τακτική βάση πλην ελαχίστων εξαιρέσεων όπως είναι οι φορείς εθνικής εμβέλειας (π.χ. ΕΙΑΑ, ΕΙΚ, ΕΟΚΦ).
Εκτάκτως και ανάλογα με τις υπάρχουσες πιστώσεις, επιχορηγούνται φορείς για τις δραστηριότητες που αναπτύσσουν εφόσον συντρέχουν όλες οι νόμιμες προϋποθέσεις.
Επισημαίνεται ότι για την ανάπτυξη και υλοποίηση δραστηριοτήτων στον τομέα της κοινωνικής προστασίας απαραίτητη προϋπόθεση είναι η λήψη άδειας ίδρυσης και λειτουργίας από την οικεία Νομαρχιακή Αυτοδιοίκηση. Η άδεια ίδρυσης και λειτουργίας χορηγείται σύμφωνα με την κείμενη νομοθεσία όπως αυτή ισχύει κάθε φορά για την συγκεκριμένη δραστηριότητα.
Η Ιερά Μητρόπολη Λαγκαδά επιχορηγήθηκε με την Π28/1001/19-6-01 απόφασή μας από τις πιστώσεις του Ειδικού Κρατικού Λαχείου με το ποσό των 4.000.000 δρχ. για τα λειτουργικά έξοδα Προνοιακών Ιδρυμάτων.
Ο Υφυπουργός
Δ. ΘΑΝΟΣ"
11. Στην με αριθμό 958/17-8-01 ερώτηση δόθηκε με το υπ'αριθμ. 1915/7-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 958/17-8-01 που κατέθεσε ο Βουλευτής κ. Δ. Σιούφας, σας πληροφορούμε τα εξής:
Σχετικά με την πορεία των παρακάτω αναδασμών στο Ν. Καρδίτσας,
αναφέρονται τα εξής:
Άμπελος . ΄Εχουν ολοκληρωθεί οι εργασίες της κατάρτισης του παλαιού κτηματικού καθεστώτος και της ποιοτικής εκτίμησης και γίνεται το καλούπωμα του νέου κτηματικού καθεστώτος.
Γελάνθη: Περατώθηκε η ποιοτική εκτίμηση, γίνεται εξέταση ενστάσεων κατά του κτηματολογικού πίνακα του παλαιού καθεστώτος.
Ελληνόπυργος: Περατώθηκε η υπόδειξη των νέων αγροτεμαχίων.
Καππά: Δεν έγινε καμία εργασία. Πρόκειται να ανατεθεί σε ιδιωτικό
μελετητικό γραφείο.
Μαυρομάτι: Έχουν περατωθεί οι εργασίες αναδασμού.
Μητρόπολη: Βρίσκεται στο στάδιο της κατάρτισης του κτηματικού καθεστώτος και των ποιοτικών εκτιμήσεων - χάραξη έργων.
Παλιούρι: Εξέταση ενστάσεων κατά του παλαιού κτηματικού καθεστώτος.
Πορτίτσα: Εξέταση ενστάσεων κατά του παλαιού κτηματικού καθεστώτος.
Φύλλο: Αρχικό στάδιο - καθορίστηκε η περιοχή αναδασμού.
Χάρμα: Δεν έγινε καμία εργασία. Πρόκειται να ανατεθεί σε ιδιωτικό μελετητικό γραφείο.
Τα παράλληλα έργα των ανωτέρω αναδασμών προγραμματίζονται από τη Νομαρχία Καρδίτσας και χρηματοδοτούνται από το νομαρχιακό προϋπολογισμό.
Οι αναδασμοί Γελάνθης, Ελληνοπύργου, Μητροπόλεως, Παλιουρίου και Πορτίτσας, έχουν ανατεθεί σε ιδιωτικά μελετητικά γραφεία. Οι ανάδοχοι των έργων έχουν λάβει μέρος της αμοιβής τους και σε σύντομο χρονικό διάστημα θα πάρουν και την υπόλοιπη αμοιβή τους για τις εργασίες που έχουν εκτελέσει. οι συγκριτικοί πίνακες βρίσκονται προς έγκριση στο συμβούλιο Εγγείων Βελτιώσεων (Ε.Β.). Το υπόλοιπο της αμοιβής τους για εργασίες που θα εκτελέσουν στο μέλλον θα καταβληθεί από πιστώσεις που έχει εξασφαλίσει η Νομαρχία Καρδίτσας.
Ο Υπουργός
Γ. ΑΝΩΜΕΡΙΤΗΣ"
12. Στις με αριθμό 960/17-8-01, 1032/23-8-01 ερωτήσεις δόθηκε με το υπ'αριθμ. 1004/12-9-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στις με αριθμό 960/17-8-2001 και 1032/23-8-2001 κατατέθηκαν στη Βουλή από τους Βουλευτές κα Π. Φουντουκίδου και κ. Γ. Καρασμάνη σχετικά με θέματα που αφορούν τα μέτρα που λαμβάνει η πολιτεία για τους νεφροπαθείς σας πληροφορούμε τα εξής:
Οι νεφροπαθείς ασθενείς που υποβάλλονται σε περιτοναϊκή κάθαρση παίρνουν τα επιδόματα και έχουν Την ίδια αντιμετώπιση όπως και όλοι οι αιμοκαθαιρόμενοι νεφροπαθείς σε όλη την επικράτεια.
Η όποια αύξηση που μελετά το Υπουργείο θα αφορά όλες τις κατηγορίες των ΑΜΕΑ και ως εκ τούτου και τους νεφροπαθείς.
Το Υπουργείο Υγείας και Πρόνοιας εφαρμόζει κατά κύριο λόγο προνοιακά προγράμματα που αφορούν σε άτομα με αναπηρίες. Στα πλαίσια αυτά εφαρμόζεται το πρόγραμμα οικονομικής ενίσχυσης βαριάς αναπηρίας, στο οποίο εντάσσονται σύμφωνα με την Π4γ/Φ225/οικ.2866 (ΦΕΚ 629, 18/7/1995, τ. Β) και νεφροπαθείς (ανασφάλιστοι ή έμμεσα ασφαλισμένοι), ανεξαρτήτως ηλικίας, που βρίσκονται στο τελευταίο στάδιο νεφρικής ανεπάρκειας και υποβάλλονται σε διαδικασία αιμοκάθαρσης δια τεχνητού νεφρού ή περιτοναϊκής πλύσης. Το ανωτέρω επίδομα ανέρχεται στο ποσό των 58.700 δρχ. (172,26 ευρώ) και χορηγείται ανεξαρτήτως του διατροφικού επιδόματος νεφροπαθών, από το αντίστοιχο πρόγραμμα που εφαρμόζει το Υπουργείο μας.
Τα προνοιακά επιδόματα για τα άτομα με αναπηρίες δεν χορηγούνται με βάση οικονομικά κριτήρια, αλλά με κριτήριο την κατηγορία και το ποσοστό αναπηρίας, το ασφαλιστικό καθεστώς κλπ.
Στόχος και φιλοσοφία της επιδοματικής πολιτικής για τα άτομα με αναπηρίες που εφαρμόζει το Υπουργείο μας είναι να ενισχύονται οικονομικά τα άτομα αυτά για να αντιμετωπίσουν τις πρόσθετες, αυξημένες ανάγκες και δαπάνες που τυχόν προκύπτουν εξαιτίας της αναπηρίας τους.
Επίσης τα προγράμματα οικονομικής ενίσχυσης που εφαρμόζονται για τα άτομα με αναπηρίες έρχονται κατά κύριο λόγο να λειτουργήσουν επικουρικά ή συμπληρωματικά των παροχών που δίνονται από τους ασφαλιστικούς φορείς (έμμεσα ασφαλισμένοι) και να καλύψουν τα κενά, όπου αυτά υπάρχουν (ανασφάλιστοι) και σε καμία περίπτωση δεν καλύπτουν παροχές που αφορούν στην υγειονομική περίθαλψη, όπως είναι συχνά οι παροχές που χρήζουν ανάγκης οι νεφροπαθείς.
Τέλος, σε ότι αφορά στη μετακίνηση, το Υπουργείο μας λαμβάνει μέριμνα συνολικά για τα άτομα με αναπηρίες με τη χορήγηση Δελτίου Μετακίνησης για δωρεάν μεταφορά με τις αστικές συγκοινωνίες των νομών Αττικής και Θεσσαλονίκης και σε 50% έκπτωση στα εισιτήρια των υπεραστικών λεωφορείων και τρένων του ΟΣΕ, για όλα τα άτομα με αναπηρία άνω του 67%, που διαθέτουν συνολικό ατομικό εισόδημα μέχρι 4.000.000 δρχ. ή 11.738,81 ευρώ ή συνολικό οικογενειακό μέχρι 6.000.000 δρχ. ή 17.608,21 ευρώ.
Ο Υφυπουργός
Δ. ΘΑΝΟΣ"
13. Στην με αριθμό 966/20-8-01 ερώτηση δόθηκε με το υπ' αριθμ. 34080/11-9-01 έγγραφο από τον Υφυπουργό Εσωτερικών, Δημόσιας Διοίκησης και Αποκατάστασης η ακόλουθη απάντηση:
"Απαντώντας στην ερώτηση 966/20-8-01, που κατέθεσε ο Βουλευτής κ. Δ. Σιούφας αναφορικά με τη μετονομασία της Κοινότητας Αθαμανών Ν. Καρδίτσας σε Κοινότητα Ανατολικής Αργιθέας σας γνωρίζουμε τα εξής:
Το Υπουργείο Εσωτερικών, Δημόσιας Διοίκησης και Αποκέντρωσης κατάρτισε σχέδιο Π. Δ/τος, σύμφωνα με τις διατάξεις του άρθ. 11 Π.Δ/τος 410/95 για τη "Μετονομασία της κοινότητας Αθαμανών Ν. Καρδίτσας σε κοινότητα Ανατολικής Αργιθέας", το οποίο επεξεργάσθηκε το Συμβούλιο της Επικρατείας με την αριθμ. 517/2001 γνωμοδότησή του.
Περαιτέρω, το ανωτέρω Προεδρικό Διάταγμα προωθείται για υπογραφή στον Πρόεδρο της Δημοκρατίας.
Ο Υφυπουργός
Κ. ΚΑΙΣΕΡΛΗΣ"
14. Στις με αριθμό 968/20-8-01, 1091/27-8-01 ερωτήσεις δόθηκε με το υπ' αριθμ. 1918/12-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στις ερωτήσεις 968/20-8-2001, 1091/27-8-2001, που κατέθεσαν οι Βουλευτές κύριοι Λ. Παπανικολάου, Ι. Λαμπρόπουλος, σας πληροφορούμε τα εξής:
Στις 17-8-2001 ισχυρή χαλαζόπτωση έπληξε καλλιέργειες με αμπέλια, σταφίδες, ελιές και σύκα σε πολλές περιοχές του Νομού Μεσσηνίας.
Τις πληγείσες περιοχές επισκέφθηκε αμέσως για επισημάνσεις ο αρμόδιος για την περιοχή γεωπόνος επόπτης του Υποκαταστήματος του ΕΛΓΑ στην Τρίπολη, προκειμένου ο Οργανισμός να έχει άμεση εικόνα της έκτασης των ζημιών και των καλλιεργειών που ζημιώθηκαν. Από τις επισημάνσεις που διενεργήθηκαν διαπιστώθηκε ότι:
αρκετά σοβαρές ζημιές υπέστησαν οι συκοκαλλιέργειες πολλών περιοχών. Εκτός από την ποσοτική ζημιά εξαιτίας της χαλαζόπτωσης, θα υπάρξει και ποιοτική υποβάθμιση του προϊόντος μιας και ακολούθησε έντονη βροχόπτωση. Δόθηκαν οδηγίες στους πληγέντες συκοπαραγωγούς για φύλαξη της μη εμπορεύσιμης κατηγορίας σύκων (απόσυκα) ώστε να μπορεί να διαπιστωθεί ανά πάσα στιγμή το ποσοστό της μη εμπορεύσιμης κατηγορίας σε σχέση με αυτό των εμπορεύσιμων κατηγοριών.
Τα περισσότερα κτήματα με κορινθιακή σταφίδα είχαν τρυγηθεί και το προϊόν βρισκόταν απλωμένο στα αλώνια. Οι ζημιές που συνέβησαν στα αλώνια δεν καλύπτονται ασφαλιστικά και δεν αποζημιώνονται από τον ΕΛΓΑ. Στις λίγες περιπτώσεις ατρύγητων κτημάτων οι παραγωγοί, αμέσως μετά τη χαλαζόπτωση, τρύγησαν και άπλωσαν το προϊόν στα αλώνια πριν προλάβουν να εκδηλωθούν συμπτώματα ζημιάς.
Στις καλλιέργειες με αμπέλια οινοποιίας, ελαιοποιήσιμες ελιές και επιτραπέζιες ελιές οι ζημιές είναι σοβαρές και σε κτήματα που βρίσκονταν στο επίκεντρο του χαλαζιού πολύ σοβαρές.
Οι εξατομικεύσεις εκτιμήσεις των ζημιών αυτών έχουν ήδη αρχίσει από 16μελές κλιμάκιο γεωπόνων εκτιμητών και θα ενισχυθεί με όσους γεωπόνους χρειασθούν ώστε οι εκτιμήσεις να ολοκληρωθούν σε σύντομο χρονικό διάστημα και στο επίκαιρο για κάθε πληγείσα καλλιέργεια χρόνο. Οι πληγείσες συκοκαλλιέργειες θα παρακολουθούνται συνεχώς έτσι ώστε τα πορίσματα των εκτιμήσεων να εκφράζουν με τη μεγαλύτερη δυνατή ακρίβεια την απώλεια του εισοδήματος των παραγωγών.
Μετά το πέρας των εκτιμήσεων και την κοινοποίηση των πορισμάτων εκτίμησης στους ενδιαφερόμενους παραγωγούς, από τον Οργανισμό ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
Ο Υπουργός
Γ. ΑΝΩΜΕΡΙΤΗΣ"
15. Στην με αριθμό 818/30-7-01 ερώτηση δόθηκε με το υπ' αριθμ. 91/12-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 818/30.7.2001 που κατέθεσε στη Βουλή, ο Βουλευτής κ. Ευάγγελος Πολύζος, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/ΠΑΘΕ τα εξής;
α) Στο φυσικό αντικείμενο της εργολαβίας "Εκτέλεση συμπληρωματικών εργασιών αυτοκινητόδρομου ΠΑΘΕ, με τα συνοδά του έργα στο τμήμα: Κλειδί- Μακρύγιαλος από χ.θ. 28+000 έως χ.θ. 44+100" που υπεγράφη στις 28.1.99, με ανάδοχο της Ε/Ε "Χ. ΤΟΛΗΣ ΑΤΕΒΕ" συμπεριλαμβάνετο η κατασκευή του νέου Ανισόπεδου κόμβου Αιγινίου Ν. Πιερίας.
β) Η συνολική προθεσμία του έργου ορίζονταν σε 700 ημερολογιακές μέρες, ήτοι μέχρι το τέλος του 2000. Ο ανάδοχος δεν ζήτησε παράταση της συνολικής προθεσμίας του έργου και η Υπηρεσία χορήγησε την προβλεπόμενη από τις νόμιμες διατάξεις παράταση, (οριακή προθεσμία), μέχρι τις 18.8.2001.
γ) Δεν συνετελέστηκαν έγκαιρα όλες οι αναγκαίες απαλλοτριώσεις ώστε να είναι δυνατή η κατασκευή ολοκληρωμένου του κόμβου μέσα στον συμβατικό χρόνο τη εργολαβίας με τις νόμιμες παρατάσεις του.
δ) Δεν υπήρξε πρόβλημα στη διάθεση από τις εθνικές πιστώσεις του ποσοστού της Ελληνικής συμμετοχής για το υπόψη έργο, αλλά με απόφαση της Ε.Ε. ολοκληρώνεται την 31.8.2001 η χρηματοδότηση του προγράμματος "ΓΡΑΜΜΗ 700" από τον οποίο χρηματοδοτείται η υπόψη εργολαβία.
Ο Υπουργός
Κ. ΛΑΛΙΩΤΗΣ"
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 19 Νοεμβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
1. Η με αριθμό 141/14.11.2001 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Γεωργίας, σχετικώς με τον τρόπο διενέργειας των κτηνιατρικών ελέγχων, τον αριθμό των γρήγορων test, στα σφαγεία κλπ.
2. Η με αριθμό 136/14.11.01 επίκαιρη ερώτηση του Βουλευτή του Κομμουνιστικού Κόμματος Ελλάδος και Ε΄Αντιπροέδρου της Βουλής κ. Παναγιώτη Κοσιώνη προς τον Υπουργό Εθνικής Παιδείας και Θρησκευμάτων, σχετικώς με τη λήψη των αναγκαίων μέτρων για την αντιμετώπιση των προβλημάτων, της στέγασης και των αιθουσών διδασκαλίας, των φοιτητών των Τεχνολογικών Εκπαιδευτικών Ιδρυμάτων (ΤΕΙ) Πάτρας.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 4 Καν. Βουλής)
1. Η με αριθμό 143/14.1.2001 επίκαιρη ερώτηση του Βουλευτή της Νέας Δημοκρατίας κ. Ιωάννη Παπαθανασίου προς τον Υπουργό Εθνικής Οικονομίας και Οικονομικών, σχετικώς με τις προθέσεις της Κυβέρνησης για την προώθηση των φορολογικών μεταρρυθμίσεων.
2. Η με αριθμό 137/14.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δημόσιας Τάξης, σχετικώς με τις προθέσεις του Υπουργείου να εφαρμόσει στο προσωπικό των Σωμάτων Ασφαλείας τις διατάξεις της εργατοϋπαλληλικής νομοθεσίας, που ισχύεις για τους δημόσιους υπαλλήλους.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 145/14.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Βούλγαρη προς τον Υπουργό Ανάπτυξης, σχετικώς με τις προθέσεις του Υπουργείου για κατάργηση του θεσμού των προγραμματικών συμφωνιών σε ό,τι αφορά την εκτέλεση των κατασκευαστικών έργων κλπ., με συνεννόηση Υπουργού και Βουλευτού δεν θα συζητηθεί και διαγράφεται.
Δεύτερη είναι η με αριθμό 135/7/13.11.2001 επίκαιρη ερώτηση του Βουλευτή της Νέας Δημοκρατίας κ. Μιλτιάδη Έβερτ προς τον κύριο Πρωθυπουργό, σχετικώς με τη λήψη των αναγκαίων μέτρων για τη μείωση του κόστους της αγροτικής παραγωγής, την αναδιάρθρωση των καλλιεργειών κλπ.
Η επίκαιρη ερώτηση του κ. Μιλτιάδη Έβερτ έχει ως εξής:
"Οι αγρότες έχουν περιέλθει και πάλι σε μεγάλο αδιέξοδο. Η ύπαιθρος εγκαταλείπεται. Οι αγρότες συρρέουν στα μεγάλα αστικά κέντρα με συνέπεια να αυξάνεται όλο και περισσότερο η ανεργία.
Το κόστος αγροτικής παραγωγής έχει αυξηθεί δραματικά, ενώ οι τιμές είναι καθηλωμένες σε ορισμένες δε περιπτώσεις μειώνονται. Δεν υπάρχει ελληνικό αγροτικό προϊόν το οποίο να είναι πλέον ανταγωνιστικό.
Η Κυβέρνηση παρά τις επανειλημμένες προειδοποιήσεις και επισημάνσεις έχει αδρανήσει να λάβει μέτρα που θα περιόριζαν τουλάχιστον το κόστος της αγροτικής παραγωγής.
Έχει καθυστερήσει κατά τρόπο απαράδεκτο στην κατασκευή των έργων υποδομής που θα διευκόλυναν την αναδιάρθρωση των καλλιεργειών.
Όλο το σύστημα της βιομηχανοποίησης της εμπορίας και της διακίνησης των ελληνικών αγροτικών προϊόντων λειτουργεί χωρίς σχεδιασμό με αποτέλεσμα να χάνονται ευκαιρίες για την προώθηση των ελληνικών αγροτικών προϊόντων.
Η ελληνική παρουσία στα όργανα της Ευρωπαϊκής Ένωσης είναι αναποτελεσματική με συνέπεια οι Έλληνες αγρότες να υφίστανται το κόστος των αρνητικών αποφάσεων εξαιτίας της κυβερνητικής απραξίας την ώρα που άλλες χώρες πέτυχαν θετικά αποτελέσματα.
Απελπισμένοι οι αγρότες άρχισαν και πάλι τις διαμαρτυρίες. Το θέμα δεν είναι απλώς και μόνο οικονομικό. Είναι κοινωνικό, αλλά και εθνικό. Οι παραμεθόριες περιοχές που κατ΄ εξοχήν θα έπρεπε να τυγχάνουν της φροντίδας του κράτους έχουν εγκαταλειφθεί.
Κατόπιν τούτων, ερωτάται ο κύριος Πρωθυπουργός ποια συγκεκριμένα μέτρα θα ληφθούν για τη μείωση του κόστους αγροτικής παραγωγής και για τη γενικότερη αναβάθμιση των υποδομών που θα διευκολύνει την αναδιάρθρωση των καλλιεργειών και την αποτελεσματική οργάνωση της βιομηχανοποίησης, της εμπορίας και της διακίνησης των ελληνικών αγροτικών προϊόντων".
Ο Πρωθυπουργός κ. Κωνσταντίνος Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, τα όσα ισχυρίζεται ο κ. Έβερτ δεν έχουν υπόσταση. Λέει ο κ. Έβερτ ότι το εισόδημα των αγροτών μειώθηκε δραματικά. Από το 1981 μέχρι τώρα το εισόδημα έχει ανέβει σε πραγματικούς όρους κατά 20%. Από το 1995 μέχρι το 2000 που ήταν μια δύσκολη περίοδος για τη γεωργία αυξήθηκε το πραγματικό εισόδημα κατά 2% περίπου και η Ελλάδα κατατάσσεται πέμπτη μεταξύ των χωρών της Ευρωπαϊκής Ένωσης. Το 2000 αυξήθηκε σε πραγματικούς όρους κατά 2,1% και είναι κατά τι πάνω από το μέσο όρο της Ευρωπαϊκής Ένωσης. 
Λέει ο κ. Έβερτ ότι η ύπαιθρος έχει εγκαταλειφθεί. Αλλά τα στοιχεία δείχνουν ότι η χρησιμοποιούμενη γεωργική γη δεν μειώθηκε αλλά αυξήθηκε, όπως αύξηση παρουσίασε ο αριθμός των απασχολουμένων στη γεωργία, αύξηση παρουσίασε το μέσο μέγεθος των γεωργικών εκμεταλλεύσεων. Οι αρδευόμενες εκτάσεις αυξήθηκαν κατά 25%, αυξήθηκε το ζωϊκό κεφάλαιο της χώρας, υπάρχει αύξηση στη μισθωτή απασχόληση, στην εξειδίκευση και στη χρήση νέων τεχνολογιών.
Ακούμε από τον κ. Έβερτ ότι δεν υπάρχει ελληνικό προϊόν που να είναι ανταγωνιστικό. Κοιτάζω με έκπληξη ότι οι εξαγωγές των βασικών προϊόντων του γεωργικού κλάδου παρουσιάζουν αύξηση και ιδίως των οπωροκηπευτικών. Οι εξαγωγές εσπεριδοειδών αυξήθηκαν κατά 40%, τα ροδάκινα στην εμπορική περίοδο ως το τέλος Αυγούστου 40%, τα επιτραπέζια σταφύλια έως 4%. Οι τιμές εξαγωγής κινήθηκαν σε επίπεδα ανώτερα από τα περυσινά. Τώρα μη ανταγωνιστικά προϊόντα πώς έχουν τέτοια επιτυχία, είναι μια απορία στην οποία θα έπρεπε να απαντήσει η Νέα Δημοκρατία.
Η ελληνική παρουσία στα όργανα της Ευρωπαϊκής Ένωσης ακούμε ότι είναι αναποτελεσματική. Όμως στο Συμβούλιο του Βερολίνου η Ελλάδα πήρε επιδοτήσεις ή ενισχύσεις για τον αγροτικό τομέα μέχρι το 2006 ένα τρισεκατομμύριο δραχμές το χρόνο και το 40% του αγροτικού εισοδήματος είναι από τις επιδοτήσεις αυτές. 'Όπως και πήραμε δύο τρισεκατομμύρια δραχμές για όλη τη διάρκεια του Γ' Κοινοτικού Πλαισίου Στήριξης για πολιτικές στην ύπαιθρο. Πώς γίνονται αυτά με απούσα Κυβέρνηση είναι μια απορία στην οποία θα πρέπει να μας απαντήσουν. 
"Το κόστος αυξήθηκε". Δεν θα μπω στις λεπτομέρειες, θα αναφέρω ένα βασικό στοιχείο που είναι τα καλλιεργητικά δάνεια. Άλλοτε είχαν γύρω στο 20% και τώρα έχουν περίπου 5,5%. Οποιαδήποτε τράπεζα μπορεί να το βεβαιώσει. Πώς αυξήθηκε, λοιπόν, σε όλα τα κόστη και δημιουργεί τόσα προβλήματα; Υπάρχουν προβλήματα και θα αναφερθώ ταχύτατα σε δύο.
Πρώτον όσον αφορά τον καπνό, υπάρχει μια απόφαση του Ευρωπαϊκού Κοινοβουλίου και η Κυβέρνηση έχει πάρει όλα τα αναγκαία μέτρα, έχει κάνει όλες τις αναγκαίες ενέργειες, ώστε η απόφαση αυτή η οποία τείνει στον περιορισμό της καλλιέργειας του καπνού και των επιδοτήσεων να μην είναι απόφαση της Ευρωπαϊκής Ένωσης. Δεν υπάρχει απόφαση της Ευρωπαϊκής Ένωσης αυτή τη στιγμή για το συγκεκριμένο θέμα.
Όσον αφορά το βαμβάκι είναι ένα θέμα τιμής διότι έχουν πέσει οι τιμές διεθνώς αλλά οι αγρότες πιστεύουν, ότι και η ελληνική τιμή θα είναι πάρα πολύ χαμηλή, διότι υπάρχει μεγάλη παραγωγή. Αυτήν τη στιγμή αυτό είναι προς εξακρίβωση και η Κυβέρνηση θα κάνει όλους τους απαραίτητους ελέγχους, ώστε να μην υπολογιστούν και να μην επιδοτηθούν μη παραγόμενα προϊόντα και η τιμή να είναι σε ικανοποιητικό επίπεδο σε σχέση με τις διεθνείς τιμές. 
Κανείς αυτήν τη στιγμή δεν μπορεί να πει μετά βεβαιότητας ποια θα είναι η τιμή και η δική μας πεποίθηση είναι ότι θα είναι υψηλότερη από αυτή που υπολογίζεται. Όλα αυτά δείχνουν ότι ο γεωργικός τομέας βρίσκεται σε μια εξέλιξη και η προοπτική του είναι θετική.
ΠΡΟΕΔΡΕΥΩΝ (Κωνσταντίνος Γείτονας): Ο κ. Έβερτ έχει το λόγο.
ΜΙΛΤΙΑΔΗΣ ΕΒΕΡΤ: Κύριε Πρόεδρε, απ' όσα είπε ο κ. Σημίτης γίνεται ολοφάνερο ότι δεν επικοινωνεί με την πραγματικότητα, δεν επικοινωνεί με τα μεγάλα προβλήματα που αντιμετωπίζει όλη η ελληνική κοινωνία, αλλά κυρίως δεν επικοινωνεί με τα προβλήματα που αντιμετωπίζουν οι αγρότες. Τώρα αντιλαμβάνομαι και το κείμενο της συνεντεύξεως του Υπουργού Γεωργίας, του κ. Δρυ, ο οποίος είχε πει, και το δημοσιεύει ο "ΟΙΚΟΝΟΜΙΚΟΣ ΤΑΧΥΔΡΟΜΟΣ", ότι οι αγρότες πρέπει να τα βγάλουν πέρα μόνοι τους. Αυτή είναι η αντίληψη και αυτή είναι η νοοτροπία, ο τρόπος συμπεριφοράς προς τον ευαίσθητο χώρο τον αγροτικό.
Εγώ, κύριε Πρόεδρε, δεν θα αναφερθώ σε δικά μου στοιχεία. Θα αναφερθώ, κύριε Πρωθυπουργέ, σε στοιχεία της ΕΣΥΕ για την περίοδο 1996-2000. Τα στοιχεία αυτά είναι δημοσιευμένα και θα τα καταθέσω στα Πρακτικά. Οι απολαμβανόμενες τιμές από τον αγρότη αυξήθηκαν την τετραετία σε πραγματικούς όρους, 2,7%. Οι καταβαλλόμενες τιμές για αναλώσιμα υλικά αλλά και για σχηματισμό κεφαλαίου, αυξήθηκαν κατά 11,9%. 
Αυτά τα λέει η Στατιστική Υπηρεσία. Είναι δημοσιευμένα για την τετραετία. Τώρα αν αμφισβητείτε τι λέει η Στατιστική Υπηρεσία, τι να σας πω. Ένα είναι δεδομένο: Οι αγρότες δεν κινητοποιούνται επειδή έτσι τους κατέβηκε. Κινητοποιούνται γιατί υπάρχει πραγματικό πρόβλημα. Και υπάρχει πραγματικό πρόβλημα σε όλα τα βασικά προϊόντα, είτε μιλάμε για το βαμβάκι είτε μιλάμε για το στάρι είτε μιλάμε για το λάδι είτε μιλάμε για τα οπωροκηπευτικά. Εσείς δεν θέλετε να δείτε την πραγματικότητα. Και είναι κρίμα διότι κάποτε διατελέσατε Υπουργός Γεωργίας και τουλάχιστον αυτά πιστεύω ότι τα ξέρετε. Άρα τι κάνετε; Δεν λέτε την αλήθεια στον ελληνικό λαό, για να μη χρησιμοποιήσω μια βαρύτερη έκφραση, ότι λέτε ψέματα στον ελληνικό λαό. 
Συνειδητοποιείστε ταχύτατα το τι συμβαίνει στην ύπαιθρο, διότι το θέμα της οικονομικής αναπτύξεως της υπαίθρου και της επιβιώσεως των αγροτών, δεν είναι μόνο θέμα οικονομικό, είναι και κοινωνικό, αλλά κυρίως είναι και εθνικό. Διότι εγκαταλείπονται οι αγροτικές περιοχές, οι περιοχές εκείνες που βρίσκονται σε ευαίσθητα σημεία της πατρίδας μας. Συνειδητοποιείστε την τραγωδία στην οποία έχει περιέλθει ο πρωτογενής τομέας και ο αγροτικός και ο κτηνοτροφικός. 
Καταθέτω, κύριε Πρόεδρε, στα Πρακτικά, για να το καμαρώνει όλο το Σώμα, και τη δήλωση του κυρίου Υπουργού Γεωργίας, που λέει ότι οι αγρότες να τα βγάλουν πέρα μόνοι τους...
ΓΕΩΡΓΙΟΣ ΔΡΥΣ ( Υπουργός Γεωργίας): Δεν λέει αυτό.
ΜΙΛΤΙΑΔΗΣ ΕΒΕΡΤ: Ορίστε τι λέτε. Να το πείτε στον "ΟΙΚΟΝΟΜΙΚΟ ΤΑΧΥΔΡΟΜΟ".
ΓΕΩΡΓΙΟΣ ΔΡΥΣ (Υπουργός Γεωργίας): Διαβάστε τη δήλωση μέσα.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ.
ΜΙΛΤΙΑΔΗΣ ΕΒΕΡΤ: Σας καταθέτω και τον "ΟΙΚΟΝΟΜΙΚΟ ΤΑΧΥΔΡΟΜΟ" και τον πίνακα της ΕΣΥΕ για να δείτε ποια είναι η πραγματικότητα.
(Στο σημείο αυτό ο Βουλευτής κ Μ. Έβερτ καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, θέλω να επαναλάβω αυτά που είπα πριν, ότι αυτή τη στιγμή σε δύο προϊόντα υπάρχει μία ανησυχία: στον καπνό για επερχόμενες εξελίξεις και στο βαμβάκι όσον αφορά την τιμή. Και η τιμή στο βαμβάκι δεν είναι αυτή τη στιγμή προσδιορισμένη και θα εξαρτηθεί από τους ελέγχους οι οποίοι θα γίνουν και από τις εξελίξεις στη διεθνή αγορά.
Υπάρχουν δυσκολίες στη γεωργία; Βεβαίως, διότι ιδίως στη γεωργία υπάρχει μία πορεία προσαρμογής στις εξελίξεις στην Ευρωπαϊκή Ένωση, αλλά και διεθνώς. Ο Παγκόσμιος Οργανισμός Εμπορίου θέλει να επιβάλει άλλες ρυθμίσεις, μεγαλύτερες εισαγωγές. Η Ευρωπαϊκή Ένωση θέλει να αλλάξει την Κοινή Αγροτική Πολιτική ώστε να δίνονται λιγότερες επιδοτήσεις. Όμως, για τα επόμενα χρόνια αυτή η Κοινή Αγροτική Πολιτική είναι σταθερή και η διαπραγμάτευση θα γίνει το 2003 ίσως και το 2004. Χρειάζεται, λοιπόν, μία προσαρμογή -και αυτή η προσαρμογή βεβαίως δημιουργεί και αντιδράσεις- όπως χρειάζεται και η ύπαιθρος να έχει καλύτερες συνθήκες ζωής. 
Αλλά για μας πολιτική αγροτική είναι πολιτική υπαίθρου. Ανάπτυξη του αγροτικού τομέα είναι ανάπτυξη της υπαίθρου. Και έχουμε εξασφαλίσει τους πόρους.
Εμείς είμαστε μία παράταξη, που ήταν και είναι η παράταξη της αγροτιάς, γιατί νοιαζόμαστε για τον αγρότη και το δείξαμε με την αύξηση του εισοδήματος και την πολιτική μας τα είκοσι αυτά χρόνια. Εμείς θέλουμε έναν αγρότη υπερήφανο, θέλουμε έναν αγρότη ο οποίος είναι επιχειρηματίας, θέλουμε έναν αγρότη ο οποίος αποκτά τεχνολογικές γνώσεις -έχουμε κάνει σημαντικά βήματα όσον αφορά στην εκπαίδευση- και θέλουμε έναν αγρότη ο οποίος μπορεί να παράγει για την εθνική οικονομία. Έχουμε προχωρήσει πολύ προς αυτήν την κατεύθυνση, αλλά έχουμε ακόμα δρόμο να κάνουμε και θα τον κάνουμε.
ΠΡΟΕΔΡΕΥΩΝ (Κωνσταντίνος Γείτονας): Ακολουθεί η τρίτη με αριθμό 139/14-11-2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Γεωργίας, σχετικώς με τις προθέσεις του Υπουργείου να αποζημιώσει τους ελαιοπαραγωγούς της Λευκάδας, για τις καταστροφές που υπέστησαν από την παρατεταμένη ξηρασία. 
Η επίκαιρη ερώτηση του κ. Στριφτάρη έχει ως εξής:
"Η παρατεταμένη ξηρασία είχε σαν αποτέλεσμα την ολική σχεδόν καταστροφή της ελαιοπαραγωγής στο νησί της Λευκάδας.
Ο κίνδυνος να οδηγηθούν οι λιγοστοί αγρότες που απέμειναν σε οικονομικά αδιέξοδα και στη χρεοκοπία είναι άμεσος, αφού και την περασμένη χρονιά δεν ήταν η χρονιά καρποφορίας.
Ερωτάται ο κύριος Υπουργός εάν η Κυβέρνηση είναι διατεθειμένη να αποζημιώσει τους αγρότες μέσω ΕΛΓΑ ή ΠΣΕΑ για τη χαμένη από την ξηρασία σοδειά του ελαιόκαρπου και πότε;"
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Σύμφωνα με το μέχρι σήμερα ισχύοντα κανονισμό ασφάλισης της φυτικής παραγωγής από τον ΕΛΓΑ, οι ζημιές που προξενούνται στις καλλιέργειες από την ξηρασία δεν καλύπτονται ασφαλιστικά και δεν αποζημιώνονται από τον ΕΛΓΑ. Μετά, όμως, από την ψήφιση του ν. 2945/8-10-2001 (ΦΕΚ 223 Α), που τροποποιεί βασικές διατάξεις του νομοθετικού πλαισίου του ΕΛΓΑ και αναμορφώνει το γεωργοασφαλιστικό σύστημα της χώρας, επανεξετάζονται όλα αυτά τα θέματα που αφορούν στην ασφαλιστική κάλυψη των γεωργικών εκμεταλλεύσεων, προκειμένου να παρασχεθούν αυτές οι υπηρεσίες στον Έλληνα παραγωγό. 
Γι' αυτό το λόγο στα πλαίσια της νέας νομοθεσίας, έχει δοθεί στον ΕΛΓΑ η εντολή να αναμορφώσει τον ασφαλιστικό κανονισμό, καθώς επίσης και σε επίπεδο Υπουργείου Γεωργίας διαμορφώνεται η κοινή υπουργική απόφαση για να μπορεί να υπάρξει κάλυψη και γι' αυτό το συγκεκριμένο πρόβλημα. 
Σε ό,τι αφορά στη Λευκάδα έχουν αναγγελθεί ζημιές στις ελαιοκαλλιέργειες από ανεμοθύελα στις 4, 12 και 13 Σεπτεμβρίου. Από τους αρμόδιους γεωπόνους, που ήδη έχουν πάει και έχουν δει, γίνονται τα προβλεπόμενα, γιατί είναι ζημιές που καλύπτονται από τον ΕΛΓΑ. 
Υπάρχει, όμως, μία πάρα πολύ μεγάλη ζημιά που έχει αναγγελθεί από τη Νομαρχιακή Αυτοδιοίκηση -είναι αυτή για την οποία ρωτά και ο κύριος συνάδελφος- και αφορά εκατόν εξήντα τρεις χιλιάδες ελαιόδενδρα από ξηρασία όπου η ζημιά ξεπερνά το 70% και σε πολλές περιπτώσεις φθάνει και το 100%. Έχει δοθεί κατάλογος -ξέρετε ότι η αποζημίωση αυτή εντάσσεται στα πλαίσια των ΠΣΕΑ- για να μπορέσουν να αποζημιωθούν οι ελαιοπαραγωγοί της Λευκάδας. 
Θα ήθελα να διαβεβαιώσω τον κύριο συνάδελφο και τους παραγωγούς της Λευκάδας ότι ήδη έχει δοθεί η εντολή, επειδή οι διαδικασίες των ΠΣΕΑ είναι χρονοβόρες, να ακολουθηθεί η διαδικασία μέσω του ΕΛΓΑ για να μπορέσουν να αποζημιωθούν οι παραγωγοί με βάση τη ζημιά την οποία έχουν υποστεί.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
Ο κύριος Υφυπουργός έδωσε μία ικανοποιητική απάντηση, όμως πολύ φοβούμαστε -στο σημείο αυτό εφιστούμε την προσοχή του, γιατί δεν μπορούμε να κάνουμε και τίποτα άλλο- μην πάρει αυτή η υπόθεση ένα-δύο χρόνια, γιατί έχουμε πικρά πείρα από τέτοιες διαδικασίες. Νομίζω ότι και το καινούριο νομοθετικό πλαίσιο, το οποίο είχε ένα θετικό, δηλαδή τη μετατροπή του ΕΛΓΑ όπως έγινε, ήταν αυτό ακριβώς που περιέλαβε περισσότερους κινδύνους. Θα μπορούσε δηλαδή να επισπευθεί αυτή η διαδικασία, γιατί πραγματικά υπάρχει και η άλλη όψη στη Λευκάδα. Δεν είναι αυτή που γνωρίζουν πολλοί, δηλαδή η τουριστική όψη. Υπάρχουν οι γέροι οι οποίοι έχουν μείνει ουσιαστικά και με πενήντα χιλιάδες δραχμές σύνταξη το μήνα και δεν μπορούν να ζήσουν.
Και δεν λέω ότι είναι μόνο η Λευκάδα που έχει τέτοιο πρόβλημα. Το έχουν και πολλές άλλες περιοχές. Το Υπουργείο πρέπει να κινηθεί προς αυτήν την κατεύθυνση.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θέλω να προσθέσω ότι είναι σημαντικό ότι στους ασφαλίσιμους κινδύνους -γιατί έχουμε και το ζήτημα της Επιτροπής Ανταγωνισμού- το ενδιαφέρον από οποιεσδήποτε άλλες ασφαλιστικές επιχειρήσεις είναι μόνο το χαλάζι. Γι' αυτό, λοιπόν, στους μη ασφαλίσιμους κινδύνους περιγράφεται και η ξηρασία από το νόμο. Με υπουργική απόφαση δημιουργείται η αναμόρφωση του ασφαλιστικού οργανισμού του ΕΛΓΑ. Επίσης δημιουργείται ένας ειδικός λογαριασμός μη ασφαλίσιμων κινδύνων στον ΕΛΓΑ για να υπάρξει χρηματοδότηση μέσω του κρατικού προϋπολογισμού για τις ζημιές που ανήκουν στους μη ασφαλίσιμους κινδύνους. Εκτιμώ ότι με αυτήν την τροποποίηση λύνουμε ένα πάγιο και μεγάλο πρόβλημα στη γεωργική ασφάλιση.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλου:
Πρώτη είναι η με αριθμό 140/14.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Γεωργίας σχετικώς με τα κριτήρια για την κατανομή των πιστώσεων πριμοδότησης, της πρώτης εγκατάστασης νέων αγροτών έτους 2001 κλπ.
Η επίκαιρη ερώτηση του κ. Κουρουμπλή έχει ως εξής:
"Στα πλαίσια του επιχειρησιακού προγράμματος "Αγροτική Ανάπτυξη και Ανασυγκρότηση της Υπαίθρου 2001-2006", αποφασίστηκε από το Υπουργείο Γεωργίας, η κατανομή ανά περιφέρεια της χώρας πιστώσεων ύψους 59.400.000 ευρώ για το έτος 2001 για την πριμοδότηση της πρώτης εγκατάστασης νέων αγροτών.
Από την κατανομή αυτή η περιφέρεια Δυτικής Ελλάδος λαμβάνει 2.500.000 ευρώ και είναι η πλέον αδικημένη περιφέρεια αν λάβουμε υπόψη ότι έχει 720.000 πληθυσμό και από αυτόν ο μισός περίπου είναι αγροτικός.
Η κατανομή αυτή είναι άνιση, αφού σε άλλες περιφέρειες διατίθενται πολλαπλάσια ποσά (π.χ. Πελοπόννησος 9.300.000 ευρώ Ήπειρος 4.900.000 ευρώ κλπ.) και ακατανόητη αφού δεν γνωρίζουμε τα κριτήρια κατανομής.
Επειδή με τέτοιες κατανομές δεν μπορεί να έχουμε δίκαιη και ισόρροπη ανασυγκρότηση της υπαίθρου ερωτάται ο κύριος Υπουργός: Με ποια κριτήρια έγινε η κατανομή της πρώτης εγκατάστασης των νέων αγροτών για το έτος 2001 στα πλαίσια του επιχειρησιακού προγράμματος "Αγροτική Ανάπτυξη και Ανασυγκρότηση της Υπαίθρου 2001-2006" και με ποιον τρόπο θα προβεί στην δίκαιη κατανομή των πιστώσεων όπως προβλέπεται στο επιχειρησιακό πρόγραμμα;"
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, για την κατανομή των πιστώσεων του έτους 2001 πρώτης κατανομής για την ανάληψη νομικών δεσμεύσεων της τρίτης προγραμματικής περιόδου ελήφθησαν υπόψη οι εξής προϋποθέσεις.
Πρώτον οι διαθέσιμες πιστώσεις του άξονα 3 του επιχειρησιακού προγράμματος αγροτική ανάπτυξη ανασυγκρότηση της υπαίθρου 2000-2006 που είναι 59,4 εκατομμύρια ευρώ. 
Δεύτερον οι προτάσεις της Περιφέρειας Δυτικής Ελλάδας για τον πιθανό αριθμό σχεδίων δράσης νέων υποψήφιων γεωργών που θα υποβληθούν κατά αυτήν την περίοδο. Ο αριθμός που δηλώθηκε από την Περιφέρεια Δυτικής Ελλάδας ήταν σχετικά μικρός σε σχέση με τον αριθμό των υποψηφίων για ένταξη στις άλλες περιφέρειες. Ήταν διακόσια άτομα έναντι επτά χιλιάδων τριάντα ατόμων στο σύνολο της χώρας. Το ποσοστό είναι 2,8%. Το αντίστοιχο ποσοστό της κατανομής των δαπανών στην Περιφέρεια Δυτικής Ελλάδας ανέρχεται σε 2,5 εκατομμύρια ευρώ ήτοι 4,2%. Τρίτον η επίτευξη των στόχων του προγράμματος και ιδίως η επιτάχυνση του ρυθμού εγκατάστασης νέων γεωργών σε περιφέρειες που υστέρησαν την προηγούμενη περίοδο και σε περιοχές που εμφανίζουν πιο έντονο ενδιαφέρον. 
Εδώ δεν θα ήθελα να αρχίσει πάλι αυτή η συζήτηση για το ποια περιφέρεια ευνοείται και ποια αδικείται και αυτό γιατί την προηγούμενη περίοδο η περιφέρεια Δυτικής Ελλάδος είχε το μεγαλύτερο ποσοστό ένταξης περίπου 22,5%. Άρα δεν είναι ζήτημα κάποια ειδικής μεταχείρισης. Έγινε με βάση τις ανάγκες. Σ' ένα μήνα περίπου θα αρχίσει ο προγραμματισμός για την τρίτη περίοδο. Θα έχουμε τη δυνατότητα να αναμορφώσουμε αυτούς τους προϋπολογισμούς με βάση τις πραγματικές ανάγκες και τη ζήτηση που θα υπάρξει από περιφέρεια σε περιφέρεια.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κουρουμπλής έχει το λόγο.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, πρόσφατα πήρα κάποια στατιστικά στοιχεία από τη Στατιστική Υπηρεσία που δείχνουν ότι το 12% από το 100% του εργατικού δυναμικού, αποτελεί ο αγροτικός κόσμος, οι εργαζόμενοι δηλαδή στην αγροτική οικονομία. Από αυτό το 12%, το 7,5% περίπου είναι πάνω από πενήντα - πενήντα πέντε ετών. Σε μια εποχή που πραγματικά στην ουσία χρειαζόμαστε νέα αγροτικά χέρια, να αιμοδοτηθεί αυτός ο πρωτογενής τομέας ο οποίος πραγματικά μπορεί να απορροφήσει σημαντικό ποσοστό άνεργου πληθυσμού, βλέπουμε ότι τα προγράμματα κατ' αρχήν είναι σε μέγεθος πολύ μικρά. Διότι από στοιχεία που έχω στη διάθεσή μου, περίπου για τα επόμενα έξι-επτά χρόνια του προγράμματος του Γ' Κοινοτικού Πλαισίου Στήριξης, είναι δεκατέσσερις χιλιάδες οι περιπτώσεις νέων αγροτών που θα επιδοτηθούν και επτά χιλιάδες πεντακόσιοι περίπου τα νέα σχέδια υποστήριξης. Νομίζω, λοιπόν, ότι με βάση αυτό το σκεπτικό -αυτή η τοποθέτησή μου έχει να κάνει με μια γενική παρατήρηση- δεν βοηθάει στην ανανέωση του αγροτικού κόσμου της αιμοδότησης δηλαδή αυτού του πρωτογενή τομέα. 
Σε δεύτερη φάση θα ήθελα να πω ότι η Αιτωλοακαρνανία και γενικά η Δυτική Ελλάδα είναι μια περιοχή η οποία είναι φύσει και θέσει αγροτική περιοχή με πάρα πολλά προβλήματα που έχουν να κάνουν με την αποβιομηχάνιση, την όποια αποβιομηχάνιση υπήρχε στις περιοχές αυτές και αντιλαμβάνεται κανείς το μεγάλο πρόβλημα που βιώνει η περιοχή αυτή.
Γι' αυτό, λοιπόν, θα έθετα υπόψη του κυρίου Υπουργού αυτόν τον προβληματισμό ώστε να ληφθεί υπόψη στο επόμενο έτος και να υπάρξει μια πιο ισομερής κατανομή έστω αυτών των πόρων. Αλλά βεβαίως, εκείνο που θα ήθελα να τονίσω είναι ότι θα πρέπει και τα κριτήρια να είναι καλύτερα, ώστε πραγματικά να παρακολουθείται αυτός που επιδοτείται για να γίνει ένας πραγματικός αγρότης και να μην έχουμε τα φαινόμενα των μαϊμούδων και δεύτερον, να υπάρξει ένα μεγαλύτερο σε μέγεθος πρόγραμμα που πραγματικά να αιμοδοτήσει τον ευαίσθητο αυτόν τομέα της αγροτικής οικονομίας.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας κ. Ευάγγελος Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι αλήθεια, κύριε Πρόεδρε και αγαπητοί συνάδελφοι, ότι αν μπορεί να πει κάποιος για ένα πάρα πολύ σοβαρό πρόγραμμα και πρόγραμμα θα έλεγα μεταρρυθμιστικό, είναι και αυτό το πρόγραμμα των νέων αγροτών με την πριμοδότηση αυτή για την πρώτη τους εγκατάσταση. Όμως θα πρέπει να είμαστε πάρα πολύ προσεκτικοί να μην προχωρήσουμε σ' ένα πρόγραμμα που δεν θα κάνει τίποτε άλλο παρά μόνο να δώσει κάποιες αρχικές ενισχύσεις και μετά να μην έχει ο νέος αγρότης προοπτική. Γι' αυτό τα κριτήρια της ένταξης του νέου αγρότη περιλαμβάνουν όλες εκείνες τις προϋποθέσεις για τη συνέχιση του επαγγέλματος του αγρότη και όχι μόνο και μόνο για την πριμοδότηση. 
Τα κριτήρια τα οποία έχουν θεσπιστεί φέτος, είναι κριτήρια τα οποία έχουν από κοινού αν θέλετε θεσπιστεί και με τις οργανώσεις των νέων αγροτών και όχι μόνο για να έχουμε την καλύτερη και ασφαλέστερη δυνατή εκτίμηση, ότι πράγματι δεν είναι για την επιδότηση αλλά είναι για την εγκατάσταση στο γεωργικό αυτό επάγγελμα. 
Δεν είναι τελικές οι κατανομές όπως επίσης δεν είναι και τα κριτήρια αυτά που μέχρι το τέλος της περιόδου θα ισχύσουν τα ίδια. Εάν πράγματι κάπου τα κριτήρια δημιουργούν πρόβλημα για την εγκατάσταση νέων αγροτών, τότε και αυτά είμαστε σε θέση να τα τροποποιήσουμε εάν πράγματι δυσκολεύουν την πρώτη εγκατάσταση. Εκείνο όμως που θέλουμε, είναι πράγματι να μη συμβεί αυτό που εσείς είπατε να μην έχουμε αγρότες "μαϊμού", να μην έχουμε δηλαδή νέους αγρότες απλά κατ' ονομασία. Θέλουμε νέους αγρότες που θα μπορέσουν να ανανεώσουν τον αγροτικό πληθυσμό, να μπορέσουν να φέρουν την καινοτόμο δράση στον αγροτικό τομέα, για να μπορέσουμε πράγματι να προσαρμόσουμε τη νέα γεωργία, σ' αυτήν τη δύσκολη περίοδο που περνάει της προσαρμογής στα νέα δεδομένα, στην ανταγωνιστικότητα και στην παραγωγή προϊόντων που θα μπορούν να κερδίζουν έδαφος από την αγορά γιατί όπως βλέπουμε καθημερινά, οι πιέσεις του Παγκόσμιου Οργανισμού Εμπορίου αλλά και οι δημοσιονομικές πιέσεις που βλέπουμε από την Ευρωπαϊκή Ένωση, δημιουργούν ολοένα και περισσότερο ασφυκτικό κλοιό, άρα διαμορφώνουν πολύ δυσκολότερο περιβάλλον για τον αγροτικό τομέα.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 142/ 14.11.2001 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Εθνικής Οικονομίας και Οικονομικών, σχετικώς με τις προθέσεις της Κυβέρνησης για χορήγηση του οικογενειακού επιδόματος και στους δύο συζύγους, του πολυτεκνικού επιδόματος στις πολύτεκνες μητέρες κλπ.
Η επίκαιρη ερώτηση του κ. Σιούφα έχει ως εξής:
"Ο Υπουργός Εθνικής Οικονομίας και Οικονομικών με χθεσινές (12-11-2001) δηλώσεις του υπογραμμίζει ότι επιμένει πρώτον στην άποψή του για τη χορήγηση οικογενειακού επιδόματος μόνον στον ένα από τους δύο συζύγους και δεύτερο την άποψή του ότι τα πολυτεκνικά επιδόματα και η σύνταξη στις πολύτεκνες μητέρες δεν πρέπει να χορηγούνται σε όλες τις περιπτώσεις, αλλά ανάλογα με την οικονομική κατάσταση κάθε πολύτεκνης οικογένειας.
Οι δηλώσεις αυτές αντιστρατεύονται την έννομη τάξη, αφού και στις δύο περιπτώσεις η Δικαιοσύνη έκρινε αντισυνταγματικές τις σχετικές προηγούμενες αποφάσεις των κυβερνήσεων του ΠΑ.ΣΟ.Κ..
Οι δηλώσεις του Υπουργού Εθνικής Οικονομίας και Οικονομικών έρχονται σε πλήρη αντίθεση με τις διαβεβαιώσεις των έως πρόσφατα αρμόδιων Υπουργών, του Κυβερνητικού Εκπροσώπου και του ίδιου του Πρωθυπουργού. Υπενθυμίζεται ότι ανάμεσα στα άλλα, μόλις πρόσφατα ο Υφυπουργός Οικονομικών απαντώντας σε σχετική ερώτηση Βουλευτών διαβεβαίωνε ότι τα πολυτεκνικά επιδόματα και η ισόβια σύνταξη στην πολύτεκνη μητέρα θα καταβάλλονται από την 1η Ιανουαρίου 2002 σε όλους τους δικαιούχους ανεξάρτητα από το ύψος του εισοδήματός τους, όπως δηλαδή είχε αποφασιστεί και εφαρμοστεί από την Κυβέρνηση της Νέας Δημοκρατίας.
Ανάλογες διαβεβαιώσεις παρέχονταν από την Κυβέρνηση και για τη χορήγηση του οικογενειακού επιδόματος και στους δύο συζύγους, μετά την απόφαση του Ανώτατου Ειδικού Δικαστηρίου. Τόσο το Υπουργείο Οικονομικών όσο και ο Κυβερνητικός Εκπρόσωπος υποστήριζαν ότι μελετάται η καταβολή του επιδόματος και ότι το μόνο που παρέμενε σε εκκρεμότητα ήταν ο τρόπος και ο χρόνος της καταβολής του. Στην ίδια κατεύθυνση όμως ήταν και οι υποσχέσεις που μοίραζε τόσο στη Διεθνή Έκθεση Θεσσαλονίκης όσο και μετέπειτα ο ίδιος ο Πρωθυπουργός, μιλώντας για κοινωνικό κράτος.
Κατόπιν αυτών, ερωτάται ο Υπουργός Εθνικής Οικονομίας και Οικονομικών:
α) Θεωρεί ότι οι αποφάσεις των δικαστηρίων μπορεί να ισχύουν για όλους, αλλά όχι και για την Κυβέρνηση;
β) Προτίθεται να εγγράψει στον προϋπολογισμό τα ποσά που απαιτούνται για τη χορήγηση του οικογενειακού επιδόματος των πολυτεκνικών επιδομάτων και της σύνταξης στις πολύτεκνες μητέρες δίχως κριτήρια οικονομικής κατάστασης; Εάν ναι, πότε θα εφαρμοστούν οι αποφάσεις αυτές;"
Θα απαντήσει ο Υφυπουργός Οικονομικών κ. Φλωρίδης.
Ορίστε, κύριε Φλωρίδη, έχετε το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ, κύριε Πρόεδρε.
Θα υπάρξει μία ευθεία απάντηση, έτσι ώστε να μη δημιουργείται κανένας προβληματισμός σε σχέση με τα ζητήματα αυτά τα οποία θέτει ο κ. Σιούφας. Πρέπει όμως να πω ότι η Κυβέρνηση είναι απολύτως συνεπής με όσα έχουν δηλωθεί κατά καιρούς, σχετικά με την υποχρέωσή της να εναρμονίσει τις αποφάσεις της με τις αποφάσεις των δικαστηρίων. Πολύ δε περισσότερο, όταν στα ζητήματα αυτά έχουμε αποφάσεις του Ανωτάτου Ειδικού Δικαστηρίου.
Όσον αφορά το πρώτο θέμα, την καταβολή του οικογενειακού επιδόματος και στους δύο συζύγους, χθες ο κύριος Πρωθυπουργός, μετά τη συνεδρίαση της Κυβερνητικής Επιτροπής, ανακοίνωσε ότι η καταβολή του θα γίνει μέσα στο δεύτερο εξάμηνο του 2002. Η ημερομηνία, λοιπόν, καταβολής -για να μη μένει σ' αυτό καμία αμφιβολία- είναι η 1η Ιουλίου του 2002. Άρα θα καλύψει όλο το δεύτερο εξάμηνο του 2002 και έχουμε εγγράψει προς τούτο και τη σχετική πίστωση στον προϋπολογισμό.
Δεύτερον, όσον αφορά την καταβολή του επιδόματος στους πολυτέκνους, ανεξάρτητα από το ύψος του οικογενειακού εισοδήματος, υπήρξε η απόφαση του Συμβουλίου της Επικρατείας και βεβαίως υπάρχει σαφής υποχρέωση της Κυβέρνησης να εναρμονίσει τις αποφάσεις της στην απόφαση αυτή. Για να μη μιλώ αφηρημένα, η Κυβέρνηση κατέθεσε τροπολογία, η οποία θα επιδιώξουμε να συζητηθεί την Ολομέλεια στο υπό συζήτηση νομοσχέδιο για τον αιγιαλό, του Υπουργείου Οικονομικών. Με την τροπολογία αυτή ρυθμίζεται η έναρξη καταβολής του επιδόματος αυτού. Σας τη διαβάζω ακριβώς όπως κατατέθηκε, για να μην υπάρχει καμία αμφισβήτηση και σ' αυτό το θέμα: "Το επίδομα τρίτου παιδιού, το πολυτεκνικό επίδομα και το επίδομα σύνταξης της πολύτεκνης μητέρας στο άρθρο 39 του ν. 2459/97, όπως ισχύουν σήμερα, καταβάλλονται από 1-1-2002 σε όλους τους δικαιούχους, ανεξαρτήτως του ύψους του οικογενειακού τους εισοδήματος".
Έτσι, λοιπόν, νομίζω ότι προκύπτει μία απόλυτη εναρμόνιση προς τις αποφάσεις των ανωτάτων δικαστηρίων της χώρας και πιστεύω ότι δεν υφίσταται καμία πλέον αμφισβήτηση σχετικά με τις προθέσεις της Κυβέρνησης για να συμμορφωθεί, αν θέλετε, για να χρησιμοποιήσω τον όρο που είναι δόκιμος, με τις αποφάσεις των δικαστηρίων, παρά τα όσα κατά καιρούς έχουν γραφτεί και τα οποία νομίζω ότι δεν απηχούσαν ποτέ επίσημες απόψεις της Κυβέρνησης.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σιούφας έχει το λόγο. 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η επίκαιρη ερώτηση απευθυνόταν στον Υπουργό Εθνικής Οικονομίας και Οικονομικών της Κυβέρνησης για τις δηλώσεις που έκανε την περασμένη Δευτέρα και σε ό,τι αφορά το οικογενειακό επίδομα με την έννοια ότι επιμένει στην καταβολή μόνο στον ένα εκ των δύο συζύγων και σε ό,τι αφορά τη διατήρηση των εισοδηματικών κριτηρίων για τη χορήγηση των πολυτεκνικών επιδομάτων και της ισόβιας σύνταξης. Και χθες ακούσαμε από τον Πρωθυπουργό, αλλά και σήμερα από τον Υπουργό να αναιρούν αυτά τα οποία υποστήριζε ο Υπουργός Εθνικής Οικονομίας και Οικονομικών. 
Αλλά, κύριε Πρόεδρε, δεν έχω τίποτε με την παρουσία του Υφυπουργού που δίνει τις απαντήσεις σήμερα εδώ. Αλλά τι Κυβέρνηση είναι αυτή η Κυβέρνηση του κ. Σημίτη; Κυβέρνηση Υφυπουργών είναι επιτέλους; Είδαμε επί τρεις μέρες να γίνεται κόλαση το Κοινοβούλιο και να είναι εδώ μόνο ο Υφυπουργός Οικονομικών για να υποστηρίξει το σχετικό νομοσχέδιο για τον αιγιαλό. Και εδώ τα πράγματα απέδειξαν πόσο η πολιτική που ακολουθεί η Κυβέρνηση βρίσκεται έξω από την κοινωνία και την πραγματικότητα. 
Κύριε Υπουργέ, λέτε στον ελληνικό λαό ότι για να κάνετε κοινωνική πολιτική, πρέπει να έρθουν και τα δικαστήρια για να σας το επιβάλουν, διότι και τα οικογενειακά επιδόματα αρνηθήκατε να τα δώσετε και τα πολυτεκνικά επιδόματα, το 1997, όταν βάλατε εισοδηματικά κριτήρια, σας είπαμε μέσα σ' αυτήν την Αίθουσα ότι θα οδηγήσετε σε περιπέτειες τετρακόσιες χιλιάδες οικογένειες, σε μία γραφειοκρατία άνευ προηγουμένου τις εφορίες, τον ΟΓΑ, αλλά και με μεγάλη καθυστέρηση την καταβολή αυτών των επιδομάτων. Και έπρεπε να έρθει η δικαιοσύνη να σας κηρύξει τις αποφάσεις αντισυνταγματικές για να τα δώσετε. Αυτή είναι η πραγματικότητα. 
Και σας έλεγα τότε μέσα σ' αυτήν την Αίθουσα ότι ενώ από τη μια μεριά παραγγέλνετε όπλα και δίνετε αφειδώς τα χρήματα εκεί, στερείτε τη χώρα από στρατιώτες. Η στήριξη της πολύτεκνης οικογένειας αποτελεί τιμή για το παρελθόν και εγγύηση για το μέλλον και δεν το έχετε καταλάβει. Αλλά τώρα μόνο δια των δικαστηρίων μπορεί να περιμένει ο ελληνικός λαός να εφαρμόσετε κοινωνική πολιτική. 
Το πρόσωπο το κοινωνικό το δικό σας είναι ανύπαρκτο. Το ζει και το βιώνει καθημερινά ο ελληνικός λαός. Και πρέπει να έρχονται τα δικαστήρια μέχρι η Κυβέρνησή σας να πάει στη θέση της αντιπολίτευσης, ώστε να έρθει μια άλλη κυβέρνηση για να ασκήσει πραγματική και ουσιαστική κοινωνική πολιτική, όπως πραγματικά εκείνη που θεμελίωσε την πολιτική των πολυτεκνικών επιδομάτων και της ισόβιας σύνταξης στην πολύτεκνη μάνα. Αυτή είναι η πραγματικότητα. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός Οικονομικών κ. Φλωρίδης. 
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Απέναντι στις σαφείς απαντήσεις που νομίζω ότι έδωσα, είχαμε τώρα κάποια έξαρση του αντιπολιτευτικού λόγου, η οποία έχω την εντύπωση ότι ικανοποιεί μεν την ανάγκη της Νέας Δημοκρατίας να επικοινωνεί με έναν τρόπο με τους Έλληνες πολίτες, αλλά έχω την εντύπωση ότι αυτός ο τρόπος δεν είναι και ο σωστός. 
Θέλω να σας πω το εξής: Η απόφαση της Κυβέρνησης για την καταβολή του πολυτεκνικού επιδόματος με επικεντρωμένο στόχο, δηλαδή με κατεύθυνση των κονδυλίων του κρατικού προϋπολογισμού σε εκείνους που πραγματικά έχουν ανάγκη, νομίζω ότι ήταν μια επιλογή η οποία ακριβώς ερχόταν να στηρίξει τις χιλιάδες περιπτώσεις των Ελλήνων πολιτών και των οικογενειών, που πράγματι αντιμετωπίζουν πρόβλημα. Αυτό ήταν το κίνητρο της απόφασής μας. 
Είχαμε, λοιπόν, την εντύπωση, που νομίζω ότι πρέπει να έχουν όλοι, ότι άνθρωποι που έχουν δεκάδες εκατομμύρια εισόδημα, επιτέλους δεν έχουν ανάγκη αυτό το επίδομα των κάποιων χιλιάδων δραχμών για να βοηθηθούν. Και έτσι επικεντρώσαμε την προσοχή μας, στις οικογένειες εκείνες που πραγματικά έχουν χαμηλό εισόδημα και χρειάζονται μια μεγαλύτερη στήριξη. Παρ' όλα αυτά έκρινε το δικαστήριο ότι πρέπει να δοθεί σε όλους ανεξαρτήτως εισοδήματος. 
Το ότι η πολιτική μας ήταν ορθή ως πολιτική, αυτό δε νομίζω ότι μπορεί να αμφισβητηθεί. Εσάς βέβαια σας ένοιαζε περισσότερο τι θα γίνει με τους πλούσιους: Αν θα πάρουν και οι πλούσιοι τα λίγα χιλιάρικα του πολυτεκνικού επιδόματος -αυτός λες και ήταν ο καημός!- όταν οι φτωχότερες οικογένειες, αυτές που πραγματικά έχουν ανάγκη, το έπαιρναν. 
Υπάρχει μια διαφορά στο πως αποφασίζει κανείς πολιτικά και επικεντρωμένα με βάση τις κοινωνικές ανάγκες και μια άλλη αντίληψη ή εν πάση περιπτώσει το πώς κρίνουν τα δικαστήρια. Και δεν νομίζω ότι πρέπει τα δικαστήρια να αντικαταστήσουν την πολιτική. Παρ' όλα αυτά, εμείς είπαμε ότι εφόσον υπάρχει απόφαση του δικαστηρίου, πρέπει να υπάρχει συμμόρφωση προς αυτή. 
Όσον αφορά το οικογενειακό επίδομα, κύριε Σιούφα, επί δεκαετίες ολόκληρες σ' αυτήν τη χώρα και με τις δικές μας κυβερνήσεις και με τις δικές σας αυτό κατεβάλλετο στον ένα εκ των δύο συζύγων. Προέκυψε αμφισβήτηση λόγω της τελευταίας ρύθμισης που έγινε επί της δικής μας Κυβέρνησης, όπου ενσωματώθηκε το οικογενειακό επίδομα -πήρε μια διαφορετική μορφή- και τότε προέκυψε μια διαφορετική εκτίμηση. 
Αλλά εγώ σας λέω το εξής. Για το οικογενειακό επίδομα υπήρξαν διαφορετικές αποφάσεις του Αρείου Πάγου και του Συμβουλίου Επικρατείας, οι οποίες ήταν συγκρουόμενες μεταξύ τους. Άρα ορθώς υπήρχε αμφισβήτηση από πλευράς κυβερνητικής για το αν θα πρέπει να καταβάλλεται και στους δύο εν όψει του ότι για δεκαετίες ολόκληρες καταβάλλεται στον ένα. Και ήρθε η υπόθεση στο Ανώτατο Ειδικό Δικαστήριο. Και απεφάνθη το Ανώτατο Ειδικό Δικαστήριο ότι πρέπει να δοθεί και στους δύο λόγω της μορφής που έχει λάβει τελευταία με ρυθμίσεις που κάναμε εμείς. Λοιπόν, προσαρμοζόμαστε και σε αυτό. 
Αλλά, εν πάση περιπτώσει, η καταβολή του οικογενειακού επιδόματος και στους δύο συζύγους -που γίνεται από τότε που υπάρχει οικογενειακό επίδομα στον ένα- τώρα ξαφνικά έχει ευαισθητοποιήσει τις δικές σας κεραίες; Μην μας λέτε, λοιπόν, αυτά τα πράγματα για τα οποία υπήρξαν αμφισβητήσεις στο νομικό πεδίο στα δύο ανώτατα δικαστήρια της χώρας.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Η τρίτη επίκαιρη ερώτηση με αριθμό 138/14-11-2001 του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας-Πρόνοιας, σχετικώς με τη λήψη των αναγκαίων μέτρων για την επίλυση των αιτημάτων των Ατόμων με Ειδικές Ανάγκες (ΑΜΕΑ) λόγω κωλύματος του Υπουργού δεν θα συζητηθεί και διαγράφεται. 
Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
Όπως είχε ανακοινωθεί από χθες πριν προχωρήσουμε στην ημερήσια διάταξη των επερωτήσεων θα γίνει σήμερα η καθιερωμένη αναφορά στην επέτειο του Πολυτεχνείου, γιατί αύριο είναι κλειστή η Βουλή. 
Κυρίες και κύριοι συνάδελφοι, εκ μέρους του Προέδρου της Βουλής, ο οποίος απουσιάζει στο εξωτερικό στη Διάσκεψη των Προέδρων των Κοινοβουλίων της Ευρωπαϊκής Ένωσης, αλλά και συνολικά του Προεδρείου, θα ήθελα να ξεκινήσω την αναφορά με λίγα λόγια, λιτά, όπως ταιριάζει στο μεγάλο αγώνα που τιμούμε. 
Συνήθως σε επετείους σαν τη σημερινή έχουμε περίσσευμα λόγων. Εκείνο όμως που μας χρειάζεται είναι το περίσσευμα ψυχής. Εκείνο που επιβάλλεται είναι η περισυλλογή, ο στοχασμός, η αυτογνωσία, η ενίσχυση της εθνικής μνήμης και της εγρήγορσης. Ιδίως όταν και τη φετινή επέτειο βαραίνει ακόμα το εθνικό δράμα της Μεγαλονήσου που μας άφησαν με την ανατροπή τους, οι ανατροπείς της δημοκρατίας. Όταν οι παγκόσμιες εξελίξεις και τα πρόσφατα τραγικά γεγονότα της 11ης Σεπτεμβρίου και ό,τι ακολουθεί, δημιουργούν νέες προκλήσεις, κινδύνους, αγωνίες και φόβους. 
Η επέτειος είναι ημέρα μνήμης και συγκίνησης για όλο τον ελληνικό λαό. Επέτειος ευγνωμοσύνης στη νεολαία της εποχής που με την αντιδικτατορική δράση της με αποκορύφωμα τον ξεσηκωμό του Πολυτεχνείου, έγινε το σύγχρονο σύμβολο των "ελεύθερα αγωνιζομένων Ελλήνων". 
Τιμούμε και υποκλινόμαστε στους αγωνιστές και του ήρωες του Πολυτεχνείου. Τιμούμε και αφιερώνουμε τη σημερινή εκδήλωση στη νεολαία του χθες, του σήμερα και του αύριο που αγωνίζεται για τα ιδανικά της και που υπερασπίζεται την ελευθερία και τη δημοκρατία ως το ύψιστο καθήκον της. Οι νέοι του Πολυτεχνείου με την εξέγερσή τους κατά τη δικτατορίας διεκδίκησαν το όνειρό τους, ένα όνειρο που ολοκληρώνεται και δικαιώνεται μόνο μέσα σε συνθήκες ειρήνης, δημοκρατίας, ελευθερίας και ισότητας, συλλογικής ευημερίας και δικαιοσύνης. Μέσα από την ελεύθερη ανάπτυξη της προσωπικότητας και την ενεργό συμμετοχή των πολιτών στην κοινωνική, οικονομική και πολιτική ζωή του τόπου. Κοντολογίς θα έλεγα μέσα από τον απόλυτο σεβασμό στην υπέρτατη αξία του ανθρώπου. 
Είκοσι οκτώ χρόνια μετά το Πολυτεχνείο η δημοκρατική Ελλάδα έχει κατακτήσει τη δική της υψηλή και σταθερή θέση στο ευρωπαϊκό και παγκόσμιο γίγνεσθαι. Με στέρεα δημοκρατία που με την πρόσφατη συνταγματική αναθεώρηση θωρακίζεται με νέες εγγυήσεις. Με την οικονομική πρόοδο, την ανάπτυξη και την ένταξη στη ζώνη του ευρώ. Με την αναβάθμιση του ρόλου της στις διεθνείς εξελίξεις. Αποτελεί δύναμη ειρήνης, σταθερότητας και ανάπτυξης στην περιοχή μας. Συμμετέχει ενεργά στη κοινή προσπάθεια με τους λαούς της Ευρώπης για την ευρωπαϊκή ολοκλήρωση. Και ατενίζει, πιστεύω, με αισιοδοξία και νέα αυτοπεποίθηση το μέλλον. 
Στα είκοσι οκτώ χρόνια του δημοκρατικού βίου απογράφονται αναμφισβήτητα σημαντικά επιτεύγματα, που δικαιώνουν κρίσιμες επιλογές της Μεταπολίτευσης και πιστώνονται στο σύνολο του λαού μας και των πολιτικών δυνάμεων, που τον εκπροσωπούν. 
Η θετική αυτή πορεία σε καμία περίπτωση δεν πρέπει να μας εφησυχάζει, να μας αποσπά από την υποχρέωση για συνέχιση της κοινής προσπάθειας, της επαγρύπνησης και της εθνικής ομοψυχίας. Έχουμε υψηλούς και σταθερούς εθνικούς και κοινωνικούς στόχους, που πρέπει όλοι να υπηρετήσουμε από κοινού, πέρα από τις διαφορές μας. Έχουμε μακρύ αγώνα μέχρι να κάνουμε πραγματικότητα τα όνειρά μας, τα όνειρα της γενιάς του Πολυτεχνείου. Της γενιάς που συμβολίζει πλέον κάθε νέα γενιά που αγωνιά και προσδοκά μια κοινωνία ελευθερίας, ισότητας, δικαιοσύνης και αλληλεγγύης.
Ιδιαίτερα στο σημερινό κόσμο της παγκοσμιοποίησης και του σκληρού ανταγωνισμού, της ανασφάλειας και της αβεβαιότητας. Τον κόσμο όπου επιλεκτικά εφαρμόζεται το Διεθνές Δίκαιο, τον κόσμο των φανατισμών, των συγκρούσεων και της ξενοφοβίας. Τον κόσμο όπου διευρύνονται οι κοινωνικοοικονομικές ανισότητες, όπου δεν πρέπει να αφήσουμε κανένα περιθώριο, να επικρατήσουν αγοραίες αξίες στη ζωή των ανθρώπων. Σ' αυτόν τον κόσμο έχουμε περισσότερο από ποτέ την ανάγκη να εμπνευστούμε από το αγωνιστικό σθένος και την ανιδιοτέλεια της γενιάς του Πολυτεχνείου. Ο Ελληνικός λαός και όλες οι πολιτικές δυνάμεις του τόπου έχουμε χρέος για την εμβάθυνση της δημοκρατίας, για τη συλλογική πρόοδο και την κοινωνική δικαιοσύνη.
Έχουμε καθήκον, κυρίες και κύριοι συνάδελφοι, να υπερασπιστούμε ιδιαίτερα την πολιτική, η οποία πολλές φορές σκιάζεται και κηλιδώνεται και από δικές μας συμπεριφορές, αλλά και απειλείται συνεχώς με απαξίωση από πολλές κατευθύνσεις, ιδιαίτερα από νέες αναδυόμενες ιδιωτικές, μη δημοκρατικά νομιμοποιημένες εξουσίες που θέλουν να την ποδηγετήσουν.
Κυρίες και κύριοι συνάδελφοι, το μήνυμα της εξέγερσης του Πολυτεχνείου είναι διαχρονικό και ανεξάρτητα από τις διαφορετικές προσεγγίσεις πρέπει και μπορεί να παραμείνει ενωτικό μήνυμα αγώνα. Μήνυμα για ένα καλύτερο παρόν, ένα βέβαιο και ασφαλές μέλλον. Μήνυμα υπεράσπισης της ελευθερίας και των πανανθρώπινων αξιών. Μήνυμα θα έλεγα, εθνικής αποφασιστικότητας. Μέσα από την αλληλεγγύη και τη δημιουργική σύνθεση και την πρόοδο λαός και πολιτικός κόσμος μπορούμε να αποτίσουμε έμπρακτα και με διάρκεια τον οφειλόμενο φόρο τιμής στον αγώνα της γενιάς του Πολυτεχνείου και προπαντός να προωθήσουμε αποτελεσματικά τα εθνικά δημοκρατικά και κοινωνικά ιδεώδη της κορυφαίας εκείνη εξέγερσης και έξαρσης λαού και νεολαίας. Ευχαριστώ.
(Χειροκροτήματα από όλες τις πτέρυγες της Βουλής)
Το λόγο έχει ο Υπουργός Εργασίας και Κοινωνικών Ασφαλίσεων.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριοι συνάδελφοι, το Πολυτεχνείο ήταν μια πράξη σεμνή, μια πράξη ήθους και περηφάνειας, μια άσκηση ελευθερίας. Οι Ελεύθεροι Πολιορκημένοι του Πολυτεχνείου όσο πιο πολιορκημένοι, τόσο πιο ελεύθεροι. Συνεπαρμένοι από τον πόθο για την ελευθερία και τη δημοκρατία ενέπνευσαν και παρακίνησαν χιλιάδες πολιτών να ξεχυθούν στους δρόμους και να υμνήσουν την αρχέγονη αγάπη τους στην ελευθερία. Έτσι σε λίγες ώρες η αντίσταση των φοιτητών εξελίχθηκε σε κορυφαία αντιστασιακή εκδήλωση του ενωμένου ελληνικού λαού. 
Ο αγώνας της μνήμης απέναντι στη λήθη είναι ο αγώνας στην ιστορία απέναντι στην παραχάραξή της. Χρόνος και σκοπιμότητες συχνά αλλοιώνουν το νόημα μεγάλων πράξεων. Θυμόμαστε και τιμούμε την εξέγερση του Πολυτεχνείου και θυμάμαι σημαίνει πως υποβάλλω τον εαυτό μου στην υπηρεσία μιας ανώτερης ιδέας και τιμώ σημαίνει ότι αρνούμαι κάθε ευκαιριακή εκποίηση των ιδανικών, για τα οποία άλλοι πέθαναν. Άλλωστε ο ίδιος ο χαρακτήρας του Πολυτεχνείου είναι απαγορευτικός σε κάθε συμβατική προσέγγιση. Με αιχμή του δόρατος τη νεολαία ο εορτασμός αυτής της επετείου πρέπει να λειτουργεί ως καταλυτικός συμβολισμός εξορκισμού της ηττοπάθειας και της δυστυχίας. Ο λόγος μας για το Πολυτεχνείο πρέπει να είναι το σωτήριο έναυσμα περισυλλογής και εσωτερικής αντίστασης απέναντι στην αμεριμνησία και τον εγωκεντρισμό. Το νόημα αυτής της επετείου γίνεται πλήρες, όταν ο αγώνας μας είναι διαρκής και ακούραστος. Οι Έλληνες συμφιλιωμένοι ενώνουμε τις δυνάμεις μας στον κοινό αγώνα για το μέλλον. Η δημοκρατία μας έχει ισχυρή θεσμική συγκρότηση, πρέπει όμως να ανανεώνεται διαρκώς η ισχύ της και η προσήλωσή μας σ' αυτήν μέσα στις νέες μορφές κυριαρχίας, που επιδιώκουν να προωθήσουν δυνάμεις συχνά ανεξέλεγκτες.
Η Ελλάδα συμμετέχει στον πιο ισχυρό και προωθημένο πυρήνα της διεθνούς κοινότητας. Έχει διεθνές κύρος και αξιοπιστία. Η οικονομική ανάπτυξη και η κοινωνική συνοχή, η βεβαιότητα και η σιγουριά που αισθάνεται ο πολίτης για το αύριο αποτυπώνουν την πρόοδο που κάνουμε τα τελευταία χρόνια στη χώρα μας. Τα πολιτικά κόμματα με όλο τον ελληνικό λαό εγγυώνται και διασφαλίζουν την εθνική προοπτική. Τίποτα όμως δεν είναι αρκετό και το χρέος μας απέναντι στους εξεγερμένους του Πολυτεχνείου θα παραμένει διαρκώς ανεκπλήρωτο, όσο διστάζουμε να κάνουμε όλα τα βήματα που μας αναλογούν για να αντιμετωπίσουμε με τρόπο ανεπιτήδευτο λυτρωτικό και τελικώς αποτελεσματικό και υπεύθυνο τις προσκλήσεις της νέας εποχής.
Το Πολυτεχνείο είναι μια οριογραμμή στην πορεία αυτού του τόπου. Το εθνικό, ιστορικό και ηθικό φορτίο που κουβαλά αυτή η χώρα απαιτεί δύναμη και καθαρότητα απ' όλους, όχι μόνο για να μη σπαταληθεί αλλά για να εμπλουτίζεται συνεχώς και να δίδεται από γενιά σε γενιά, αφού είναι μια εθνική κληρονομιά. Το Πολυτεχνείο είναι η κοινή διαθήκη όσων μάτωσαν και υπέφεραν και ταυτοχρόνως είναι ο τόπος συνάντησης των δικών μας ονείρων με τις καθημερινές πράξεις μας. Δηλαδή, τις πράξεις που συντελούν στο να αναδειχθεί η Ελλάδα, η ελληνική κοινωνία και ο κάθε πολίτης στο αξεπέραστο σημείο της κοινής αναφοράς όλων μας. 'Ετσι αποδεικνύουμε πως οι σχέσεις μας με το νόημα και την αξία του Πολυτεχνείου, δεν είναι ακαδημαϊκή και θεωρητική, αλλά καθημερινή και βιωματική. Αυτός είναι ο δρόμος του χρέους που πρέπει να ακολουθήσουμε για να τιμήσουμε έτσι τους πρωταγωνιστές ενός αξεπέραστου διαβήματος για τα υψηλά και τα μεγάλα, για το ιδανικό, γι' αυτό που είναι και μόνο αυτό είναι η ζωή και ο άνθρωπος. 
Τιμή και δόξα στους ήρωες του Πολυτεχνείου.
(Χειροκροτήματα από όλες τις πτέρυγες της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, τιμούμε και φέτος το Πολυτεχνείο, όπως άλλωστε κάθε χρόνο. Ίσως κρισιμότερο από κάθε άλλη φορά είναι να διερευνήσουμε πώς το τιμούμε και τι ακριβώς τιμούμε. Η εξέγερση του Πολυτεχνείου είναι μια κατ' εξοχήν αντιστασιακή πράξη και συνάδει απολύτως προς το μόνιμο αντιστασιακό ήθος του ελληνικού λαού. Η δύναμη μιας αντιστασιακής πράξης και η επιρροή της συνήθως συντηρείται ισχυρή την εποχή που εκδηλώνεται και για μικρό χρονικό διάστημα μετά, όταν ακόμη αναλογεί, έστω σε μια πολυάριθμη ομάδα των πολιτών, αλλά όχι στην πλειοψηφία. Με τα χρόνια ένα τέτοιο γεγονός γίνεται κτήμα του ελληνικού λαού. Αυτό είναι μια θετική εξέλιξη αλλά ενέχει και ένα κίνδυνο. Όταν η επέτειος παίρνει τελετουργικά χαρακτηριστικά και υπαγορεύεται από τύπους, τότε η δυναμική ενός νοήματος κινδυνεύει να αφομοιωθεί, επειδή εγκιβωτίζεται. Οι λίγοι γνωρίζουν συνήθως πολύ καλά τι πράττουν, οι πολλοί ενδεχομένως εγκωμιάζουν αλλά δεν συμμετέχουν, ιδιαίτερα όταν αλλάζουν οι εποχές. Παρατηρώ ήδη ότι οι εποχές άλλαξαν και δεν ταιριάζουν πολύ με την αντιστασιακή περίοδο του ελληνικού λαού. Γι' αυτό και σε μας θα ταίριαζε περισσότερο αυτό που πριν μερικά χρόνια με πολλή σεμνότητα είχε πει ο αείμνηστος Παναγιώτης Κανελλόπουλος, μιλώντας για την εξέγερση του Πολυτεχνείου. Είπε "κοιτάζω γύρω μου και αντιλαμβάνομαι ότι θα τιμούσαμε καλύτερα το Πολυτεχνείο με τη σιωπή και ένα δάκρυ". Αυτό θα αναλογούσε καλύτερα στην εποχή μας. Όμως πρέπει να πούμε και τι τιμούμε. Μου ήρθε στο μυαλό αυτό που ο Ασημάκης Πανσέληνος έλεγε για τα παιδιά του χρόνια και όσα τότε τον συγκλόνιζαν. Ότι ήταν το κρησφύγετο της γενιάς του. Μπορώ σήμερα μαζί με πολλούς άλλους να αναφωνήσω και εγώ ότι το Πολυτεχνείο είναι το κρησφύγετο της γενιάς μας και στις δύσκολες στιγμές σ' αυτό επανερχόμαστε αν πρέπει να βρούμε δυνάμεις ή να εμπνευστούμε.
Τι συνέβη όμως τότε; Αυτό που συνέβη ήταν ότι πολλοί νέοι άφησαν τη βολική ησυχία του περιθωρίου. Άφησαν την ευκολία της καθημερινότητας και νοηματοδότησαν την πολιτική πράξη με τις πιο έξοχες και υψηλές ιδέες. Διότι το να υπερασπίζεσαι την εθνική ευπρέπεια, που τότε ήταν κατηργημένη, είναι μια υψηλή ιδέα. Το να υπερασπίζεσαι τα στοιχειώδη ανθρώπινα και ατομικά δικαιώματα είναι έργο σημαντικό. Το να υπερασπίζεσαι τον πολιτισμό της δημοκρατίας και να αγωνίζεσαι διαρκώς για ό,τι σχετίζεται με την ανθρώπινη αξιοπρέπεια είναι έξοχες πολιτικές πράξεις.
Τα παιδιά, λοιπόν, εκείνα, μέσα από την πιο ακραία ανθρώπινη πράξη, που είναι η θυσία, νοηματοδότησαν την πολιτική με υψηλές ιδέες. Αν σήμερα επιθυμούμε να τιμήσουμε ουσιαστικά το Πολυτεχνείο, θα έπρεπε όλοι μας να προσπαθήσουμε εκ νέου να νοηματοδοτήσουμε την πολιτική. Η ουσία της δεν είναι το άθροισμα διαχειριστικών πράξεων, δεν είναι το άθροισμα των υπολογισμών της καθημερινότητας, δεν είναι το άθροισμα επιμέρους αγωνιών. Η πολιτική θα πρέπει να αποκτήσει και πάλι φως και για να νοηματοδοτηθεί με υψηλά ιδανικά πρέπει να συνδεθεί με τον κόσμο των μεγάλων ιδεών. 
Κυρίες και κύριοι συνάδελφοι, η πολιτική πρέπει να αφηγηθεί ξανά τις μεγάλες προσδοκίες και τα όνειρα του ελληνικού λαού. Αν δεν το επιχειρήσουμε τότε νομίζω ότι δεν έχει νόημα μια τυπική λειτουργία. Αυτήν την εκ νέου νοηματοδότηση της πολιτικής ας κρατήσουμε ως παρακαταθήκη απ' ότι οι νέοι εκείνης της εποχής έπραξαν απογειώνοντάς την. Ευχαριστώ.
(Χειροκροτήματα από όλες τις πτέρυγες της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος της Νέας Δημοκρατίας έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, τιμούμε σήμερα την 28η επέτειο της εξέγερσης του Πολυτεχνείου. Και πρέπει να δεχθούμε -και αυτό είναι παρήγορο- ότι σε πείσμα των καιρών και σε πείσμα εκείνων που θα είχαν αντίθετη άποψη, το Πολυτεχνείο, ως γεγονός, ως μήνυμα, ως συμβολισμός, αντέχει. Αντέχει και θα αντέξει. Γιατί εμπεριέχει μέσα του όλα εκείνα τα χαρακτηριστικά τα οποία θα μπορούσαν να συμπυκνωθούν στη φράση του Θουκυδίδη: "Κτήμα ες αεί μάλλον ή αγώνισμα ες το παρά χρήμα ακούειν". Και αυτό γιατί το μήνυμα και ο συμβολισμός του Πολυτεχνείου παραμένουν πολύπλευρα αλλά, ταυτοχρόνως, και διαχρονικά. Ας μου επιτραπεί να αναδείξω τρία από τα μηνύματα αυτά που νομίζω ότι ήταν, είναι και θα παραμείνουν επίκαιρα. Είναι εκείνα τα οποία θα δίνουν στο Πολυτεχνείο την οντότητα στο ιστορικό γίγνεσθαι που μπορεί και πρέπει να έχει. Και που μπορεί να εμπνέει και τώρα και τις επόμενες γενιές.
Αυτά τα τρία μηνύματα είναι πρώτον, η διαχρονική προσήλωση του λαού μας στο ιδεώδες και το αγαθό της δημοκρατίας, δεύτερον, η συνεπής ανάδειξη βασικών θέσεων και αρχών οι οποίες προσιδιάζουν στην ιστορία, στην παράδοση και στον πολιτισμό μας. Και, τρίτον, ο συμβολισμός του ασυμβίβαστου πολίτη απέναντι σε οιασδήποτε μορφής εξουσίες προσπαθούν να κάμψουν το φρόνημά του.
Το πρώτο μήνυμα το οποίο ανέδειξε το Πολυτεχνείο ήταν η συνεπής προσήλωση του ελληνικού λαού στο αγαθό και το ιδεώδες της δημοκρατίας. Και αυτό το ανέδειξε η ίδια η νεολαία μας. Δεν νομίζω πως χρειάζεται να θυμίσω ότι στο Πολυτεχνείο αγωνίστηκε και εξεγέρθηκε όλη η νεολαία αντιπροσωπεύοντας την συντριπτική πλειοψηφία του ελληνικού λαού και ταυτοχρόνως, το μέλλον του ελληνικού λαού, αποδεικνύοντας μάλιστα δύο πράγματα: Ότι το Πολυτεχνείο δεν ήταν προνόμιο κανενός, ανήκει στον ελληνικό λαό. Δεν υπήρξε και δεν μπορεί να είναι ποτέ μέσο προς εκμετάλλευση κάποιων πολιτικών δυνάμεων ή πολιτικών κομμάτων.
`
Θέλω δε να τονίσω ότι ακριβώς το γεγονός πως στο Πολυτεχνείο οι νέοι οι οποίοι εξεγέρθησαν από κοινού έκαναν ό,τι έκαναν, δίνει την εξής σημασία στο όλο γεγονός. Πρώτα-πρώτα, ότι πρέπει να τιμήσουμε και είναι ώρα να τιμήσουμε και ίσως η εικοστή όγδοη επέτειος προσφέρεται γι' αυτό πρωτίστως εκείνους οι οποίοι υπήρξαν οι αφανείς του Πολυτεχνείου. Όχι οι επώνυμοι, όχι εκείνοι οι οποίοι είτε το θέλησαν είτε όχι -δεν κάνω εδώ κανενός είδους δίκη προθέσεων-μέσα από την πορεία τους στο Πολυτεχνείο, αναδείχθηκαν στην κοινωνία και πολύ περισσότερο στον πολιτικό στίβο. Αλλά κυρίως ας τιμήσουμε σε εκείνους τους ανώνυμους, οι οποίοι μπήκαν και εξεγέρθησαν, αγωνίστηκαν και στη συνέχεια ακολούθησαν το δρόμο τους απλοί μέσα στην κοινωνία. Τους συναντάμε συχνά, τους βλέπουμε συχνά και είναι οι αγνότεροι: Εκείνοι οι οποίοι απέδειξαν πως ό,τι έκαναν το έκαναν απλώς και μόνο γιατί αυτό επέβαλε η συνείδησή τους. Και αυτό είναι εκείνο το οποίο αντιπροσωπεύει περισσότερο το νόημα του Πολυτεχνείου.
Πέραν δε τούτου, νομίζω πως ακριβώς η ενότητα των νέων του Πολυτεχνείου ήταν εκείνη η οποία έδειξε το δρόμο για τις επόμενες γενιές, αλλά και για τον πολιτικό κόσμο του σήμερα, να πάψουν να υπάρχουν τα τείχη του διχασμού, να πάψουν να υπάρχουν οι διαχωριστικές δραχμές. Η πολιτική αντιπαράθεση ναι, η διαφορά ιδεολογικών θέσεων ναι, αλλά σε καμιά περίπτωση διαχωριστικές γραμμές, τείχη διχασμού. Αρκεί να θυμηθούμε, κυρίες και κύριοι συνάδελφοι, μέσα σε αυτό το χώρο, στην Εθνική Αντιπροσωπεία ότι αν είμαστε υπερήφανοι για ορισμένα πράγματα σε αυτόν τον Τόπο, είναι εκείνα τα οποία κάναμε όλοι μαζί. Και αν υπάρχουν πράγματα για τα οποία ντρεπόμαστε και λυπούμαστε, που στιγμάτισαν την ιστορία μας, είναι εκείνα τα οποία κάναμε χωριστά. Αυτό πρέπει να οδηγεί τη σκέψη μας για το μέλλον και αυτό αναδεικνύει το Πολυτεχνείο. Αυτή είναι, λοιπόν, η πρώτη σκέψη, το πρώτο μήνυμα.
Υπάρχει όμως, κύριοι συνάδελφοι, και το δεύτερο. Αυτή η συνεπής προσήλωση του Λαού μας σε βασικές αρχές και θέσεις σύμφυτες με την παράδοση, την ιστορία και τον πολιτισμό μας. Να θυμηθούμε πως ομόφωνα η Συντονιστική Επιτροπή κατέληξε σε βασικές αρχές, όπως ήταν η λαϊκή κυριαρχία και η εθνική ανεξαρτησία. Αυτές ήταν οι βασικές αρχές. Και παραμένουν και θα παραμείνουν επίκαιρες σε πείσμα εκείνων οι οποίοι θέλουν να πιστεύουν σήμερα ότι αυτές οι αρχές είναι παρωχημένες και δεν αξίζει να τις αναφέρουμε. Και είναι κατ' εξοχήν επίκαιρες για χώρες σαν και εμάς, την Ελλάδα, για λαούς σαν το Λαό μας, λαούς οι οποίοι υπέφεραν από την έλλειψη της δημοκρατίας, λαούς οι οποίοι ζουν ακόμη την επιβουλή γειτόνων τους ακόμα και για την εθνική τους ανεξαρτησία. 
Για να υπάρχει εγρήγορση σε ό,τι αφορά το φρόνημα, πρέπει ακριβώς να μείνουμε προσηλωμένοι σε αυτές τις αρχές, όπως έμειναν οι νέοι του Πολυτεχνείου, όπως, παρά τις όποιες ιδεολογικές διαφορές, κατάφεραν μαζί να βγάλουν ένα κείμενο, το οποίο απεικόνιζε αυτές τις αρχές ως διαχρονικές αρχές και αξίες που μπορούν και πρέπει να είναι η προμετωπίδα των αγώνων του πολιτικού κόσμου και του Λαού μας. 
Και τέλος, το Πολυτεχνείο συμβολίζει εκείνον τον πολίτη, ο οποίος είναι ασυμβίβαστος στις εξουσίες που προσπαθούν να κάμψουν το φρόνημά του. Οι νέοι του Πολυτεχνείου αντιστάθηκαν στην εξουσία εκείνη, η οποία, πέρα και έξω από οποιεσδήποτε δημοκρατικές αρχές, ήθελε να κάμψει το φρόνημα ενός ολόκληρου λαού. Και αυτή ακριβώς η δύναμη αντίστασης είναι κατ' εξοχήν επίκαιρη σήμερα. Μην ξεχνάμε ότι μετά το τρομοκρατικό χτύπημα της 11ης Σεπτεμβρίου ζούμε σε μία άλλη εποχή. Την εποχή εκείνη η οποία, ποιος ξέρει, πίσω από τι σκοπιμότητες, θέλει τον πολίτη τρομαγμένο, θέλει τον πολίτη ευεπίφορο στο να είναι απομακρυσμένος από τους ομοίους του. Έτσι ώστε αδύναμος να υποστεί οιαδήποτε επιβολή εκ των άνω. Πρέπει να μπορέσουμε ν' αντισταθούμε σε αυτό το πνεύμα τρομοκρατίας, σε αυτόν τον απομονωτισμό στον οποίον μας οδηγούν τα γεγονότα. Και να καταλάβουμε ότι η δύναμη κάθε λαού και κάθε κοινωνίας είναι, υπό δημοκρατικό καθεστώς, η συνένωση των δυνάμεων για την επίτευξη κοινών στόχων, σύμφυτων με την ιστορία των λαών και με τη δημοκρατία. 
Αυτά τα τρία μηνύματα, λοιπόν,για τη δημοκρατία, τις βασικές αρχές της ιστορίας και του πολιτισμού μας και τον ασυμβίβαστο πολίτη, τα κληροδότησε το Πολυτεχνείο. Είναι δική του κληρονομιά, αλλά και δική μας. Ταυτόχρονα όμως είναι και δικό μας χρέος για το μέλλον. 
Θα μπορούσαμε ίσως να τα συμπυκνώσουμε σ΄ αυτόν το στίχο, ο οποίος τα εκπροσωπεί κατά την εκτίμησή μου. Το Πολυτεχνείο μας διδάσκει σήμερα και ιδίως μέσα σ' αυτόν το χώρο ότι εάν θέλουμε να σταθούμε αντάξιοι των προσδοκιών ενός ολόκληρου λαού, τότε πρέπει να κάνουμε "άλμα πιο γρήγορο από τη φθορά". 
Ευχαριστώ πολύ.
(Χειροκροτήματα από όλες τις πτέρυγες της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο εκ μέρους του Κομμουνιστικού Κόμματος Ελλάδας. 
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, κύριοι συνάδελφοι, η εξέγερση του Πολυτεχνείου ήταν το αποκορύφωμα της πάλης του λαού μας και της νεολαίας για την ανατροπή της αμερικανοκίνητης δικτατορίας. Αποτέλεσε την απαρχή της πτώσης και επιβεβαίωσε αυτό που τουλάχιστον εμείς πιστεύουμε, ότι όταν η νεολαία και ο λαός μας θέλει, μπορεί. Και διέψευσε, εάν θέλετε, όλους αυτούς που θέλουν να συνηθίσουν τους Έλληνες και τον ελληνικό λαό ότι η χώρα μας είναι μικρή και δεν μπορεί να τα βάλει με τις μεγάλες δυνάμεις. 
Τα συνθήματα του Πολυτεχνείου απηχούν, εάν θέλετε, και το όραμα που δεν ήταν μόνο η πτώση της χούντας, αλλά πάλευαν για ψωμί, παιδεία, ελευθερία, εθνική ανεξαρτησία. Νομίζουμε ότι και σήμερα αυτά τα συνθήματα είναι επίκαιρα και βρίσκονται -το σύνθημα για ψωμί, παραδείγματος χάρη- μέσα στους αγώνες για την κατάργηση της ανεργίας, για την κατάργηση της φτώχιας. Γιατί η συνεχής και παρατεταμένη λιτότητα δημιουργεί όλο και νέες ζώνες φτώχιας, οι αντιδραστικές εξελίξεις στην παιδεία βάζουν στο περιθώριο τα παιδιά των εργατών και των αγροτών με τις ρυθμίσεις που έχουν γίνει. Είναι επίσης επίκαιρη η πάλη των μαθητών, των φοιτητών σήμερα για εκπαίδευση πραγματικά δωρεάν και δημόσια και όχι ακριβοπληρωμένη, όπως γίνεται σήμερα, και συνδέεται βέβαια αυτό και με την πάλη εκείνων των νέων πριν από είκοσι οκτώ χρόνια για μια παιδεία δημοκρατική, δωρεάν πραγματική και για όλα τα παιδιά του λαού. 
Το σύνθημα για τη δημοκρατία και σήμερα με τους τρομονόμους, με τα ευρωεντάλματα, με την τρομοκρατία που ασκείται στους χώρους δουλειάς, είναι νομίζω επίκαιρο και θέλει σήμερα τη λαϊκή συσπείρωση και πάλη όχι μόνο για να καταργηθούν αυτά τα περιοριστικά για την ελευθερία και την άσκηση των δικαιωμάτων του λαού μας μέτρα, αλλά για να δρομολογηθούν άλλες δημοκρατικές εξελίξεις, όπου θα μπορεί πραγματικά το αίτημα για λαϊκή κυριαρχία να βρίσκει ανταπόκριση και να πραγματώνεται στην καθημερινή ζωή του κάθε πολίτη. 
Όσο κι αν θέλουν πολλοί να μας κάνουν να πιστέψουμε ότι το έθνος-κράτος θα διαλυθεί ή πρέπει να περιοριστεί, νομίζουμε ότι το ζήτημα της εθνικής ανεξαρτησίας αποκτά την επικαιρότητά του σήμερα όσο ποτέ άλλοτε γιατί και σύγχρονο είναι, φυσικά και διαχρονικό. Και τούτο γιατί σήμερα το κράτος χρησιμοποιείται, αν θέλετε, για περιορισμό των ατομικών δικαιωμάτων του κάθε πολίτη και για να περάσει πιο εύκολα η νέα τάξη πραγμάτων των ιμπεριαλιστών.
Γι' αυτό νομίζουμε ότι σήμερα χρειάζεται η συσπείρωση και η πάλη για την κατάργηση αυτών των νόμων, για να μην μπορούν πραγματικά να συμβαίνουν γεγονότα -που συμβαίνουν και σήμερα δυστυχώς- χωρίς καν να ερωτάται ο ελληνικός λαός, αλλά ούτε και το Κοινοβούλιο. Γιατί δεν νομίζω να συμβαίνουν σε πολλές πολιτισμένες χώρες αυτά: Να χρησιμοποιείται, δηλαδή, το έδαφος της χώρας μας, να περνάνε ξένα στρατεύματα, να στέλνουμε αξιωματικούς και οπλίτες σε ξένες χώρες χωρίς καν να ερωτάται η Βουλή. 
Πιστεύουμε ότι για να τιμήσουμε σήμερα τους νεκρούς του Πολυτεχνείου, τους αφανείς ήρωες του Πολυτεχνείου, αλλά και τους επώνυμους, πρέπει να παλέψουμε να ανατραπεί η νέα τάξη πραγμάτων, να μπορέσει ο ελληνικός λαός να αποκτήσει εκείνα τα κυριαρχικά του δικαιώματα και όλοι μαζί να παλέψουμε για να μη μείνει κανένας φαντάρος ή αξιωματικός έξω από τα σύνορά μας, αλλά και η αποστολή του στρατού να μην είναι για την αποκατάσταση της δημόσιας τάξης στο εσωτερικό, όπως διαφαίνεται τελευταία και από συνεντεύξεις των Υπουργών Εθνικής 'Άμυνας, αλλά για την υπεράσπιση της χώρας μας από κάθε ξένη επιβολή.
(Χειροκροτήματα από όλες τις πτέρυγες της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο Πρόεδρος του Συνασπισμού της Αριστεράς και της Προόδου κ. Νίκος Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, κάθε φορά που τιμάμε μια επέτειο πρέπει να μιλήσουμε και για την ιστορία αλλά και για την πραγματικότητα της ζωής μας. Διότι η πραγματικότητα της ζωής μας έρχεται μέσα από τις ιστορικές μήτρες των γεγονότων που τη διαμόρφωσαν, αλλά είναι και η ίδια η πραγματικότητα της ζωής μας το ιστορικό εργαστήρι του μέλλοντος.
Η Ελλάδα του 2001 έχει κατακτήσει πολλά. Το αναφέρατε και εσείς, κύριε Πρόεδρε. Έχει όμως και πολλά ελλείμματα. Και ανάμεσα στα πολλά, που πρέπει να καταφέρουμε, είναι να μειώσουμε το έλλειμμα της ιστορικής μας αυτογνωσίας, όχι βεβαίως για να σκιαμαχούμε με το παρελθόν, αλλά για να παλέψουμε για τις αυριανές μέρες, με συλλογικό αίσθημα αισιοδοξίας, για τις αυριανές μέρες που δεν είναι δεδομένες, που είναι επίφοβες και δύσκολες.
Κύριοι συνάδελφοι, όλοι σήμερα γνωρίζουν πώς, από ποιους και γιατί επιβλήθηκε η δικτατορία και έγινε η εισβολή και η κατοχή στην Κύπρο. Σήμερα, όλοι γνωρίζουν ποιες είναι οι συντριπτικές επιπτώσεις για τη χώρα, ποιες είναι οι εξουθενωτικές πολιτισμικές, πνευματικές, κοινωνικές και πολιτικές συνέπειες για την Ελλάδα, από την επιβολή της δικτατορίας. Σήμερα, κανένας δεν μπορεί να αμφισβητήσει την αξία και τη συμβολή της αντίστασης, το συμβολισμό και το περιεχόμενο του αγώνα για τις δημοκρατικές ελευθερίες, που εύκολα οι εκάστοτε κρατούντες ονομάζουν ανατρεπτική δράση.
Ας μη σταθούμε, λοιπόν, απέναντι σε τέτοια γεγονότα όπως η εξέγερση του Πολυτεχνείου, ούτε ως αποκρυπτογράφοι της ιστορίας ούτε ως κωδικοποιητές της πολιτικής. Ας παραδεχθούμε, απλά, ότι αν η ιστορία και η πολιτική κακοπαθαίνουν σήμερα, κακοπαθαίνουν και από εμάς, κακοπαθαίνουν και στα χέρια μας. Ας παραδεχθούμε, απλά, ότι αν η ιστορία και η πολιτική χάνουν την ψυχή τους, είναι γιατί με πολύ μεγάλη ευκολία, που βαφτίζεται ικανότητα, ρευστοποιείται αυτή η ψυχή της ιστορίας και της πολιτικής στα ανταλλακτήρια της οικονομικής και πολιτικής εξουσίας. 
Να μην παραδώσουμε, λοιπόν, ανάπηρη στα παιδιά μας τη συλλογική μας μνήμη και να μην ευτελίσουμε, εμείς οι ίδιοι, όσα πάθαμε και όσα κατακτήσαμε. Γιατί θεωρώ ότι είναι ιστορική αδικία και πολιτική πρόκληση, η Ελλάδα, που στην ιστορική της διαδρομή συγκλονίζεται από μεγάλους αγώνες για την ελευθερία, τη δημοκρατία και την κοινωνική προκοπή, αυτή η Ελλάδα να λιμνάζει σήμερα στη διάχυτη πολιτική ανυποληψία, που μικραίνει το δημόσιο χώρο της πολιτικής δράσης, των πολιτικών ιδεών.
Ο κόσμος του συμβολισμού και των αξιών των μεγάλων δημοκρατικών και κοινωνικών αγώνων, δεν πρέπει βεβαίως να μεταλλάσσεται σε πρακτικές εφησυχασμού, προσαρμογής, αριβισμού και αμοραλισμού. Τότε, από το '67 και μετά, την ωμή και εγκληματική ανατροπή της δημοκρατίας την επέβαλαν οι μηχανισμοί της βίας και της συνωμοσίας, των μυστικών υπηρεσιών της διεθνούς επέμβασης, της CIA, του ΝΑΤΟ και άλλων κέντρων. Σήμερα, την έμμεση άρνηση και την έρπουσα υπονόμευση της δημοκρατίας, την προωθούν ιδιωτικά κέντρα εξουσίας, μέσα επιβολής και συγκροτήματα διαπλοκής, που παρεμβαίνουν, εξαγοράζουν, ελέγχουν, διαμορφώνουν συνειδήσεις, αποκτούν συλλογικά αγαθά, δημόσιους τομείς και επιβάλλουν πολιτικές επιλογές.
Τότε η εξέγερση του Πολυτεχνείου, μετά τη Νομική, μετά την Ανωτάτη Εμπορική, μετά τις αντιστασιακές πράξεις και την πολιτική ανυπακοή της μεγάλης πλειοψηφίας του λαού μας εναντίον της δικτατορίας, μετά τα βασανιστήρια, τις φυλακές, τις διώξεις και τις εξορίες, η εξέγερση του Πολυτεχνείου υπήρξε καταλυτική για τις εξελίξεις προς τη Μεταπολίτευση. Και έδειξε την ακατανίκητη και την αναντικατάστατη δύναμη της αγωνιστικής, μαζικής εξέγερσης της κοινωνίας. 'Εδειξε την πρωτοποριακή δυναμική των νέων, που μπορούν με τους αγώνες τους να διαμορφώνουν γεγονότα, να αποκαθηλώνουν στερεότυπα, να ανατρέπουν αυταρχισμούς και να προσανατολίζουν διαφορετικά τη συλλογική συνείδηση.
Σήμερα, η αφύπνιση των νέων και η αμφισβήτηση των μυθολογιών της παγκοσμιοποίησης και της νέας τάξης πραγμάτων δείχνουν ότι η ιστορία δεν τελειώνει, ότι η πολιτική δεν παραδίδεται, παρά τα σύγχρονα δόγματα που θεοποιούν τον ανταγωνισμό και περιθωριοποιούν κοινωνικά και πολιτισμικά πολίτες, κοινωνίες, λαούς και ολόκληρες περιοχές του κόσμου. 
Απέναντι, λοιπόν, στις δημοκρατίες της μάζας, της αγοράς, του ανταγωνισμού και του κέρδους, που θέλουν τα δίκτυα των Μέσων Μαζικής Επικοινωνίας και οικονομικοπολιτικής διαπλοκής, οι νέοι, τα νέα κοινωνικά κινήματα σήμερα αντιστέκονται και αγωνίζονται για τις δημοκρατίες των πολιτών και των δικαιωμάτων, για τις δημοκρατίες της συμμετοχής και της αλληλεγγύης, για τις δημοκρατίες της διευρυμένης προστασίας και της ουσιαστικής διαφάνειας. 
Την επομένη της εξέγερσης του Πολυτεχνείου στις 18 Νοέμβρη του 1973 θυμόταν κανείς τους στίχους του Τάσου Λειβαδίτη, βλέποντας τι γινόταν στο κέντρο της Αθήνας: "Η διαδήλωση μόλις είχε τελειώσει και οι αστυφύλακες έσβηναν μία ολόκληρη επανάσταση γραμμένη πάνω στους τοίχους". Δεν έσβησε, όμως, από την ελληνική ιστορία η εξέγερση του Πολυτεχνείου, δεν θα διαγραφεί ποτέ το απελευθερωτικό της μήνυμα από τη συνείδηση της ελληνικής κοινωνίας, ιδιαίτερα σήμερα, που συντελείται ραγδαία ανατροπή των στρατηγικών δεδομένων και ο κόσμος δεν έχει σίγουρο τίποτα και δεν έχει εξασφαλισμένη την ειρήνη, με κοινωνική δικαιοσύνη και δημοκρατικές εγγυήσεις για όλους. 
Όπως δεν υπάρχει ανθρωπιστική δικτατορία, έτσι δεν υπάρχει και ανθρωπιστικός πόλεμος. Όπως δεν υπάρχουν ωφέλιμα και χρήσιμα βασανιστήρια, έτσι δεν υπάρχουν και οι θεωρίες περί των αναγκαίων επιδρομών, γιατί η θεωρία περί των αναγκαίων επιδρομών οδηγεί στη λογική των αναγκαίων βασανιστηρίων. Και θα πρέπει να στοχαστούμε πολύ, ακριβώς για να τιμήσουμε έμπρακτα το περιεχόμενο της εξέγερσης του Πολυτεχνείου, πού οδηγούν αυτές οι νέες θεωρίες που έχουν αρχίσει και κυκλοφορούν για τους αναγκαίους πολέμους, για τα αναγκαία βασανιστήρια, για τα απαραίτητα και ωφέλιμα πυρηνικά, προκειμένου να εξασφαλιστεί, κατά την αντίληψη της μιας υπερδύναμης, η ασφάλεια στον κόσμο σε βάρος της ειρήνης, των εγγυήσεων προστασίας των ελευθεριών και της δημοκρατίας. 
ΦΟΙΒΟΣ ΙΩΑΝΝΙΔΗΣ: Τα αναγκαία στρατοδικεία.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Τα αναγκαία στρατοδικεία και όλα τα σχετικά. 
Γι΄ αυτό να στοχαστούμε πολύ με ποια ευκολία προωθείται ένα ιδιότυπο μοντέλο ασφάλειας και δημόσιας τάξης, μέσα από το οποίο αναβιώνουν αυτές οι θεωρίες, τα αναγκαία βασανιστήρια, τα αναγκαία στρατοδικεία, τα αναγκαία πυρηνικά, οι αναγκαίοι πόλεμοι, όλα αυτά επ΄ ωφελεία, δήθεν, κάποιου υπέρτερου αγαθού. Δεν υπάρχει υπέρτερο αγαθό από την ελευθερία και την αξιοπρέπεια της ανθρώπινης ύπαρξης. Γι' αυτό και το θεώρημα της μιας υπερδύναμης, που θα δρα, μονομερώς, εκτός θεσμών της διεθνούς κοινότητας, η επινόηση της νέας τάξης που θα αμφισβητεί την αρχιτεκτονική του Διεθνούς Δικαίου ως δομής ειρηνικής ύπαρξης των λαών, δεν δημιουργούν σταθερότητα και ασφάλεια, όπως η μυθολογία της παγκόσμιας αγοράς και των υπερεξουσιών του ανταγωνισμού έναντι των πολιτών, των κοινωνιών και των δημοσίων αγαθών, δεν παράγει ισόρροπη ανάπτυξη με δίκαιη κατανομή των βαρών και ωφελημάτων, με ορθολογική αξιοποίηση των πόρων, με κοινωνική προστασία και αλληλεγγύη, με περιβαλλοντική ευαισθησία. 
Κυρίες και κύριοι συνάδελφοι, η εξέγερση του Πολυτεχνείου είναι ρίζα και φλέβα των κοινωνικών κινημάτων, των αγώνων των νέων για ένα διαφορετικό κόσμο που είναι εφικτός, για ένα διαφορετικό κόσμο στον οποίο οι άνθρωποι θα είναι πάνω από τα κέρδη, για ένα διαφορετικό κόσμο στον οποίο οι ελευθερίες θα είναι αναπαλλοτρίωτες από τους μηχανισμούς, τα δικαιώματα θα είναι σεβαστά από όλους και ανοιχτά σε όλους, για έναν κόσμο στον οποίο θα υπάρχει "ψωμί, παιδεία και ελευθερία" για όλους, γιατί μόνο έτσι ο 21ος αιώνας θα αποκτήσει ανθρώπινο πρόσωπο.
(Χειροκροτήματα)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, θα σας παρακαλέσω να τηρήσουμε ενός λεπτού σιγή, στη μνήμη όλων όσων αγωνίστηκαν και έδωσαν τη ζωή τους στο Πολυτεχνείο και τους άλλους αγώνες για την ελευθερία και τη δημοκρατία. 
(Τηρείται ενός λεπτού σιγή)
Αιωνία τους η μνήμη. 
ΠΑΝΑΓΙΩΤΗΣ Ν. ΚΡΗΤΙΚΟΣ: Αθάνατοι.
(Χειροκροτήματα)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η με αριθμό 13 της 31.10.2001 ερώτηση των Βουλευτών της Νέας Δημοκρατίας κυρίων Γ. Γιακουμάτου, Σ. Σπύρου, Π. Αδρακτά, Ε. Παπαγεωργόπουλου, Α. Μπούρα, Ν. Αγγελόπουλου Κ. Κιλτίδη, Α. Ανδρεουλάκου, Γ. Κωνσταντόπουλου, Ν. Λέγκα, Γ. Καρασμάνη και Ν. Κακλαμάνη προς τον Υπουργό Εργασίας και Κοινωνικών Ασφαλίσεων, "σχετικά με τη μη καταβολή της σύνταξης και του δώρου των Χριστουγέννων στους συνταξιούχους".
Από τη Νέα Δημοκρατία ορίζεται Κοινοβουλευτικός Εκπρόσωπος για τη συζήτηση της σημερινής επερώτησης ο Βουλευτής Α΄ Αθηνών κ. Νικήτας Κακλαμάνης.
Το λόγο έχει ο πρώτος εκ των επερωτώντων κ. Γεράσιμος Γιακουμάτος.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Υπουργέ, σας καλωσορίζω και σας εύχομαι να πετύχετε εκεί που η Κυβέρνηση του ΠΑΣΟΚ έχει αποτύχει παταγωδώς.
Θα μου επιτρέψετε όμως, κύριε Υπουργέ, με αφορμή την πρώτη μας κοινοβουλευτική συνάντηση με τη νέα σας ιδιότητα, να σας πω κάτι που βγαίνει από τη μακρόχρονη εμπειρία μου στα ασφαλιστικά και εργασιακά δρώμενα. Ξεκινήσατε τη νέα σας υπουργική θητεία, θα έλεγα, με μικροψυχία και με ξύλινη γλώσσα. Έτσι γράφτηκε στον Τύπο μόλις κατέθεσα την επερώτηση. Και με τα γνωστά επικοινωνιακά σας στερεότυπα προσπαθείτε να μεταφέρετε το Press Room στο room της ανεργίας. Υπάρχει μεγάλη διαφορά, κύριε Υπουργέ. Άλλο το ένα, άλλο το άλλο. Αυτό δεν γίνεται και δεν θα βοηθήσει καθόλου στην αντιμετώπιση των πραγματικών προβλημάτων της κοινωνικής ασφάλισης. Και εξηγούμαι, κύριε Υπουργέ.
Είπατε στις εφημερίδες ότι η σημερινή επερώτησή μας εξυπηρετεί μικροκομματικές σκοπιμότητες και είπατε ότι τάχατες-τάχατες εμείς επιχειρούμε να πανικοβάλουμε τους συνταξιούχους. Αλήθεια, πού το είδατε αυτό; Από πότε, κύριε Υπουργέ, η προβολή της αλήθειας αποτελεί αρνητική συμβολή στην πολιτική σκηνή του τόπου; Εγώ δεν θα σας απαντήσω με την ίδια γλώσσα, αλλά μου δίνετε το δικαίωμα να σας υπενθυμίσω ότι είναι δείγματα πολιτικής που έδωσε η κυβέρνησή σας στον κρίσιμο αυτόν τομέα. Και αυτή η πολιτική χαρακτηρίζεται από αφέλεια και από αμέλεια, για να μην πω κάτι βαρύτερο. Είναι, όμως και τα δύο αυτά άκρως επικίνδυνα. 
Εάν δεν γνωρίζετε, κύριε Υπουργέ, και δεν έχετε ασχοληθεί με την κοινωνική ασφάλιση λόγω των μεγάλων καθηκόντων σας στο press room, επιτέλους μάθετε ότι η Νέα Δημοκρατία, η παράταξη που εκπροσωπώ σ' αυτό το θέμα και είμαι υπερήφανος, με αίσθημα χρέους και ευθύνης και με μεγάλο πολιτικό κόστος το 1990-1993 έβγαλε την κοινωνική ασφάλιση από το χείλος του γκρεμού, που την είχαν οδηγήσει πανομοιότυπες πρακτικές και πανομοιότυπες πολιτικές με τις σημερινές, των ίδιων κυβερνήσεων δυστυχώς, των κυβερνήσεων του ΠΑΣΟΚ, δηλαδή, της Κυβέρνησής σας.
Είμαστε εμείς, κύριε Υπουργέ, εκείνοι οι οποίοι από την αυτοκρατορία των ελλειμμάτων και την αδυναμία πληρωμής της σύνταξης του μηνός, δώσαμε προοπτική δεκαετιών. Το σύστημα κοινωνικής ασφάλισης είχε οδηγηθεί στην κατάρρευση. Και αυτά δεν τα λέμε εμείς. Θα σας θυμίσω τι είπε ο τόσο ξεχασμένος και παραμελημένος στις μέρες μας Ανδρέας Παπανδρέου, αλλά και ο σημερινός Πρωθυπουργός: Είχαν χαρακτηρίσει το ασφαλιστικό ως βραδυφλεγή βόμβα στα θεμέλια της οικονομίας και της κοινωνίας. 
Η ιστορία, κύριε Υπουργέ, δυστυχώς επαναλαμβάνεται. Και επαναλαμβάνεται ως φάρσα πλέον. Γιατί μπορεί τα πρόσωπα να άλλαξαν, αλλά η πολιτική, οι πρακτικές και οι μεθοδεύσεις παραμένουν οι ίδιες αναλλοίωτες. Θα έλεγα άλλαξε ο Μανωλιός για να μην πω άλλαξε ο Δημητρός και έβαλε τα ρούχα του αλλιώς. 
Θα έλεγα ότι είστε πετυχημένος κατ΄ εμέ σχετικά Υπουργός Τύπου και Επικοινωνιών. Βρεθήκατε όμως, όπως ο ίδιος είπατε σε συνέντευξή σας, με βόμβες στα χέρια. Που δημιούργησε ποιος, κύριε Υπουργέ; Η πολιτική της Κυβέρνησή σας. Εγώ σας λέω κάτι: Μην πετάξετε τις βόμβες στην κοινωνία και στα κεφάλια των συνταξιούχων.. Γιατί όπως πάτε πιστεύω ότι θα αποκτήσετε τον τίτλο του Υπουργού της ανεργίας και της ανασφάλειας των συνταξιούχων. Ασχοληθείτε, κύριε Υπουργέ, σοβαρά και όχι επικοινωνιακά, με τα προβλήματα της κοινωνίας και όχι της κυβερνητικής επικοινωνίας. Και εξηγούμαι.
Όταν ο ΟΑΕΔ, δηλαδή το ΤΕΒΕ, το ΤΣΑ και το ΤΑΕ, δηλώνει επίσημα με έγγραφά του προς την Κυβέρνηση ότι έχει αδυναμία να καλύψει τις συντάξεις, η Νέα Δημοκρατία τι πρέπει να κάνει; Θα πρέπει να σας μεταφέρει την αγωνία και το άγχος των δεκάδων χιλιάδων συνταξιούχων. 
Η Κυβέρνησή σας, κύριε Υπουργέ -δεν ήσασταν τότε Υπουργός Εργασίας- στις 17.11.2000 δέχτηκε μια επιστολή του διοικητή του ΟΑΕΔ η οποία λέει επί λέξει "αντιμετωπίζω πρόβλημα να πληρώσω το δώρο Χριστουγέννων" -αυτό πέρυσι τα Χριστούγεννα- "και θα καλύψω τις συντάξεις από τις δαπάνες των αποθεματικών του κλάδου ασθένειας". Αν δεν το έχετε αυτό το χαρτί να σας το δώσω. Φέτος έρχεται ο διοικητής του ΟΑΕΔ στις 26.7.2001 με το αριθμό πρωτοκόλλου 418 έγγραφό του και σας ενημερώνει λέγοντάς σας ότι "θα σταματήσω να καταβάλω τις συντάξεις εάν δεν πληρώσετε την οφειλή σας". Και έρχεται και μια άλλη επιστολή στις 10.10.2001 -σε αυτήν δεν μπορεί να έχετε άγνοια, είναι επί των ημερών σας- η οποία λέει ότι το ΤΕΒΕ, το ΤΣΑ και το ΤΑΕ ζητούν 126 δισεκατομμύρια δραχμές που απορρέουν από την τριμερή χρηματοδότηση και αν δεν αποδοθούν -και αυτό το λέει ο διοικητής του ΟΑΕΔ και όχι η Νέα Δημοκρατία- θα προκληθεί αδυναμία καταβολής των συντάξεων. Τι πρέπει να κάνει η Νέα Δημοκρατία; Να προσποιηθεί ότι δεν ακούει; Πρέπει να σιωπήσει; 
Έτσι αντιλαμβάνεσθε την άσκηση πολιτικής; Να υπάρχει απ' όλους σιωπή; Να μη μιλάει κανείς εδώ μέσα; Να μη σας ελέγχει κανένας; 
Και δε φθάνουν αυτά, έρχεται κατόπιν η διοίκηση της Πανελλήνιας Συνομοσπονδίας Συνταξιούχων του ΤΕΒΕ και του ΟΑΕΕ και σας ενημερώνει, κύριε Υπουργέ, στις 16 Οκτωβρίου ότι το ΤΕΒΕ αντιμετωπίζει αδυναμία καταβολής των συντάξεων του Δεκεμβρίου και του Ιανουαρίου και του δώρου των Χριστουγέννων. 
Αυτά τα στοιχεία, κύριε Υπουργέ, τα οποία σας καταθέτουμε, απεικονίζουν την πραγματικότητα, μεταφέρουν την ανησυχία ενός ολόκληρου κόσμου. Εσείς, αντί με υπευθυνότητα να σκύψετε στο μεγάλο πρόβλημα που απασχολεί δεκάδες χιλιάδες συνταξιούχους, αντί να ανησυχείτε, κατηγορείτε για κινδυνολογία τη Νέα Δημοκρατία. Αυτή είναι η εύκολη λύση. Εάν αυτό δεν είναι ξύλινη γλώσσα, τότε τι είναι; Σας προτρέπω να ανασκουμπωθείτε. Η κοινωνική ασφάλιση -σας το λέω με επίγνωση του λόγου μου- βουλιάζει. Τα ταμεία κάθε φορά ψάχνουν να βρουν λεφτά για να πληρώσουν τις συντάξεις. 
Για εσάς "πέρα βρέχει", κύριε Υπουργέ. Εμείς σας κρούουμε τον κώδωνα του κινδύνου και σας προειδοποιούμε. Είναι έτοιμη η Νέα Δημοκρατία να στηρίξει κάθε προσπάθεια προς τη σωστή κατεύθυνση. Αντί να παριστάνετε, λοιπόν, την αντιπολίτευση στην Αντιπολίτευση, σκύψτε επιτέλους στα μεγάλα προβλήματα που δημιούργησαν οι πολιτικές του ΠΑΣΟΚ. Αυτή είναι η πραγματικότητα στον ΟΑΕΔ, την οποία σας περιέγραψα.
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ ) 
Πάμε τώρα στο ΙΚΑ, στο μεγαλύτερο ασφαλιστικό οργανισμό της χώρας. Εκεί είναι ακόμα χειρότερη η κατάσταση. Το ΙΚΑ βρίσκεται -κυριολεκτώ- στα πρόθυρα της οικονομικής διάλυσης και κατάρρευσης. Η Κυβέρνηση του ΠΑΣΟΚ παρέλαβε το ΙΚΑ από τη Νέα Δημοκρατία στις 31-12-1993. Είχα την τιμή τότε να είμαι στο ΙΚΑ. Τότε το οργανικό πλεόνασμα ήταν 19.000.000.000 δραχμές. Φτάσατε μέσα σε οκτώ χρόνια να έχετε οργανικό έλλειμμα, το 2001 -άκουσον, άκουσον- 316.000.000.000 δραχμές. Στο διοικητικό συμβούλιο του ΙΚΑ την προηγούμενη εβδομάδα αναμενόμενο είχαμε οργανικό έλλειμμα για το 2002 436.000.000.000 δραχμές, κοντά μισό τρισεκατομμύριο. 
Εδώ έχω τον προϋπολογισμό του ΙΚΑ. Εάν δεν έχετε ενημερωθεί να σας τον δώσω, διότι εδώ δεν είναι press-room και κουβέντες επικοινωνιακές. Εδώ έχουμε αμείλικτους αριθμούς και συσσωρευμένα ελλείμματα και χρήματα του Έλληνα εργαζόμενου. Ο συνοπτικός προϋπολογισμός του ΙΚΑ του 2000 -πρέπει να τον έχετε- μιλάει για 398.000.000.000 δραχμές οργανικό έλλειμμα, τοκοχρεωλύσια 14.000.000.000 δραχμές, τόκοι 21.000.000.000 δραχμές, δηλαδή 36.000.000.000 δραχμές τοκοχρεωλύσια. Φθάσαμε δυστυχώς στα 436.000.000.000 δραχμές, δηλαδή, μισό τρισεκατομμύριο. 
Κύριε Υπουργέ, εάν δείτε προοδευτικά την πορεία από το 1993, το έλλειμμα από 19.000.000.000 δραχμές, 15.000.000.000 δραχμές έλλειμμα από το πλεόνασμα του 1994. Το 1995, 11.000.000.000 δραχμές. Και ξεκινάμε: Με τον ίδιο διοικητή από το 1999, 120.000.000.000 δραχμές, 280.000.000.000 δραχμές, 316.000.000.000 δραχμές, 436.000.000.000 δραχμές. Πού θα πάτε επιτέλους; Πού οδηγείτε την κοινωνική ασφάλιση; Αυτό είναι το ερώτημα. Αυτό χρειάζεται καθαρή λύση και καθαρή απάντηση. 
Και ενώ αυτή είναι η πραγματικότητα στο ΙΚΑ, πάμε και λίγο στο ΤΑΠ-ΟΤΕ να δούμε εάν κινδυνολογούμε. 
Κύριοι συνάδελφοι, το ΤΑΠ-ΟΤΕ πρέπει να καταβάλει στις 28 Νοεμβρίου 12.500.000.000 δραχμές για τις συντάξεις του Δεκεμβρίου, διότι προπληρώνονται οι συντάξεις. Στις 20 Δεκεμβρίου θα πρέπει να πληρώσει το δώρο των Χριστουγέννων και στις 28 Δεκεμβρίου θα πρέπει να πληρώσει τις συντάξεις του Ιανουαρίου. Μέχρι το Δεκέμβρη πρέπει να πληρώσει 37.500.000.000 δραχμές. Ποια είναι τα αποθεματικά του; Τι έχει αυτήν τη στιγμή το ΤΑΠ-ΟΤΕ; Έχει 6.500.000.000 δραχμές.
Κύριε Υπουργέ, σας προκαλώ να μου απαντήσετε εδώ στη Βουλή: Υπάρχει χαρτί, non paper, από το ΤΑΠ-ΟΤΕ που σας δόθηκε προ εβδομάδος γι΄ αυτήν την πραγματική κατάσταση; 
Είναι αυτό χρεοκοπία, είναι ναυάγιο; Δώστε μου μια καθαρή απάντηση. Είναι αυτά τα στοιχεία αληθινά ναι ή όχι; Κινδυνολογούμε; Κινδυνολογούμε όταν τα ελλείμματα του ΤΑΠ-ΟΤΕ έχουν φτάσει σ' αυτό το σημείο; Έχω εδώ έγγραφο του ΤΑΠ ΟΤΕ που λέει ότι το έλλειμμα το 2001 είναι 73,5 δισεκατομμύρια και για το 2002 προβλέπεται να φτάσει στα 90 δισεκατομμύρια. Το 1995 είχε μόνο 7,5 δισεκατομμύρια έλλειμμα. 
Θα πληρωθούν οι συντάξεις ή κινδυνολογεί η Νέα Δημοκρατία; Συντάξεις πληρώνονται μέχρι σήμερα από τον κλάδο υγείας. Σας έδειξα το έγγραφο, κύριε Υπουργέ. Ακόμη πληρώνονται από τα Επικουρικά Ταμεία, από το ΙΚΑ ΤΕΑΜ και από το ΛΑΦΚΑ αλλά και με δανεισμό. Πήρατε 75 δισεκατομμύρια κοινοπρακτικό δάνειο για να πληρώσετε το ΙΚΑ. Δημιουργείται, ναι ή όχι μια μεγάλη μαύρη τρύπα; Είναι ή δεν είναι δική σας η ευθύνη; Και αν δεν είναι δική σας η ευθύνη, τότε ποιανού είναι; 
Θα πω ένα παράδειγμα για τα αποθεματικά. Το ΙΚΑ ΤΕΑΜ υπολογιζόταν να έχει το 2000 467 δισεκατομμύρια πλεόνασμα. Σήμερα έχουν εξαντληθεί τα χρήματα για να καλύψουν τα ελλείμματα και να πληρώσουν τις συντάξεις. Εδώ θέλω να μου απαντήσετε, κύριε Υπουργέ. Εγώ έχω το χαρτί. Υπάρχει, ναι ή όχι απόρρητη μελέτη η οποία ανατέθηκε προ διετίας με διαγωνισμό σε αγγλική εταιρεία; Από τον Οκτώβρη του 2000 βρίσκεται στο γραφείο του διοικητού του ΙΚΑ και προβλέπει ότι τα αμέσως επόμενα χρόνια το μεγαλύτερο επικουρικό ταμείο της χώρας το ΙΚΑ ΤΕΑΜ από τα 467 δισεκατομμύρια πλεόνασμα θα έχει έλλειμμα πάνω από 500 δισεκατομμύρια. Και άκουσα τον κύριο Υφυπουργό που είπε ότι θα συγχωνευθούν στο ΙΚΑ ΤΕΑΜ και άλλα επικουρικά ταμεία. Καλό είναι αυτό αλλά το έχετε διαλύσει, το έχετε λεηλατήσει. 
Ένα άλλο παράδειγμα είναι αυτό που έγινε με τον ΛΑΦΚΑ. Το ΤΣΑ από την σελίδα 416 του κοινωνικού προϋπολογισμού μέχρι 31.12.2000 έχει πάρει 58 δισεκατομμύρια και μέχρι 30.6.2001 άλλα 12 δισεκατομμύρια από το ΛΑΦΚΑ για να πληρωθούν οι συντάξεις που είναι συντάξεις πείνας και εξαθλίωσης. Είναι οι συντάξεις των αυτοκινητιστών με τα μεγάλα προβλήματα υγείας που αντιμετωπίζουν μετά από τόσα χρόνια στο τιμόνι. 
Και, κύριε Υπουργέ, δεν ξέρω αν βρήκατε χρόνο στα σούρτα φέρτα και στα πήγαινε έλα με τον Πρόεδρο της ΓΣΕΕ και δέκατο έκτο μέλος της Κεντρικής Επιτροπής του ΠΑΣΟΚ για να μας πείτε αν ψάξατε να βρείτε τι έγινε με τους δεκαοκτώ χιλιάδες συνταξιούχους που έχουν αποβιώσει και συνεχίζουν να πληρώνονται από το ΙΚΑ επιβαρύνοντάς το πάνω από 30 δισεκατομμύρια κάθε χρόνο. 
Λυπάμαι αλλά υπάρχουν συντάξεις που πηγαίνουν σε νεκρούς. Αυτό ειπώθηκε το Φεβρουάριο και τώρα έχουμε Νοέμβριο. Υπάρχει συνταξιούχος για τον οποίο κατέθεσαν πιστοποιητικό θανάτου, πήραν τα έξοδα κηδείας από το υποκατάστημα Νέου Κόσμου και η σύνταξη Νοεμβρίου πήγε κανονικά. Καλά κρατά ο χορός της ανευθυνότητας, της διάλυσης και του μπάχαλου στην κοινωνική ασφάλιση. 
Κύριε Υπουργέ, ενώ τα ταμεία βουλιάζουν κι ενώ το ΙΚΑ καταρρέει, οι συνταξιούχοι περιμένουν τη σύνταξη εξαθλίωσης, εσείς συνεχίζετε το βιολί σας να πληρώνετε νεκρούς. Εγώ έχω μια απορία, επειδή είμαι γιατρός, επικοινωνιακά εσείς που είσθε επαγγελματίας πώς θα το ονομάζατε αυτό; Όταν δίνετε συντάξεις σε νεκρούς κι όταν δίνετε εξιτήριο πριν τρεις μέρες, μετά από νεκροτομή, με βελτιωμένη την κατάσταση υγείας του ασθενούς ενώ του είχε γίνει νεκροτομή -είχε πεθάνει η φουκαριάρα- τι έχετε να πείτε; Είσθε απίστευτοι! Είσθε συνυπεύθυνοι σε κωμικοτραγικές καταστάσεις. Και επιτέλους τι Κυβέρνηση είσθε και πώς κυβερνάται αυτή η χώρα; Γιατί αυτή η τάση σας και η εμμονή μόνο και μόνο για τους νεκρούς εμένα με αφήνει κατάπληκτο. Αλήθεια, τιμωρήθηκε κανένας, κύριε Υπουργέ; Αυτά είναι από το Φεβρουάριο, αλλά και πριν δυο χρόνια έχετε άλλους έξι χιλιάδες νεκρούς από το δημόσιο. Πήγε κανένας στον εισαγγελέα; Σ΄ αυτήν τη χώρα πάει επιτέλους κανένας φυλακή; Όλοι οι αετονύχηδες και όλα τα αρπακτικά σε βάρος της ελληνικής κοινωνίας και του φορολογούμενου Έλληνα πολίτη. Εσείς τι κάνατε όμως; Έχετε πολιτική ευθύνη, είσθε συνυπεύθυνοι. Πάντως ο ασφαλέστερος όλων είναι ο νεκρός, δεν έχει ανάγκη. Ανάγκη έχουν οι ζωντανοί. Αυτούς να προσέξετε.
Πάντως πρέπει να αναλάβετε τις ευθύνες σας κι αυτή είναι η αλήθεια και η σκληρή πραγματικότητα. Αλήθεια, τι είδους κοινωνία οραματίζεσθε, κύριοι συνάδελφοι, του ΠΑΣΟΚ; Πού είναι το κράτος πρόνοιας και η κοινωνική προστασία; Τι λέγατε προεκλογικά και πού μας έχετε οδηγήσει είκοσι μήνες μετά τις εκλογές; Από ναυάγιο σε ναυάγιο πάμε. Δυστυχώς το μεγαλύτερο ναυάγιο βρίσκεται στη θάλασσα της αποκαλούμενης πολιτικής του ΠΑΣΟΚ. Ναυαγοί και καταταλαιπωρημένοι από τα χρέη μέχρι το λαιμό είναι οι άνεργοι, οι χαμηλόμισθοι και οι χαμηλοσυνταξιούχοι. Μαζί με όλους αυτούς αναρωτιέται κάθε κοινωνικά ευαίσθητος πολίτης αυτής της χώρας και από 1.1.2002 που θα έρθει το ευρώ και θα καταλάβουν τη διαφορά οι Έλληνες συνταξιούχοι και οι εργαζόμενοι, θα αποκαλυφθεί η αλήθεια. Πάνε καλά τα πράγματα στη χώρα και μας περισσεύουν χρήματα να πληρώνουμε τους νεκρούς, όταν για τους ζωντανούς υπάρχουν συντάξεις των 48.000 δραχμών στον ΟΓΑ, των 90.000 δραχμών στο ΤΕΒΕ ή των 110.000 στο ΙΚΑ; 
Κύριε Υπουργέ, είκοσι μήνες μετά τις εθνικές εκλογές, γιατί είσθε και συνυπεύθυνος, ήσασταν κοντά στον Πρωθυπουργό όταν έγινε το debate, αρνείσθε την κυριότερη προεκλογική σας εξαγγελία να την πραγματοποιήσετε. Θυμίζω στον ελληνικό λαό ότι στις 30.3.2000, προ των εκλογών, ο Πρωθυπουργός απευθυνόμενος στον ελληνικό λαό υποσχόταν -και σας μεταφέρω αυτολεξεί- τι έλεγε: "Εγώ αναφέρομαι στην πολιτική της Νέας Δημοκρατίας και στην πολιτική την οποία εκφράζει ο κ. Καραμανλής. Ο κ. Καραμανλής για παράδειγμα ισχυρίστηκε -και το ακούσαμε κι απόψε- ότι θα αυξήσει τη σύνταξη στις 150.000 δραχμές στις 10 Απριλίου και μετά όταν ρωτήθηκε για τη δαπάνη είπε: Όχι, δεν θα γίνει αυτό στις 10 Απριλίου, αλλά σε βάθος χρόνου". Και έρχεται στις 4.4.2000 και λέει: "Εξασφαλίσαμε 45 τρισεκατομμύρια από τον κοινοτικό προϋπολογισμό και θα πάμε τις συντάξεις στις 150.000 δραχμές". Αυτά στις 6 Απριλίου, τρεις μέρες πριν τις εθνικές εκλογές. Λέει ο κ. Σημίτης στον κ. Καραμανλή ότι: "Σύμφωνα με το δικό μας σχέδιο από 1.1.2001 η κατώτατη σύνταξη του ΙΚΑ και τα ποσά που παίρνει ο συνταξιούχος θα οδηγήσουν στο να παίρνει 152.000 δραχμές. Όσο για τα άλλα ταμεία εκτός του ΙΚΑ κι αυτό θα ακολουθήσουν την ίδια πορεία". Και ερωτώ: Παγιδεύσατε, εμπαίξατε, λεηλατήσατε την ψήφο στα περήφανα γηρατειά μετά από τα ξυλοφορτώματα και τώρα πέρα βρέχει. Δώστε μια καθαρή απάντηση κι εδώ. Γιατί η Κυβέρνηση δεν προχωράει στην υλοποίηση της προεκλογικής της υπόσχεσης-δέσμευσης για 152.000 σύνταξη σε όλους τους ασφαλισμένους, που είναι η ελάχιστη σύνταξη επιβίωσης; Και μη μου απαντήσετε ότι παίρνουν τις 152.000 δραχμές, γιατί ουδέν ψευδέστερο αυτού, εκτός αν εννοείτε ότι με το ΕΚΑΣ για να πάρει το ανώτερο κάποιος πρέπει να έχει εισόδημα ετησίως 1.880.000 είναι πλούσιος και δεν δικαιούται τις 152.000, τότε αυτήν την κοινωνία σας τη χαρίζουμε. 
Κύριε Υπουργέ, εν όψει του κοινωνικού διαλόγου πρέπει να δεσμευθείτε, γιατί ο κόσμος διαβάζει εφημερίδες και απορεί και μην ξεχνάμε ότι έχουμε πρόωρες συνταξιοδοτήσεις, αφού φεύγουν από το δημόσιο κι από παντού πανικόβλητοι, για να μην τους πιάσουν τα νέα ασφαλιστικά μέτρα. Βέβαια μιλήσατε την πρώτη φορά για το 2009 και τώρα για το 2006. Η Νέα Δημοκρατία σας ρωτάει: Το ώριμο ασφαλιστικό δικαίωμα θα είναι πενταετία, ναι ή όχι; Δεσμεύεσθε για να μην έχουμε αυτές τις πρόωρες συνταξιοδοτήσεις με μεγάλο κόστος για την κοινωνική ασφάλιση; 
Σας ακούω να μιλάτε, κύριε Υπουργέ, για την τριμερή χρηματοδότηση. Ποια τριμερή χρηματοδότηση; Έχω πίνακα που θα δώσω στον κύριο Υπουργό, όπου φαίνεται ότι χρωστάει η Κυβέρνηση του ΠΑΣΟΚ από 1.1.93, 700 δισεκατομμύρια στο ΙΚΑ και 126 δισεκατομμύρια στον ΟΑΕ. Συνολικά χρωστάτε ένα τρισεκατομμύριο από την τριμερή χρηματοδότηση. Θα τα δώσετε; Αυτή είναι η αλήθεια και γι΄ αυτήν τη διάλυση μιλάμε και γι΄ αυτό καταθέσαμε την επερώτηση. Ανησυχούμε και σας καλούμε να αναλάβετε την ευθύνη ως Κυβέρνηση. 
Λυπάμαι, γιατί παρ΄ όλες τις προσπάθειες που καταβάλλει η Νέα Δημοκρατία και τις επισημάνσεις, παρά τις προτάσεις και εισηγήσεις, όλες καταλήγουν σε ώτα μη ακουόντων. 
Πάντως λυπάμαι για λογαριασμό των συνταξιούχων και το μόνο που μπορώ να κάνω ως Βουλευτής και ως πολίτης αυτής της χώρας είναι επίσημα και σαν κόμμα ζητάμε ένα μεγάλο συγγνώμη από αυτούς τους καταταλαιπωρημένους, που εν πάση περιπτώσει τους εξωθήσατε στην πείνα και την εξαθλίωση.
Επίσης, κύριε Υπουργέ, τελειώνοντας θα μου επιτρέψετε να σας κάνω και ένα δώρο, ίσως σας ωφελήσει, και εύχομαι το ΠΑΣΟΚ να είναι σύντομα σε θέση επί υπουργίας σας να σας δώσω το πρόγραμμα της Νέας Δημοκρατίας με προτάσεις και θέσεις για το ασφαλιστικό. Είναι το μόνο κόμμα που κατέθεσε στη ΓΣΕΕ επίσημες προτάσεις και θέσεις για την επίλυση αυτού του καταστροφικού ασφαλιστικού συστήματος.
(Χειροκροτήματα από τη Νέα Δημοκρατία)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Σπύρος Σπύρου.
ΣΠΥΡΙΔΩΝ ΣΠΥΡΟΥ: Κυρία Πρόεδρε, η αδυναμία της Κυβέρνησης να υλοποιήσει προεκλογική δέσμευση του ίδιου του Πρωθυπουργού προς τους συνταξιούχους της χώρας για κατώτατη σύνταξη 152.000 δραχμών το μήνα, δεκαοκτώ μήνες μετά τις εκλογές αποτελεί δείγμα πολιτικού εμπαιγμού και επιβεβαιώνει την τραγική κατάσταση που βρίσκονται τα περισσότερα ασφαλιστικά ταμεία με τα μεγάλα ελλείμματα, όπως ο εισηγητής μας αναλυτικά ανέφερε. Όλα αυτά αντανακλούν την κρίση του ασφαλιστικού συστήματος, η οποία βαθαίνει όσο η αδράνεια, οι παλινωδίες και οι σχοινοβασίες δεν αφήνουν τη λογική και τη σύνεση να λειτουργήσουν. Τα ασφαλιστικά ταμεία δυσκολεύονται να πληρώσουν τις συντάξεις και το δώρο των Χριστουγέννων, όπως δηλώνουν δημοσίως. Φωνή απόγνωσης εκπέμπουν οι ασφαλισμένοι του ΙΚΑ και του ΤΕΒΕ, αλλά και των άλλων ταμείων, με επιστολή που έστειλαν στον Πρωθυπουργό της χώρας στις 12 Σεπτέμβρη του 2001, λέγοντας ότι τα λίγα ψίχουλα που εξήγγειλε ο κ. Σημίτης στην Έκθεση της Θεσσαλονίκης δεν αφορούν τους συνταξιούχους και ανησυχούν μήπως δεν εισπράξουν τις συντάξεις πείνας, αλλά και το δώρο, λόγω του ότι με τις υποχρεώσεις που έχετε, τις οποίες δεν έχετε εκπληρώσει, προς όλα τα ταμεία, αλλά και το ΤΕΒΕ, που έχει να λάβει 126 δισεκατομμύρια, όπως προηγουμένως αναφέρθηκε, στα πλαίσια της τριμερούς χρηματοδότησης. Άδειο, λοιπόν, το ταμείο και το πακέτο Σημίτη στη Διεθνή Έκθεση Θεσσαλονίκης.
Με την πολιτική σας το ΙΚΑ από Ίδρυμα Κοινωνικής Ασφάλισης έχει γίνει χώρος ταλαιπωρίας για χιλιάδες ασφαλισμένους και απόμαχους της εργασίας, όπου ο πολίτης ενίοτε χάνει την αξιοπρέπειά του προκειμένου να εισπράξει τα δικαιώματά του, είτε σε περίθαλψη είτε σε παροχές. Πόσο όμως να αντέξει ο μεγαλύτερος ασφαλιστικός οργανισμός της χώρας, όταν το ίδιο το κράτος τον έχει φεσώσει με 1,5 τρισεκατομμύριο δραχμές. Αν είναι 1.300 εκατομμύρια ή 1,5 δισεκατομμύριο. Καλό είναι να το ξέρουμε, όταν από δώδεκα χιλιάδες οργανικές θέσεις είναι καλυμμένες οι εννέα χιλιάδες κι όταν για να κάνουν εργαστηριακές εξετάσεις οι ασφαλισμένοι περιμένουν πάνω από δύο μήνες και όταν για μια δαπάνη που κάνουν σε εξωτερικούς γιατρούς παίρνουν το 1/10 της αξίας, είναι θέματα που φαίνεται πως δεν σας έχουν απασχολήσει.
Έχετε όμως εθιστεί στην εξουσία και ενοχλείσθε όταν σας το λέμε και θυσιάζετε τα πάντα αρκεί να μείνετε γαντζωμένοι σ΄ αυτήν. Αφήσατε τα ασφαλιστικά ταμεία στην τύχη τους και τα απορρυθμίσατε με τις άστοχες αλλά ψηφοθηρικές παρεμβάσεις σας, τους στερήσατε τους κοινωνικούς πόρους και τα φορτώσατε με δικαιούχους που ποτέ δεν προσέφεραν. 
Η αδικία δε και η ανισορροπία δεν είναι μόνο μεταξύ των ταμείων, αλλά και εσωτερικά στα ίδια τα ταμεία υπάρχουν προβλήματα στους ίδιους τους ασφαλιστικούς φορείς. 
Κυρίες και κύριοι συνάδελφοι, η σημερινή μας επερώτηση αφορά κάποια σημεία αιχμής που βιώνουν καθημερινά οι πολίτες και αναφέρθηκαν προηγουμένως. Αποτελούν ένα μέρος του γενικότερου προβλήματος που αφορά το ασφαλιστικό σύστημα της χώρας. Δεν θα κάνω ιστορική αναδρομή ούτε θα αναφερθώ στα αίτια της επαπειλούμενης κατάρρευσής του που εν πολλοίς είναι γνωστά και επιμελώς τα αποκρύπτετε. Ούτε θα αναφερθώ στην ασφαλιστική μεταρρύθμιση της Νέας Δημοκρατίας στην περίοδο 1990-1993 χάρη της οποίας μπορούν ακόμη οι ασφαλισμένοι να απολαμβάνουν αυτήν τη σύνταξη πείνας. 
Θέλω να καταθέσω έναν προβληματισμό που πιστεύω ότι δεν είναι μόνο δικός μου. Αφού ο κ. Σημίτης γνώριζε από το 1996 με τις γνωστές εκθέσεις Σπράου αλλά και από τους αρμόδιους Υπουργούς την τραγική κατάσταση των ταμείων, γιατί προεκλογικά συνειδητά εξαπάτησε τους συνταξιούχους με σύνταξη 152 χιλιάδες; Και παρά ταύτα δεν διστάσατε να θυσιάσετε μέρος των αποθεματικών των ταμείων στο βωμό της συγκράτησης του δείκτη του χρηματιστηρίου.
Κυρίες και κύριοι συνάδελφοι, πέρασαν έξι μήνες περίπου από το φιάσκο του πακέτου Γιαννίτση και δύο μήνες από την εθνική συνδιάσκεψη για το ασφαλιστικό με πρωτοβουλία ΓΣΕΕ, ΑΔΕΔΥ, στο Ζάππειο. Σ' αυτήν τη συνδιάσκεψη διεφάνη ότι όλα τα κόμματα και οι φορείς είναι διατεθειμένοι να κάνουν διάλογο. 
Η Νέα Δημοκρατία κατέθεσε τις προτάσεις της επίσημα διά του κ. Σουφλιά με σκοπό να συμβάλουμε στην επίλυση του μεγαλύτερου προβλήματος. Τι κάνετε έκτοτε ως Κυβέρνηση; Μεταμορφώνεσθε, αλλάζει ο Υπουργός με εμπειρία στην επικοινωνία, αλλά λίγα γνωρίζει για την ασφάλιση. Αποτέλεσμα; Κανείς δεν μπορεί να σας παρακολουθήσει με το "ήξεις αφίξεις" με την ασάφεια των λόγων σας. Οι δηλώσεις σας κινούνται μεταξύ καλών δημοσίων σχέσεων και χρησμών της Πυθίας. Η αγωνία σας να πείσετε για τις καλές σας προθέσεις εκμαυλίζοντας κάποιους ακόμη συνδικαλιστές που άφησαν κάποιες ελπίδες στους εργαζόμενους να βάλουν νερό στο κρασί τους, έχει γίνει κυρία επιδίωξή σας. 
Κύριε Υπουργέ, με επικοινωνιακά τρικ δεν λύνονται τα προβλήματα των ασφαλισμένων και των συνταξιούχων. Ούτε γίνεται κοινωνική πολιτική με προμέτοχα είτε προέσοδα που υποθηκεύουν το αύριο και έρχονται τα δικαστήρια για να σας τα επιβάλουν. Εξοφλήσατε τα χρέη των νοσοκομείων με δανεικά που θα πληρώνουν κάποιοι μετά από σας. Έτσι καταλήγετε σε πλεονασματικούς προϋπολογισμούς που διαψεύδονται καθημερινά. Σταματήστε, λοιπόν, τους πειραματισμούς, σταματήστε να εμπαίζετε τον ελληνικό λαό και να τον αποκοιμίζετε, σταματήστε να κοροϊδεύετε τους ασφαλισμένους και προπάντων τους συνταξιούχους αυτούς που σας τίμησαν με την ψήφο τους, τους αρπάξατε την ψήφο τους και είσαστε στην εξουσία. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο συνάδελφος κ. Ελευθέριος Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ευχαριστώ, κυρία Πρόεδρε. 
Κύριοι συνάδελφοι, στο χθεσινό και σημερινό Τύπο αναφέρονται εν εκτάσει ζητήματα που αφορούν την επανέναρξη του διαλόγου για το περίφημο πια όπως το έχει καταντήσει η Κυβέρνηση "ασφαλιστικό". Η δήλωση του αρμόδιου κυρίου Υπουργού ότι "ποιείται έναρξη διαλόγου απεριορίστων γύρων στο ασφαλιστικό", η δήλωσή του επίσης ότι "ο χρόνος ολοκλήρωσης του ασφαλιστικού θα εξαρτηθεί από την πρόοδο ή τη μη πρόοδο του διαλόγου", θεσμοθετεί την ατέρμονα διαδικασία. Επιβεβαιώνει την αρχική βάσιμη υποψία που γεννήθηκε μόλις σας ανατέθηκε το Υπουργείο Εργασίας ότι σας ανατέθηκε για να μη λύσετε το ασφαλιστικό για να αναδείξετε την προπαγάνδα σαν κυρίαρχο στοιχείο, τις δημόσιες σχέσεις σαν ουσία της κυβερνητικής πολιτικής και να αποφύγετε την καυτή πατάτα που λέγεται ασφαλιστικό από τα δικά σας χέρια, για να την πιάσουν άλλα πιο υπεύθυνα και σοβαρά χέρια, τα χέρια της επόμενης κυβέρνησης της Νέας Δημοκρατίας.
Αυτό είναι το αίσθημα ευθύνης και το αίσθημα χρέους με το οποίο η Κυβέρνηση Σημίτη αντιμετωπίζει τα μεγάλα προβλήματα του ελληνικού λαού και πάνω απ' όλα το ασφαλιστικό, το οποίο όλοι έχουν χαρακτηρίσει σαν βραδυφλεγή βόμβα στα θεμέλια της οικονομίας, σαν χειροβομβίδα απασφαλισμένη -χαρακτηρισμών δεν φείδεται κανείς, ούτε καν από την κυβερνητική πλευρά.
Αναλάβατε, λοιπόν, το Υπουργείο Εργασίας, για να μη λύσετε το ασφαλιστικό. Και μόνο η έναρξη του διαλόγου με αυτές τις διαβεβαιώσεις ότι δεν θα τελειώσουμε ποτέ και ότι ποτέ δεν θα αρχίσουμε ουσιαστικά, απλώς ότι αρχίσουμε να κουβεντιάζουμε, είναι μια απόλυτη σηματοδότηση για το τι έχει να ακολουθήσει.
Έτσι, με δεδομένο ότι μόνο τα επουσιώδη, οι δημόσιες σχέσεις, τα λόγια και όχι τα έργα σας ενδιαφέρουν, έτσι πολιτεύεσθε. Έχετε μία πεποίθηση εσείς στο ΠΑ.ΣΟ.Κ. και ίσως οφείλεται σε όσα έχουν προηγηθεί. Το ΠΑ.ΣΟ.Κ. θεωρεί λωτοφάγους τους Έλληνες, τους θεωρεί ως στερημένους μνήμης και νομίζει ότι μόνιμα μπορεί και να τους αγνοεί και να τους εμπαίζει και να μην τους παίρνει στα σοβαρά.
Λέτε, λοιπόν, στις αρχικές σας δηλώσεις για το διάλογο που θα αρχίσει. Λέτε ότι οι δύο βασικοί άξονες της πολιτικής σας, οι δύο βασικοί άξονες των προτάσεών σας είναι οι εξής: Πρώτον, η τριμερής χρηματοδότηση. Δεύτερον, η διασφάλιση των κατωτάτων συντάξεων.
Και, για να έρθουμε στο προκείμενο, στη σημερινή επερώτηση την οποία υπογράφουμε, μετά τον κ. Γιακουμάτο, που μίλησε πρώτος, και οι υπόλοιποι Βουλευτές της Νέας Δημοκρατίας: Πώς μπορεί να σας πιστέψει κανείς, πώς μπορεί να σας θεωρήσει ως σοβαρούς ανθρώπους για να μη σας πω πολιτικούς; Ποια τριμερή χρηματοδότηση, κύριε Υπουργέ, εγγυάσθε και προτείνετε; Την τριμερή χρηματοδότηση η οποία, όπως σας είπε ο κ. Γιακουμάτος, έχει ένα τρισεκατομμύριο συσσωρευμένα χρέη για ταμεία τα οποία παραλάβατε με πλεονασματικό ταμείο το 1993; Αυτήν τη χρηματοδότηση εγγυάσθε;
Και ποιον δεύτερο άξονα διασφάλισης κατωτάτων συντάξεων εγγυάσθε και εισηγείσθε, χωρίς ντροπή και χωρίς φιλότιμο καν, όταν ο κ. Σημίτης ακόμα δεν δέχεται να σεβαστεί και να τιμήσει τη δέσμευσή τους για τις 152 χιλιάδες;
Το περί 152 χιλιάδων ήταν μία αιτιολογημένη πρόταση του Κωνσταντίνου Καραμανλή, του Προέδρου της Νέας Δημοκρατίας. Και ο κ. Σημίτης αμέσως την ειρωνεύτηκε, αμέσως τη χλεύασε, για να τα πάρει πίσω μετά από λίγες μέρες, μια και δεν του έβγαιναν τα ποσοστά των εκλογών, και στη Χαλκίδα, την πόλη μου, να πει για άμεση καταβολή των 152 χιλιάδων δραχμών. Ακόμα τις περιμένουν οι Έλληνες χαμηλοσυνταξιούχοι.
Έτσι, με δεδομένο ότι με αλγεβρική εξίσωση αποδεικνύεται η αναξιοπιστία σας και η έλλειψη κάθε διάθεσης να επιλύσετε προβλήματα -να τα αναβάλετε θέλετε, εσείς δεν λύνετε κόμπους, εσείς χτενίζετε τους κόμπους και προσπαθείτε τα δύσκολα να τα αναβάλετε για άλλους, τους επόμενους, εμάς αναμφίβολα- δεν μπορούμε να περιμένουμε πειστικές απαντήσεις.
Αναμφίβολα, το ερώτημα είναι εάν η Κυβέρνηση θα αποδώσει τα χρέη του κράτους προς τον Ο.Α.Ε.Ε. και τα υπόλοιπα ταμεία. Χρωστάτε ένα τρισεκατομμύριο. Να το σεβαστείτε.
Δεν προσδοκούμε πολλά από εσάς, αλλά προσδοκούμε τουλάχιστον να μη γελοιοποιείτε την πολιτική, την οποία σαν εξουσία σήμερα εκπροσωπείτε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Αθανάσιος Μπούρας.
ΑΘΑΝΑΣΙΟΣ ΜΠΟΥΡΑΣ: Κυρία Πρόεδρε, κύριοι συνάδελφοι, όλοι οι Έλληνες, κύριε Υπουργέ, και ιδίως οι χαμηλοσυνταξιούχοι των 48.000 το μήνα του Ο.Γ.Α., των 90.000 το μήνα του Τ.Ε.Β.Ε. ή των 110.000 δραχμών το μήνα του Ι.Κ.Α., έχουν έντονα χαραγμένη στη μνήμη τους την προεκλογική περίοδο του Απριλίου του 2000, όταν τόσο εσείς με τον προηγούμενο ρόλο σας όσο και ιδίως ο κ. Σημίτης κατηγορούσατε τη Νέα Δημοκρατία και τον κ. Καραμανλή για το πού θα βρει τα χρήματα για την αύξηση της κατώτερης σύνταξης στις 150 χιλιάδες δραχμές το μήνα.
Λίγες όμως μέρες πριν τις εκλογές της 9ης Απριλίου 2000 και συγκεκριμένα στις 4 Απριλίου και όταν τα επιτελεία σας έβλεπαν ότι χάνετε τις εκλογές, αν και είχατε επιστρατεύσει και είχατε χρησιμοποιήσει κάθε θεμιτό και αθέμιτο μέσο, ανακαλύψατε απότομα -αυτή ήταν η αιτιολογία σας- ότι μεγάλο τμήμα των συμπολιτών μας ζει κάτω από τα όρια της φτώχειας, αν και κυβερνάτε -και ειλικρινά έπρεπε το λιγότερο να μην το λέτε- σχεδόν είκοσι χρόνια αυτήν τη χώρα.
Έτσι, μετά απ΄ αυτά τα μηνύματα, μετά από αυτά τα μαθηματικά που δεν έβγαζαν τις εκλογές, ανερυθρίαστα όχι μόνο ο κ. Σημίτης και σεις προσωπικά, πάψατε να κατηγορείτε τη Νέα Δημοκρατία για λαϊκισμό, όπως ανέφερε με ίδια στοιχεία του debate ο κ. Γιακουμάτος. Και δεν κατηγορήσατε ούτε για λαϊκισμό ούτε για ανευθυνότητα για τις 150.000 δραχμές τους χαμηλοσυνταξιούχους, αλλά κάνοντας μια θεαματική αναστροφή εκατόν ογδόντα μοιρών, υποσχεθήκατε κατώτερη σύνταξη 152.000 δραχμών το μήνα και μάλιστα την οριοθετήσατε από 1/1/2001. 
Έγραφαν μάλιστα -και σεις τουλάχιστον θα πρέπει να το θυμάστε καλά με τον προηγούμενο ρόλο σας- όλες οι εφημερίδες την επόμενη μέρα αυτής της αναστροφής: "Δημοπρασία θυμίζει πλέον το προεκλογικό σκηνικό", "Εκατόν πενήντα χιλιάδες δραχμές η κατώτερη σύνταξη, είχε υποσχεθεί ο Κώστας Καραμανλής", "Στις 152.000 την ανέβασε ο Κώστας Σημίτης κατά τη διάρκεια της συνέντευξής του στο Internet". 
Και βέβαια, παίξατε και παγιδεύσατε τους συμπαθείς κατά τα άλλα χαμηλοσυνταξιούχους, υφαρπάζοντας την ψήφο τους στο τόσο οριακό άλλωστε εκλογικό αποτέλεσμα. Και έρχεται ο κ. Σημίτης -και αν δεν το θυμάστε, έχω εδώ να σας το δώσω- στην Πανελλήνια Διάσκεψη του κόμματός σας με θέμα "Ανάπτυξη και απασχόληση" στις 3 Νοεμβρίου 2000, λέγοντας "σύντροφοι, συντρόφισσες κλπ." και μιλάει ξανά και συγκεκριμένα για την κατώτερη σύνταξη γήρατος στις 152.000.
Και συνεχίζει παρακάτω για ένα άλλο θέμα, θέμα ζωτικό για την ελληνική κοινωνία, όπου λέει επί λέξει:"Αντιμέτωποι με την ανεργία να εγγίζει τις πεντακόσιες είκοσι χιλιάδες άτομα, είμαστε υποχρεωμένοι να προχωρήσουμε σε λύσεις. Έχουμε δεσμευθεί για τριακόσιες χιλιάδες νέες θέσεις εργασίας". Εδώ είναι, κύριε Υπουργέ, τα κείμενά σας από τη Συνδιάσκεψη του ΠΑΣΟΚ. Αν θέλετε, να σας τα δώσω. 
Και αλήθεια, ρωτάμε εμείς: Πού είναι αυτές οι τριακόσιες χιλιάδες θέσεις εργασίας; Και σήμερα είκοσι μήνες μετά, τίποτα. Οι άνεργοι πολλαπλασιάζονται επικίνδυνα. Τα περήφανα γηρατειά περιμένουν ακόμα τις δεσμεύσεις σας. Αντιμετωπίζουν βεβαίως πρόβλημα επιβίωσης και ενώ όλα τα παραπάνω συμβαίνουν, δεκαοκτώ χιλιάδες συνταξιούχοι που έχουν αποβιώσει, συνεχίζουν να πληρώνονται κανονικά, επιβαρύνοντας το ΙΚΑ με πάνω από 30 δισεκατομμύρία δραχμές. 
Και σας ρωτάμε: Τι έγινε από το Φεβρουάριο του 2001, που το γεγονός το κατήγγειλε όχι κάποια εφημερίδα, όχι κάποιος από τη Νέα Δημοκρατία, αλλά ο ίδιος ο διοικητής, ο σημερινός διοικητής και τότε διοικητής του ΙΚΑ; Έγινε καμία διόρθωση; Βρέθηκαν οι νεκροί συνταξιούχοι;
Έγινε καμία ένορκη διοικητική εξέταση; Έχει επιληφθεί του θέματος η δικαιοσύνη; Κατά τα άλλα είστε σοσιαλιστική Κυβέρνηση με κοινωνική ευαισθησία. Από εκεί και πέρα βέβαια, αφού τέλειωσαν οι εμφανίσεις σας των δημοσίων σχέσεων, γνωρίζετε τα υπόλοιπα προβλήματα των χαμηλοσυνταξιούχων;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μπούρα, ή θα πάρετε και τη δευτερολογία σας ή θα κλείσετε. 
ΑΘΑΝΑΣΙΟΣ ΜΠΟΥΡΑΣ: Τελειώνω, κυρία Πρόεδρε. 
Και βέβαια η απάντησή σας είναι γνωστή και τη δανείζεστε από τον Πρωθυπουργό σας τον κ. Σημίτη: "Αυτή είναι η Ελλάδα". 
Δεν είναι αυτή η Ελλάδα, κύριε Υπουργέ. Έτσι την καταντήσατε την Ελλάδα. Αλλά να είστε βέβαιος ότι ο ελληνικός λαός θα σας δώσει την απάντηση που πρέπει με όσα του έχετε κάνει. 
Ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος, κ. Νικόλαος Αγγελόπουλος. 
ΝΙΚΟΛΑΟΣ ΑΓΓΕΛΟΠΟΥΛΟΣ: Κυρία Πρόεδρε, κύριοι συνάδελφοι, εάν δεν κάνω λάθος είναι η πρώτη παρουσία της νέας πολιτικής ηγεσίας στη Βουλή και έχουμε υποχρέωση όλοι να τους ευχηθούμε πρώτα απ' όλα καλή δύναμη και καλή επιτυχία. Ιδιαίτερα στον Υφυπουργό που έχει και τον τομέα της κοινωνικής ασφάλισης που, λόγω του χώρου από τον οποίο προέρχεται, οι εργαζόμενοι και οι ασφαλισμένοι εναποθέτουν ελπίδες για επίλυση των προβλημάτων, τα οποία αντιμετωπίζει ιδιαίτερα ο χώρος των εργαζομένων, αλλά και το ασφαλιστικό σύστημα της χώρας. 
Κύριε Υπουργέ, κληρονομείτε τεράστια προβλήματα. Οι συνάδελφοι που μίλησαν πριν και ιδιαίτερα ο εισηγητής, ανέφεραν μερικά από αυτά. Ίσως η πραγματικότητα είναι πολύ χειρότερη απ' ό,τι σήμερα παρουσιάστηκε. 
Ως προς την πραγματική κατάσταση του ασφαλιστικού συστήματος πιστεύω ότι η Κυβέρνηση αγνοεί το μέγεθος και τον όγκο του προβλήματος, την χρονική αντοχή του ασφαλιστικού συστήματος, όπως λειτουργεί σήμερα, το ύψος της δαπάνης που απαιτείται για τη στήριξή του, το εύρος και το βάθος των μεταρρυθμίσεων που απαιτούνται για να μπορέσει το σύστημα να είναι μακροχρόνια βιώσιμο, κοινωνικά αποτελεσματικό και δίκαιο και οικονομικά αποδοτικό. 
Είναι πάρα πολλά τα προβλήματα, τα οποία παραλαμβάνετε σήμερα από τον προκάτοχό σας. Πολλές φορές του τα είχαμε επισημάνει σ΄ αυτήν την Αίθουσα -λυπάμαι που το λέω εν τη απουσία του, το είχαμε πει όμως και όταν ήταν παρών- και έδειχνε να μη γνωρίζει όχι μόνο τις λύσεις του προβλήματος, αλλά και το ίδιο το πρόβλημα. Είχαμε επισημάνει κατ΄ επανάληψη και θέλουμε να επισημάνουμε και σήμερα, ότι κοινωνική πολιτική δεν ασκείται ούτε με τα αποθεματικά των ταμείων τα οποία οδηγούνται έτσι σε χρεοκοπία ούτε με δανεικά λεφτά. 
Σε μία σύγχρονη χώρα το δημόσιο και οι οργανισμοί του ευρύτερου δημόσιου τομέα δεν επιτρέπεται να αποτελούν τους μεγαλύτερους οφειλέτες των ασφαλιστικών ταμείων. Ούτε επιτρέπεται το κράτος, το δημόσιο να ξεχνά τις υποχρεώσεις που προκύπτουν μέσα από την τριμερή χρηματοδότηση την οποία περίπου πριν από μια δεκαετία νομοθετήσαμε σ΄ αυτήν εδώ την Αίθουσα. Ούτε αντιμετωπίζονται τα δημοσιονομικά προβλήματα που έχει η Κυβέρνηση με τη ρύθμιση χρεών, όπως έγινε πρόσφατα και μάλιστα σε βάθος χρόνου δεκαετίας και με επιτόκιο 2%. Έτσι δανειζόμαστε όλοι. Δεν μπορεί να δανείζεται το δημόσιο από τα ασφαλιστικά ταμεία, τα οποία σήμερα αιμορραγούν. Κανείς από τους εργαζόμενους και τους ασφαλισμένους δεν έχει εκχωρήσει στην Κυβέρνηση το δικαίωμα στην προσπάθειά της να στηρίξει προεκλογικά το χρηματιστήριο για να αποκομίσει προεκλογικά οφέλη να τζογάρει -αυτή είναι η λέξη που ταιριάζει καλύτερα- τα αποθεματικά των ασφαλιστικών ταμείων στο χρηματιστήριο. Εκατοντάδες δισεκατομμύρια δραχμές χάθηκαν μόνο και μόνο από αυτήν την απόφαση, από αυτή την ενέργεια της Κυβέρνησης. 
Ούτε έχει κανείς το δικαίωμα στην προσπάθειά του να καλύψει το όποιο ταμειακό πρόβλημα αντιμετωπίζουν σήμερα τα ταμεία και ιδιαίτερα ο τομέας της κύριας ασφάλισης να χρησιμοποιεί τα χρήματα της επικουρικής ασφάλισης οδηγώντας έτσι και την επικουρική ασφάλιση σε αδυναμία εκπλήρωσης των υποχρεώσεών της. 
Κύριε Υπουργέ, ο εκσυγχρονισμός του συστήματος καθυστερεί σημαντικά. Ανέφεραν συνάδελφοι περιπτώσεις νεκρών που παρ΄ όλο που επισημάνθηκε πριν από αρκετούς μήνες ότι συνταξιοδοτούνται από τα ασφαλιστικά ταμεία, δεν έγινε καμία ενέργεια για να σταματήσουμε αυτό το απαράδεκτο για τον 21ο αιώνα γεγονός. 
Επίσης, ξεχνάτε την προεκλογική δέσμευση-εξαγγελία του Πρωθυπουργού. Δεν ξέρω, ίσως δεν εξαρτάται από σας, αν υπάρχει η πολιτική βούληση για να υλοποιήσετε αυτήν την προεκλογική δέσμευση, αυτήν την προεκλογική εξαγγελία. Εάν δεν υπάρχει η πολιτική βούληση, πράγμα για το οποίο δεν μπορείτε εσείς σήμερα να μας διαβεβαιώσετε, φροντίστε να πείτε έγκαιρα στον ελληνικό λαό την αλήθεια. Πιστεύω, ότι κανείς δεν έχει το δικαίωμα με υποσχέσεις να παίζει πάνω στα προβλήματα που αντιμετωπίζει ο φτωχός, ιδιαίτερα ο αδύναμος Έλληνας, γιατί έτσι συντηρούμε τις κοινωνικές ανισότητες, γιατί έτσι διευρύνουμε το κοινωνικό χάσμα. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των επερωτώντων Βουλευτών.
Ορίστε, κύριε Υπουργέ, έχετε το λόγο.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, ευχαριστώ τους συναδέλφους της Νέας Δημοκρατίας, ιδιαιτέρως τον κ. Γιακουμάτο και τον κ. Αγγελόπουλο για τις ευχές τους. Πρέπει να πω ότι είναι ένα από τα χατίρια τα οποία θα τους κάνουμε, θα επιτύχουμε στο έργο μας και πιστεύουμε ότι ο ελληνικός λαός και πάλι με την ψήφο του θα εγκρίνει το έργο μας στη διάρκεια αυτής της θητείας, ώστε και πάλι να μας δώσει την ψήφο του. Άλλωστε σ΄ αυτήν την Αίθουσα είμαστε οι τελευταίοι που πρέπει να έχουμε παράπονο από τον ελληνικό λαό και την αψεγάδιαστη κρίση του. 
Κυρία Πρόεδρε και κύριοι συνάδελφοι, συμμερίζομαι απολύτως το ενδιαφέρον των συναδέλφων που επέλεξαν να αναδείξουν φέρνοντας προς συζήτηση στη Βουλή ένα σημαντικό ζήτημα, αυτό που αφορά τη λειτουργία ασφαλιστικών ταμείων. Αντιθέτως, διαφωνώ και διαφωνώ πλήρως με τον τρόπο και ιδιαιτέρως τη ρητορική που επέλεξαν για να χειριστούν και να αναδείξουν το θέμα αυτό. Ο διάλογος έχει την αξία του αναλόγως του περιεχομένου του λόγο. Σ΄ αυτήν την Αίθουσα σήμερα κάποιες στιγμές φάνηκε ότι δεν είμαστε έτοιμοι να δώσουμε από το περιεχόμενο του λόγου μας σ΄ αυτόν το διάλογο την αξία και το νόημα που πρέπει να έχει. 
Οι συνάδελφοι της Νέας Δημοκρατίας εάν ενδιαφέρονται για τους συνταξιούχους, το μόνο που θα μπορούσαν ίσως να πετύχουν, θα ήταν να προκαλέσουν ανησυχίες και αμφιβολίες, για το αν θα τους καταβληθεί η σύνταξη. Αυτό επιδίωκαν; Αν ενδιαφέρονται για τα ασφαλιστικά ταμεία, θα όφειλαν να γνωρίζουν πως τα ταμεία μέχρι τώρα ανταποκρίθηκαν και συνεχίζουν να ανταποκρίνονται στις υποχρεώσεις τους απέναντι στους ασφαλισμένους τους. Ενώ το γνωρίζουν αυτό το αποσιωπούν, προκειμένου αυτήν την αποσιώπηση να τη μεταμφιέσουν σε κριτική, με αποτέλεσμα αντί να συμβάλουν στην επίλυση κάποιου προβλήματος να δημιουργούν πρόβλημα. Αυτό επιδιώκουν;
Αν τέλος, το ενδιαφέρον τους εξαντλείται στην ανάληψη αυτής της πολιτικής πρωτοβουλίας με μοναδικό στόχο να πληγεί η Κυβέρνηση, τότε πιστεύω ότι οι συνάδελφοι της Νέας Δημοκρατίας αδίκησαν τον εαυτό τους. Θα έλεγα πως τέλεσαν το τέλειο έγκλημα κατά του εαυτού τους.
Γιατί η διάψευση των ισχυρισμών τους και μάλιστα σε σύντομο χρονικό διάστημα -πλησιάζουν τα Χριστούγεννα και οι συντάξεις θα καταβληθούν- μεγαλώνει και την αναξιοπιστία τους και έτσι αντί να αποδυναμώνεται η Κυβέρνηση, αποδυναμώνονται οι ίδιοι. Αυτό επεδίωκαν;
Σε κάθε περίπτωση θέλω να δηλώσω με έμφαση στη Βουλή των Ελλήνων ότι η Κυβέρνηση επιθυμεί και επιδιώκει την εποικοδομητική κριτική και τον παραγωγικό έλεγχο των πράξεών μας από τα κόμματα της Αντιπολίτευσης. Από την άλλη θέλω να συμπληρώσω ότι η Κυβέρνηση παραμένει αφοσιωμένη και απερίσπαστη στο έργο της και θεωρεί επιζήμια κάθε προσπάθεια διαστρέβλωσης της πραγματικότητας για οποιονδήποτε λόγο και πολύ περισσότερο για θέματα που αφορούν την καθημερινή ζωή των συμπολιτών μας. Γι΄ αυτό σε κάθε συζήτηση για το ασφαλιστικό σύστημα δεν πρόκειται εμείς να προσχωρήσουμε στη μέθοδο που επιλέγει η Αντιπολίτευση, με ένα λόγο συχνά ανεύθυνο, να απασφαλίζει αυτό το κεφάλαιο, αυτήν την εθνική περιουσία που έχουμε κατακτήσει. Δηλαδή ένα κλίμα ασφάλειας και σιγουριάς που δικαιολογημένα πρέπει να αισθάνεται κάθε Έλληνας πολίτης στην Ελλάδα του 2001. 
Αγαπητοί συνάδελφοι, και μόνο ο τίτλος στο κείμενο της επερώτησής σας -και διαβάζω επί λέξει- "χωρίς συντάξεις και δώρο μέσα στα Χριστούγεννα οι συνταξιούχοι", αποκαλύπτει και προδίδει τα κίνητρα και τις προθέσεις σας. Θα μπορούσα να μιλήσω για μια Αντιπολίτευση περιορισμένης ευθύνης, μια Αντιπολίτευση ταλαιπωρημένη από τις αλλεπάλληλες εκλογικές ήττες, απογοητευμένη, που αναζητά σανίδα σωτηρίας στην ψευδολογία και την εντυπωσιοθηρία. 
Γνωρίζετε ότι το κράτος εγγυάται την καταβολή και απόδοση των συντάξεων στους δικαιούχους. Και πρέπει να τονίσω με έμφαση και σεις νομίζω ότι πρέπει να κινηθείτε σ' αυτό το μοτίβο ότι οι συνταξιούχοι συμπολίτες μας πρέπει να είναι βέβαιοι ότι και πάλι όπως άλλωστε μέχρι τώρα, θα λάβουν και θα λαμβάνουν κανονικά τις συντάξεις τους. Η Κυβέρνηση έχει εξασφαλίσει την πορεία της χώρας με σταθερότητα και ανάπτυξη που πολλές άλλες χώρες θα ζήλευαν. Η Ελλάδα τέτοιες επιδόσεις ουδέποτε είχε στο παρελθόν και μάλιστα επιδόσεις πολύ θετικές σε ένα ιδιαιτέρως δυσμενές διεθνές περιβάλλον. Η συνέπεια της εφαρμογής της πολιτικής μας αποδεικνύεται από το ότι πετύχαμε τους στόχους που έχουμε θέσει, η Ελλάδα είναι πλέον χώρα της ευρωζώνης, έχει αποκτήσει ένα οικονομικό και κοινωνικό επίπεδο, μια δυναμική που δικαιολογεί μια αισιόδοξη ματιά στο μέλλον και αυτό από μόνο του αντικρούει και καταρρίπτει τη μηδενιστική μεμψιμοιρία που εκτοξεύεται ως αντιπολιτευτική κριτική από πλευράς της Νέας Δημοκρατίας.
Μεταξύ των άλλων και αναφέρομαι σε ορισμένα στοιχεία τα οποία είναι χαρακτηριστικά, μάρτυρας αλήθειας υπέρ της πολιτικής μας είναι η αύξηση των κοινωνικών δαπανών που συντελέστηκε και συντελείται στην πατρίδα μας τα τελευταία χρόνια. Το 1993 οι δαπάνες για κοινωνική προστασία ανέρχονταν στην Ελλάδα στα 4,7 τρισεκατομμύρια δραχμές. Η σύνταξη του ΟΓΑ τότε ήταν 15.000 δραχμές, του ΙΚΑ ήταν 74.450 δραχμές με πληθωρισμό μάλιστα 14%. Το 2000 οι δαπάνες για κοινωνική προστασία ξεπερνούν τα 10 τρισεκατομμύρια δραχμές, οι συντάξεις του ΟΓΑ ξεπέρασαν τις 48.000 δραχμές και οι κατώτατες συντάξεις του ΙΚΑ με το ΕΚΑΣ έφθασαν τις 152.000 δραχμές με πληθωρισμό -γιατί αυτό έχει πολύ μεγάλη σημασία- της τάξης του 3%. Στόχος μας μέχρι το 2004 είναι οι δαπάνες αυτές να αυξηθούν περισσότερο από 40% και να φθάσουν στα 14,3 τρισεκατομμύρια δραχμές. Για μια περίοδο που εκτιμάται σωρευτικά ότι ο πληθωρισμός θα φθάσει το 11% με 12%. Πετύχαμε όλα αυτά σε μια περίοδο προσαρμογής, πετύχαμε δημοσιονομικούς στόχους για να ενταχθούμε στην ΟΝΕ και τώρα έχουμε πολύ καλύτερες προϋποθέσεις για να βελτιώσουμε τις επιδόσεις μας. Η Ελλάδα έχει τη δεύτερη καλύτερη επίδοση, το δεύτερο καλύτερο ποσοστό μεταξύ των χωρών του λεγόμενου ευρωπαϊκού νότου, όσον αφορά τις δαπάνες κοινωνικής προστασίας.
Ο μέσος όρος σύμφωνα με τα στοιχεία που η EUROSTAT έχει δημοσιεύσει και αφορούν το 1998 για τις χώρες του νότου είναι 21,6% για δαπάνες κοινωνικής προστασίας επί του ΑΕΠ. Στην Ελλάδα το ποσοστό αυτό για τον ίδιο χρόνο ξεπερνά το 24,5%. Τα στοιχεία τα οποία πρόκειται να δημοσιευθούν σύντομα την επόμενη περίοδο, πάλι από τη EUROSTAT πιστεύω ότι θα αποτυπώνουν την πολύ ευνοϊκότερη εξέλιξη όσον αφορά τις αδύναμες ομάδες του πληθυσμού της χώρας μας λόγω της αυξημένης φροντίδας που επιδεικνύει η Κυβέρνηση γι' αυτές τις ομάδες του ελληνικού πληθυσμού με την αύξηση δαπανών κοινωνικής προστασίας. Επειδή όμως η ιστορία δεν μπορεί να αλλάξει, δεν μπορεί να πλαστογραφηθεί, έχει ήδη γραφτεί, γνωρίζετε ότι την περίοδο 1990-1993 η μεταβολή του μέσου όρου των δαπανών κοινωνικής προστασίας ως ποσοστό του ΑΕΠ στην Ευρωπαϊκή Ένωση ήταν συν 13,8% και στη χώρα μας ήταν πλην 3,9%. Δικό σας έργο ήταν αυτό.
Η περαιτέρω αποκλιμάκωση του δημόσιου χρέους, η δημοσιονομική σταθερότητα, η οικονομική ανάπτυξη με ρυθμούς που ξεπερνούν το διπλάσιο του μέσου όρου των ρυθμών ανάπτυξης των χωρών της Ευρώπης δημιουργούν όλες τις θετικές προϋποθέσεις προκειμένου να προχωρήσουμε και να ολοκληρώσουμε το έργο μας για την οικοδόμηση του νέου κοινωνικού κράτους. 
Με την επερώτηση των συναδέλφων τίθενται έξι ζητήματα στα οποία θα αναφερθώ δίνοντας συγκεκριμένες απαντήσεις, αναφερόμενος βεβαίως εν συνεχεία και σε άλλα θέματα που έθεσαν με τις ομιλίες τους. 
Ο Πρωθυπουργός στις προγραμματικές δηλώσεις στη Βουλή των Ελλήνων στις 22.4.2000 -και είναι καταγεγραμμένη η θέση αυτή στα Πρακτικά της Βουλής- είπε επί λέξει τα εξής: "Η κατώτατη σύνταξη γήρατος του ΙΚΑ μαζί με το ΕΚΑΣ ανέρχεται σε 152.000 δραχμές και από εκεί και πέρα συνεχίζουν οι αυξήσεις μέχρι το τέλος της τετραετίας. Προς την ίδια κατεύθυνση θα ακολουθήσουν σταδιακά και τα άλλα ταμεία". 
Αυτή η δέσμευση εκπληρώνεται στο ακέραιο παρά τα όσα περί του αντιθέτου ισχυρίζεσθε.
Για το έτος 2001 χορηγήθηκαν αυξήσεις στις συντάξεις του ΙΚΑ και των λοιπών ταμείων μισθωτών σε ποσοστό 5,5% για τα κατώτατα όρια και για το τμήμα της σύνταξης μέχρι 120.000 δραχμές και κλιμακωτά από εκεί και πάνω. Τα κατώτατα όρια συντάξεως γήρατος και αναπηρίας διαμορφώθηκαν στις 124.160 δραχμές από 1.1.2201. 
Με δεδομένο ότι αυξήθηκε για το έτος 2001 και το ΕΚΑΣ, το επίδομα κοινωνικής αλληλεγγύης που εμείς θεσπίσαμε σε ποσοστό 33,5% και διαμορφώθηκε στις 27.885 δραχμές, υλοποιείται η δέσμευση της πολιτείας για διαμόρφωση των κατωτάτων ορίων σύνταξης γήρατος και αναπηρίας του ΙΚΑ μαζί με το ΕΚΑΣ σε ένα ποσό που ξεπερνά τις 152.000 δραχμές το μήνα. Τα άλλα ταμεία πλην του ΙΚΑ των οποίων τα κατώτατα όρια σύνταξης μαζί με το ΕΚΑΣ υπολείπονται αυτού του ποσού, ασφαλώς στο πλαίσιο ενός συγκεκριμένου οικονομικού δημοσιονομικού προγραμματισμού, θα ακολουθήσουν τη δική τους πορεία. Και γνωρίζετε ότι η καταβολή του ΕΚΑΣ ακολουθεί ορισμένα εισοδηματικά κριτήρια -αυτό είναι ορθό και εσείς θα συμφωνείτε- και χορηγείται σε εκείνους που έχουν ανάγκη αυτής της πρόσθετης στήριξης από την πολιτεία. Δικαιούχοι του ΕΚΑΣ είναι τριακόσιοι πενήντα χιλιάδες συμπολίτες μας. Τριακόσιες πενήντα χιλιάδες αποδείξεις υπάρχουν για την καταβολή του ΕΚΑΣ. Τριακόσιοι πενήντα χιλιάδες δικαιούχοι γνωρίζουν αυτό το οποίο εσείς αρνείσθε. 
ΓΕΡΑΣΙΜΟΣ ΓΙΑΚΟΥΜΑΤΟΣ: Πείτε μας το ποσό. Πόσο εισόδημα πρέπει να έχουν.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Το ποσό είναι κλιμακωτό. Σας είπα ότι είναι σύμφωνα με τα εισοδηματικά κριτήρια. 
Για μια ακόμη φορά λοιπόν θα πρέπει να τονίσουμε κατηγορηματικά -και έρχομαι στο άλλο σημείο το οποίο θέτετε- ότι δεν τίθεται οποιοδήποτε θέμα πληρωμής ή μη πληρωμής συντάξεως σε δικαιούχους οποιουδήποτε ταμείου.
Πρέπει να γνωρίζετε -και έρχομαι στο δεύτερο σημείο της επερώτησής σας ότι με τη συμμετοχή εκπροσώπων του ΟΑΕΕ ή των ταμείων ΤΕΒΕ, ΤΑΕ και ΤΣΑ, έχει συγκροτηθεί επιτροπή προκειμένου να καταλήξει σε ένα πόρισμα όσον αφορά το θέμα της συνεισφοράς χρημάτων του δημοσίου προς το νέο αυτόν ασφαλιστικό οργανισμό. 
Η συμφωνία που επιτεύχθηκε, σχετικά με το ΙΚΑ, μπορεί να αποτελέσει τον πιλότο για ανάλογες ρυθμίσεις, προκειμένου να αντιμετωπισθούν προβλήματα άλλων ασφαλιστικών οργανισμών.
Πράγματι υπάρχουν οι επιστολές του προέδρου του ΤΕΒΕ. Ο πρόεδρος του ΤΕΒΕ -και το αναγνωρίζω- είναι ένας άξιος, ικανός πρόεδρος. Στην επιστολή που έχει αποστείλει αναφέρεται στα θέματα τα οποία και εσείς έχετε θέσει. Δεν είναι η πρώτη φορά που στέλνει επιστολές. 
Σ' αυτήν την επιστολή, την οποία μνημονεύσατε, με ημερομηνία 26 Ιουλίου λέει ο κ. Κόντος -και δεν διαβάσατε όλο το απόσπασμα της επιστολής του- ότι εάν δεν αποδοθούν τα χρήματα αυτά, τότε ορατός είναι ο κίνδυνος να μην καταβληθούν από τα ταμεία οι συντάξεις του μηνός Σεπτεμβρίου και μετά. 
Δεν έχουν καταβληθεί, κύριοι συνάδελφοι, οι συντάξεις του Σεπτεμβρίου στους δικαιούχους του ΤΕΒΕ; 
ΓΕΡΑΣΙΜΟΣ ΓΙΑΚΟΥΜΑΤΟΣ: Με δανεικά; Υποθηκεύετε το μέλλον των παιδιών μας.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Σας παρακαλώ, κύριε Γιακουμάτε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, παρακαλώ μην υποβάλλετε απευθείας ερωτήσεις, γιατί θα παίρνετε απαντήσεις και θα σας διακόπτουν.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Το ποιος υποθηκεύει το μέλλον αυτής της χώρας έχει καταγραφεί ιστορικά και το γνωρίζει ο ελληνικός λαός. 
ΣΠΥΡΙΔΩΝ ΣΠΥΡΟΥ: Αυτό το παραμύθι το ξέρουμε χρόνια. Αφήστε το επιτέλους. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Σας ενοχλούν τόσο πολύ αυτά τα οποία ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ -αναφέρομαι και στους δύο- όχι διάλογο. 
Κύριε Υπουργέ, μην απευθύνεστε προσωπικά στους Βουλευτές. Απευθυνθείτε γενικά.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Θα έλεγα ότι η ενόχληση των συναδέλφων με χαροποιεί, διότι δείχνει ότι αποσταθεροποιούνται, παύουν να έχουν πια εκείνη τη βεβαιότητα ότι ο τρόπος με τον οποίο μίλησαν ήταν τρόπος διεισδυτικός και τελικά πολιτικά και κομματικά ωφέλιμος γι' αυτούς. Με χαροποιεί, λοιπόν, η ενόχλησή τους και οι διακοπές τους, αλλά όμως μου δίνουν για μια ακόμα φορά με τη στάση τους αυτήν την ευκαιρία να πω ότι δεν είναι αυτός ο τρόπος συζήτησης στη Βουλή, ένας τρόπος ο οποίος πρέπει να διακρίνει το λόγο και τη στάση Βουλευτών όταν συζητούν, όταν χειρίζονται μάλιστα θέματα τέτοιας σημασίας. Και εγώ από το 1981 που πρωτοεκλέθχηκα Βουλευτής, η κα Μπενάκη ήταν τότε σ' αυτήν την Αίθουσα, έχω μάθει να τιμώ όλους τους συναδέλφους και όλα τα κόμματα, γιατί γνωρίζω ότι για την πορεία της χώρας προς το μέλλον είναι απαραίτητη η συμβολή όλων, όχι χρήσιμη, αλλά είναι απαραίτητη η συμβολή όλων.
Όσον αφορά τώρα τη ρύθμιση που αποφασίστηκε για το ΙΚΑ, αυτό και μόνο αποδεικνύει τη συνέπεια με την οποία εργαζόμαστε. Αφ' ενός με βάση τα χρηματοοικονομικά και δημοσιονομικά δεδομένα, αφετέρου με βάση τις ανάγκες, τις υποχρεώσεις που έχει το ΙΚΑ, στις οποίες πρέπει να ανταποκριθεί, καταλήξαμε σ' αυτήν τη συμφωνία. Αυτή είναι και η καλύτερη απάντηση σε σας, που τίποτα δεν αναφέρατε σχετικά με αυτήν την πρόσφατη εξέλιξη -χθεσινή ανακοίνωση δική μας- πράγμα το οποίο δείχνει ότι η αλήθεια σας ενοχλεί μόνο και μόνο επειδή δεν σας είναι φιλική. 
Η αναφορά στα οργανικά ελλείμματα του ΙΚΑ από την πλευρά των συναδέλφων μαρτυρά και πάλι τουλάχιστον επιπολαιότητα θα έλεγα για τον τρόπο με τον οποίο συζητούν ένα τέτοιο θέμα. Με βάση τα απολογιστικά στοιχεία τα οποία είναι στη διάθεση παντός ενδιαφερομένου, γιατί αυτά έχουν αξία -επαναλαμβάνω τα απολογιστικά στοιχεία, όχι τα προϋπολογιστικά στα οποία εσείς αναφέρεστε με την επερώτησή σας- για τα έτη 1993 έως 1999 η εξέλιξη των οργανικών ελλειμμάτων του ΙΚΑ είναι εντελώς διαφορετική από αυτήν την οποία εσείς απεικονίζετε. 
Το έτος 1993 -απολογιστικά ομιλώ πάντα- το ΙΚΑ είχε ένα έλλειμμα 29,8 δισεκατομμυρίων δραχμών. Δικό σας έργο. 
ΓΕΡΑΣΙΜΟΣ ΓΙΑΚΟΥΜΑΤΟΣ: Καταθέστε τα. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Βεβαίως, είναι στη διάθεσή σας. 
Από όλα αυτά, λοιπόν, προκύπτει ότι η εξέλιξη του ελλείμματος του ΙΚΑ δεν έχει καμία σχέση με τους αριθμούς με τους οποίους εσείς επιχειρηματολογείτε. Τα πρώτα διαθέσιμα στοιχεία για το 2000 και το 2001 δείχνουν και μπορώ να το πω αυτό ότι το έλλειμμα του ΙΚΑ θα είναι μικρότερο προηγούμενων χρόνων. Εν πάση περιπτώσει, περιμένουμε αυτά τα στοιχεία και στα πλαίσια κατάρτισης του νέου προϋπολογισμού θα έχουμε την τελική και σαφή εικόνα.
Σε κάθε περίπτωση είναι συνεχής η προσπάθεια της διοίκησης του ΙΚΑ για τη μείωση των ελαστικών δαπανών του ιδρύματος. Στην κατεύθυνση αντιμετώπισης αυτού του προβλήματος θα έχουμε σύντομα στη διάθεσή μας ένα σύγχρονο, αποτελεσματικό εργαλείο, που δεν είναι άλλο από το νέο πλαίσιο που θεσπίζουμε για το ΙΚΑ. Ένα νέο νομοσχέδιο, αγαπητοί συνάδελφοι, σύντομα κατατίθεται στη Βουλή. Με τις διατάξεις πιστεύω ότι θα ελαχιστοποιήσουμε ή θα έλεγα θα εξαφανίσουμε, θα πατάξουμε την εισφοροδιαφυγή. 
Προβλέπεται με τις ρυθμίσεις, τις οποίες θα εισηγηθούμε, η κατάθεση της αναλυτικής περιοδικής δήλωσης, το απόσπασμα ατομικού λογαριασμού ασφάλισης, που αποτυπώνει την ασφαλιστική πορεία και ιστορία του κάθε ασφαλισμένου, τον ταχύτερο έλεγχο και εισάγει την πλήρη μηχανοργάνωση στο μεγάλο αυτό ίδρυμα. Ελπίζω ότι η Νέα Δημοκρατία -το πιστεύω αυτό, δεν το ελπίζω μόνο- θα στηρίξει αυτήν τη σημαντική νομοθετική πρωτοβουλία, που είναι προς το συμφέρον του ΙΚΑ, προς το συμφέρον των ασφαλισμένων του, για τους οποίους πιστεύω ότι η Νέα Δημοκρατία έχει ειλικρινές ενδιαφέρον.
ΝΙΚΗΤΑΣ ΚΑΚΛΑΜΑΝΗΣ: Πότε θα έρθει αυτό το νομοσχέδιο;
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Αυτήν την ώρα είμαστε στη διαδικασία συλλογής υπογραφών, κύριε συνάδελφε. Πιστεύω ότι τις επόμενες ημέρες θα προχωρήσουμε σε κατάθεση του κειμένου του νομοσχεδίου στη Βουλή. 
Σύντομα επίσης, το επόμενο διάστημα, προχωρούμε στην προκήρυξη για την πρόσληψη υπαλλήλων σε πολλούς ασφαλιστικούς οργανισμούς. Ειδικώς στο ΙΚΑ, μια και αναφέρομαι σ' αυτό το ίδρυμα, οι προσλήψεις θα φθάσουν τις οκτακόσιες δύο και αφορούν σε διάφορες ειδικότητες. Πιστεύουμε ότι ο εμπλουτισμός του ιδρύματος μ' αυτό το νέο ανθρώπινο δυναμικό θα βοηθήσει για να ανταποκριθεί στην αποστολή του. 
Λυπούμαι -κι έρχομαι στο επόμενο σημείο της επερώτησής σας- γιατί, αγαπητοί συνάδελφοι, ισχυρίζεστε ψευδώς ότι υπάρχει κάποια αναλογιστική μελέτη που αφορά στο ΙΚΑ-ΤΕΑΜ, η οποία κρατείται επί δύο χρόνια μυστική. Επαναλάβατε σήμερα αυτόν τον ισχυρισμό σας, ο οποίος δεν ανταποκρίνεται στα πράγματα. Τα στοιχεία αυτά είναι στη διάθεση όλων των Βουλευτών. Πρέπει να σας πω ότι έχουν κατατεθεί με έγγραφό μας από τον Αύγουστο του 2000 στη Βουλή των Ελλήνων. Επομένως είναι παντελώς άστοχη αυτή η κριτική σας, αγαπητοί συνάδελφοι. Δεν έχουμε κανένα λόγο να αποσιωπήσουμε ένα θέμα, για το οποίο έχουμε το ίδιο ενδιαφέρον, όπως κι εσείς, να αντιμετωπιστεί με τον καλύτερο τρόπο. Άλλωστε η πρόσφατη συμφωνία για την απόδοση στο ΙΚΑ αυτού του σημαντικότατου ποσού θα βοηθήσει να αντιμετωπιστεί και το πρόβλημα των αποθεματικών του ΙΚΑ-ΤΕΑΜ, θέμα στο οποίο θα επανέλθω στη δευτερολογία μου, αν χρειαστεί.
Όπως είναι γνωστό, αγαπητοί συνάδελφοι, το ΙΚΑ προχώρησε στην καθιέρωση ενός νέου τρόπου καταβολής των συντάξεων μέσω τραπεζικών λογαριασμών. Παρατηρήθηκαν προβλήματα στην αρχή αυτής της νέας διαδικασίας. Πιστεύουμε όμως -και όλοι συμφωνούμε σ' αυτό- ότι αυτή είναι μία σύγχρονη και ασφαλής διαδικασία προκειμένου να αποδίδονται οι λογαριασμοί στους δικαιούχους. Το ΙΚΑ μέσω του ΚΗΥΚΥ εκδίδει κάθε μήνα το "αρχείο αχρεωστήτως πιστωθέντων ποσών", στο οποίο περιλαμβάνονται, εκτός των στοιχείων ταυτότητας των συνταξιούχων, οι αριθμοί λογαριασμών στους οποίους πιστώθηκαν οι συντάξεις και το ποσό απαίτησης κατά συνταξιούχο. 
Μέσα από μία σύνθετη υπηρεσιακή διαδικασία το ΙΚΑ μπορεί να γνωρίζει ανά πάσα στιγμή ποιες είναι οι χρεώσεις που έχουν γίνει στους δικούς του λογαριασμούς στα διάφορα πιστωτικά ιδρύματα και ποιες αναλήψεις έχει κάνει κάθε ίδρυμα προκειμένου να πληρωθούν οι συντάξεις των ασφαλισμένων του ΙΚΑ.
Πράγματι αποκαλύφθηκε στο ΙΚΑ, αλλά και αλλού, ότι υπάρχει και αυτό το πρόβλημα. Το πρόβλημα αποκαλύφθηκε όταν άρχισε να αλλάζει ο τρόπος πληρωμής των συντάξεων. Είναι θέμα προτεραιότητας για το ΙΚΑ. Είναι σε εξέλιξη ένας σχετικός έλεγχος προκειμένου να διερευνηθεί πώς αχρεωστήτως καταβλήθηκαν συντάξεις σε μη δικαιούχους. Τον τελικό λόγο ασφαλώς θα τον έχει η δικαιοσύνη. 
Πρέπει να πω όμως ότι όταν γίνεται συζήτηση για ένα τέτοιο θέμα δεν πρέπει να εγκλωβίζεται στο λαβύρινθο της περιπτωσιολογίας. Μπορούμε να αναφερθούμε σε περιπτώσεις, σε περιστατικά, τα οποία όμως είναι λίγα σε σχέση με τα εκατομμύρια των υποθέσεων που απασχολούν κάθε μέρα έναν τόσο μεγάλο οργανισμό.
Αντιλαμβάνεστε, όμως, μια και μιλούμε γι' αυτό το θέμα, πως αποτελεί ευθύνη για τον κάθε πολίτη να διαχειρίζεται τη σχέση του με την πολιτεία, με τα διάφορα ασφαλιστικά ιδρύματα, τους οργανισμούς του δημοσίου, με τέτοιον τρόπο που να δείχνει εμπιστοσύνη και αλληλεγγύη. Γιατί δεν μπορεί να είναι ανεκτή σε μια ευνομούμενη πολιτεία η παράνομη στάση των πολιτών που τελικώς αποβαίνει σε βάρος του ΙΚΑ, δηλαδή των ασφαλισμένων. 
Κυρίες και κύριοι συνάδελφοι, η αναφορά στο ΤΑΠ-ΟΤΕ έγινε με τρόπο ο οποίος αναδεικνύει ένα πρόβλημα χωρίς να κάνει τον κόπο να εξηγήσει ποια είναι η εξέλιξη που παρατηρήθηκε στον τομέα των τηλεπικοινωνιών τα τελευταία χρόνια. Αγνοείτε ότι οι νέες τεχνολογίες επηρέασαν ιδιαιτέρως ορισμένους τομείς εργασίας μεταξύ των οποίων οι οργανισμοί τηλεπικοινωνιών οι οποίοι βρίσκονται στην πρώτη γραμμή ευαισθησίας.
Το 1980 εργάζονταν στον ΟΤΕ τριάντα δύο χιλιάδες συμπολίτες μας. Τότε τηλεφωνοδοτούσε ο ΟΤΕ ένα εκατομμύριο νοικοκυριά. Σήμερα εργάζονται στον ΟΤΕ οι μισοί, δεκαέξι χιλιάδες συμπολίτες μας και τηλεφωνοδοτούνται πεντέμισι εκατομμύρια. Αυτό δείχνει, με τον καλύτερο τρόπο, πώς η τεχνολογική εξέλιξη έχει αλλάξει άρδην τα δεδομένα σε ορισμένους τομείς. Αυτή η διαρθρωτική αλλαγή, η αναγκαία προσαρμογή του ΤΑΠ-ΟΤΕ βεβαίως δημιούργησε προβλήματα. Τα προβλήματα αυτά τα αντιμετωπίζουμε. Έχουμε όλες τις εγγυήσεις. Τις προσφέρουμε μέσα από τη "ΔΕΚΑ Α.Ε." προκειμένου να μη δικαιολογείται οποιοσδήποτε φόβος.
Κυρίες και κύριοι συνάδελφοι, το 1937 που ιδρύθηκε το ΙΚΑ είχε τριακόσιους χιλιάδες εργαζόμενους ασφαλισμένους και μόλις σαράντα οκτώ χιλιάδες συνταξιούχους. Το ΙΚΑ μετά από μισό αιώνα, μετά από σαράντα πέντε χρόνια συγκεκριμένα, επεκτάθηκε σε όλη την Ελλάδα. Με τόσο μεγάλη καθυστέρηση. Και ενώ η εμφάνιση, ας το πούμε, ενός πρωτόλειου κοινωνικο-ασφαλιστικού συστήματος στην Ελλάδα έγινε το 1927, μόλις τη δεκαετία του 1980 είχαμε πράγματι ασφαλιστική κάλυψη στο σύνολο της ελληνικής επικράτειας.
Το ασφαλιστικό ζήτημα είναι πάρα πολύ σημαντικό. Απαιτεί πέρα από υπεύθυνες προτάσεις και υπεύθυνους χειρισμούς. Η διαφορά μεταξύ Κυβέρνησης και Αντιπολίτευσης μεταξύ των άλλων έγκειται και σε αυτό, στο ότι δηλαδή η Αντιπολίτευση μπορεί να είναι παρούσα με το λόγο της, με τις προτάσεις της, η Κυβέρνηση, όμως, πρέπει να είναι παρούσα με τις πράξεις της, πρέπει να είναι παρούσα με τις αποφάσεις και την υπογραφή της. Και οι αποφάσεις και η υπογραφή της Κυβέρνησης πρέπει πάντοτε να κοστολογούνται. 
Αυτή είναι η τεράστια διαφορά η οποία οδηγεί σε ένα ιδιαίτερο βάρος που είναι βάρος ευθύνης και το οποίο με χαρά αναλαμβάνουμε κάθε φορά με την εμπιστοσύνη του ελληνικού λαού.
Δεν πρόκειται να αιφνιδιάσουμε κανέναν. Δεν θα το κάνουμε. Δεν αναφέρομαι στο παρελθόν παρά το ότι και ο νόμος ή οι νόμοι στους οποίους αναφερθήκατε, νόμοι που ψηφίστηκαν την περίοδο της δικής σας διακυβέρνησης, επιχείρησαν να αντιμετωπίσουν με εισπρακτικό και όχι διαρθρωτικό τρόπο τα προβλήματα της κοινωνικής ασφάλισης. Και τότε οι ίδιοι είπαν ότι ο ορίζοντας της βιωσιμότητας που δίδεται με αυτές τις αλλαγές φτάνει το χρονικό όριο του 2010. 
ΝΙΚΗΤΑΣ ΚΑΚΛΑΜΑΝΗΣ: Δηλαδή η τριμερής χρηματοδότηση ήταν εισπρακτική; 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Εμείς δεν πρόκειται να αιφνιδιάσουμε κανέναν. Και μπορώ να χαρακτηρίσω απολύτως αρνητικό το φαινόμενο που εκδηλώθηκε την προηγούμενη περίοδο, συμπολίτες μας ανήσυχοι, συχνά πανικόβλητοι, να συνταξιοδοτούνται σε ένα κλίμα σύγχυσης, το οποίο καλλιεργήθηκε τεχνηέντως από πολλές πλευρές δυστυχώς, με αποτέλεσμα να βλάψουν τα δικά τους συμφέροντα, να βλάψουν τον εαυτό τους. 
ΓΕΡΑΣΙΜΟΣ ΓΙΑΚΟΥΜΑΤΟΣ: Πείτε ξεκάθαρα ...
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Μα όταν εσείς, δεν περνά μέρα που να μην κατηγορείτε την Κυβέρνηση...
ΓΕΡΑΣΙΜΟΣ ΓΙΑΚΟΥΜΑΤΟΣ: Να πείτε ξεκάθαρα...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Γιακουμάτο, μη διακόπτετε τον κύριο Υπουργό. Τελειώνει άλλωστε. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Όταν εσείς καταθέτετε επερωτήσεις με τόσο βαρύγδουπους τίτλους ότι τα Χριστούγεννα δεν πρόκειται να καταβληθεί το δώρο και οι συντάξεις, συμβάλλετε στην ανάδειξη της αλήθειας ή στην καλλιέργεια ενός κλίματος ανησυχίας και πανικού στους πολίτες; Ασφαλώς το δεύτερο. Γιατί δεν το παραδέχεστε; Αυτή είναι η αλήθεια, απλώς δεν σας είναι φιλική. 
ΓΕΡΑΣΙΜΟΣ ΓΙΑΚΟΥΜΑΤΟΣ: Πείτε μας για τα όρια. Πόσα χρόνια θα είναι; 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Έχουμε πει κατ' επανάληψη πως θα σεβαστούμε τα ώριμα ασφαλιστικά δικαιώματα και έχουμε πει ότι οι όποιες ρυθμίσεις δεν αφορούν αυτούς που σήμερα παίρνουν σύνταξη γιατί ακόμα και αυτό το ακραίο ακούστηκε και βεβαίως και εκείνους που έχουν ώριμα ασφαλιστικά δικαιώματα ή θα θεμελιώσουν συνταξιοδοτικό δικαίωμα μέσα σε μία μεταβατική περίοδο, είπαμε κατ' αρχήν μέχρι το 2006. Αυτό το είπαμε από την πρώτη στιγμή. 
ΓΕΡΑΣΙΜΟΣ ΓΙΑΚΟΥΜΑΤΟΣ: Άρα, σε μία πενταετία. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κυρίες και κύριοι συνάδελφοι, και κλείνω έτσι, για να είμαι και συνεπής, όσον αφορά το χρόνο που έχω στη διάθεσή μου, η αντίκρουση σημείο προς σημείο των ισχυρισμών των αγαπητών συναδέλφων, πιστεύω ότι αποκαλύπτει τον πραγματικό λόγο για τον οποίον προχώρησαν στην κατάθεση αυτής της επερώτησης. 
Η σημερινή συζήτηση είναι μια ευκαιρία και δεν πρέπει να χαθεί, αλλά πρέπει να αξιοποιηθεί, για να αντιμετωπίσουμε -και αυτό πρέπει σήμερα να βεβαιώσουμε τον ελληνικό λαό όλοι- τα όποια προβλήματα σ' αυτόν το νευραλγικό τομέα με συνεννόηση και με τρόπο υπεύθυνο. 
Δεν πρέπει να ξεχνούμε το σκοπό για τον οποίον είμαστε όλοι σ' αυτήν την Αίθουσα. Οι διαφορετικοί ρόλοι δεν σημαίνει άνιση ευθύνη. Αυτήν την κοινή ευθύνη πρέπει να επιδείξουμε και να ασκήσουμε για την αντιμετώπιση σημαντικών θεμάτων, όπως είναι και αυτό, θεμάτων που αφορούν τις επόμενες γενιές. 
Σε μια ευνομούμενη πολιτεία, σε ένα σύγχρονο κοινωνικό κράτος πρέπει με κάθε τρόπο να εκδηλώνεται και με μέτρα αντισταθμιστικής πολιτικής η αλληλεγγύη των πολιτών. Όμως ένα κράτος είναι ισχυρό όταν η κοινωνία είναι δίκαιη. Και σε μία δίκαιη κοινωνία πέρα από την αλληλεγγύη των πολιτών, υπάρχει και η αλληλεγγύη των γενεών. 
Εν ονόματι λοιπόν των υποχρεώσεών μας απέναντι στις επόμενες γενιές, σύντομα θα κληθούμε όλοι να χειριστούμε με υπευθυνότητα ένα σημαντικό ζήτημα που απασχολεί την πλειονότητα του ελληνικού λαού. Και πιστεύω ότι θα φανούμε άξιοι των περιστάσεων, γιατί το θέμα αυτό δεν μπορεί να αποτελέσει πεδίο αναμέτρησης για την ανάδειξη νικητών και ηττημένων. Και πιστεύω όλοι μαζί θα συμβάλουμε να νικήσουμε το πρόβλημα και να αποδειχθεί ότι εκπροσωπούμε τον ελληνικό λαό με τρόπο αξιόπιστο, αφού οι ενέργειές μας, οι επιλογές μας, οι αποφάσεις μας οδηγούν στη λύση των δικών τους προβλημάτων. Γιατί για τους πολίτες, για τον ελληνικό λαό είμαστε σ' αυτήν την Αίθουσα και μόνο γι' αυτούς. Σας ευχαριστώ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Νικήτας Κακλαμάνης.
ΝΙΚΗΤΑΣ ΚΑΚΛΑΜΑΝΗΣ: Κυρία Πρόεδρε, κύριοι συνάδελφοι, κύριε Υπουργέ, μια και σας έχω απέναντί μου να σας ευχηθώ καλή επιτυχία στο έργο σας. Προσπάθησα δύο φορές ανεπιτυχώς τηλεφωνικά, τη δεύτερη μάλιστα επειδή από το γραφείο μου είπαν "ο κ. Κακλαμάνης τον ζητά", κάποια συνεργάτης σας μου είπε στο τηλέφωνο "κύριε Πρόεδρε, να σας δώσω το κινητό του", γιατί προφανώς με μπέρδεψε με τον Πρόεδρο της Βουλής. Εγώ τα άφησα τα συγχαρητήρια, σας τα λέω και σήμερα. 
Ξέρετε, είπατε πάρα πολλές φορές, κύριε Υπουργέ, τη λέξη με χαροποιεί, χαίρομαι, μου δίνετε την ευκαιρία να χαρώ. Ευτυχώς -ευτυχώς γι' αυτούς- που οι φτωχοί σ' αυτόν τον τόπο δεν έχουν τη δυνατότητα να πληρώνουν συνδρομές δορυφορικής τηλεόρασης, η οποία είναι η μόνη που δείχνει τις συνεδριάσεις της Βουλής. 
Γιατί θα διερωτώντο μήπως είσαστε ο μοναδικός Έλληνας πολίτης που χαίρεται σ' αυτήν τη χώρα για την κατάσταση στην κοινωνική ασφάλιση και πολιτική. 
Το δεύτερο που έχω να σας επισημάνω είναι ότι -δεν ξέρω αν ο κ. Γιακουμάτος δεν διάβασε ολόκληρη την παράγραφο του κ. Κόντου, δεν άλλαξε το νόημα και με σας που τη διαβάσατε- παραλείψατε ένα ρήμα σχετικά με αυτά που γράφει ο κ. Γιακουμάτος και οι υπόλοιποι συνάδελφοι στην επερώτησή μας σχετικά με το αν θα καταβληθούν ή όχι συντάξεις το Δεκέμβριο. Ξεκινάει η φράση με τη λέξη "κινδυνεύουν", δεν λέει ότι δεν θα καταβληθούν.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κινδυνολογείτε γιατί δεν είσαστε σίγουροι γι' αυτό που λέτε.
ΝΙΚΗΤΑΣ ΚΑΚΛΑΜΑΝΗΣ: Επειδή μιλήσατε για απολογιστικά στοιχεία του ΙΚΑ, αμφισβητήσατε μάλιστα αυτά που είπε ο κ. Γιακουμάτος και εγώ για την οικονομία της συζήτησης, θα σας πω ότι εσείς έχετε δίκιο και ο κ. Γιακουμάτος άδικο αλλά εγώ έχω τα απολογιστικά στοιχεία του ΙΚΑ. Τα πήρα από το ΙΚΑ εχθές. Είναι σύμφωνα μάλιστα με το τι λέει το ΙΚΑ.
Πράγματι το ΙΚΑ λέει αυτό που είπατε εσείς ότι το 1993 συνολικά από το ΙΚΑ παραλάβατε μείον 29 δισεκατομμύρια περίπου, σταματήσατε εκεί όμως. Ο πίνακας αυτός, κύριοι συνάδελφοι, λέει αυτό που είπε ο κύριος Υπουργός. Εδώ όμως είναι τα στοιχεία του 1998 όπου ο ίδιος ο διοικητής του ΙΚΑ λέει ότι το 1998 έχουν φτάσει σε 356 δισεκατομμύρια. Αυτό γιατί δεν το είπατε; Και τίνος έργο είναι από τα μείον 29 δισεκατομμύρια στα 356 δισεκατομμύρια; Μήπως από το 1993 και μετά κυβερνούσε η Νέα δημοκρατία; Γιατί σταματήσατε σε αυτό και δεν πήγατε παρακάτω; 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Μήπως κάνετε λάθος; Είναι 32,6...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, παρακαλώ. Για να πάρετε το λόγο πρέπει να ζητήσετε την άδεια του Προεδρείου.
ΝΙΚΗΤΑΣ ΚΑΚΛΑΜΑΝΗΣ: Κανένα λάθος δεν κάνω. Εγώ ομιλώ για τη διαχρονική οφειλή του ΙΚΑ προς ΟΑΕΔ, ΟΕΚ κ.λπ.
Μιλήσατε για απολογισμό. Κύριε Υπουργέ, βεβαίως είσαστε νέος στο Υπουργείο. Επί επτά χρόνια στο Υπουργείο Τύπου έχετε μάθει σε μια άλλη νοοτροπία. Κάποτε όμως πρέπει να μπείτε στη νοοτροπία ότι δεν είσαστε πια εκπρόσωπος Τύπου της Κυβέρνησης. Σήμερα μιλήσατε σαν να ήσασταν Υπουργός Τύπου. Περί της ταμπακέρας δεν είπατε τίποτα απολύτως. Μας διαβάσατε δηλώσεις από το λόγο του κ. Σημίτη, επαναλάβατε δηλώσεις σας που είχατε κάνει κατά τη διάρκεια της κρίσης του ασφαλιστικού αδειάζοντας στην ουσία την τότε ηγεσία του Υπουργείου σας που καλώς ή κακώς είχε την τόλμη να προτείνει κάποια πράγματα. Ούτε καν χρονοδιάγραμμα δεν μας είπατε. 
Μιας και μιλάμε για τον απολογισμό ακούστε: Απολογισμός και ισολογισμός υπάρχει μέχρι το 1998. Υπήρχε ο νόμος Σιούφα, κύριε Υπουργέ, υπήρχε το άρθρο 85 όπου στην παράγραφο 4 έλεγε -και η προηγούμενη διοίκηση του ΙΚΑ το είχε τηρήσει αυτό- ότι μέχρι τον Ιούνιο του επομένου χρόνου έπρεπε να έχει υπογραφεί από τον αρμόδιο Υπουργό, αφού θα είχε παρουσιάσει το ΔΣ του ΙΚΑ τον ισολογισμό και απολογισμό του προηγούμενου έτους, διαφορετικά η διοίκηση του ΙΚΑ εκυρήσσετο έκπτωτη.
Τι κάνατε εσείς ως Κυβέρνηση; Σε άσχετο νομοσχέδιο το Δεκέμβρη του 2000, επειδή δεν είχε τηρήσει το ΔΣ του ΙΚΑ την υποχρέωσή του εκ του νόμου του κ. Σιούφα που υπήρχε και έπρεπε να είχατε κηρύξει τον κ. Νεκτάριο και το ΔΣ ως έκπτωτους, φέρνετε μια τροπολογία με την εξής φράση "τα δύο τελευταία εδάφια της παραγράφου 4 του άρθρου 85 του νόμου" τάδε δηλαδή του νόμου Σιούφα "όπως ισχύουν καταργούνται". Για να καλύψετε την αδιαφάνεια, την κατασπατάληση και την κοροϊδία του Δ.Σ. του ΙΚΑ απέναντι σε 5,5 εκατομμύρια εργαζομένους. Και μου επαίρεστε μιλώντας για απολογισμούς και για διαφάνεια; 
Προχθές συζητιόταν στο ΔΣ του ΙΚΑ ο προϋπολογισμός του 2002. Ρωτήθηκε ο κ. Νεκτάριος από τον εκπρόσωπο του Κομμουνιστικού Κόμματος, εννοώ από τη ΓΣΕΕ αν είναι έτοιμος ο απολογισμός των δύο προηγούμενων ετών και είπε "δεν έχουμε προλάβει και τον έχουμε αναθέσει σε ιδιωτική εταιρεία".
Και μου κάνετε προγραμματισμό για το ΙΚΑ από εδώ και πέρα, όταν δεν έχετε τους ισολογισμούς των δύο προηγούμενων ετών;
Υπάρχει και ένα θέμα τεράστιο, κύριε Υπουργέ, γιατί μεταξύ του Ιουνίου του 2000 και του Δεκεμβρίου του 2000 που φέρατε την τροποποίηση του άρθρου 85 του νόμου Σιούφα, μεσολαβούν έξι μήνες, που κανονικά είναι έκπτωτο το Διοικητικό Συμβούλιο του ΙΚΑ και άκυρες όλες οι αποφάσεις του εκείνη τη χρονική περίοδο, είτε αφορούσαν διορισμούς είτε αφορούσαν πρόστιμα είτε αφορούσαν στο οτιδήποτε άλλο. Επ' αυτού δεν είπατε κουβέντα. Δεν είπατε λέξη. Δεν το ξέρατε; Ωραία! Τώρα που το μαθαίνετε αφού σας το λέω εγώ -εδώ είναι οι νόμοι- θέλω να ακούσω στη δευτερολογία σας ποια είναι η θέση σας. Ένα από τα καλά πράγματα που είχε ο νόμος Σιούφα ήταν αυτό. 
Βεβαίως είναι πάγια τακτική σας. Και την προηγούμενη Παρασκευή σ' αυτήν την Αίθουσα ο κ. Βερελής παραδέχθηκε ότι δεν υπάρχουν ισολογισμοί της Ολυμπιακής Αεροπορίας των δύο τελευταίων ετών, η οποία υποτίθεται ότι πωλείται. Όταν τον ρώτησα: "Πώς διαπραγματεύεστε με τους αγοραστές με μία εταιρεία που δεν έχετε ισολογισμούς;", μου είπε: "Τι να κάνουμε, κύριε Κακλαμάνη; Δεν υπάρχουν. Όμως, δεν θα προχωρήσουμε στην πώληση μέχρι να υπάρξουν". Είναι πάγια τακτική της Κυβέρνησής σας η αδιαφάνεια.
Προχωράμε τώρα λίγο παρακάτω. Είπατε επί λέξει, κύριε Υπουργέ: "Ο διάλογος έχει την αξία του, αναλόγως του περιεχομένου του λόγου του". Το προσυπογράφω. Το περιεχόμενο του λόγου μας σε ό,τι αφορά στις προτάσεις μας για την κοινωνική ασφάλιση, βρίσκεται σ' αυτό εδώ το βιβλιαράκι που σας χάρισε ο κ. Γιακουμάτος. Ποιες είναι οι δικές σας προτάσεις;
Σας ερωτώ, κύριε Υπουργέ, και θέλω ξεκάθαρη απάντηση στη δευτερολογία σας: Πότε θα παρουσιάσει η Κυβέρνηση τις δικές της προτάσεις για να ξεκινήσει ο διάλογος ουσίας, ανάλογα μάλιστα με το περιεχόμενο του λόγου του, όπως είπατε; Διότι μπορεί το τραπέζι να είναι κενό και λευκό προκειμένου να ξεπεράσετε τις συνδικαλιστικές αντιδράσεις, αλλά διάλογος δεν μπορεί να γίνει με κενό και λευκό τραπέζι. Πότε η Κυβέρνηση θα παρουσιάσει τις προτάσεις της, οπότε και εμείς ως πολιτικό κόμμα -υποθέτω και τα άλλα κόμματα- οι εργοδότες και οι εργαζόμενοι θα προσέλθουμε για να συζητήσουμε, δείχνοντας ο καθένας τις προτάσεις του; Θέλω να μου πείτε. Το Μάρτιο; Τον Απρίλιο; Το Φεβρουάριο; Τον Ιανουάριο; Κάπου θα συμφωνούμε, κάπου θα διαφωνούμε. Έστω και στα μισά να βρούμε ένα κοινό πεδίο συνεννόησης θα είναι θετικό.
Δεύτερο ερώτημα, για το οποίο θέλω επίσης ξεκάθαρη απάντηση. Ξέρετε, καλές είναι οι επισκέψεις αβροφροσύνης, οι χαιρετούρες και οι τηλεοπτικές κάμερες, αλλά με αυτόν τον τρόπο δεν επιλύεται το ασφαλιστικό πρόβλημα. Τελείωσε ο μήνας που είστε εκεί. Τελειώστε και τις επισκέψεις για να πάμε τώρα στην ταμπακέρα. 
Θέλω σαφές χρονοδιάγραμμα, κύριε Υπουργέ. Προτίθεστε να φέρετε νομοσχέδιο για την κοινωνική ασφάλιση στην παρούσα Σύνοδο της Βουλής; Αν ναι, πότε; Θέλω συγκεκριμένη απάντηση, διότι σε ό,τι μας αφορά, εάν δεν παρουσιάσει η Κυβέρνηση προτάσεις -μέχρι στιγμής δεν έχει παρουσιάσει- η Νέα Δημοκρατία δεν πρόκειται να προσέλθει σε κανένα διάλογο μαζί σας. Γιατί να έρθουμε; Για να συζητήσουμε επί των δικών μας προτάσεων; Εάν το θέλετε αυτό, ευχαρίστως να το κάνουμε, αλλά τότε η Νέα Δημοκρατία αποδεικνύεται ότι λειτουργεί ως υπεύθυνη κυβέρνηση και εσείς ως ανεύθυνη αντιπολίτευση. Αυτή είναι η πραγματικότητα. Θέλω, λοιπόν, απάντηση και γι' αυτό το συγκεκριμένο πράγμα το οποίο σας είπα.
Είπατε, κύριε Υπουργέ, ότι έχετε καταθέσει -για να το λέτε, εγώ πιστεύω ότι έτσι θα είναι, προφανώς κάποιος συνάδελφος θα έκανε αίτηση κατάθεσης εγγράφων- την έκθεση που είχε παραγγείλει το ΙΚΑ το 1997, αναλογιστική μελέτη για την οικονομική κατάσταση του ΙΚΑ-ΤΕΑΜ. Θα την πάρουμε, λοιπόν, από εκεί που την έχετε καταθέσει ή αν θέλετε για να μας διευκολύνετε, να τη στείλετε και σ' εμάς.
Θα σας ρωτήσω, λοιπόν, το εξής: Αυτή η έκθεση για την οποία πλήρωσε τότε το ΙΚΑ 30.000.000 δραχμές, έλεγε ορισμένα πράγματα, για τα οποία εγώ που δεν έχω δει, ρωτάω εσάς που την έχετε δει για να μου πείτε εάν είναι έτσι. Σύμφωνα με τις πληροφορίες μου, αυτή η έκθεση έλεγε βάση της αναλογιστικής μελέτης ότι το 2008 το σωρευτικό έλλειμμα του ΙΚΑ-ΤΕΑΜ θα ξεπερνάει τα 500.000.000.000 δραχμές.
Είναι αλήθεια, κύριε Υπουργέ; Εσείς που ξέρετε την έκθεση, παρακαλώ στη δευτερολογία σας να μου απαντήσετε.
Και αν είναι αλήθεια αυτό σημαίνει ότι το 2007 ο μητρικός ασφαλιστικός οργανισμός θα πρέπει να επιστρέψει τις οφειλές του από τον εσωτερικό δανεισμό στο ΙΚΑ ΤΕΑΜ, διότι αυτό γίνεται και πληρώνετε τις συντάξεις. Αυτό σημαίνει ότι το ΙΚΑ θα πρέπει να επιστρέψει 500 δισεκατομμύρια. Τα έχει για να τα επιστρέψει, κύριε Υπουργέ; Από πού θα τα βρει; 
ΧΑΡΑΛΑΜΠΟΣ ΚΑΣΤΑΝΙΔΗΣ: Τα 500 δισεκατομμύρια δέχεσθε...
ΝΙΚΗΤΑΣ ΚΑΚΛΑΜΑΝΗΣ: Όχι, είναι συγκεκριμένα για το ΙΚΑ ΤΕΑΜ. Λέω τι λέει η έκθεση κατά τις πληροφορίες μου. Θέλω να μου απαντήσει ο Υπουργός.
Το ΙΚΑ αρέσκεται, και ορθώς κάνει, να παραγγέλνει μελέτες. Το κακό όμως είναι ότι ο Υπουργός Υγείας δεν έχει καταλάβει ότι η υγεία, πρόνοια και κοινωνική ασφάλιση δεν είναι ξεχωριστά πράγματα. Γι' αυτό άλλα πράττει εκείνος και άλλα πράττει η διοίκηση του ΙΚΑ και μάλιστα χρυσοπληρώνει για να κάνει τέτοιες εκθέσεις. Έτσι δεν γνωρίζει η αριστερά τι ποιεί η δεξιά της Κυβέρνησης. Τώρα ποιοι είναι αριστεροί και ποιοι δεξιοί στην Κυβέρνησή σας δεν ξέρω.
Έχετε υπόψη σας αυτήν την έκθεση, κύριε Υπουργέ; Λέει σχεδιασμός τομέα υγείας ΙΚΑ Πρόγραμμα Αναδιοργάνωσης και Εκσυγχρονισμού 2001-2002. Υπογράφει η κα Χατζηανδρέου υπεύθυνη υποδιοικητής του ΙΚΑ για το κομμάτι της υγείας. Παρηγγέλθη σε συγκεκριμένους ανθρώπους αξιολογότατους. Η έκθεση είναι πάρα πολύ καλή. Σε προσωπικό επίπεδο συμφωνώ με πάρα πολλά σημεία -δεν την έχουμε συζητήσει σε επίπεδο τομέα- αλλά εκείνο που δεν ξέρετε, κύριε Υπουργέ, είναι ότι αυτή η έκθεση στα συμπεράσματά της λέει ακριβώς τα ανάποδα απ' αυτά που λέει ο κ. Αλέκος Παπαδόπουλος για την πρωτοβάθμια περίθαλψη. Ο κ. Σπυρόπουλος θα τα θυμηθεί γιατί όταν κάναμε συζήτηση για το Υπουργείο Υγείας ήταν Κοινοβουλευτικός Εκπρόσωπος. 
Πείτε μου ως κυβέρνηση τι ισχύει. Αυτά που έλεγε τότε ο κ. Γιαννίτσης, σήμερα εσείς, όταν ο διοικητής και ο υποδιοικητής ήταν τα ίδια πρόσωπα ή αυτά που λέει ο κ. Παπαδόπουλος. Αυτό για να καταλάβουμε και εμείς τι πρέπει να σας πούμε. Πολλές φορές μας λέτε ότι σας κάνουμε κριτική χωρίς προτάσεις. Επί ποίου θέματος θέλετε τώρα να σας κάνω πρόταση; Επ' αυτών που παρουσίασε ο κ. Παπαδόπουλος και τα απέσυρε στη συνέχεια ή επ' αυτών που έχω στα χέρια μου με την υπογραφή της κας Χατζηανδρέου; Δεν μιλώ για τα χρονοδιαγράμματα της έκθεσης που πολλά ήδη έχουν λήξει αλλά δεν έχει γίνει τίποτα.
Πάω στα συμπεράσματα. Έγκριση του προτεινόμενου μοντέλου οργάνωσης και λειτουργίας της πρωτοβάθμιας περίθαλψης του ΙΚΑ. Απόφαση για μη υλοποίηση του προτεινόμενου προγράμματος αναδιοργάνωσης και ένταξης των μονάδων υγείας του ΙΚΑ στα ΠΕΣΥ του Υπουργείου Υγείας. Είναι ακριβώς το ανάποδο που ισχυρίζεται και θέλει να κάνει ο κ. Αλέκος Παπαδόπουλος. Επί ποίου θέματος να κάνω πρόταση εγώ ως αντίστοιχος τομέας; 
Παρακάτω. Έγκριση του προτεινόμενου μοντέλου οργάνωσης της πρωτοβάθμιας περίθαλψης του ΙΚΑ και υπαγωγή όλων των κέντρων υγείας του ΕΣΥ σε ένα ενιαίο πρόγραμμα σχεδιασμού και υλοποίησης του ΙΚΑ. Ακριβώς το ανάποδο που θέλει ο κ. Παπαδόπουλος. Ο κ. Παπαδόπουλος θέλει να πάρει τις υγειονομικές μονάδες του ΙΚΑ και να τις πάει στο Υπουργείο Υγείας στο ΕΣΥ. Η κα Χατζηανδρέου ως εκπρόσωπος του Ιδρύματος βάσει της συγκεκριμένης μελέτης ζητά ακριβώς το ανάποδο σε επίπεδο πρωτοβάθμιας περίθαλψης.
Είσθε Κυβέρνηση, κύριε Υπουργέ; Δεν συζητάτε στο Υπουργικό Συμβούλιο αυτά τα κολοσσιαία θέματα; Υπάρχει συντονισμός μεταξύ σας; Το αν έχουν προσωπικά οι Υπουργοί μεταξύ τους και δεν μιλιούνται, δεν θα το πληρώσουν οι ασφαλισμένοι και ο ελληνικός λαός.
Να πάτε να επιλύσετε τις διαφορές σας στη Χαριλάου Τρικούπη. Όταν κάθονται όμως γύρω από το τραπέζι του Υπουργικού Συμβουλίου έχουν υποχρέωση οι συναρμόδιοι Υπουργοί να μιλούν μεταξύ τους και να συνεννοούνται. 
Πρέπει να σας πω όμως και κάτι άλλο. Είχα σκοπό να έλθω να σας συναντήσω εθιμοτυπικά και ένα από τα θέματα που θα συζητούσα, γιατί αν επρόκειτο για την κοινωνική ασφάλιση, θα ερχόμουν με τον κ. Γιακουμάτο ή μόνος του, ήταν το θέμα της υγειονομικής πρωτοβάθμιας περίθαλψης. 'Όταν όμως έφτασε στα χέρια μου αυτό εδώ το πράγμα, δεν ήλθα, κύριε Υπουργέ, γιατί δεν ήξερα τι να συζητήσω μαζί σας και ήμουν σίγουρος ότι ούτε και σεις θα ξέρατε τι να μου πείτε. Δεν ξέρω και σήμερα αν έχετε ενημερωθεί για αυτό που έχω εδώ μπροστά μου και θέλω να σας το παραδώσω.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Ναι, το έχω.
ΝΙΚΗΤΑΣ ΚΑΚΛΑΜΑΝΗΣ: Χαίρομαι. Άρα, έχετε ενημερωθεί. 
Αφού λοιπόν το έχετε, περιμένω με αγωνία τις απαντήσεις σας, να δω τι θα ισχύσει από τα δύο. Εκτός αν μου λέγατε αυτό που μου είπε ο κ. Γιαννίτσης και επειδή του το είπα παρουσία του και ήταν και ο κ. Σπυρόπουλος μπροστά, θα το επαναλάβω και σήμερα, γιατί εγώ δεν συνηθίζω να μιλώ για ανθρώπους όταν είναι απόντες. Ο κ. Γιαννίτσης μου είπε πως δεν ξέρει τι μου είπε ο κ .Παπαδόπουλος ότι έχει πάρει πράσινη κάρτα από τον κ. Σημίτη. Εγώ, μου είπε, ως συναρμόδιος Υπουργός δεν ξέρω κάτι τέτοιο. Δεν ξέρω αν είναι και η δική σας θέση αυτή. Το λέω για να ξέρουμε όταν θα πηγαίνουμε στον κ. Παπαδόπουλο να συζητούμε, τι θα συζητάμε. Και βεβαίως δεν θέλω σήμερα να σας βάλω το θέμα, κύριε Υπουργέ, των νοσοκομείων του ΙΚΑ. Θα γίνει ξεχωριστή επερώτηση, όσον αφορά τον κλάδο υγείας. Απλώς επισημαίνω αν είναι αλήθεια να το καλύψετε μέχρι τη Δευτέρα αν είναι δυνατόν. 
Σας ερωτώ: είναι αλήθεια ότι το σύνολο των ακτινολογικών μηχανημάτων του Νοσοκομείου "ΠΑΠΑΔΗΜΗΤΡΙΟΥ" που ανήκει στο ΙΚΑ λειτουργούν χωρίς άδεια από το "ΔΗΜΟΚΡΙΤΟ"; Αν είναι αλήθεια, αντιλαμβάνεσθε τι σημαίνει αυτό. Γιατρός δεν είστε, οδοντίατρος είστε και είστε πολύ πιο σχετικός -ήσασταν, δεν έχει σημασία αυτό- από τον προκάτοχό σας που ήταν οικονομολόγος. Φοβάμαι πως είναι αλήθεια και δώστε λύση άμεσα, πριν δημιουργηθεί μείζον θέμα, το οποίο αν δεν το δημιουργήσουν οι εργαζόμενοι, για να είμαι και ξεκάθαρος, θα το δημιουργήσουμε εμείς σαν Αντιπολίτευση. Σας το λέω από τώρα, για να μην πείτε ότι δεν σας προετοιμάσαμε.
Θέλετε να ακούσετε άλλο κομμάτι σχετικά με τους γιατρούς του ΙΚΑ, τι λέει αυτή εδώ η περίθαλψη; Καμία σχέση δεν έχει μ' αυτά που λέει ο κ. Παπαδόπουλος. Πάντως, παρεμπιπτόντως, δεν μπορείτε να παίζετε μπαλάκι τους γιατρούς. Την πρώτη φορά εκεί που κάθεστε εσείς, καθόταν η κα. Παπανδρέου και συζητούσαμε το νόμο περί μονιμοποιήσεων. Η κα. Παπανδρέου είπε ότι ενώ εκείνη τους είχε συμπεριλάβει, με παρέμβαση του κ. Παπαδόπουλου τους έβγαλε από τη ρύθμιση ως μη όφειλε ο κ. Παπαδόπουλος. Ο κ. Γιαννίτσης έπρεπε, αν έπρεπε, να κάνει την παρέμβαση. Λίγο καιρό πριν στη θέση σας καθόταν ο κ. Γιαννίτσης και έφερε την τροπολογία με τις 60.000 επίδομα. Στο προσχέδιο της τροπολογίας ήταν μέσα και οι γιατροί του ΙΚΑ και πάλι ο κ. Γιαννίτσης χωρίς να μας απαντήσει, άφησε να υπονοηθεί ότι πάλι με παρέμβαση του Υπουργού Υγείας βγήκαν οι γιατροί του ΙΚΑ από το να παίρνουν 60.000 δραχμές. ως επίδομα. Επιτέλους, αυτοί οι άνθρωποι που δουλεύουν στο ΙΚΑ, σε ποιόν Υπουργό υπάγονται; Αποφασίστε επιτέλους, ποια είναι η προϊσταμένη πολιτική τους αρχή, κύριε Υπουργέ, για να ξέρουμε τι μας γίνεται. 
Σας βάζω ένα τελευταίο ερώτημα: Φαντάζομαι ότι γνωρίζετε τον ν. 2556/97, είναι δικός σας νόμος και ο τίτλος του ήταν "Μέτρα προστασίας κατά της φοροδιαφυγής, διασφάλιση εσόδων του ΙΚΑ και άλλα θέματα". Θέλετε τώρα να φέρετε παρόμοιο νομοσχέδιο και το λέω, για να δείτε ποιος κοροϊδεύει ποιόν. Τότε λοιπόν, αυτός ο νόμος έλεγε ότι πρέπει να συσταθούν επιτροπές ελέγχου σε 9 περιφέρειες. Συνεστήθησαν, κύριε Υπουργέ; Από το 1997 μέχρι σήμερα, έγινε τίποτα; Όχι μόνο δεν συνεστήθησαν στις έδρες όλων των περιφερειών της χώρας, αλλά στην Κρήτη που λειτουργεί μια, ξέρετε με πόσα άτομα προσωπικό λειτουργεί για να ελέγξει και τα Δωδεκάνησα; Με τέσσερα άτομα.
Και στην Αττική, στην αντίστοιχη υπηρεσία, αντί των είκοσι τεσσάρων υπαλλήλων που είχε, σήμερα έχει δώδεκα υπαλλήλους. Απαντήστε μου λοιπόν, γιατί δεν τις συστήσατε. Ο νόμος ο δικός σας το έλεγε. 
Και απαντήστε μου ποιος ευθύνεται για την εισφοροδιαφυγή. 
Και απαντήστε μου και κάτι άλλο πριν κατέβω από το Βήμα: Πληροφορήθηκα επισήμως από τη ΓΣΕΕ ότι τα χρωστούμενα για φέτος για το 2001 δεν τα έχετε δώσει ακόμη ως κυβέρνηση στο ΙΚΑ. Και βασική προϋπόθεση για να προσέλθει η ΓΣΕΕ στο διάλογο είναι να τα καταβάλετε. Ο κ. Χριστοδουλάκης τους είπε "θα τα καταβάλουμε" χωρίς να δεσμευθεί πότε. Πότε θα τα καταβάλετε; Μιλώ μόνο για φέτος, δεν μιλώ για τη ρύθμιση μέσω ομολόγων και δανεικών. 
Και σε ό,τι αφορά τις κοινωνικές δαπάνες, κύριε Υπουργέ, 18,3% ήταν το '93 και έγινε τώρα 22%. Δεν θέλω να σας πω ότι έγινε γιατί αυξήθηκαν. Αλίμονο αν μέσα σε οκτώ χρόνια θεωρείται μέγιστη επιτυχία σας αυτό, όταν έχουν αυξηθεί τουλάχιστον οι δικαιούχοι. Αλλά ξέρετε παραδείγματος χάρη μέσα σ' αυτό το 22% ...
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Είναι 26%.
ΝΙΚΗΤΑΣ ΚΑΚΛΑΜΑΝΗΣ: Και επειδή είπατε και για το EUROSTAT, συνεννοηθείτε τώρα που είναι αντικαταστάτης σας στα μέσα ενημέρωσης ο κ. Πρωτόπαπας, τελικά το εμπιστεύεστε το EUROSTAT ή όχι; Γιατί ο κ. Πρωτόπαπας, όταν του μιλούσα για την ανεργία και ότι δεν συμπεριλαμβάνεται η Ελλάδα, ούτε λίγο ούτε πολύ μου το έβγαλε άχρηστο το EUROSTAT. Εσείς το επικαλεσθήκατε σήμερα πολλές φορές εδώ μέσα. 
Μια λοιπόν και μιλάμε για τις κοινωνικές δαπάνες και με αυτό κλείνω έχετε δει τον κατάλογο παραδείγματος χάρη τι περιλαμβάνεται εκεί μέσα; Ξέρετε τι είχατε βάλει φέτος μέσα βάσει του κοινωνικού προϋπολογισμού; Και τα 400 δισεκατομμύρια χρέη των νοσοκομείων τα οποία αποφασίσατε διά δανεισμού μέσω τραπεζών να τα εξοφλήσετε. Και τα έχετε βάλει ως κοινωνική παροχή. Κάτι το οποίο δανείζεστε από τράπεζα και το οποίο θα ξεπληρώσει η κυβέρνηση της Νέας Δημοκρατίας από 1.8.2003. Εσείς το βάζετε ως φετινή κοινωνική παροχή. Έτσι ανεβάσατε το ποσοστό εκεί που το ανεβάσατε. Τα 400 δισεκατομμύρια χρέη των νοσοκομείων, τα έχετε βάλει ως κοινωνική παροχή φέτος, κύριοι συνάδελφοι. Για το όνομα του Θεού! Τι νομίζετε; Ότι με τη συνεχή προπαγάνδα σας μπορείτε να κοροϊδεύετε τον κόσμο και να μας μέμφεστε μετά για ξύλινη γλώσσα και δεν ξέρω τι άλλο εδώ μέσα; 
Εγώ θέλω απαντήσεις πολύ συγκεκριμένες στα ερωτήματα που βάλαμε και βεβαίως δεν θέλω να σας φέρω και σε πολύ δύσκολη θέση ούτε το συνάδελφο εν τη ιατρική τον κ. Φαρμάκη να σας πω τι εννοούσε ο κ. Φαρμάκης την ημέρα της παράδοσης, παραλαβής όταν μίλησε για λαγούς που ετράπησαν σε φυγή μόλις έπεσε η πρώτη πιστολιά. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Χαράλαμπος Καστανίδης έχει το λόγο.
ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, κύριοι συνάδελφοι, είναι παγία επιθυμία μου όταν ομιλούμε για πολύ σοβαρά θέματα όπως είναι τα θέματα της κοινωνικής προστασίας, να αποφεύγουμε τις υπερβολές αλλά και τους χαρακτηρισμούς. Νομίζω ότι αυτό θα διευκολύνει την κοινή προσπάθεια για το καλύτερο. 
Η πίστη μου είναι ότι ποτέ δεν πρέπει να αισθανόμαστε ότι όσα κάνουμε για τις ασθενέστερες κοινωνικές ομάδες είναι επαρκή. Και θα πρέπει πάντοτε να διατελούμε με την υποχρέωση προς αυτές να κάνουμε πολύ περισσότερα γιατί η κοινωνική αδικία είναι ένα στίγμα, το οποίο δεν μπορεί να ανέχεται ο πολιτισμός μιας δημοκρατίας. Από την άλλη όμως πλευρά, είναι τραγικό λάθος να ισοπεδώνουμε κάθε τι που μπορεί να αποτελεί προσπάθεια για την εφαρμογή της αρχής της κοινωνικής δικαιοσύνης. Και επαναλαμβάνω ότι οι υπερβολές αυτές τελικά δεν βοηθούν στο να ευδοκιμήσουν οι ωφέλιμες συμβουλές, που θα μπορούσε η Νέα Δημοκρατία να δώσει στην Κυβέρνηση. 
Θα σας δώσω μερικά παραδείγματα: άκουσα και σήμερα συναδέλφους της Νέας Δημοκρατίας να επαναφέρουν στη συζήτησή μας τον κίνδυνο να μην καταβληθούν οι συντάξεις από ορισμένα ταμεία. 
Το είπε συγκεκριμένα ο κ. Γιακουμάτος.
Κύριοι συνάδελφοι, σε ανάλογη επερώτηση που καταθέσατε πριν αρκετό καιρό, το Δεκέμβριο του 2000, οι ίδιοι περίπου συνάδελφοι που καταθέσατε και τη σημερινή επερώτηση, υπήρχε συγκεκριμένη διατύπωση στην ομιλία του κ. Γιακουμάτου. Σας τη διαβάζω επακριβώς από τα Πρακτικά της Βουλής: "Τριάντα χιλιάδες οικογένειες κινδυνεύουν να μείνουν χωρίς σύνταξη, γιατί το Τ.Α.Π.-Ο.Τ.Ε. καταρρέει". Από το Δεκέμβριο του 2000 και ένα χρόνο μετά, θα έπρεπε να απαντήσει η Νέα Δημοκρατία, με βάση αυτό που τότε ρωτούσε, εάν επιβεβαιώθηκε ο κίνδυνος ή η πρόβλεψή της ότι μπορεί να καταρρεύσει το ταμείο και να μείνουν συνεπώς απλήρωτες οι τριάντα χιλιάδες οικογένειες.
Παρατήρηση δεύτερη: Ο κ. Κακλαμάνης προηγουμένως αναφέρθηκε στα στοιχεία που δίδει ο διοικητής του Ι.Κ.Α. για το οργανικό έλλειμμα του Οργανισμού.
ΝΙΚΗΤΑΣ ΚΑΚΛΑΜΑΝΗΣ: Η διοίκηση του Ι.Κ.Α., οι υπηρεσίες δηλαδή.
ΧΑΡΑΛΑΜΠΟΣ ΚΑΣΤΑΝΙΔΗΣ: Η διοίκηση του Ι.Κ.Α.. Υποθέτω ότι κάνατε ένα αριθμητικό λάθος, διότι έχω κι εγώ τα ίδια στοιχεία, κύριε Κακλαμάνη, όπως τα δίνει η διοίκηση του Ι.Κ.Α.. Δεν είναι 326 δισεκατομμύρια το έλλειμμα του 1998, είναι 32,6 δισεκατομμύρια. Σας ξέφυγε ένα κόμμα.
ΝΙΚΗΤΑΣ ΚΑΚΛΑΜΑΝΗΣ: Για το μικτό μιλάω εγώ.
ΧΑΡΑΛΑΜΠΟΣ ΚΑΣΤΑΝΙΔΗΣ: Πώς είπατε;
ΝΙΚΗΤΑΣ ΚΑΚΛΑΜΑΝΗΣ: Για το μικτό μιλάω.
ΧΑΡΑΛΑΜΠΟΣ ΚΑΣΤΑΝΙΔΗΣ: Όχι. Είναι 32,6 δισεκατομμύρια και θα σας πω αμέσως τι εννοώ, γιατί πιστεύω ότι εκ παραδρομής έγινε το λάθος, όχι από πρόθεση.
ΝΙΚΗΤΑΣ ΚΑΚΛΑΜΑΝΗΣ: Δεν μιλάμε για το ίδιο πράγμα.
ΧΑΡΑΛΑΜΠΟΣ ΚΑΣΤΑΝΙΔΗΣ: Για τον απολογισμό δεν μιλήσατε;
ΝΙΚΗΤΑΣ ΚΑΚΛΑΜΑΝΗΣ: Ναι.
ΧΑΡΑΛΑΜΠΟΣ ΚΑΣΤΑΝΙΔΗΣ: Σας λέω λοιπόν ότι τα απολογιστικά ποσά είναι, σύμφωνα με την επερώτησή σας, 32 δισεκατομμύρια, ενώ σύμφωνα με τη διοίκηση του Ι.Κ.Α., 32,6 δισεκατομμύρια. Απλώς χάσατε ένα κόμμα.
ΝΙΚΗΤΑΣ ΚΑΚΛΑΜΑΝΗΣ: Είναι άλλο το ένα και άλλο το άλλο.
ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, δεν είναι άλλο το ένα και άλλο το άλλο. Να σας πω αμέσως τι εννοώ.
ΝΙΚΗΤΑΣ ΚΑΚΛΑΜΑΝΗΣ: Όχι, δεν λέμε το ίδιο.
ΧΑΡΑΛΑΜΠΟΣ ΚΑΣΤΑΝΙΔΗΣ: Εάν το έλλειμμα στο οποίο αναφέρεσθε ήταν τόσο μεγάλο, σύμφωνα με τα στοιχεία του Ι.Κ.Α., υποθέτω ότι η προς την υπερβολή έξη της Νέας Δημοκρατίας δεν θα της επέτρεπε να μην το ανακαλύψει και να μην το παρουσιάσει. Επειδή λοιπόν την ίδια λίστα που έχετε εσείς έχω κι εγώ, σας λέγω ότι το έλλειμμα, είναι 32,6 δισεκατομμύρια. 32 άλλωστε δισεκατομμύρια δίδει και η επερώτηση της Νέας Δημοκρατίας.
ΓΕΡΑΣΙΜΟΣ ΓΙΑΚΟΥΜΑΤΟΣ: Η επερώτηση μιλάει για προϋπολογιστικό έλλειμμα.
ΧΑΡΑΛΑΜΠΟΣ ΚΑΣΤΑΝΙΔΗΣ: Η επερώτηση μιλάει για οργανικό έλλειμμα.
ΓΕΡΑΣΙΜΟΣ ΓΙΑΚΟΥΜΑΤΟΣ: Για προϋπολογιστικό.
ΧΑΡΑΛΑΜΠΟΣ ΚΑΣΤΑΝΙΔΗΣ: Αναφερόμαστε στο ίδιο έλλειμμα.
ΓΕΡΑΣΙΜΟΣ ΓΙΑΚΟΥΜΑΤΟΣ: Εμείς δεν λέμε το ίδιο πράγμα, κύριε συνάδελφε.
ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Γιακουμάτο, μιλάτε στην επερώτησή σας για οργανικό έλλειμμα.
Τώρα θα μου επιτρέψετε να πω και κάτι ακόμα. Θα ακολουθήσω το συλλογισμό του κ. Κακλαμάνη, ότι σύμφωνα με τη μελέτη, πιθανότατα το 2008 το Ι.Κ.Α. θα όφειλε να επιστρέψει 500 δισεκατομμύρια στο Ι.Κ.Α.-Τ.Ε.Α.Μ..
ΝΙΚΗΤΑΣ ΚΑΚΛΑΜΑΝΗΣ: Το 2007.
ΧΑΡΑΛΑΜΠΟΣ ΚΑΣΤΑΝΙΔΗΣ: Το 2007; Έστω, το 2007 προς 2008.
Ας ξεκινήσω, λοιπόν, παραδεχόμενος ότι αυτό είναι το ποσό που πρέπει να επιστραφεί. Θέλω όμως να σας θυμίσω ότι η ρύθμιση του χρέους του δημοσίου προς το Ι.Κ.Α., το οποίο χρέος ανέρχεται στο 1 τρισεκατομμύριο δραχμές περίπου, δίδει τη δυνατότητα στο Ι.Κ.Α. να δεχθεί επιστροφές επτά δόσεων, κάθε δόση δε είναι 86 δισεκατομμύρια δραχμές. Αυτό σημαίνει ότι για μία επταετία τα 86 δισεκατομμύρια δίνουν ένα ποσό άνω των 600 δισεκατομμυρίων και συνεπώς μόνο από την επιστροφή των χρεών του δημοσίου προς το Ι.Κ.Α., το Ι.Κ.Α. θα μπορούσε λήγοντος του 2007 να καλύψει αυτό το οποίο σήμερα εμφανίζεται, κατά την αναλογιστική μελέτη, ως υποχρέωση επιστροφής του Ι.Κ.Α. προς το Ι.Κ.Α.-ΤΕΑΜ 500 δισεκατομμυρίων δραχμών.
Εάν επέλεγα κάτι από την επερώτηση της Νέας Δημοκρατίας, κύριοι συνάδελφοι, για να επισημάνω την ανάγκη να επιλυθεί ως πρόβλημα, θα σας έλεγα ότι είναι αυτό που αφορά στην καθυστέρηση της καταβολής των συντάξεων από τα επικουρικά ταμεία.
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Θεωρώ ότι έχουμε καθυστερήσει πάρα πολύ στην επίλυση αυτού του προβλήματος και ισχυρίζομαι ότι θα πρέπει η νέα ηγεσία του Υπουργείου Εργασίας και Κοινωνικών Ασφαλίσεων να κάνει ό,τι είναι δυνατόν για να εξυγιάνει τις λειτουργίες των επικουρικών ταμείων. Δεν θα πρέπει όμως να αποκρύψουμε, κύριοι συνάδελφοι, ότι ήδη έχουν γίνει σημαντικά βήματα την τελευταία περίοδο για να μειωθεί ο χρόνος, εντός του οποίου αποδίδεται η σύνταξη. 
Με αλλεπάλληλες παρεμβάσεις του Υπουργείου Εργασίας προς τις αρμόδιες υπηρεσίες των φορέων κοινωνικής ασφάλισης, δίδεται η εντολή, εντός διμήνου να παρέχεται η σύνταξη και αν δεν είναι δυνατόν να γίνει ο οριστικός υπολογισμός της σύνταξης εντός του διμήνου, υποχρεούνται πλέον οι υπηρεσίες να αποδίδουν τη δικαιούμενη ελάχιστη σύνταξη. Όταν ολοκληρωθεί ο υπολογισμός της πλήρους συντάξεως, τότε αποδίδεται αυτή με όσα αναδρομικά οφείλονται.
Είπα κάτι στην αρχή, ότι ποτέ κανείς δεν πρέπει να αισθάνεται πλήρης για όσα προσφέρει στις ασθενέστερες κοινωνικές ομάδες, αλλά και δεν θα πρέπει ποτέ να ισοπεδώνει βελτιώσεις που γίνονται. Νομίζω ότι στην πολιτική μία χρήσιμη μέθοδος είναι η σύγκριση. Ποτέ τα απόλυτα μεγέθη, όπως τα παρουσιάζει κάθε πολιτική παράταξη ή έστω και ένα πρόσωπο, δεν μπορούν να δώσουν την πραγματική εικόνα. Η σύγκριση όμως βοηθά και συνεπώς δεν είναι χωρίς σημασία αυτό το οποίο σας είπε ο Υπουργός.
Ήταν όντως 15.000 δραχμές η κατώτατη σύνταξη του Ο.Γ.Α., το 1993. Είναι 48.000 δραχμές τώρα και θα γίνει από 1.1.12002, 53.000 δραχμές. Είναι περίπου 400.000.000.000 δραχμές τα επιπλέον χρήματα που θα δοθούν για να καλυφθεί η κατά 5.000 δραχμές αύξηση τόσο της σύνταξης του Ο.Γ.Α. όσο και του ΕΚΑΣ. 
Θα μου πείτε, είναι κάτι συγκλονιστικό να ακούγεται σε αυτήν την Αίθουσα ότι θα είναι από 1.1.2001 η κατώτατη σύνταξη του Ο.Γ.Α. 53.000 δραχμές; Όχι, αλλά σας παρακαλώ να υπολογίσετε ότι ήταν 15.000 δραχμές επί των ημερών σας, έγινε 48.000 δραχμές και θα γίνει 53.000 δραχμές. Θέλω να σας διαβεβαιώσω ότι δεν είναι εύκολο να δαπανώνται έτσι εύκολα αυτά τα ποσά, όταν μόνο 1.000 δραχμές αύξηση στη σύνταξη των αγροτών μπορεί να σημάνει 11.000.000.000 δραχμές επιβάρυνση για το ελληνικό δημόσιο.
Σας παρακαλώ, επίσης, να υπολογίσετε ότι μόνο η καταβολή του οικογενειακού επιδόματος στους δύο συζύγους από το καλοκαίρι του 2002 μαζί με τη χαμηλή αύξηση που θα δοθεί, του 2,5%, για τους συνταξιούχους του δημοσίου, σημαίνει επιβάρυνση για το ελληνικό δημόσιο, 190.000.000.000 δραχμών. 
Σας παρακαλώ πολύ επίσης να υπολογίσετε ότι το 1993-1994 είχαμε συνολική δαπάνη για την κοινωνική προστασία 4,7 τρισεκατομμύρια δραχμές και το 2001 έχουμε 10,1 τρισεκατομμύρια δραχμές. Οι αποστάσεις δεν είναι μικρές και σε κάθε περίπτωση δεν θα πρέπει κανείς να τις προσπερνά, ιδιαίτερα αν υπολογίσει ότι η χώρα κατέβαλε την περασμένη δεκαετία μία σοβαρή προσπάθεια δημοσιονομικής προσαρμογής για να συναντήσει τη ζώνη του ευρώ. Και ασφαλώς αντιλαμβάνεστε ότι τα πράγματα θα ήταν διαφορετικά, αν δεν είχε αναλάβει η Κυβέρνηση την υποχρέωση να επιτύχει το μεγάλο εθνικό στόχο για την ένταξή μας στη ζώνη του ευρώ.
Θα ήθελα να προσθέσω μερικά ακόμη αλλά δεν μου επαρκεί ο χρόνος. Την επόμενη περίοδο η ελληνική Κυβέρνηση θα δαπανήσει πολύ περισσότερα ποσά, από ό,τι αρχικώς δεσμεύθηκε στα πλαίσια του συμφώνου σταθερότητας, για την κοινωνική πρόνοια αλλά και για την προστασία των φτωχότερων πληθυσμών. 
Και νομίζω ότι εδώ θα είμαστε για να κριθούμε όλοι. Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, εισερχόμαστε στο στάδιο των δευτερολογιών. 
Το λόγο έχει ο κ. Γιακουμάτος. 
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, πρέπει να ξεκαθαρίσουμε και στον κ. Καστανίδη -που χαιρετίζω την παρουσία του ως Κοινοβουλευτικού Εκπροσώπου του ΠΑΣΟΚ για πρώτη φορά, αν δεν απατώμαι, και του εύχομαι καλή μελέτη- ότι τα στοιχεία που δίνει ο Γιακουμάτος ουδέποτε έχουν πλασματική ή παραπλανητική αντίληψη. Ποτέ. 
Και το λέω αυτό γιατί; Να λύσουμε την πρώτη παρεξήγηση. Έχουμε καταθέσει έναν πίνακα στη επερώτηση, κύριε Καστανίδη, που αναφέρει τους προϋπολογισμούς του ΙΚΑ και μιλάει για 316 δισεκατομμύρια το 2001 και 436 δισεκατομμύρια το 2002, διότι αυτά τα στοιχεία έχω. Διότι, κύριε Υπουργέ, το ΙΚΑ δεν έχει απολογιστικά στοιχεία. Προκάλεσα να μου τα δώσετε. 
Θα καταθέσω στα Πρακτικά της Βουλής, κύριε Πρόεδρε, για να μελετήσουν οι συνάδελφοι πράγματι τον προϋπολογισμό που έχει ψηφιστεί από το διοικητικό συμβούλιο του ΙΚΑ το 2002 που μιλάει για να αναμενόμενο έλλειμμα μισό τρισεκατομμύριο, 436 δισεκατομμύρια. Θα το καταθέσω στα Πρακτικά της Βουλής για να είμαστε, κύριε Πρόεδρε, ακριβοδίκαιοι. 
(Στο σημείο αυτό ο Βουλευτής κ. Γεράσιμος Γιακουμάτος καταθέτει για τα Πρακτικά τον προαναφερθέντα πίνακα, ο οποίος έχει ως εξής:
(Ο σχετικός πίνακας βρίσκεται στο Τεύχος των Πρακτικών της Βουλής)
ΓΕΡΑΣΙΜΟΣ ΓΙΑΚΟΥΜΑΤΟΣ: Το δεύτερο. Έξω από μας, κύριε Υπουργέ -είπατε επί λέξει - μηδενιστική μεμψιμοιρία. Τώρα ποίοι είναι μηδενιστές και ποίοι δεν είναι; Μεγαλύτερος μηδενισμός από το να μην έχεις να πληρώσεις για ένα χρόνο συντάξεις και να μην έχεις αποδίδει μία ευθύνη, δεν υπάρχει. Είναι μηδενιστική άποψη. 
Αλλά μεμψιμοιρία και ισοπέδωση, κύριε Καστανίδη, γιατί το λέτε; Φέρατε ως παράδειγμα την επερώτηση που κάναμε το 2000. Και πολύ σωστά και μπράβο σας. Ξέρω πολύ καλά τι έκανα τότε και τι ζήταγα τότε. 
Ποια είναι η δική μας, αν θέλετε, προσπάθεια και αγωνία, κύριε Καστανίδη; Είναι ότι κάθε χρόνο -δυστυχώς κάθε χρόνο, κύριε Καστανίδη, και να εντρυφήσετε σε αυτό, να το μελετήσετε- πιέζουμε την Κυβέρνηση να δώσει τις συντάξεις. 
Δεν το λέω εγώ αυτό. Έχω το έγγραφο του ΤΑΠ-ΟΤΕ, το επίσημο έγγραφο, κύριε Πρόεδρε, που λέει επί λέξει στις 5-11-2001 στον κύριο Υπουργό ότι κατόπιν των ανωτέρω, όπως περιέγραψα, τα 37,5 δισεκατομμύρια που λείπουν θα πρέπει να καταβληθούν μέχρι στις 27-11-2001 στον αριθμό λογαριασμού 54504388, αλλιώς δεν πληρώνω. 
Δεν θα μεταφέρει η Αξιωματική Αντιπολίτευση, κύριε Καστανίδη, το αίτημα αυτό, ότι εάν δεν βάλετε τα λεφτά στην ΕΤΕ μέχρι τις 27-11-2001 δεν έχω να πληρώσω; Δεν θα μεταφέρω, κύριε Καστανίδη, κύριοι του ΠΑΣΟΚ, το αίτημα του ΟΑΕ ότι εάν δεν μου τα δώσετε, δεν έχω να πληρώσω; Και ποια είναι η δική σας, αν θέλετε, αντίδραση; Εσείς πλαστογραφείτε την αλήθεια. 
Τι λέει η επερώτηση; Ποιος κινδυνεύει; Σταματήστε επιτέλους να πληρώνετε σαν τον μπαταξή, ο οποίος δαπανά εκατό χιλιάδες και εισπράττει τριάντα. 
Κύριε Καστανίδη, είδατε ποτέ το δανεισμό; Πέρυσι που είπατε -ατυχώς για σας- αμέσως μετά την επερώτηση ο Διοικητής του ΙΚΑ -και διαψεύστε με- πήρε κοινοπρακτικό δάνειο 75 δισεκατομμύρια. Δεν το είπατε αυτό. Το πήρε μετά την επερώτηση. Αν είμαι ψεύτης, σας προκαλώ. Πήρε 75 δισεκατομμύρια κοινοπρακτικό δάνειο πέρυσι. 
Και έρχομαι φέτος. Θα πληρωθούν οι συντάξεις, πως όμως; Με δάνεια, με εκμηδένιση των αποθεματικών των επικουρικών ταμείων, με τον Κλάδο Υγείας που του παίρνουμε τα χρήματα και από το ΛΑΦΚΑ, κύριε Καστανίδη. Ο ΛΑΦΚΑ δεν έχει στόχο να πληρώσει συντάξεις. Αυτό είναι απαράδεκτο. 
Άρα, εμείς τι να πούμε στους συνταξιούχους; όταν βγαίνει η Πανελλήνια Ένωση Συνταξιούχων του ΟΑΕ και στέλνει στις εφημερίδες -σας το έδωσα και θα σας το καταθέσω- και λέει ότι δεν έχουμε να πληρώσουμε τους συνταξιούχους. Η Νέα Δημοκρατία πρέπει να σιωπήσει; 
Πρέπει πραγματικά, κύριε Καστανίδη, εδώ να σας αφήνουμε να υποθηκεύετε με προμέτοχα, με ομόλογα, να εξαφανίζετε, να λεηλατείτε, τα χρήματα των ασφαλισμένων για να πληρώσετε τις τρέχουσες συναλλαγές, τις τρέχουσες ανάγκες, και να λεηλατείτε το μέλλον του παιδιού μου, το μέλλον των παιδιών μας, το μέλλον της Ελλάδας; Όχι, φθάνει πια. Κάθε χρόνο θα σας επισημαίνουμε και θα σας λέμε ποια λεηλασία κάνετε για να αναγκαστείτε να πληρώσετε με δανεισμό ή με τον κλάδο υγείας ή με το ΛΑΦΚΑ ή με τις επικουρικές συντάξεις, τις συντάξεις και το δώρο των Χριστουγέννων. 
Το δεύτερο. Κύριε Υπουργέ, θέλω να ξεκαθαρίσουμε ότι 1 τρισεκατομμύριο δραχμές -επί λέξει έχω και τον πίνακα- είναι το χρέος της τριμερούς χρηματοδότησης προς τα ασφαλιστικά ταμεία και θα τα πούμε στον κοινωνικό προϋπολογισμό. Εκεί έχουμε τη δυνατότητα να καταλάβουμε την αλήθεια. 
Λέτε για κοινωνικές δαπάνες είκοσι τρία με δέκα οκτώ από το 1993, δεν θα τα πω τώρα, αλλά θα πω ότι χάθηκε 1 τρισεκατομμύριο δραχμές από το Χρηματιστήριο και από τον τζόγο των ασφαλιστικών ταμείων. Αγοράζονταν μετοχές Λαμπρόπουλος. Κύριε Καστανίδη, τι να συγκλίνουμε με το ΠΑΣΟΚ; Πώς να δούμε σοβαρά και υπεύθυνα την κοινωνική ασφάλιση, όταν τα ασφαλιστικά σας ταμεία με πολιτική ευθύνη του προϊσταμένου Υπουργού αγοράζουν Λαμπρόπουλο; Και γιατί το λέω αυτό; Διότι 2.500 δραχμές η μετοχή, 300 δραχμές. Σοβαρευτείτε σας παρακαλώ. Είναι δυνατόν να μιλάτε για κοινωνική ασφάλιση με αυτήν τη λογική και με αυτόν το τζόγο; 
Τι σας είπαμε; Ότι έρχεται η Νέα Δημοκρατία να σας βοηθήσει. Σας λέει, κύριοι το 2001 οι εργαζόμενοι είναι πανικόβλητοι, ακούγοντας τις φήμες που εμείς προσπαθούμε να ξεδιαλύνουμε για να σας βοηθήσουμε για το ασφαλιστικό. Έρχεται η αλλαγή αυτών που εγώ έχω προσυπογράψει με το κράτος και αναγκάζονται σε πρόωρη συνταξιοδότηση. Τεράστιο το κόστος, κύριε Καστανίδη. Εμείς τι να πούμε; Να πούμε ότι τα ώριμα ασφαλιστικά δικαιώματα είναι δέκα χρόνια; Δεν λέει τίποτα. Εσείς νομοθετείτε. Καλούμε τον κύριο Υπουργό να μας πει το εξής: Είναι πράγματι 31.12.2006 αυτή η καταληκτική ημερομηνία για αυτούς που έχουν ώριμα ασφαλιστικά δικαιώματα ή δεν είναι; Και αν είναι, μας διαβεβαιώνει η Κυβέρνηση; Διότι και ο κ. Γιαννίτσης άνοιξε το φάκελο και τον πήρε ο άνεμος. 
Εσείς αύριο το πρωί, κύριε Υπουργέ, εγγυάστε στον Έλληνα εργαζόμενο ότι 31.12.2006 δεν κινδυνεύει κανείς; Το λέει ο κ. Ρέππας ή το λέει η Κυβέρνηση του ΠΑΣΟΚ; Αυτό ζητάμε, κύριε Καστανίδη, από το ΠΑΣΟΚ, ζητάμε μια δέσμευση για να μην πανικοβάλλονται οι Έλληνες εργαζόμενοι. Αυτό είναι πολύ σημαντικό για την κοινωνική ασφάλιση. Είναι αρκετά μεγάλοι οι πόροι, έτσι την προφυλάσσουμε. 
Κύριε Υπουργέ, εγώ σαν πρώτη επερώτηση σας δίνω το ελαφρυντικό της μη γνώσης, της απειρίας και της μη καλής μελέτης. Είπατε ότι για πρώτη φορά εφαρμόσαμε το ΔΙΑΣ, το πρόγραμμα απονομής συντάξεων μέσω των τραπεζών, και αυτό πράγματι ανέδειξε τους δέκα οκτώ χιλιάδες. Κάνετε λάθος, κύριε Υπουργέ. Το πρόγραμμα ΔΙΑΣ έγινε επί των ημερών μου, έγινε επί Νέας Δημοκρατίας το 1993. Να σας στείλω, λοιπόν, ολόκληρο το φάκελο όταν εφήρμοσα και υπέγραψα την πρώτη σύμβαση -και είχα την τιμή ως Υποδιοικητής του ΙΚΑ- για την απονομή προαιρετικά των συντάξεων μέσω της τράπεζας. Και έστειλα και χαρτιά στους εργαζομένους, κύριε Καστανίδη, για να δουν τι να διαλέξουν. Δεν έκανα αυτό το μπάχαλο που έγινε μετά το 1993. Ήρθατε το Φεβρουάριο του 2001 μαζικά για να έχουμε τις λιποθυμίες και τα υπόλοιπα. Άρα μην επαίρεστε για το πρόγραμμα ΔΙΑΣ. Και εν πάση περιπτώσει το πρόγραμμα ΔΙΑΣ ανέδειξε δέκα οκτώ χιλιάδες και αυτό δεν το λέω εγώ. Είναι περιπτωσιολογία, κύριε Υπουργέ, ότι οι υπηρεσίες σας επί ένα χρόνο περίπου δεν έχουν πιάσει έναν αετονύχη να τον στείλουν στη φυλακή; Έναν! Στις δέκα οκτώ χιλιάδες συντάξεις δεν υπήρχαν απατεώνες; Ποιοι τα έπαιρναν; Θα τα άφηναν στο μνήμα; Κάποιοι τα έπαιρναν. Θέλετε να είναι αυτοί υπάλληλοι; Έξω από εμένα αυτή η λογική. Θέλετε να είναι των ΕΛ-ΤΑ; Έξω από εμένα. Θέλετε να είναι συγγενείς των ασφαλισμένων; Βρείτε μας έναν και πείτε επιτέλους ότι είστε υπεύθυνη Κυβέρνηση. Ένας πάει στον εισαγγελέα, ένας τιμωρείται, κάποιος σ' αυτήν τη χώρα. Όποιος είναι της αρπαχτής και όποιος πραγματικά κλέβει, είναι αυτός ο οποίος τιμάται σήμερα. Δεν βλέπουμε έναν πραγματικά ένοχο από τους δέκα οκτώ χιλιάδες. 
Δεν είμαι εγώ στο ΙΚΑ, δεν είμαι πολιτικός προϊστάμενος. Σας έφερα περιπτώσεις όπου και σήμερα ακόμη πληρώθηκε σύνταξη Νοεμβρίου σε νεκρό που πήρε και το επίδομα κηδείας. Αλλά εν πάση περιπτώσει.
Είπατε πολλά για το ΤΑΠ-ΟΤΕ και για την τηλεφωνία. Εγώ δε λέω όχι. Η Νέα Δημοκρατία ξεκίνησε την τηλεφωνία. Όσον αφορά τον ΟΤΕ είχε τις απόψεις της, ενώ εσείς τότε είχατε άλλες και τέλος πάντων δεν είναι επί του παρόντος να συζητάμε για την τηλεφωνία και για τον ΟΤΕ. 
Εμείς μιλάμε για το ΤΑΠ-ΟΤΕ. Θα σας δώσω έναν κατάλογο τον οποίο έχετε στα χέρια σας, ότι το ΤΑΠ-ΟΤΕ σήμερα έχει 73,5 δισεκατομμύρια έλλειμμα και πάει για τα 93,5 δισεκατομμύρια. Σε αυτά, κύριε Υπουργέ, δεν απαντήσατε. Και εν πάση περιπτώσει αυτό δεν είναι λογική να μας λέτε ότι παίρνουν 152.000 δραχμές σύνταξη. Σας κάνω μία ερώτηση, σήμερα επ' ευκαιρία της κοινωνικής ευαισθησίας, όπου λέτε στα αφορολόγητα θα είναι 2.800 για τους ασφαλισμένους, για τους εργαζόμενους και τους συνταξιούχους, κύριε Υπουργέ, ξέρετε για να πάρω ανώτερο ΕΚΑΣ ως συνταξιούχος γήρατος -όχι για αναπηρία ή χηρεία γιατί δεν παίρνουν 152.000 δραχμές- πόσο πρέπει να έχω οικογενειακό εισόδημα το χρόνο; Δεν μας το είπατε, κύριε Υπουργέ. Θα σας το πω εγώ. Είναι 1.780. Και ερωτώ, κύριε Καστανίδη, δεν πρέπει να ντρεπόμαστε όταν βάζουμε στο συνταξιούχο ότι για να πάρεις 152.000 δραχμές, πρέπει να έχεις 1.800 το χρόνο. Και σας ερωτώ, κύριε Πρόεδρε, πώς θα το αποδείξει; Αφού δεν κάνει δήλωση στην εφορία. Κάντε τουλάχιστον μια καλή ενέργεια να εγκαινιάσετε το υπουργιλίκι σας με το να κάνετε τα 2.400 να παίρνει το ΕΚΑΣ. Κάντε το τουλάχιστον αυτό. Ακόμη δεν έχει βγάλει το ΙΚΑ εγκύκλιο για το 2000 ποιος δικαιούται ΕΚΑΣ. Πότε θα τη βγάλετε; Είναι παραμονές εκλογών.
Τελειώνοντας, κύριε Πρόεδρε, θέλω να πω ότι είναι ενάμισι εκατομμύριο συνταξιούχοι του ΙΚΑ, οι χαμηλοσυνταξιούχοι είναι το 70%. Είπε ο κύριος Υπουργός ότι από τις επτακόσιες χιλιάδες που είναι χαμηλοσυνταξιούχοι, οι τριακόσιες πενήντα χιλιάδες παίρνουν 152.000, τουλάχιστον το ΕΚΑΣ. Σας προκαλώ, κύριε Υπουργέ, έχετε τις υπηρεσίες στα χέρια σας, εμείς λειτουργούμε από μόνοι μας, όποιος μας φέρνει στοιχεία, τον διώκετε πολιτικά, δεν τολμάμε να πάρουμε κάποιον για να ενημερωθούμε από τα ταμεία, γιατί έχουμε τον κίνδυνο της κομματικής δίωξης και είναι όλοι φοβισμένοι. Εγώ σας παρακαλώ -έχω τον κατάλογο- να μου πείτε πόσοι παίρνουν ανώτερο ΕΚΑΣ. Σας λέω, λοιπόν, για να το ξέρετε είναι μόνο το 5%, τριάντα πέντε χιλιάδες. Και αν, κύριε Καστανίδη, που αυτή είναι η τιμή, έχετε άλλα στοιχεία εγώ θα ανακαλέσω δημόσια. Φέρτε μου τα στοιχεία από τους συνταξιούχους γήρατος, δεν μιλάω για χηρεία, δεν μιλάω για αναπηρία, γιατί παίρνουν 60.000 και 70.000 δραχμές, μιλάω, κύριε Πρόεδρε, ότι το ανώτερο ΕΚΑΣ το παίρνει το 5%. 
Και κάτι άλλο, κύριε Καστανίδη. Είπατε και εγώ σας πίστεψα, ένα χιλιάρικο να αυξήσουμε τον ΟΓΑ, είναι 11 δισεκατομμύρια. Πράγματι να είμαστε σοβαροί. Αυτά που λέμε να τα υλοποιούμε. Να μην τα λέμε προεκλογικά. Να τα πείτε στον κ. Σημίτη. Όταν έλεγε η Νέα Δημοκρατία 150.000, εκείνος είπε 152.000 δραχμές, τότε δεν σκέφτηκε για να υφαρπάξει την ψήφο, για να αλλοιώσει το εκλογικό αποτέλεσμα, για να κλέψει από τη Νέα Δημοκρατία τη νίκη, δεν σκέφθηκε, κύριε Πρόεδρε, όταν έλεγε μια εβδομάδα πριν ότι χρειάζονται 600 δισεκατομμύρια; Δηλαδή τι έκανε; Το είπατε προεκλογικά, πήρατε τις εκλογές και τώρα διά του εκπροσώπου του ο κ. Σημίτης όπου έχει ορίσει εκπρόσωπο τον κ. Καστανίδη, έρχεται να μας πει σιγά βρε παιδιά, ένα χιλιάρικο είναι 11 δισεκατομμύρια. Κύριε Καστανίδη, είναι αργά για δάκρυα Στέλλα, που έλεγε και το έργο.
ΠΡΟΕΔΡΕΥΩΝ (Κωνσταντίνος Βρεττός): Επρόσωπος είναι η Κυβέρνηση, ο κ. Ρέππας.
ΓΕΡΑΣΙΜΟΣ ΓΙΑΚΟΥΜΑΤΟΣ: Αυτά που είπατε σήμερα να τα λέγατε προεκλογικά στον ελληνικό λαό και όχι να εξαπατήσετε, γιατί αυτή είναι πολιτική απάτη και νόθευση του εκλογικού αποτελέσματος. 
ΧΑΡΑΛΑΜΠΟΣ ΚΑΣΤΑΝΙΔΗΣ: Αντιλαμβάνεσθε, κύριε Πρόεδρε, ότι ο κύριος συνάδελφος έχει άριστη σχέση με τον κινηματογράφο και την θεατρικότητα των ρόλων.
ΓΕΡΑΣΙΜΟΣ ΓΙΑΚΟΥΜΑΤΟΣ: ...
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, συμμερίζομαι τις απόψεις του κ. Καστανίδη ότι όταν συζητάμε σοβαρά πράγματα, όπως είναι θέματα που αφορούν τους εργαζόμενους, τους συνταξιούχους, πρέπει να υπάρχει και σύνεση και χαμηλοί τόνοι. Και δεν σας κρύβω, κύριοι συνάδελφοι, ότι είχα πάντοτε μία συγκρατημένη αισιοδοξία μέχρι σήμερα για την πορεία αυτού του μεγάλου κομματιού του ελληνικού λαού, που έχει τα μεγαλύτερα προβλήματα, ιδιαίτερα οι συνταξιούχοι για την πορεία του ασφαλιστικού. Μετά από την τοποθέτηση του κυρίου Υπουργού έχω έναν έντονο προβληματισμό, γιατί πιστεύω, κύριε Υπουργέ, έχετε δύο ελαττώματα. 
Πρώτον, έχετε έντονο το φαινόμενο της αλαζονείας, το οποίο διέπει και όλη την Κυβέρνηση και δεν αναφέρομαι στους Βουλευτές, αλλά στην ίδια την Κυβέρνηση και δεύτερον, έχετε αποκτήσει τη νοοτροπία της μικροπολιτικής, που προσπαθεί να ωραιοποιήσει την κατάσταση, προσπαθεί να παρουσιάσει το μαύρο άσπρο και αυτό που νιώθουν οι πολίτες ότι είστε ξεκομμένοι από την πραγματικότητα είναι μία αλήθεια. 
Διότι από τη μια πλευρά λέτε ότι κινδυνολογεί η Νέα Δημοκρατία και υπερβάλλει αλλά και οι υπεύθυνοι των ταμείων και οι ασφαλισμένοι με την επιστολή τους προς τον Πρωθυπουργό ανησυχούν για τη σύνταξή τους και για το δώρο. Αυτές είναι υπεύθυνες δηλώσεις, δεν τις έβγαλε η Νέα Δημοκρατία. Και έρχεσθε μετά εσείς και λέτε ότι τα ταμεία δεν έχουν πρόβλημα, θα αντιμετωπίσουν το θέμα των συντάξεων και των ασφαλισμένων στην πορεία τους. Τότε πού είναι η ανησυχία; Γιατί τόση αγωνία όλο αυτό το διάστημα; Γιατί οι δηλώσεις Σπράου; Γιατί οι αναλογιστικές μελέτες των Άγγλων; Και εκεί ανησυχώ ότι προσπαθείτε να συγκαλύψετε ένα θέμα που έπρεπε να ανοίξει μέσα από το διάλογο, τον οποίο επικαλείσθε, αλλά δεν τον πιστεύετε, γιατί φοβόσαστε ότι θα αποκαλύψει τα τεράστια προβλήματα που έχει η Κυβέρνηση.
Χάσατε την κοινωνική σας ευαισθησία και θεωρείτε αντίπαλους τους πολύτεκνους, τις οικογένειες και αγνοείτε το 70% των ασφαλισμένων του ΙΚΑ, που παίρνουν σύνταξη κάτω από τα όρια φτώχειας.
Δεν θα επεκταθώ επ' αυτού, γιατί ακούστηκαν πολλές απόψεις, αλλά θα μείνω λίγο στην Κέρκυρα που είναι μια μικρογραφία το ΙΚΑ της Κέρκυρας. Εξυπηρετεί σαράντα χιλιάδες με πενήντα χιλιάδες ασφαλισμένους. Υπάρχουν πενήντα επτά γιατροί με προσωπικό 4 αδελφές νοσοκόμες όταν οι ανάγκες είναι για είκοσι, όταν οι υπηρεσίες δεν μπορούν να ανταποκριθούν στις υποχρεώσεις τους γιατί για να κάνεις μια ακτινολογική εξέταση χρειάζεσαι ραντεβού δύο μηνών, όταν μια εξέταση σε γαστρεντερολόγο εκτός ΙΚΑ κοστίζει το 1/10 της αμοιβής κλπ. Επομένως υπάρχουν προβλήματα που είναι τεράστια, είναι μια άθλια καθημερινότητα την οποία βιώνουν οι ασφαλισμένοι όλων των ταμείων αλλά κυρίως του ΙΚΑ, πρότυπο του οποίου θέλετε να κάνετε μέσα από το ασφαλιστικό.
Πιστεύουμε και πάλι ότι το ασφαλιστικό είναι μια εθνική υπόθεση. Η Νέα Δημοκρατία είναι το κόμμα που κατέθεσε προτάσεις, ενώ εσείς μιλάτε από μηδενική βάση σαν να κυβερνάτε σήμερα και όχι τόσα χρόνια. Εμείς είμαστε έτοιμοι πραγματικά να συμβάλουμε σε ένα εθνικό θέμα, που αφορά τις σημερινές αλλά και τις μετέπειτα γενιές με διάλογο όμως που θα δημιουργήσει ένα βιώσιμο ασφαλιστικό σύστημα. Αν προσπαθείτε να κουκουλώσετε τα πράγματα, να κάνετε κάποιες μικροπαρεμβάσεις που μπορούν φαινομενικά να βελτιώσουν το σύστημα αλλά να μην το λύσουν και να μετατεθεί το πρόβλημα για το μέλλον, αυτό θα είναι τραγικό και η ευθύνη σας θα είναι πάρα πολύ μεγάλη. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Μπούρας έχει το λόγο.
ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, πράγματι δεν κατάλαβα τον κύριο Υπουργό καθόλου. Κύριε Υπουργέ, ωραιοποιήσατε τα πάντα. Και εγώ μάλιστα -με τον κύριο Πρόεδρο τυχαίνει να πολιτευόμαστε στην ίδια περιφέρεια, τη λεγόμενη περιφέρεια της Αττικής, ή παλαιότερα όπως λεγόταν "το Υπόλοιπο Αττικής"- εκπλήσσομαι ειλικρινά και δεν ξέρω τι πρέπει να πω επειδή περιμένω τα αποτελέσματα των απαντήσεών σας απ' αυτή την επερώτηση για κάποια θέματα, σε κάποιους κατοίκους όπως π.χ. του Ωρωπού, του Αυλώνα, του Λαυρίου, της γύρω Αττικής. 
Παρουσιάσατε κάτι νούμερα απ' αυτά που συνηθίσατε από τον προηγούμενο ρόλο σας και είναι όλα ωραία και ρόδινα. Το μόνο που μπορώ να συμπεράνω για να τους πω είναι να έλθουν στο γραφείο σας και να σας ευχαριστήσουν για την κατάσταση την οποία βιώνουν σήμερα οι χαμηλοσυνταξιούχοι, αυτοί οι δύσμοιροι άνθρωποι. 
Πρέπει να σας πω επικαλούμενος και τη συνηγορία του αξιοτίμου κυρίου Προέδρου ότι, όταν κάποιος πάει στο ΙΚΑ του Ωρωπού, ανακαλύπτει ότι δεν έχει γιατρούς εργαστηριακών ειδικοτήτων.
Και αυτοί οι δύσμοιροι συνταξιούχοι αναγκάζονται να βαδίσουν αρκετά χιλιόμετρα για να εξασφαλίσουν βασικές ιατρικές εξετάσεις ή φάρμακα.
Πρέπει να σας πω ότι μου έλεγαν προχθές στον Αυλώνα -για να είμαι συγκεκριμένος το λέγω αυτό- αλλά το ίδιο συμβαίνει και στο Χαλκούτσι και στο Λαύριο, σε όλες τις περιοχές ότι για να θεωρήσουν τις συνταγές, που υπερβαίνουν το ποσό των 20.000 δραχμών, πρέπει να πάνε στη Νομαρχία. Ξέρετε δε ότι η Νομαρχία είναι στην Παλλήνη. Δεν υπάρχει καμιά συγκοινωνία. Πρέπει, για να πάνε εκεί, να αλλάξουν τρεις - τέσσερις συγκοινωνίες.
Κατά τα άλλα, το είπα και στην πρωτολογία μου, τελείωσε ο χρόνος των δημοσίων σχέσεων που είχατε. Επισκεφτήκατε και τη ΓΣΕΕ και την ΑΔΕΔΥ και όλα όσα έπρεπε να κάνετε στο πλαίσιο των δημοσίων σχέσεων. Εγώ θα σας καλέσω -και θα σας ακολουθήσουμε όλοι- να έρθετε να πάμε μια μέρα σε ένα από αυτά τα ΙΚΑ τα οποία σας ανέφερα και να συζητήσετε ο ίδιος με τους ασφαλισμένους και τότε θα διαπιστώσετε, κύριε Υπουργέ, ότι δεν έχετε κάνει απολύτως τίποτα.
Είναι πάμπολλα τα προβλήματα που απασχολούν τις ευπαθείς ομάδες του πληθυσμού που βρίσκονται σε αυτές τις περιοχές, όπως των τσιγγάνων, των Ελληνοποντίων, των σεισμοπαθών και των ατόμων με ειδικές ανάγκες. Αντίθετα εσείς εξακολουθείτε να διαχειρίζεστε την κατάσταση με μόνο μέτρο κάποια επιδοματική πολιτική ακόμα και στις έκτακτες ανάγκες, πυρκαγιές, πλημμύρες που φτάνουν μετά δυσκολίας τις 200.000 δραχμές και εκεί σταματάει ο κοινωνικός σας ρόλος. Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αγγελόπουλος έχει το λόγο.
ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, πρέπει να διευκρινίσω πρώτα από όλα ότι το σύστημα της καταβολής προσωρινής σύνταξης δεν είναι καινούριο. Στα περισσότερα ταμεία ισχύει με τη μέθοδο της προκαταβολής που δίδεται κάθε μήνα. Και όταν αναφερόμαστε στην καθυστέρηση καταβολής των συντάξεων εννοούμε το πότε γίνεται η εκκαθάριση για να ξέρει ο εργαζόμενος ποιο είναι το τελικό ποσό που δικαιούται και ότι δεν έχει εκκρεμότητες.
Επίσης πάνω στην τοποθέτηση του κυρίου Υπουργού, θέλω να κάνω τρεις - τέσσερις παρατηρήσεις. Όταν επισημαίνουμε ότι ενδεχόμενα θα υπάρξει πρόβλημα καταβολής της σύνταξης και του δώρου Χριστουγέννων δεν εννοούμε ότι θα υπάρξει το φαινόμενο για πρώτη φορά στην Ελλάδα να μην πάρουν τα λεφτά οι δικαιούχοι. Τότε θα σήμαινε ότι το κράτος έχει καταρρεύσει. Επισημαίνουμε ότι η καταβολή αυτή θα γίνει με προβλήματα και ερωτάμε από πού ενδεχομένως θα βρεθούν τα λεφτά. Θα είναι δανεικά; Θα γίνουν με μεταφορές χρημάτων από τα επικουρικά ταμεία στην κύρια ασφάλιση; Θα γίνουν με προεξόφληση εσόδων με υποθήκευση του μέλλοντος;
Με την ευκαιρία θέλω να ρωτήσω ακόμη τον κύριο Υπουργό. Τριακόσια-τετρακόσια τόσα δισεκατομμύρια που οφείλει το ΙΚΑ προς τον ΟΑΕΔ -για την καταπολέμηση της ανεργίας που συνεισφέρουν οι κοινωνικοί εταίροι- πότε θα καταβληθούν;
Ακόμη η πληρωμή αυτών των συντάξεων και του δώρου Χριστουγέννων θα σημαίνει ότι αυτόματα παύουν να υπάρχουν αυτά τα προβλήματα στα οποία μέχρι προχθές και καθημερινά ακόμα αναφέρονται και τα κυβερνητικά στελέχη; Ο προκάτοχος του Υπουργού ο κ. Γιαννίτση,ς πριν λίγους μήνες μας έλεγε δημόσια με απολυτότητα, με πανηγυρικό τρόπο ότι το ασφαλιστικό σύστημα της χώρας καταρρέει το 2003. Ο κίνδυνος αυτός, επειδή θα πληρωθούν οι συντάξεις τα Χριστούγεννα, θα πάψει να υπάρχει;
Επίσης ο κύριος Υπουργός μας είπε ότι το κράτος εγγυάται την καταβολή των συντάξεων. Το κράτος όμως, κύριε Πρόεδρε, δεν είναι εκείνο που κατά καιρούς προβάλλοντας σαν επιχείρημα τη δύσκολη κατάσταση στην οποία βρίσκονται τα ασφαλιστικά ταμεία έρχεται να φαλκιδεύσει ασφαλιστικά δικαιώματα των εργαζομένων; Την αδυναμία αυτών των ασφαλιστικών ταμείων για λογαριασμό των εργαζομένων δεν επικαλείται κάθε φορά, επαναλαμβάνω, το κράτος για την φαλκίδευση αυτών των δικαιωμάτων;
Και τέλος ο κύριος Υπουργός είπε ότι η ρύθμιση του χρέους του δημοσίου προς το ΙΚΑ -1,3 τρισεκατομμύρια, δεκαετής ρύθμιση με 2% επιτόκιο- δείχνει την ευαισθησία της Κυβέρνησης απέναντι στα ασφαλιστικά ταμεία των εργαζομένων. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε. 
Το χρηματοοικονομικό κόστος το έχει υπολογίσει κανείς; Για να ανταποκριθεί το ΙΚΑ στις υποχρεώσεις του καταφεύγει στον τραπεζικό τομέα. Τις περισσότερες φορές δανείζεται με 6% έως 8% επιτόκιο. Εγώ να δεχθώ ότι είναι 6%. Η διαφορά του 4%, αυτή η εκάρτ (;) που παρατηρείται ανάμεσα στο επιτόκιο καταθέσεων χορηγήσεων και της ρύθμισης στο επιτόκιο, σημαίνει 50 δισεκατομμύρια δραχμές το χρόνο. Στα δέκα χρόνια είναι 500 δισεκατομμύρια δραχμές. Τα 500 δισεκατομμύρια δραχμές που είπε πριν ο κ. Καστανίδης ότι θα εισπράξει το ΙΚΑ από την επιστροφή των δόσεων του δημοσίου μέσα απ' αυτήν τη ρύθμιση για να τα επιστρέψει στο ΙΚΑ-ΤΕΑΜ. Θα εισπράξει δόσεις, αλλά ταυτόχρονα θα πρέπει να πληρώσει και 500 δισεκατομμύρια δραχμές περίπου στη δεκαετία για χρηματοοικονομικό κόστος. 
Ευχαριστώ πολύ. 
ΠΡΟΕΔΡΕΥΩΝ (Κωνσταντίνος Βρεττός): Έχουμε ολοκληρώσει τις δευτερολογίες των συναδέλφων. 
Το λόγο έχει ο Υπουργός Εργασίας και Κοινωνικών Ασφαλίσεων κ. Ρέππας. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, είναι πολύ θετικό το γεγονός ότι μεταδίδεται η συνεδρίαση της Βουλής σε εκείνους που είναι συνδρομητές σε τέτοιου είδους παροχή ραδιοτηλεοπτικών υπηρεσιών σύμφωνα με το νόμο 2644, που είχα την τιμή ως Υπουργός Τύπου και Μέσων Ενημέρωσης τότε να εισηγηθώ και να ψηφίσει η Βουλή των Ελλήνων. Ας κρίνει ο ελληνικός λαός. 
ΝΙΚΟΛΑΟΣ ΑΓΓΕΛΟΠΟΥΛΟΣ: Οι συνταξιούχοι πάντως δεν έχουν NOVA. Δεν μπορούν να την πληρώσουν. 
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έγραψε ιστορία στο προηγούμενο Υπουργείο. Θα γράψει ιστορία και εδώ. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Πρέπει να σας πω ότι είναι πολύ σημαντική η τομή αυτή γιατί είμαστε η μόνη χώρα στην Ευρωπαϊκή Ένωση που έχει τόσο λεπτομερειακές ρυθμίσεις για ένα σημαντικό ζήτημα, όπως είναι η παροχή συνδρομητικών ραδιοτηλεοπτικών υπηρεσιών μέσω δορυφορικών συστημάτων ανεξαρτήτως της χρησιμοποιούμενης τεχνολογίας, αναλογικής ή ψηφιακής. Πρέπει να σας πω ότι επίσης είναι πολύ σημαντική η πρωτοβουλία που έχει αναλάβει η Κυβέρνηση διά του Υπουργείου Γεωργίας να διανείμει στους Έλληνες αγρότες τα απαραίτητα εξαρτήματα -αποκωδικοποιητές κλπ- προκειμένου αδαπάνως να παρακολουθούν τα προγράμματα των συνδρομητικών σταθμών. 
ΝΙΚΗΤΑΣ ΚΑΚΛΑΜΑΝΗΣ: Δεν σας κατηγορήσαμε. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κάνω μία μνεία μιας ακόμη υπηρεσίας που προσφέραμε στη δημοκρατία και στους Έλληνες πολίτες. 
ΝΙΚΗΤΑΣ ΚΑΚΛΑΜΑΝΗΣ: Δεν ξέρω προς πού γίνεται η μνεία. Προς εσάς ή...
ΓΕΡΑΣΙΜΟΣ ΓΙΑΚΟΥΜΑΤΟΣ: Το μέλλον είναι αβέβαιο. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Το μέλλον του δικού σας παιδιού, μια και μιλήσατε για το παιδί σας και για τα παιδιά της Ελλάδος, κύριε Γιακουμάτο, πρέπει να σας πω ότι είναι πιο σίγουρο, πιο βέβαιο με τις κυβερνήσεις του ΠΑΣΟΚ. Οι γενιές των νέων Ελλήνων, όταν οι γονείς τους εμπιστεύθηκαν το κίνημά μας για να κυβερνά αυτήν τη χώρα, μεγάλωσαν, σταδιοδρόμησαν και σήμερα, τόσα χρόνια μετά, έχουν μια επιτυχημένη παρουσία στη δημόσια ζωή της χώρας. 
Σημαντικά θέματα θα πρέπει να τα αντιμετωπίζουμε με τη βαρύτητα που έχουν. Δεν μπορεί να γίνει διάλογος όταν η χρησιμοποίηση στοιχείων γίνεται με τέτοιο τρόπο που οδηγεί τελικώς στην υποκατάσταση της ανάλυσης και της εξαγωγής συμπερασμάτων από ένα απέραντο κουτσομπολιό. Λυπάμαι, γιατί επιμένετε ότι για το 1998 το έλλειμμα του ΙΚΑ, σύμφωνα με τους πίνακες που έχετε, ανέρχεται στα 326 δισεκατομμύρια δραχμές. Είμαι βέβαιος ότι οι πίνακες που έχετε μιλούν για ένα έλλειμμα ύψους 32,6 δισεκατομμυρίων δραχμών. Απλώς δεν έχετε καλή σχέση με τα κόμματα. Με όλα τα άλλα κόμματα εκτός του δικού σας. Εγώ σας καλώ να καταθέσετε τον πίνακα, αν πράγματι δεν είναι έτσι όπως τα λέω εγώ. 
Αυτό το οποίο επίσης σχετίζεται με την περίφημη έκθεση για το ΙΚΑ-ΤΕΑΜ και το 2007 -μια κι έγινε λόγος για την προοπτική του ΙΚΑ-ΤΕΑΜ- είναι το εξής: 
Στη συγκεκριμένη μελέτη αναφέρεται ως προοπτική ελλείμματος το 2007, το ποσό των 149 δισεκατομμυρίων δραχμών και όχι το ποσό πλέον των 300 δισεκατομμυρίων δραχμών όπως εσείς ισχυριστήκατε.
Έρχομαι τώρα στα άλλα θέματα. Και θα απαντήσω συγκεκριμένα, συνοπτικά, γιατί αυτό σε τελευταία ανάλυση έχει σημασία...
ΝΙΚΗΤΑΣ ΚΑΚΛΑΜΑΝΗΣ: Δεν μας είπατε αυτό το ποσό πως θα το καλύψετε. Εγώ σας ρώτησα.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Θα έρθω σε όλα αυτά. 
ΝΙΚΗΤΑΣ ΚΑΚΛΑΜΑΝΗΣ: Ήταν το δεύτερο σκέλος της ερώτησής μου. Το ξεχάσατε. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Καταλαβαίνω ότι η αντίδρασή σας αυτή οφείλεται στο μεγάλο και ειλικρινές ενδιαφέρον σας να ενημερωθεί ο ελληνικός λαός...
ΝΙΚΗΤΑΣ ΚΑΚΛΑΜΑΝΗΣ: Ναι, πώς θα το καλύψετε;
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): ...και όχι σε μια αμηχανία ή ένα φόβο που αισθάνεστε επειδή ακριβώς όλοι διαπιστώνουν ότι αυτά τα οποία ισχυρίζεστε δεν έχουν σχέση με την αλήθεια. 
ΝΙΚΗΤΑΣ ΚΑΚΛΑΜΑΝΗΣ: Πείτε μας πώς θα το καλύψετε, κύριε Υπουργέ.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε συνάδελφε, μου δίνετε την εντύπωση...
ΝΙΚΗΤΑΣ ΚΑΚΛΑΜΑΝΗΣ: Δεν θα πάτε παρακάτω. Θα μας πείτε πώς θα το καλύψετε.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε συνάδελφε.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε συνάδελφε, μου δίνετε την εντύπωση ότι αυτό το οποίο σας ενδιαφέρει δεν είναι να συζητήσουμε για την πολιτική επί συγκεκριμένων ζητημάτων. Σας ενδιαφέρει να αντιδικήσουμε. Εδώ είμαστε στη Βουλή των Ελλήνων. Δεν είμαστε σε ένα επαρχιακό πρωτοδικείο. Και τιμώ τους θεσμούς της χώρας μας και τους φορείς της. Πρέπει να συζητήσουμε, λοιπόν, τα μεγάλα θέματα επειδή το ενδιαφέρον μας -το πιστεύω αυτό- είναι κοινό, προκειμένου να βοηθήσουμε τους Έλληνες πολίτες να ζήσουν σε καλύτερες συνθήκες. 
Προβλήματα υπάρχουν. Πάρα πολλά προβλήματα υπάρχουν. Όταν εσείς -και οι συνάδελφοι Βουλευτές όλων των πτερύγων το κάνουν- διαπιστώνετε την ύπαρξη ενός προβλήματος, εύκολα εγώ μπορώ να διαπιστώσω ότι υπάρχουν εκατό προβλήματα στην ελληνική κοινωνία. Εάν εσείς μιλήσετε για εκατό προβλήματα, εγώ θα σας μιλήσω για χίλια προβλήματα. Αυτό είναι το θέμα; Σε κάθε κοινωνία ανθρώπων υπάρχουν προβλήματα. Δεν πρέπει, όμως, να δούμε πρώτον αν έχει συντελεστεί μια πρόοδος και πόσο σημαντική είναι; Εάν ανταποκρίνεται η πρόοδος που έχουμε κάνει στις προκλήσεις των καιρών; Εάν η Ελλάδα βελτιώνει συνεχώς τη θέση της στο διεθνές περιβάλλον; Εάν η ελληνική κοινωνία εκσυγχρονίζεται ώστε οι Έλληνες πολίτες να ζουν σε όλο και καλύτερες συνθήκες; Και ταυτόχρονα, διαπιστώνοντας ότι πράγματι υπάρχουν προβλήματα να καταλήγουμε σε συγκεκριμένες προτάσεις, προκειμένου να τα αντιμετωπίσουμε έχοντας, όμως, πάντοτε υπόψη μας ότι οι προτάσεις αυτές θα πρέπει να είναι συνεπείς και να μην αντιφάσκουν όταν διατυπώνονται για το ένα ή το άλλο θέμα. Θα πρέπει να έχουν μια ευθύγραμμη σχέση οι προτάσεις μεταξύ τους. 
Δεν μπορεί φερ' ειπείν η Νέα Δημοκρατία από τη μια να συνηγορεί υπέρ της κεφαλαιοποιητικής συνιστώσας στο ασφαλιστικό σύστημα της χώρας και από την άλλη να κινδυνολογεί, να κατηγορεί και να απορρίπτει κάθε ιδέα επενδύσεων εκ μέρους των ασφαλιστικών ταμείων. 
ΣΠΥΡΙΔΩΝ ΣΠΥΡΟΥ: Το χρησιμοποιήσατε. Διαστρεβλώνετε την αλήθεια.
ΠΡΟΕΔΡΕΥΩΝ (Κωνσταντίνος Βρεττός): Κύριε Σπύρου, σας παρακαλώ. Αφήστε τον κύριο Υπουργό να ολοκληρώσει. Πρέπει να ομολογήσουμε ότι ο κύριος Υπουργός δεν διέκοψε κανέναν.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Σας παρακαλώ, κύριε συνάδελφε. Εγώ δεν απευθύνομαι προσωπικά σε κανέναν. Μιλώ στη Βουλή των Ελλήνων.
Νομίζω, λοιπόν, επειδή έγινε πολλή συζήτηση γι' αυτό το θέμα -αφού το θέλετε- ότι είστε κατώτεροι των περιστάσεων γιατί δεν τολμάτε να έρθετε στη Βουλή και να καταθέσετε την πρόταση για την περίφημη αυτή υπόθεση της ΔΕΚΑ Α.Ε. για την οποία τόσο θόρυβο κάνατε όλη την προηγούμενη περίοδο προκειμένου να αποκομίσετε μικροκομματικά οφέλη. Αυτό δείχνει πολιτική δειλία, δείχνει ατολμία, δείχνει φόβο απέναντι στις εξελίξεις τις οποίες δρομολογεί η Κυβέρνησή μας. Πώς μιλάτε, λοιπόν, με αυτόν τον τρόπο όταν αυτό το οποίο έχετε τόσο πομπωδώς εξαγγείλει δεν το κάνατε; Και σας προκαλούμε να το κάνετε. 
Από εκεί και πέρα, αγνοείτε ορισμένα στοιχεία. Πρέπει να σας πω ότι όσον αφορά τις επενδύσεις που έγιναν στο ελληνικό Χρηματιστήριο εκ μέρους ασφαλιστικών οργανισμών, επειδή έγινε ονομαστική αναφορά σε μετοχές -κατά τη γνώμη μου δεν θα έπρεπε να γίνει αυτό- περιορίζομαι να πω ότι οι αγορές μετοχών από τα ταμεία το επίμαχο διάστημα, το πρώτο εξάμηνο του 2000, ανήλθε συνολικά στα 23 δισεκατομμύρια δραχμές για όλο το εξάμηνο όταν ο ημερήσιος τζίρος -ο ημερήσιος τζίρος, επαναλαμβάνω- στο ελληνικό Χρηματιστήριο ξεπερνούσε τα 100 δισεκατομμύρια δραχμές.
Θα έρθει η ώρα να συζητήσουμε με λεπτομέρειες για τις αποδόσεις για να φανεί επί ποίων κυβερνήσεων τα ασφαλιστικά ταμεία έκαναν την καλύτερη δυνατή διαχείριση των περιουσιακών στοιχείων τους.
Αναφερθήκατε σε μια έκθεση η οποία έχει εκπονηθεί για θέματα πρωτοβάθμιας φροντίδας υγείας. Πράγματι υπάρχει έκθεση, η οποία έχει έναν χαρακτήρα υπηρεσιακό.
ΝΙΚΗΤΑΣ ΚΑΚΛΑΜΑΝΗΣ: Δεν είναι μόνο γι΄ αυτό.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Ασφαλώς το ΙΚΑ, ένας μεγάλος οργανισμός που παρέχει υπηρεσίες υγείας στους ασφαλισμένους του και οφείλει και πρέπει να συζητά και να ασχολείται μ' αυτό το θέμα, να μετρά τα αποτελέσματα της λειτουργίας των δικών του υπηρεσιών και να σκέφτεται με ποιον τρόπο θα αναβαθμίσει αυτές τις υπηρεσίες, προχωρώντας, εάν αυτό είναι επιβεβλημένο, στις αναγκαίες διαρθρωτικές μεταβολές.
Η Κυβέρνηση ασχολείται και θα ασχοληθεί και την επόμενη περίοδο με το ζήτημα αυτό της πρωτοβάθμιας φροντίδας υγείας. Οι θέσεις της Κυβέρνησης είναι αυτές, οι οποίες με ενιαίο τρόπο προς τα έξω δηλώνουν τη βούλησή μας να προχωρήσουμε σε συγκεκριμένη κατεύθυνση με τις επιλογές, τις οποίες κάνουμε και αν χρειαστεί και νομοθετούμε.
ΝΙΚΗΤΑΣ ΚΑΚΛΑΜΑΝΗΣ: Δηλαδή ποια είναι η θέση της Κυβέρνησης; Δεν έχω καταλάβει. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Το θέμα αυτό, κύριε συνάδελφε, που συνεχώς διακόπτετε όπως όλοι οι άλλοι, μας απασχολεί. Θα το συζητήσουμε την επόμενη περίοδο. Θα έχετε τις θέσεις μας. 
ΝΙΚΗΤΑΣ ΚΑΚΛΑΜΑΝΗΣ: Πείτε το αυτό, γιατί άλλα έλεγε ο κ. Παπαδόπουλος. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Εσείς ασφαλώς είναι δύσκολο -το είπα στην πρωτολογία μου, το επαναλαμβάνω συντόμως- να διακρίνετε τη διαφορά που υπάρχει ανάμεσα στο βάρος ευθύνης που έχει η Κυβέρνηση να ασκεί επί του πραγματικού πεδίου πολιτική, όχι να κάνει ασκήσεις επί χάρτου ή ασκήσεις λόγου. Ο λόγος είναι ευρύχωρος και είναι πάντοτε πιο δημοφιλής. Η απόφαση και η υπογραφή όμως είναι αυτή, η οποία κρύβει τη μεγάλη ευθύνη. Κι αυτό το προνόμιο ελέω του ελληνικού λαού το έχουμε εμείς.
Έχει συμφωνήσει η ΔΕΚΑ την τελευταία περίοδο, επειδή αναφέρθηκε συνάδελφος στο αίτημα του ΤΑΠ-ΟΤΕ ότι για το 2001 θα καταβληθούν στο ακέραιο όλα τα ποσά. Δεν υπάρχει οποιοδήποτε θέμα.
Όσον αφορά τους ισολογισμούς, γνωρίζετε ότι για λόγους ρεαλιστικούς, αφού δεν υπήρχε μηχανοργάνωση των λειτουργιών των υπηρεσιών των ασφαλιστικών ταμείων, δεν θα μπορούσαν να υποβληθούν αυτοί οι ισολογισμοί. Η υποχρέωση όμως για την υποβολή ισολογισμών δεν καταργήθηκε. 
ΝΙΚΗΤΑΣ ΚΑΚΛΑΜΑΝΗΣ: Ο κ. Σολωμός πώς το έκανε; 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Η ουσιαστική βέβαια απάντηση σ΄ αυτό το πρόβλημα -και είναι η πολύ μεγάλη τομή, την οποία θα συζητήσουμε πολύ σύντομα εδώ στη Βουλή, και για μία φορά επαναλαμβάνω την πίστη μου ότι θα συμφωνήσουμε- δίνεται με την πρόταση για την αναδιοργάνωση και τον εκσυγχρονισμό του ΙΚΑ και την εισαγωγή σ΄ αυτό του ολοκληρωμένου πληροφοριακού συστήματος. 
Κυρίες και κύριοι συνάδελφοι, όσον αφορά το ασφαλιστικό ζήτημα, λυπούμαι γιατί μας απευθύνετε την κατηγορία ότι επιδιδόμαστε σε δημόσιες σχέσεις. Συζητούμε με τους φορείς. Τιμούμε τους θεσμούς και τους φορείς τους. Τους υποτιμάτε, όταν θεωρείτε ότι εξαντλείται σε επίπεδο δημοσίων σχέσεων αυτή η διάθεση επικοινωνίας, συζήτησης, ανταλλαγής απόψεων για προβλήματα που τους απασχολούν. Λυπάμαι γιατί θεωρείτε ότι επικοινωνιακού τύπου τεχνάσματα είναι αυτά τα οποία καθοδηγούν τις ενέργειές μας, την ώρα που έχουμε αποδυθεί σε μία προσπάθεια, συνεχίζοντας το έργο που εδώ και καιρό έχουμε αναλάβει, προκειμένου να αντιμετωπίσουμε ένα κρίσιμο ζήτημα. Και για την αντιμετώπιση του κρίσιμου ζητήματος είπα, και επαναλαμβάνω, ότι δεν απαιτούνται μόνο υπεύθυνες προτάσεις, αλλά και υπεύθυνοι χειρισμοί. Και παρακαλώ και εσείς να κάνετε από την πλευρά σας χειρισμούς υπεύθυνους, όχι σαν αυτούς που την προηγούμενη περίοδο επιχειρήσατε, προκειμένου να αντιπολιτευθείτε την Κυβέρνηση, με αποτέλεσμα να οδηγήσετε σε ένα κλίμα σύγχυσης και πανικού, μεταξύ των άλλων και εσείς, χιλιάδες συμπολίτες μας στη συνταξιοδότηση και να βλάψουν τα συμφέροντά τους. Κι αυτοί σήμερα πρέπει να μας ακούν. Και κυρίως πρέπει να σας πω -είναι μία πληροφορία που είχα από εκείνη την περίοδο- ότι στους διάφορους οργανισμούς είναι γνωστό ότι οι περισσότεροι συμπολίτες μας, που οδηγήθηκαν σ΄ αυτήν την επιλογή ήταν φίλα προσκείμενοι στη Νέα Δημοκρατία. Τους οδηγήσατε στη συνταξιοδότηση. Οδηγείτε σε συνταξιοδότηση τη φιλοδοξία σας να γίνετε κάποτε Κυβέρνηση, όταν φέρνετε με αυτόν τον τρόπο τόσο κρίσιμα ζητήματα στη Βουλή προς συζήτηση. 
Κυρίες και κύριοι συνάδελφοι, όσον αφορά το ΙΚΑ-ΤΕΑΜ επειδή με ρωτήσατε πριν, είπε ο κ. Καστανίδης πολύ ορθά ότι είναι αυτό στις επιλογές του Ιδρύματος. Μετά τη συμφωνία που έγινε γι' αυτό το πολύ σημαντικό ποσό του 1,3 τρισεκατομμυρίων δραχμών το ΙΚΑ θα αντιμετωπίσει κατά προτεραιότητα τις υποχρεώσεις του και απέναντι στο ΙΚΑ - ΤΕΑΜ και στον ΟΑΕΔ ο οποίος όπως γνωρίζετε εποπτεύεται από το δικό μας Υπουργείο και εκεί το ΙΚΑ έχει όπως γνωρίζετε όχι αμελητέες υποχρεώσεις. 
Κλείνοντας, πολλά μπορεί να πει κανείς, αλλά νομίζω ότι αυτό που έχει σημασία είναι να είμαστε συγκεκριμένοι. Θα έλεγα, κύριοι συνάδελφοι, ότι η κινδυνολογία και η ψευδολογία είναι μια δοκιμασμένη συνταγή αποτυχίας. Δεν σας οδηγεί πουθενά και μην προεξοφλείτε την κρίση του ελληνικού λαού. Αυτό δείχνει ότι δεν τιμάτε τους συμπολίτες μας. Εμείς κάνουμε αγώνα για να κερδίζουμε διαρκώς και καθημερινά την εμπιστοσύνη του ελληνικού λαού στην Κυβέρνησή μας. Πιστεύω, ότι θα μας κρίνει θετικά την κατάλληλη στιγμή. Σε τελευταία ανάλυση επαναλαμβάνω είμαστε οι τελευταίοι που έχουμε παράπονο από την κρίση του ελληνικού λαού. Αν θα είναι η Νέα Δημοκρατία κυβέρνηση μετά από λίγα χρόνια είναι κάτι που ως πρόβλεψη από την πλευρά σας ακούγεται εδώ και μια δεκαετία. 
Προς τι, λοιπόν, αυτού του είδους η φυγή απ' την πραγματικότητα σε ένα κόσμο τον οποίο πλάθετε στη φαντασία σας μόνο και μόνο επειδή αποφεύγετε να αναμετρηθείτε με την Κυβέρνηση στο σήμερα, στο πραγματικό; 'Ενα πλαίσιο ιδεών, ένα πλαίσιο απόψεων, μπορεί ο καθένας να διατυπώσει για οποιοδήποτε θέμα. Σημασία έχει οι προτάσεις να είναι κοστολογημένες, να παράγουν συγκεκριμένο αποτέλεσμα, να γίνονται βιωματική κατάσταση στην καθημερινή ζωή των πολιτών και το έργο αυτό μια κυβέρνηση μπορεί να το δρομολογήσει. Και θα είναι τόσο καλύτερο, πιο αποδοτικό και χρήσιμο το έργο αυτό για τους πολίτες, εάν σ΄αυτό έχουν συμβάλει όλες οι πολιτικές δυνάμεις. Μαζί πρέπει να πορευθούμε και να αντιμετωπίσουμε τις προκλήσεις της εποχής. 
Εγώ από δική μου πλευρά παρά τα όσα ακούστηκαν από συναδέλφους διατηρώ ακέραια την πεποίθησή μου ότι θα έχουμε μια γόνιμη συνεργασία προκειμένου να συζητήσουμε, έστω και χωρίς να συμφωνούμε, οργανώνοντας όμως το πλαίσιο της συνύπαρξής μας και της συνεργασίας μας με τέτοιο δημοκρατικό τρόπο ώστε όλοι να είμαστε χρήσιμοι, ανταποκρινόμενοι στο σκοπό για τον οποίο επαναλαμβάνω είμαστε εδώ, για τους 'Ελληνες πολίτες. 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Κακλαμάνης έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, κύριοι συνάδελφοι, κύριε Υπουργέ, θέλω να σας ευχαριστήσω, γιατί όσοι είχαν την ευκαιρία μέσω του επιτεύγματός σας, της δορυφορικής τηλεόρασης, να μας βλέπουν, θα κατάλαβαν περί ποίας αλαζονείας ομιλούμε. Φαίνεται, ως συμπατριώτης του κ. Λαλιώτη -Αρκάδες και οι δύο- είσαστε οπαδός της συμφωνίας των Δολιανών, αλλά φαίνεται ότι ξεχνάτε ότι κοντά στα Δολιανά είναι και τα Δερβενάκια και προφανώς ξεχνάτε τι έπαθε ο Δράμαλης στα Δερβενάκια. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Τι δουλειά έχει ο Δράμαλης; 
ΝΙΚΗΤΑΣ ΚΑΚΛΑΜΑΝΗΣ: Κατάλαβε πολύ καλά ο κύριος Υπουργός.
Αυτό όμως, είναι δικό σας θέμα εσωκομματικό και θέλουμε να συνεχίσετε έτσι μ' αυτήν την αλαζονεία, μ' αυτόν τον τρόπο χαρακτηρισμών και οι επόμενες ποιοτικές δημοσκοπήσεις που θα αναφέρονται στα κομμάτια της απασχόλησης της κοινωνικής ασφάλισης να μεγαλώνουν ακόμη περισσότερο σε βάρος του ΠΑΣΟΚ την ψαλίδα στο ερώτημα ποιον εμπιστεύεται ο κόσμος, ο μη προνομιούχος 'Ελληνας πολίτης, στο ερώτημα "Νέα Δημοκρατία ή ΠΑΣΟΚ". Και βεβαίως από σας γνήσιος εκφραστής του νεοφιλελευθερισμού, τον οποίο ονομάζετε εκσυγχρονισμό μέσα στο κόμμα σας, δεν περίμενα να ακούσω τίποτε άλλο.
Όπως δεν μπορούσα να ακούσω τίποτε άλλο από τον εκλεκτό συνάδελφο κ. Kαστανίδη -είμαι βαθύτατα πεπεισμένος ότι το πιστεύει- ο οποίος είπε ότι ό,τι και να κάνει κανείς για το κοινωνικό σύνολο, δεν είναι επαρκές. Ξέρω ότι δεν ήταν ρητορική διατύπωση, επειδή χειρίζεται άριστα την ελληνική γλώσσα, αλλά το πιστεύει κιόλας ο συγκεκριμένος συνάδελφος. 
Μόνο που, αγαπητέ κύριε συνάδελφε, κοινωνική πολιτική δεν μπορείς να κάνεις συνεχώς με δανεικά. Για να είναι βιώσιμη, με προοπτική και για να είναι ανθρωποκεντρική, κάποτε πρέπει και να την τροφοδοτείς από το περίσσευμα του εθνικού πλούτου, εάν υπάρχει βέβαια εθνικός πλούτος.
Σας δίνω μια απάντηση, επειδή ως μη έδει -όπως σας είπα μου επιβεβαιώσατε ότι έχετε μπερδέψει ότι έχετε αλλάξει υπουργική καρέκλα- σχετικά με τη ΔΕΚΑ και την πρότασή μας. 
Σας ζητούμε συγγνώμη, κύριε Υπουργέ, που δεν τηλεφωνήσαμε στη Χαριλάου Τρικούπη για το πότε θα καταθέσουμε την πρόταση. Συγγνώμη, κύριε Υπουργέ! Δεν θα το ξανακάνουμε. Το πότε θα καταθέσουμε την πρόταση είναι δικό μας θέμα. Δεν θα σας κάνουμε ερώτηση.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): ΄Αμα κάνετε ζημιά στους επενδυτές του Χρηματιστηρίου, δεν είναι δικό σας θέμα;
ΝΙΚΗΤΑΣ ΚΑΚΛΑΜΑΝΗΣ: 'Οποτε θέλουμε εμείς θα την καταθέσουμε και δεν θα αποσείσετε από πάνω σας τις ευθύνες ότι εξαιτίας της σπέκουλας και της πολιτικής που ακολουθήσατε με επικεφαλής τον νυν "τσάρο" της Οικονομίας κ. Χριστοδουλάκη, τον νυν Υπουργό Εθνικής Αμύνης κ. Παπαντωνίου και τον κ. Σημίτη, είστε οι κυρίως υπεύθυνοι για το γεγονός ότι 33 δισεκατομμύρια δραχμές έφυγαν από την τσέπη του ΄Ελληνα φορολογούμενου και πήγαν σε τσέπες ανθρώπων, που στηρίζουν τη νεοφιλελεύθερη πολιτική σας. 
Αυτή, λοιπόν, είναι η δική μας η απάντηση. Δεν θα σας ρωτήσουμε πότε θα καταθέσουμε την πρόταση. Και θα την καταθέσουμε και όποτε θέλουμε εμείς. Αυτή είναι η απάντηση την οποία σας δίνω.
Βεβαίως, κύριε Υπουργέ, δεν μου απαντήσατε στα δύο κρίσιμα ερωτήματα. Για να μην κάνουμε σύγχυση, στα 356 δισεκατομμύρια που ανέφερα, μιλώ για το διαχρονικό χρέος του ΙΚΑ. Το είπα περίπου, γιατί δεν υπάρχουν οι δύο τελευταίοι απολογισμοί και ισολογισμοί .
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Καταθέστε το σας παρακαλώ.
ΝΙΚΗΤΑΣ ΚΑΚΛΑΜΑΝΗΣ: Πού να το καταθέσω επισήμως ως πίνακα, αφού δεν υπάρχουν ισολογισμοί απέναντι στον ΟΑΕΕ, τον ΟΕΚ και όλα τα υπόλοιπα που χρωστάτε;
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Καταθέστε τα στα Πρακτικά της Βουλής, για να τα δούμε και εμείς.
ΝΙΚΗΤΑΣ ΚΑΚΛΑΜΑΝΗΣ: Στην ουσία, δεν το αντικρούσατε αυτό, παρά μας είπατε ότι δεν υπάρχει μηχανοργάνωση στο ΙΚΑ. Μας είπατε: "Τι να κάνουμε για τους ισολογισμούς και απολογισμούς;". Στο ερώτημα πώς ο προηγούμενος διοικητής παρουσίαζε τους ισολογισμούς και απολογισμούς με την ίδια μηχανοργάνωση, δεν μου απαντήσατε, κύριε Υπουργέ. 
Δεν θα ξεφύγετε σήμερα. Θα μας πείτε ως εκπρόσωπος της Κυβέρνησης -περίμενα και από τον κ.Καστανίδη ως εκπρόσωπο του κόμματος να μου δώσει απάντηση στο συγκεκριμένο θέμα- πότε θα παρουσιάσετε τις προτάσεις σας για την κοινωνική ασφάλιση. Σας έκανα δύο πολύ συγκεκριμένα ερωτήματα. Δεν σας λέω να μου πείτε ημερομηνία συγκεκριμένη. Να μου πείτε περίπου. Το Δεκέμβριο, τον Ιανουάριο, το Φεβρουάριο;
Επαναλαμβάνω, λοιπόν, το ερώτημα: Πότε θα παρουσιάσετε τις ολοκληρωμένες κυβερνητικές προτάσεις, βάσει των οποίων, εφόσον μας καλέσετε, βεβαίως και θα έλθουμε να συζητήσουμε, έχοντας και εμείς στο χέρι μας αυτές τις προτάσεις που σας δώσαμε και εμείς πριν από λίγο.
Δεύτερον, σας ρώτησα πότε θα φέρετε το νομοσχέδιο για την κοινωνική ασφάλιση στη Βουλή. Μου έκανε τεράστια εντύπωση που είπατε ότι αυτοί που έσπευσαν να συνταξιοδοτηθούν, ανήκουν στη Νέα Δημοκρατία. Δεν ήξερα ότι ο εκσυγχρονισμός και ο νεοφιλελεύθερος σοσιαλισμός κρατούν φακέλους κοινωνικών φρονημάτων.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Μόνο αυτοί σας πιστεύουν ακόμα, κύριε Κακλαμάνη.
ΝΙΚΗΤΑΣ ΚΑΚΛΑΜΑΝΗΣ: 'Ησασταν και εκπρόσωπος Μέσων Μαζικής Ενημέρωσης. Είθισται φαίνεται να παρακολουθείτε τους δημόσιους υπαλλήλους και να ξέρετε τα κοινωνικά τους φρονήματα. 
'Ασχετα όμως με αυτό, θέλω να μου πείτε πότε προτίθεσθε, όπως στο ερώτημα για το ΙΚΑ μου είπατε ότι μέσα στο Δεκέμβριο θα φέρετε το νομοσχέδιο για το ΙΚΑ, να φέρετε το νομοσχέδιο για την κοινωνική ασφάλιση. Θέλουμε να γνωρίζουμε χονδρικά. Δεν σας ρωτώ ημερομηνία. 
'Οσο για τα περί κεφαλαιοποιητικού συστήματος, περίμενα ότι θα σπεύδατε να μας ευχαριστήσετε και σεις όπως μας ευχαρίστησε στην ουσία και ο κ. Πολυζογόπουλος. Κρατώνται Πρακτικά ότι μιλάμε για κεφαλαιοποιητικό σύστημα σε ό,τι αφορά στο δεύτερο και τρίτο επίπεδο στην επικουρική ασφάλιση, όχι για την κύρια σύνταξη -καλό είναι αυτά να λέγονται- αλλά εν πάση περιπτώσει...
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Για τη συνιστώσα είπα.
ΝΙΚΗΤΑΣ ΚΑΚΛΑΜΑΝΗΣ: Δεν έχει σημασία. Είπαμε για τα Πρακτικά. Κατάλαβα τι εννοούσατε. Και σεις καταλάβατε τι λέγατε. Επειδή κρατούνται Πρακτικά κάνω τη διευκρίνιση. Να, λοιπόν, ένα σημείο στο οποίο πιθανότατα να συμπέσουμε. Για να γίνει όμως αυτό πρέπει να παρουσιάσετε κείμενο, κύριε Υπουργέ. Γι' αυτό σας ρωτάω. Όσον αφορά για το πώς θα καλυπτόταν το έλλειμμα δεν απαντήσατε. Εγώ δεν είπα ότι είναι 300, γιατί δεν έχω δει την έκθεση. Είπα κατά πληροφορίες. Μου λέει 146. Δεν μου απήντησε. 
Εσείς, κύριε Καστανίδη, δώσατε μια απάντηση, αλλά δεν ξέρετε ότι με νόμο η Κυβέρνηση διέγραψε τα χρέη του ΕΛΤΑ, του ΟΣΕ και του ΟΤΕ προς το ΙΚΑ που ανήρχοντο σε 130 δισεκατομμύρια δραχμές. Πώς θα τα καλύψει αυτά το ΙΚΑ, κύριε Υπουργέ; Αν όμως, κύριε Καστανίδη, ήσασταν ένας μικρός έμπορος και χρεωστάγατε ένα εκατομμύριο, όχι μόνο δε θα σας το διέγραφαν και ορθώς, αλλά θα σας είχαν πάει και φυλακή. Να γιατί δεν εμπιστεύομαι την απάντηση, όχι την προσωπική σας, αλλά την τακτική της Κυβέρνησης. Για όλα αυτά δεν άκουσα να πει τίποτε ο κύριος Υπουργός.
Ακόμη δεν μου είπατε γιατί δεν εφαρμόσατε το δικό σας νόμο το 2556/97 που έλεγε ότι στις έδρες κάθε περιφέρειας έπρεπε να εγκατασταθούν ελεγκτικοί μηχανισμοί. Περιμένουμε το νομοσχέδιο για το ΙΚΑ. Αν είναι προς τη σωστή κατεύθυνση, από άποψη τεχνολογίας και μεθόδου, θα το στηρίξουμε. Τόσα χρόνια όμως δεν εφαρμόσατε το δικό σας νόμο, ώστε να μην υπάρχει αυτή η εισφοροδιαφυγή. Όχι μόνο δεν τον εφαρμόσατε, αλλά και εκεί που υπήρχαν τέτοιες έδρες ελεγκτικών μηχανισμών τις αποψιλώσατε από στελέχη. Στην Αττική ήταν εικοσιτέσσερις και σήμερα είναι δώδεκα. Πώς να κάνουν έλεγχο αυτοί οι άνθρωποι; Και μιλώ για έλεγχο για τους Έλληνες πολίτες και όχι για τη μαύρη εργασία των μεταναστών. Δεν μου απαντήσατε, κύριε Υπουργέ, γι' αυτά. Απλώς εκτοξεύσατε χαρακτηρισμούς. 
Στην τριτολογία σας θέλω απάντηση σε δυο καίρια ερωτήματα. Πότε θα παρουσιάζει η Κυβέρνηση πάνω στο άδειο τραπέζι τις προτάσεις σας για να δούμε τι φαγητά θα μας τρατάρετε στον ελληνικό λαό για να δούμε αν μας αρέσουν και αν θα τα φάμε παρέα ή όχι. Χρονολογικά δε στο περίπου πρέπει να μας πείτε πότε θα φέρετε το σχέδιο νόμου για την κοινωνική ασφάλιση. Για τον κλάδο υγείας δεν θέλω να σας φέρω σε δύσκολη θέση. Εάν σας δείξω τα Πρακτικά της προηγούμενης εβδομάδας, τι είπε πριν από δεκαπέντε μέρες ο ομόλογός σας κ. Παπαδόπουλος για την πρωτοβάθμια περίθαλψη, θα καταλάβετε γιατί σας έκανα αναφορά γι' αυτό το σχέδιο.
Εγώ συγχαίρω τη διοίκηση του ΙΚΑ που έκανε αυτή τη μελέτη δεν το είπα για να τη μεμφθώ. Και δεν θα ακούσατε που είπα ότι στα περισσότερα σημεία συμφωνώ με αυτήν την πρόταση. Απλώς είπα ότι δεν έχει καμία σχέση αυτή η πρόταση με την πρόταση που είχε παρουσιάσει το Υπουργείο Υγείας και ο κ. Παπαδόπουλος. Γι' αυτό σας είπα να συνεννοηθείτε. 
Σε αυτά τα δυο καίρια ερωτήματα πρέπει να μας απαντήσετε, γιατί μόνο έτσι μπορεί να γίνει διάλογος. Και σεις είπατε ότι πρέπει να γίνει διάλογος ουσίας. Αυτό μπορεί να γίνει μόνο όταν και οι δυο πλευρές έρθουν με διατυπωμένες θέσεις. Μακάρι για το θέμα της κοινωνικής ασφάλισης, να βρούμε μια συμφωνία, έστω και στο 50%, η οποία δεν θα αλλάζει από κυβέρνηση σε κυβέρνηση και από Υπουργό σε Υπουργό της ίδιας κυβέρνησης. Διότι αυτό φοβάσθε τώρα να παρουσιάσετε. Είμαι σίγουρος ότι δεν θα παρουσιάσετε προτάσεις που θα έχουν σχέση με αυτές του κ. Γιαννίτση. Λέω του κ. Γιαννίτση γιατί ήταν ο Υπουργός. Για μένα συλλογική ήταν η ευθύνη της Κυβέρνησης.
Παρακαλώ πολύ στη δευτερολογία σας, κύριε Υπουργέ, να μου απαντήσετε στα δύο ερωτήματα. Είναι καθοριστικό για τις σχέσεις των κομμάτων μας πάνω στο συγκεκριμένο θέμα, πότε δηλαδή θα παρουσιάσετε τις προτάσεις σας στο περίπου και πότε θα φέρετε το σχέδιο εδώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Καστανίδης έχει το λόγο για δύο λεπτά.
ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα είμαι σύντομος, μολονότι θα χρειαζόμουν πολύ χρόνο για να απαντήσω διεξοδικά σημείο προς σημείο τα όσα λέχθηκαν και με αφορούσαν. 
Ασφαλώς ο παριστάμενος Υπουργός είναι εκείνος που θα δώσει την απάντηση για το πότε θα προσέλθει η Κυβέρνηση στο Κοινοβούλιο για να συζητήσει τα θέματα της κοινωνικής ασφάλισης. 
Επειδή όμως ο κ. Κακλαμάνης αναφέρθηκε και στη γενικότερη θέση του ΠΑΣΟΚ πρέπει να πω ότι φαντάζομαι πως και ο ίδιος θεωρεί πάρα πολύ θετικό ότι είναι καλό, πριν η Κυβέρνηση διατυπώσει τις απόψεις της, να έχει ολοκληρωθεί ένας κύκλος επαφών τουλάχιστον με τους υπεύθυνους κοινωνικούς φορείς. Αυτός ο κύκλος δεν είναι βέβαιο από τώρα πότε τελειώνει και συνεπώς δεν είναι εύκολο για την Κυβέρνηση να προσδιορίσει από τώρα το χρόνο καταθέσεως του σχετικού νομοσχεδίου. 
Δεύτερον, ομολογώ ότι δεν αντελήφθην πάρα πολύ καλά πώς η αντιμετώπιση της επιστροφής του ποσού των 400 δισεκατομμυρίων δραχμών στο Ι.Κ.Α. ΤΕΑΜ συνδέεται με τη διαγραφή αντίστοιχων χρεών των ΕΛ.ΤΑ και Ο.Τ.Ε.
Όταν το 1993 αποφάσισε η Κυβέρνηση Μητσοτάκη να διαπραγματευτεί με την Ευρωπαϊκή Επιτροπή, τα ελλείμματα της Ολυμπιακής και να τα διαγράψει, μέσα στα χρέη της Ολυμπιακής υπήρχαν και οφειλές προς ασφαλιστικούς οργανισμούς, αλλά κανείς δεν είχε αντίρρηση, γιατί έπρεπε να δοθεί μία ενίσχυση στην ανταγωνιστικότητα της επιχείρησης. Το ίδιο συμβαίνει και για τα ΕΛ.ΤΑ. και τον Ο.Τ.Ε. 'Αρα, ας μη συσχετίσουμε το ένα με το άλλο.
Τελειώνω τη σύντομη δευτερολογία μου, θυμίζοντας αυτό που είπα πριν, ότι δηλαδή ο συνάδελφος κ. Γιακουμάτος φαίνεται πως έχει σχέση με τον κινηματογράφο. Τις προηγούμενες εβδομάδες παίχθηκε μία καταπληκτική ταινία με τίτλο: "'Οταν πέσει η νύχτα". Είναι αυτοβιογραφική ενός κουβανού καταραμένου συγγραφέα, του Ρεϊνάλντο Αρένας. Λίγο πριν πεθάνει στην Αμερική, λέει ο Αρένας: "κατάλαβα τελικά ότι η διαφορά ανάμεσα στον κομμουνισμό και τον καπιταλισμό είναι ότι μεν ο κομμουνισμός όταν σε κλωτσάνε, σου ζητάει επιπλέον να φωνάξεις "ζήτω", ενώ ο καπιταλισμός σου επιτρέπει να πεθάνεις χωρίς να το φωνάζεις.
Αυτό επιτρέψτε μου να το εγγράψω στη σημερινή μας συζήτηση, κρίνοντας όχι τις προθέσεις, για τις οποίες πιστεύω ότι πάντοτε είναι οι καλύτερες, αλλά τα αποτελέσματα. Η διαφορά μας σε αυτόν τον τόπο είναι ότι εμείς ενεργούμε για να αλλάξουμε τη μοίρα της χώρας μας, έστω και αν κάνουμε λάθη, ενώ οι άλλοι υποκρίνονται πως ενδιαφέρονται για τη μοίρα της. Ας κοιτάξει κανείς τις δαπάνες για την υγεία το 1993 και ας τις συγκρίνει με τις δαπάνες για την υγεία μόλις το 1998.
ΝΙΚΗΤΑΣ ΚΑΚΛΑΜΑΝΗΣ: Δεν σας συμφέρει αυτή η σύγκριση. Εξάλλου έχω την έκθεση του Ι.Κ.Α.
ΧΑΡΑΛΑΜΠΟΣ ΚΑΣΤΑΝΙΔΗΣ: Είναι πολύ εύκολο να προστρέξετε στον προϋπολογισμό. Θα σας τα δώσω, κύριε Κακλαμάνη, για να δείτε ποιες είναι οι δαπάνες μόνο για την υγεία το 1993 και ποιες οι δαπάνες υγείας το 1998. Θα σας τα δώσω τώρα.
ΝΙΚΗΤΑΣ ΚΑΚΛΑΜΑΝΗΣ: Σας προκαλώ να τα δώσετε και να πείτε πόσα είναι από τις ιδιωτικές δαπάνες.
ΧΑΡΑΛΑΜΠΟΣ ΚΑΣΤΑΝΙΔΗΣ: Θα σας τα δώσω τώρα λοιπόν για να μπορεί κανείς να συμπεράνει. Θα σας τα δώσω τώρα για να είναι κτήμα σας.
ΝΙΚΗΤΑΣ ΚΑΚΛΑΜΑΝΗΣ: Εγώ τα ξέρω, εσείς να τα πείτε. 
ΧΑΡΑΛΑΜΠΟΣ ΚΑΣΤΑΝΙΔΗΣ: Παρατηρώ ότι ενώ οι αγορητές του ΠΑΣΟΚ ουδέποτε διακόπτουν, έχει μία τάση η Νέα Δημοκρατία να ενοχλείται από την ισχύ του επιχειρήματος και να διακόπτει. 
Ενοχλείστε όταν ακούτε την αλήθεια. 
Κλείνω λοιπόν λέγοντας ότι καλό είναι να δούμε τις διαφορές στις δαπάνες υγείας για να καταλάβουμε και τη διαφορά μεταξύ μας, την οποία περιέγραψα προηγουμένως. 
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, ασφαλώς τώρα αποκομίζουμε τα οφέλη από μία επιλογή μας, αφού πολλοί 'Ελληνες πολίτες έχουν τη δυνατότητα να παρακολουθούν αυτήν τη συνεδρίαση. Και παρακολουθώντας αυτήν τη συνεδρίαση μπορούν εύκολα να διαπιστώσουν ποίοι διακατέχονται από αλαζονεία την ώρα που κατηγορούν για αλαζονεία τους άλλους. Και μιλώ για σας. 
Αναφερθήκατε σε ορισμένα στοιχεία, τα οποία δεν είναι πραγματικά, δεν ανταποκρίνονται στην αλήθεια. Σας προκαλώ να καταθέσετε το στοιχείο που έχετε στη διάθεσή σας και δεν το κάνετε. 
ΝΙΚΗΤΑΣ ΚΑΚΛΑΜΑΝΗΣ: Τους ισολογισμούς θέλω εγώ.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Και εγώ είμαι αλαζόνας και δεν είστε εσείς! 
Δεύτερον, συζητούμε σε αυτήν την Αίθουσα με βάση ορισμένους κανόνες. ΄Ενας κανόνας είναι να αναφερόμαστε στο κείμενο ερώτησης ή επερώτησης, όπως αυτή έχει κατατεθεί. Υπερβήκατε αυτό το πλαίσιο. Να το δεχθούμε. Αυτό δεν είναι μία αλαζονεία, δεν είναι μια αποδιάρθρωση του τρόπου με τον οποίο πρέπει να γίνεται ο διάλογος σε αυτήν την Αίθουσα για να καταλήγουμε σε συγκεκριμένα και χειροπιαστά συμπεράσματα;
Τρίτον, διακόπτετε συνέχεια εμένα, αλλά και τον συνάδελφο Κοινοβουλευτικό Εκπρόσωπο του ΠΑΣΟΚ. Ποιος είναι αλαζόνας; Εγώ που παρακολουθώ με προσοχή αυτά που λέτε εσείς ή εσείς που υποτιμάτε αυτά τα οποία λέω εγώ και συνεχώς με διακόπτετε; 
Τέταρτον με "εγκαλείτε" συνεχώς να ανακοινώσω πότε θα αναλάβουμε τη σχετική πρωτοβουλία γύρω από τα ασφαλιστικό ζήτημα. Όταν τέθηκε το θέμα της πρότασής σας γύρω από την υπόθεση ΔΕΚΑ ΑΕ η δική σας απάντηση ποια ήταν; "΄Οποτε θέλουμε" είπατε θα το κάνουμε. Ποιος είναι αλαζόνας. Εμείς ή εσείς;
ΝΙΚΗΤΑΣ ΚΑΚΛΑΜΑΝΗΣ: Δεν είναι το ίδιο, κύριε Υπουργέ. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Δεν είναι το ίδιο; 
ΝΙΚΗΤΑΣ ΚΑΚΛΑΜΑΝΗΣ: Δηλαδή "όποτε θέλουμε" είναι η απάντηση; 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Να, λοιπόν, φίλοι ΄Ελληνες που μας ακούτε ποίοι είναι οι αλαζόνες, οι οποίοι κατηγορούν την Κυβέρνηση για αλαζονεία. 
Και ακόμη ποιος σας είπε ότι είναι δικό σας θέμα με τέτοιες άστοχες ενέργειες μικροκομματικού χαρακτήρα να βλάπτετε τα συμφέροντα των επενδυτών στο Χρηματιστήριο, να ζημιώνετε το Χρηματιστήριο; 
ΝΙΚΗΤΑΣ ΚΑΚΛΑΜΑΝΗΣ: Θα απαντήσετε στα ερωτήματά μου;
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Είναι δικό σας θέμα αυτό; Είναι εσωτερική σας υπόθεση αυτή;
ΝΙΚΗΤΑΣ ΚΑΚΛΑΜΑΝΗΣ: Θα απαντήσετε στα ερωτήματά μου;
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Ποιος νομίζει ότι σε αυτήν την Αίθουσα μπορεί να μιλάει χωρίς να κοστολογεί αυτά που λέει, όσον αφορά τις συνέπειες που παράγονται από τα όσα λέει; 
Εσείς, λοιπόν, επειδή αναφερθήκατε στα θέματα και επειδή θέλετε πάντοτε να είστε τεκμηριωμένος και συγκεκριμένος θέσατε μιλώντας για το κείμενο αυτής της επερώτησης και θέματα που αφορούν στη λειτουργία ασφαλιστικών ταμείων αλλά χρειάσθηκε να ταξιδέψετε μέχρι τα Δερβενάκια και τα Δολιανά, να ανατρέξετε μέχρι τη μάχη των Δερβενακίων και την καταστροφή του Δράμαλη. Η μάχη των Δολιανών ήταν μία νικηφόρος μάχη για τους ΄Ελληνες. 
ΝΙΚΗΤΑΣ ΚΑΚΛΑΜΑΝΗΣ: Δεν είπα για τα Δολιανά. Την αλαζονεία του Δράμαλη εννοούσα. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Ξεχάσατε τη μάχη στα Δολιανά που ήταν νικηφόρα μάχη για μας. Και ο κ. Λαλιώτης, τον οποίο αναφέρατε ανεπιτρέπτως κατά τη γνώμη μου, τι σχέση έχει; Αυτό δείχνει με τον καλύτερο τρόπο ότι ενδομύχως, υποσυνειδήτως σας έχει τόσο πολύ πανικοβάλει με τις πρωτοβουλίες που έχει αναλάβει, ώστε νιώθετε την ανάγκη εν τη απουσία του εσείς που δεν είστε αλαζόνες να τον κατηγορείτε εκ του ασφαλούς. 
Γνωρίζετε, κυρίες και κύριοι συνάδελφοι, ότι όσον αφορά το ασφαλιστικό ζήτημα -το έχουμε τονίσει άλλωστε αυτό- η συζήτηση θα γίνει. Ο στόχος μας είναι ένα βιώσιμο και κοινωνικά δίκαιο ασφαλιστικό σύστημα. Το πλαίσιο των απόψεων έχει ήδη διατυπωθεί. Σκοπός μας είναι η ουσία, όχι η εντύπωση, όχι ο χρόνος. 
Άλλωστε ένας τέτοιος προσδιορισμός πιστεύω ότι μπορεί αυτήν την ώρα να έχει αρνητική συνέπεια.
ΝΙΚΗΤΑΣ ΚΑΚΛΑΜΑΝΗΣ: Σε ποιους;
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Γιατί αυτήν την ώρα θα πρέπει όλοι να συναισθανθούμε ότι έχουμε να αντιμετωπίσουμε ένα σημαντικό θέμα και πέρα από τις προτάσεις, ίδιας σημασίας και ίδιας ευθύνης είναι και οι χειρισμοί, οι οποίοι πρέπει να προηγηθούν, για να φθάσουμε σ' αυτό το χρονικό σημείο, το οποίο -επαναλαμβάνω- μπορεί να ποικίλλει. Γιατί σημασία έχει η ουσία, έχει η λύση, όχι μόνο η πορεία προς τη λύση.
ΝΙΚΗΤΑΣ ΚΑΚΛΑΜΑΝΗΣ: Επομένως δεν μου απαντάτε.
ΠΡΟΕΔΡΕΥΩΝ (Κωνσταντίνος Βρεττός): Δεν γράφεται τίποτα στα Πρακτικά από όσα λέει ο κ. Κακλαμάνης. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Δεν απαντώ με τον τρόπο τον οποίο επιθυμείτε εσείς. Εδώ όμως δεν είμαι για να απαντώ όπως επιθυμείτε εσείς. Όπως και εσείς δεν είστε εδώ για να ρωτάτε με τον τρόπο που επιθυμώ εγώ. Εδώ είμαστε για να διατυπώνουμε τις απόψεις μας και οι τρίτοι να μας κρίνουν. Και οι τρίτοι που μας παρακολουθούν ξέρουν πολύ καλά ποιοι είναι αυτοί, οι οποίοι δημιούργησαν ένα κράτος-δικαίου με ισονομία, ισοπολιτεία, στέλνοντας στο ιστορικό παρελθόν όλες εκείνες τις πρακτικές, τις επιλογές ενός αυταρχικού κράτους που τυραννούσε τους πολίτες ταξινομώντας τους σε κατηγορίες, προκειμένου έτσι, σπέρνοντας το δηλητήριο στο κορμί αυτής της χώρας να κυβερνά αυτόν τον τόπο.
ΝΙΚΗΤΑΣ ΚΑΚΛΑΜΑΝΗΣ:...
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Οι τελευταίοι που έχουν μείνει να σας πιστεύουν είναι λίγοι από τους ψηφοφόρους σας. Ο τρόπος με τον οποίο χειρίζεστε αυτό το θέμα είναι παράδειγμα, το οποίο πρέπει να διδάσκεται, για να το αποφεύγουν όλοι εκείνοι, οι οποίοι θέλουν να κάνουν υπεύθυνες κινήσεις και επιλογές για τα σημαντικά θέματα.
ΝΙΚΗΤΑΣ ΚΑΚΛΑΜΑΝΗΣ: ...
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Και πιστεύω ότι έχετε μεγάλη ευθύνη για τη σύγχυση και τον πανικό που δημιουργήσατε σε ομάδα συμπολιτών μας την προηγούμενη περίοδο. Ελπίζω να μην επαναλάβετε αυτό το λάθος σας. Αν το κάνετε, είναι δικό σας θέμα, αλλά τότε η Νέα Δημοκρατία ας αιτιάται εαυτήν για την επόμενη προδιαγεγραμμένη ήττα της.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, ολοκληρώθηκε η συζήτηση της με αριθμό 13/31.10.2001 επερώτησης των Βουλευτών της Νέας Δημοκρατίας προς τον Υπουργό Εργασίας και Κοινωνικών Ασφαλίσεων σχετικά με τη μη καταβολή της σύνταξης και του δώρου των Χριστουγέννων στους συνταξιούχους.
Κύριοι συνάδελφοι, έχουν διανεμηθεί τα Πρακτικά της 31ης Οκτωβρίου (απογευματινής συνεδρίασης), της 1ης και της 2ας Νοεμβρίου του 2001 και ερωτάται το Σώμα εάν επικυρούνται.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της 31ης Οκτωβρίου (απογευματινής συνεδρίασης), της 1ης και της 2ας Νοεμβρίου 2001 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.18΄, λύεται η συνεδρίαση για τη Δευτέρα 19 Νοεμβρίου 2001 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 



