ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΡΛΣΤ’

Δευτέρα 21 Μαρτίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Γ. Παπαντωνίου, σελ.
3. Ανακοινώνεται ότι τη συνεδρίαση παρακολουθούν από το 8ο Εσπερινό Γυμνάσιο Αθηνών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 22 Μαρτίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Πολιτισμού σχετικά με τις δηλώσεις του Προέδρου του ΟΠΑΠ για «στημένους» ποδοσφαιρικούς αγώνες κ.λπ., σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την αποζημίωση των πληγέντων από τις πρόσφατες πλημμύρες στο Νομό ‘Εβρου, την κατασκευή των απαραίτητων αντιπλημμυρικών έργων κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης σχετικά με την κατασκευή νέου νοσοκομείου στο Αγρίνιο κ.λπ., σελ.
δ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την επίλυση του προβλήματος της ύδρευσης του Δήμου Νέας Αρτάκης Νομού Ευβοίας, σελ.
ε) Προς τον Υπουργό Δημόσιας Τάξης σχετικά με την έλλειψη του προσωπικού στο Πυροσβεστικό Σώμα κ.λπ., σελ.
5) Συζήτηση επερώτησης Βουλευτών του Πανελλήνιου Σοσιαλιστικού Κόμματος προς τον Υπουργό Τουριστικής Ανάπτυξης σχετικά με θέματα του Υπουργείου Τουριστικής Ανάπτυξης, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΓΙΑΝΝΟΠΟΥΛΟΣ Α., σελ.
ΚΑΛΟΓΙΑΝΝΗΣ Σ., σελ.
ΚΟΛΟΖΩΦ Ο., σελ.
ΛΕΒΕΝΤΗΣ Α., σελ.
ΜΑΡΚΟΓΙΑΝΝΑΚΗΣ Χ., σελ.
ΜΠΟΛΑΡΗΣ Μ., σελ.
ΝΑΚΟΣ Α.,σ ελ.
ΟΡΦΑΝΟΣ Γ., σελ.
ΠΑΝΤΕΛΑΚΗ Ε., σελ.
ΠΑΠΑΓΕΩΡΓΙΟΥ Γ., σελ.

Β. Επί της επερώτησης:
ΑΒΡΑΜΟΠΟΥΛΟΣ Δ., σελ.
ΑΡΑΠΟΓΛΟΥ Χ., σελ.
ΓΕΩΡΓΑΚΟΠΟΥΛΟΣ Δ., σελ.
ΚΑΤΣΙΦΑΡΑΣ Α., σελ.
ΜΩΡΑΙΤΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΟΥΤΣΗ Χ., σελ.
ΠΟΛΥΔΩΡΑΣ Β., σελ.
ΣΓΟΥΡΙΔΗΣ Π., σελ.


ΠΡΑΚΤΙΚΑ ΒΟΥΛΗΣ
ΙΑ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Α΄
ΣΥΝΕΔΡΙΑΣΗ ΡΛΣΤ΄
Δευτέρα 21 Μαρτίου 2005

      Αθήνα, σήμερα στις 21 Μαρτίου 2005, ημέρα Δευτέρα και ώρα 18.31 συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ 
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Ελπίδα Παντελάκη, Βουλευτή Α΄ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Αντινομάρχης Μαγνησίας ζητεί την έκτακτη οικονομική ενίσχυση του Ορφανοτροφείου Βόλου Μαγνησίας.
      2) Ο Βουλευτής Έβρου κ. ΓΕΩΡΓΙΟΣ ΝΤΟΛΙΟΣ κατέθεσε αναφορά με την οποία οι κύριοι Μενέλαος Αργυρόπουλος και Δημάκος Κασπαρίδης ζητούν το διορισμό τους σε προκηρυχθείσες θέσεις γεωπόνων στην Αλεξανδρούπολη.
      3) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Δ΄ ΕΛΜΕ Θεσσαλονίκης ζητεί την επίλυση του προβλήματος στέγασης των 28ου και 29ου Ενιαίων Λυκείων και 2ου και 3ου Γυμνασίων Άνω Τούμπας  Θεσσαλονίκης.
      4) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Ομοσπονδία Κτηνοτροφικών Συλλόγων Νομού Λάρισας ζητεί να τροποποιηθεί ο κανονισμός για την κάλυψη των ασθενειών ώστε να ασφαλίζεται η ζωική παραγωγή.
      5) Οι Βουλευτές κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ κατέθεσαν αναφορά με την οποία η Ένωση Υπαλλήλων Πυροσβεστικού Σώματος Περιφέρειας Στερεάς Ελλάδας ζητεί την άμεση ολοκλήρωση των διαδικασιών και την προώθηση προς υπογραφή ΠΔ σχετικού με τις τροποποιήσεις επί του Κανονισμού Μεταθέσεων των μελών της.
      6) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Ένωση Προσωπικού Λιμενικού Σώματος Κεντρικής Ελλάδας ν. 1264/82 καταγγέλλει μεταθέσεις λιμενικών του Κεντρικού Λιμεναρχείου Βόλου κατά παράβαση του ΠΔ 190/2003.
      7) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμος Αγιάσου Λέσβου ζητεί να μεταβιβαστεί η σχολική περιουσία στο Δήμο του.
      8) Οι Βουλευτές κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Δήμος Ευεργέτουλα  Λέσβου ζητεί την κατασκευή επισκευαστικών έργων σε αλιευτικά καταφύγια και σε παραλιακούς δρόμους της περιοχής του.
      9) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Ομοσπονδία Αγροτικών Συλλόγων Νομού Τρικάλων «Η Άνοιξη» και η Δημοτική Κίνηση «Αγωνιστική Συνεργασία Δήμου Φαρκαδόνας» ζητούν να κατασκευαστούν αντιπλημμυρικά έργα στην περιοχή τους.
      10) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία φορείς της περιοχής του Δήμου Χορτιάτη και της Κοινότητας Πεύκων  Θεσσαλονίκης αναφέρονται στα προβλήματα  που προκαλεί στους ανθρώπους και στο περιβάλλον η χρήση του πετ-κωκ από τις ασβεστοποιίες της περιοχής.
      11) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατικό Κέντρο Ζακύνθου εκφράζει τη συμπαράσταση και την αλληλεγγύη του στους συνδικαλιστές της Ομοσπονδίας Εμφιαλωμένων Ποτών που διώκονται δικαστικά.
      12) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία ο Δήμος Μόβρης Αχαΐας ζητεί να επιλυθεί το πρόβλημα της σιδηροδρομικής γραμμής που εμποδίζει τα νερά των χειμάρρων να διέρχονται από αυτή με αποτέλεσμα να προκαλούνται πλημμύρες στην περιοχή.
      13) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Κοινότητα Καρυάς Λάρισας ζητεί να ενισχυθεί οικονομικά για να αντιμετωπίσει έκτακτες ανάγκες της.
      14) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Ομοσπονδία Κτηνοτροφικών Συλλόγων Νομού Λάρισας ζητεί ενημέρωση για το ζήτημα της καταβολής επιδοτήσεων των επιλέξιμων αιγοπροβάτων των ορεινών περιοχών κ.λπ.
      15) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία άτομα με ειδικές ανάγκες που είναι εργαζόμενοι στο Δήμο Λάρισας ζητούν να μετατραπεί η σχέση τους από ορισμένου σε αορίστου χρόνου σύμφωνα με το άρθρο 11 του ΠΔ 164/2004.
      16) Οι Βουλευτές κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Πρόεδρος του Λιμενικού Ταμείου Χίου ζητεί την άμεση αποκατάσταση των ζημιών που προκλήθηκαν στα Λιμάνια του Ν. Χίου από τη θεομηνία της 15ης/2/2005.
      17) Οι Βουλευτές κ. ΠΑΝΑΓΙΩΤΗΣ ΚΟΣΙΩΝΗΣ και κ. ΛΙΑΝΑ ΚΑΝΕΛΛΗ κατέθεσαν αναφορά με την οποία η Ένωση Συντακτών Ημερησίων Εφημερίδων Πελοποννήσου – Ηπείρου – Νήσων διαμαρτύρεται για την αρνητική εισήγηση των Υπηρεσιακών Συμβουλίων που αφορά στη μονιμοποίηση των ανταποκριτών της δημόσιας τηλεόρασης και των συνεργατών της ΕΡΑ.
      18) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Ένωση Συντακτών Ημερησίων Εφημερίδων Θεσσαλίας – Στερεάς Ελλάδας – Εύβοιας ζητεί τη μονιμοποίηση των συνεργατών της ΕΡΑ και των ανταποκριτών της ΕΡΤ επειδή καλύπτουν πάγιες και διαρκείς ανάγκες.
      19) Οι Βουλευτές κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία οι κάτοικοι Ακρωτηρίου Σαντορίνης Νομού Κυκλάδων ζητούν να απαλλοτριωθούν άμεσα οι ιδιοκτησίες τους που έχουν δεσμευτεί από την ΚΑ΄ Εφορεία Αρχαιοτήτων.
      20) Οι Βουλευτές κ. ΦΩΤΗΣ ΚΟΥΒΕΛΗΣ και κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Μηχανικών Ελευθέρων Επαγγελματιών Αρκαδίας ζητεί την ακύρωση της απόφασης του Νομάρχη σχετικά με την «Άρση απαλλοτρίωσης – τροποποίησης του Σχεδίου Πόλης Τριπόλεως στο ΟΤ 111α επί των οδών Παλλαντίου, ΟΗΕ, Ασημ. Φωτήλα – Πέρσου».
      21) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Συλλόγων Γονέων και Κηδεμόνων Μαθητών 7ου Διαμερίσματος του Δήμου Αθηναίων ζητεί τη λήψη μέτρων αναβάθμισης της παρεχόμενης δημόσιας εκπαίδευσης.
      22) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Οικολογική Κίνηση Δήμου Χορτιάτη Θεσσαλονίκης και φορείς της περιοχής ζητούν την άμεση απαγόρευση χρήσης από τις ασβεστοποιίες της περιοχής του πετ-κωκ και οποιουδήποτε άλλου καυσίμου που επιβαρύνει την υγεία των περιοίκων.
      23) Ο Βουλευτής Περιφέρειας Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Ένωση Γονέων του Δήμου Βούλας Αττικής ζητεί την εξασφάλιση και απαλλοτρίωση των τελευταίων ελεύθερων χώρων της περιοχής για τη δημιουργία αθλητικών εγκαταστάσεων.
      24) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία ο Νομάρχης Χίου διαμαρτύρεται για τη συνεχιζόμενη καθυστέρηση στην επανέναρξη των εργασιών για την κατασκευή της Νέας Πτέρυγας του Νοσοκομείου της Χίου.
      25) Ο Βουλευτής Αιτωλ/νίας κ. ΘΑΝΟΣ ΜΩΡΑΪΤΗΣ κατέθεσε αναφορά με την οποία η Ένωση Ποδοσφαιρικών Σωματείων Νομού Αιτωλ/νίας ζητεί την καταβολή επιχορηγήσεων στα μέλη της.
      26) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία η Ένωση Ποδοσφαιρικών Σωματείων Νομού Αιτωλ/νίας ζητεί την καταβολή επιχορηγήσεων στα μέλη της.
      27) Ο Βουλευτής Αιτωλ/νίας κ. ΘΑΝΟΣ ΜΩΡΑΪΤΗΣ κατέθεσε αναφορά με την οποία ο Δήμαρχος Αμφιλοχίας Αιτωλ/νίας ζητεί ενημέρωση για την εξέλιξη προγραμματισθέντων οδικών κλπ. έργων στην περιοχή του.
      28) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμαρχος Αμφιλοχίας Αιτωλ/νίας ζητεί ενημέρωση για την εξέλιξη προγραμματισθέντων οδικών κλπ. έργων στην περιοχή του.
      29) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία το Νομαρχιακό Τμήμα Σάμου του Συνδέσμου Κοινωνικών Λειτουργών Ελλάδος ζητεί τη δημιουργία νέων δομών και την αναδιάρθρωση των υπαρχόντων για την προστασία των ατόμων με αναπηρίες και λοιπών ευπαθών κατηγοριών.
      30) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί την επέκταση της άγονης αεροπορικής γραμμής Θεσσαλονίκης – Λέσβου – Χίου – Σάμου – Ρόδου, μέχρι την Κρήτη.
      31) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία το Γραφείο Υποστήριξης Ν. Σάμου της Δ/νσης Τουρισμού Βορείου Αιγαίου του ΕΟΤ ζητεί τη στελέχωση και μεταστέγαση του γραφείου υποστήριξης του ΕΟΤ Ν. Σάμου.
      32) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία το Νομαρχιακό Συμβούλιο Σάμου ζητεί την ίδρυση Σχολής Τουριστικών Επαγγελμάτων και Σχολής Ξεναγών στην πόλη της Σάμου.
      33) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Δήμαρχος Ραχών Ικαρίας ζητεί τη διερεύνηση περιστατικού μεταφοράς ασθενούς.
      34) Ο Βουλευτής Αιτωλ/νίας κ. ΘΑΝΟΣ ΜΩΡΑΪΤΗΣ κατέθεσε αναφορά με την οποία ο Σύλλογος Εργαζομένων του Γενικού Νοσοκομείου  Μεσολογγίου και η Ένωση Νοσοκομειακών Γιατρών ζητεί την πρόσληψη προσωπικού και την τροποποίηση του Οργανισμού του Νοσοκομείου.
      35) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Νομαρχιακή Επιτροπή Αγροτικής Ανάπτυξης Εγγείων Βελτιώσεων Αγροφυλακής και Αλιείας ζητεί τη μελέτη προτάσεων για τη νέα ΚΟΑ Ελαιολάδου.
      36) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Γυμναστών Βορείου Ελλάδος ζητεί να ληφθούν μέτρα βελτίωσης και αναβάθμισης του μαθήματος της φυσικής αγωγής στη Δημόσια Εκπαίδευση.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 4238/19-10-04 ερώτηση του Βουλευτή κ. Βασίλειο Κεγκέρογλου δόθηκε με το υπ’ αριθμ. 780/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 95370/3-11-2004 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Β. Κεγκέρογλου.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 4319/20-10-04 ερώτηση της Βουλευτού κ. Αντωνίας (Τόνιας) Αντωνίου δόθηκε με το υπ’ αριθμ. 790/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κα Τ. Αντωνίου, σας πληροφορούμε τα εξής:
     1.α) Για να αντιμετωπιστεί ο ανταγωνισμός που δέχεται η Κοινοτική παραγωγή καρπών με κέλυφος από αντίστοιχα προϊόντα που προέρχονται από τρίτες χώρες και προκειμένου να ενισχυθεί το εισόδημα των παραγωγών, θεσπίστηκε με τον Κοινοτικό οριζόντιο Κανονισμό (ΕΚ) 1782/2003. καθεστώς στρεμματικής ενίσχυσης καρπών με κέλυφος.
     Για τη συμμετοχή στο εν λόγω καθεστώς οι παραγωγοί μπορούν να υποβάλλουν αιτήσεις κάθε χρόνο μέσω του ΟΣΔΕ, ενώ οι προϋποθέσεις και τα κριτήρια επιλεξιμότητας καθορίζονται στην υπ' αριθμ. 255982/17-5-04 ΚΥΑ.
     β) Σε όλα τα εισαγόμενα αγροτικά προϊόντα, συμπεριλαμβανομένων και των κελυφωτών φιστικιών, από τρίτες χώρες προς την Ε.Ε., κατά το στάδιο της εισαγωγής πραγματοποιούνται ποιοτικοί έλεγχοι, όπως προβλέπουν οι Κοινοτικοί Κανονισμοί και η Εθνική νομοθεσία, με τους οποίους εξασφαλίζονται οι εμπορικές προδιαγραφές ποιότητας, αλλά και η ασφάλεια και υγιεινή των προϊόντων (αποκλεισμός φορτίων προϊόντος επιβαρυμένου με αφλατοξίνες ή άλλες επιβλαβείς για τον καταναλωτή ουσίες).
     Το Υπουργείο Αγροτικής Ανάπτυξης και Τροφίμων εφαρμόζει την υποχρεωτική τυποποίηση των νωπών και μεταποιημένων οπωροκηπευτικών και στην εγχώρια αγορά, σε εφαρμογή των Κοινοτικών Κανονισμών 2200/1996, 1148/2001 και του Π.Δ 1657/74.
     Η εφαρμογή της υποχρεωτικής τυποποίησης, εξασφαλίζει στην αγορά σύστημα αναγνωρισιμότητας για κάθε προϊόν (υποχρεωτική αναγραφή της χώρας προέλευσης, της ποιότητας, της κατηγορίας, του εμπορικού σήματος κ.τ.λ.).
     Σε περίπτωση που δεν τηρούνται οι όροι των εν λόγω Κοινοτικών Κανονισμών, επιβάλλονται κυρώσεις.
     2. Για τα υπόλοιπα θέματα που θίγονται στην ερώτηση, διαβιβάζεται συνημμένα το με αριθμ. πρωτ. 20123/27-10-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) που απαντάει σχετικά.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 4275/19-10-04 ερώτηση του Βουλευτή κ. Κωνσταντίνου Σπηλιόπουλου δόθηκε με το υπ’ αριθμ. 783/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 20124/26-10-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛ.Γ.Α.), σε απάντηση της ανωτέρω ερώτησης του Βουλευτή κ. Κ. Σπηλιόπουλου.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 4171/18-10-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 776/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Φ. Κουβέλης, για τα θέματα της αρμοδιότητάς μας, σας πληροφορούμε τα εξής:
     1. Το Υπουργείο Αγροτικής Ανάπτυξης και Τροφίμων είναι αρμόδιο για τη χορήγηση των εγκρίσεων κυκλοφορίας στα φυτοπροστατευτικά προϊόντα (φ.π.). Έγκριση χορηγείται μόνο όταν πληρούνται οι απαιτήσεις που καθορίσθηκαν με το Π.Δ. 115/97, που εκδόθηκε σε εναρμόνιση της ελληνικής νομοθεσίας με την οδηγία 91/414 της Ε.Ε. Σύμφωνα με τις διατάξεις αυτές θα πρέπει να αποδεικνύεται ότι τα φ.π., όταν χρησιμοποιούνται σύμφωνα με τα αναφερόμενα στην έγκρισή τους:
     - είναι κατάλληλα για το σκοπό που προορίζονται και 
     - δεν έχουν μη αποδεκτή επίδραση:
     στο περιβάλλον
     στους χρήστες τους και
     στους καταναλωτές των παραγόμενων προϊόντων.
     2. Όταν τα φυτοπροστατευτικά προϊόντα χρησιμοποιούνται κατά τρόπο διαφορετικό από αυτόν που καθορίζεται με την έγκριση κυκλοφορίας τους, είναι πιθανόν να προκύπτει ρύπανση του περιβάλλοντος και / ή δυσμενείς επιπτώσεις στους χρήστες και στους καταναλωτές των παραγόμενων αγροτικών προϊόντων.
     3. Αρμόδιες Υπηρεσίες για τον έλεγχο της ορθής χρήσης των φ.π., σύμφωνα με το άρθρο 15 του Ν. 721/77, είναι οι κατά τόπους Διευθύνσεις Γεωργίας των Νομαρχιακών Αυτοδιοικήσεων.
     4. Για την ορθή χρήση και φύλαξη των φυτοπροστατευτικών προϊόντων από τους αγρότες, σε κάθε συσκευασία αναγράφονται όλες οι απαραίτητες οδηγίες και προφυλάξεις, γίνονται συνεχείς ενημερώσεις, κυρίως μέσω των κατά τόπους Διευθύνσεων Γεωργίας και διενεργούνται τακτικοί επιτόπιοι και εργαστηριακοί έλεγχοι.
     5. Ο έλεγχος των. υπολειμμάτων φυτοφαρμάκων στα αγροτικά προϊόντα, καθώς και ο έλεγχος της διακίνησης και χρήσης των φυτοπροστατευτικών προϊόντων, διενεργείται κάθε χρόνο με βάση αντίστοιχα προγράμματα που συντάσσει το Υπουργείο Αγροτικής Ανάπτυξης και Τροφίμων σε συνεννόηση με τις περιφερειακές Υπηρεσίες. Τα αποτελέσματα των ελέγχων αποστέλλονται σε αρμόδιο γραφείο της Ευρωπαϊκής Ένωσης, από το οποίο δημοσιεύονται στο διαδίκτυο.
     6. Από τα μέχρι στιγμής αποτελέσματα των ανωτέρω ελέγχων και την διενεργηθείσα, υπό το φως των τρεχουσών επιστημονικών και τεχνικών γνώσεων, εκτίμηση του κινδύνου στις περιπτώσεις που διαπιστώθηκαν παραβάσεις, σε καμία περίπτωση δεν προέκυψε κίνδυνος για την υγεία των αγροτών και των καταναλωτών.
     7. Αρμόδιο για τον έλεγχο της ρύπανσης των υδάτων είναι το Υπουργείο ΠΕΧΩΔΕ. Σε περιπτώσεις που οι αρμόδιοι για τον έλεγχο των υδάτων φορείς (ΥΠΕΧΩΔΕ, Υπ. Υγείας, Εταιρείες Υδάτων) διαπιστώσουν ρύπανση από φυτοφάρμακα, το Υπουργείο Αγροτικής Ανάπτυξης και Τροφίμων είναι υποχρεωμένο να επανεξετάσει τις εγκρίσεις των αντίστοιχων φυτοπροστατευτικών προϊόντων και να λάβει τα απαραίτητα μέτρα. Προς το παρόν τέτοια περίπτωση δεν προέκυψε.
     8. Το Υπουργείο Αγροτικής Ανάπτυξης και Τροφίμων στα προγράμματα ελέγχου υπολειμμάτων φυτοφαρμάκων και ελέγχου εμπορίας και χρήσης των φυτοπροστατευτικών προϊόντων που θα συντάξει για το επόμενο έτος, θα προβλέψει τη διενέργεια εκτεταμένων ελέγχων στην περιοχή Μεσσαρά στο Ηράκλειο Κρήτης.
     Τα αποτελέσματα των ελέγχων θα δοθούν στο συνερωτώμενο Υπουργείο Υγείας και Κοινωνικής Αλληλεγγύης, που είναι αρμόδιο για την γενικότερη έρευνα και ανάλυση του φαινομένου - των αυξημένων καρκινοπαθών και θανάτων.
     Ο Υφυπουργός
     Α. ΚΟΝΤΟΣ»
     5. Στην με αριθμό 4192/18-10-04 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 777/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Kατσιφάρας για τα θέματα της αρμοδιότητάς μας, σας πληροφορούμε τα εξής:
     1. ΚΑΘΕΣΤΩΣ ΕΙΣΑΓΩΓΩΝ
     Με εγκυκλίους που έχουν εκδοθεί απ' τη Δ/νση Κτηνιατρικής Δημόσιας Υγείας του Υπουργείου Αγροτικής Ανάπτυξης και Τροφίμων και απευθύνονται προς τις Διευθύνσεις Κτηνιατρικής της Νομαρχιακής Αυτοδιοίκησης καθώς και τους Σταθμούς Υγειονομικού Κτηνιατρικού Ελέγχου, δίνονται απαραίτητες διευκρινήσεις σχετικά με τον έλεγχο τόσο των ζώντων ζώων, όσο και για τη σφράγιση των σφαγίων.
     Η μετακίνηση των ζώντων ζώων από στάβλους εμπόρων και κτηνοτρόφων πρέπει να γίνεται μόνο μετά από έλεγχο της τοπικής Κτηνιατρικής αρχής και την έκδοση των προβλεπομένων συνοδευτικών εγγράφων, όπου αναγράφεται η χώρα προέλευσης των ζώων.
     Η σφράγιση των ζώων που σφάζονται σε Ελληνικά σφαγεία γίνεται ως εξής:
     Σε σφάγια ζώων που γεννήθηκαν στην Ελλάδα και σφάζονται σε Ελληνικά σφαγεία, όλες οι σφραγίδες είναι χρώματος λαμπρού κυανού (Ε 133) και φέρουν επιπλέον μία σφραγίδα με τη λέξη «EΛΛΑΣ».
     - Σε σφάγια ζώων που γεννήθηκαν σε τρίτη χώρα και σφάζονται σε Ελληνικά σφαγεία, όλες οι σφραγίδες είναι χρώματος καστανού (Ε 155) και φέρουν επιπλέον σφραγίδα χρώματος καστανού με το όνομα της τρίτης χώρας γέννησης.
     - Σε σφάγια ζώων που γεννήθηκαν στην Ε.Ε. και σφάζονται σε Ελληνικά σφαγεία, όλες οι σφραγίδες είναι χρώματος λαμπρού κυανού (Ε 133) και φέρουν επιπλέον σφραγίδα ιδίου χρώματος με το όνομα της χώρας γέννησης.
     Η σφράγιση των σφαγίων όλων των ζώων βεβαιώνει ότι το σφάγιο είναι κατάλληλο για κατανάλωση από υγειονομική πλευρά και όχι εμπορική.
     Βόειο κρέας
     Οι εισαγωγές ζώντων βοοειδών για πάχυνση ή άμεση σφαγή και βοείου κρέατος από τα άλλα Κράτη - Μέλη της Ε.Ε. είναι ελεύθερες και από τις τρίτες χώρες γίνονται βάσει του ισχύοντος Κοινοτικού καθεστώτος.
     Για την εφαρμογή της επισήμανσης του βοείου κρέατος [Καν (ΕΚ) 1760/2000 του Συμβουλίου και 1825/2000 της Επιτροπής] ισχύει το άρθρο 254 του Κεφαλαίου 12 της Αγορανομικής Διάταξης 14/89, όπου:
     Όλες οι επιχειρήσεις, οι κρεοπώλες και οι οργανώσεις που ασχολούνται με την εμπορία σφάγιων βοοειδών και βοείου - μοσχαρίσιου κρέατος, τοποθετούν ετικέτα στα σφάγια, τεμάχια αυτών και στο κρέας (νωπό, καταψυγμένο, συσκευασμένο και μη), βάσει της ισχύουσας νομοθεσίας για την επισήμανση του βοείου κρέατος. Η διακίνηση κάθε σφάγιου ή τεμαχίων αυτού, δεν επιτρέπεται εφόσον δεν συνοδεύεται από την προβλεπόμενη ετικέτα. Σε κάθε σημείο πώλησης, αναρτάται υποχρεωτικά από τον πωλητή για την ενημέρωση του καταναλωτή, η ετικέτα στα ελληνικά, με πλήρη στοιχεία για τη γέννηση, τη χώρα ή τις χώρες εκτροφής και τη χώρα σφαγής του ζώου από το οποίο προέρχεται το κρέας, καθώς και λοιπά προβλεπόμενα στοιχεία.
     Προς το σκοπό αυτό, όλοι οι εμπλεκόμενοι φορείς υποχρεούνται στην τήρηση συστήματος καταγραφής πλήρους ή απλοποιημένου. Το σύστημα εφαρμόζεται για όλο το διακινούμενο κρέας, είτε Κοινοτικής προέλευσης είτε προέλευσης τρίτων χωρών. Ένδειξη με καταγωγή Ελληνική μπορούν να φέρουν μόνο τα σφάγια και τα κρέατα βοοειδών, που προέρχονται από ζώα που γεννήθηκαν, εκτράφηκαν και εσφάγησαν στην Ελληνική επικράτεια.
     Κρέας Πουλερικών
     Οι εισαγωγές από τα άλλα Κράτη - Μέλη είναι ελεύθερες, από δε τις τρίτες χώρες γίνονται βάσει του Κοινοτικού Καθεστώτος. Όσον αφορά την επισήμανση του κρέατος πουλερικών, σύμφωνα με τον Καν. (ΕΟΚ) 1906/90 του Συμβουλίου (άρθρο 5), για μεν τα προερχόμενα από τρίτες χώρες προϊόντα είναι υποχρεωτική η αναγραφή της χώρας εισαγωγής, για δε τα Κοινοτικά προβλέπεται η αναγραφή κατά την επισήμανση ή παρουσίαση του κρέατος πουλερικών του κωδικού αριθμού του σφαγείου ή του εργαστηρίου τεμαχισμού, από όπου φαίνεται η χώρα προέλευσης.
     Χοιρινό, πρόβειο, αίγειο κρέας
     ΟΙ εισαγωγές ζώντων ζώων και κρέατος των παραπάνω ειδών από τις άλλες χώρες - μέλη της Ευρωπαϊκής Ένωσης είναι ελεύθερες και από τις τρίτες χώρες (χοιρινό μόνο σφάγια, τεμάχια αυτών και λοιπά προϊόντα χοιρινού κρέατος), γίνονται βάσει του ισχύοντος Κοινοτικού καθεστώτος. Τα σφάγια ή τεμάχια φέρουν επισήμανση σύμφωνα με τα ισχύοντα.
     2. ΣΤΉΡΙΞΗ ΠΑΡΑΓΩΓΩΝ
     α. Άμεσες ενισχύσεις (εισοδηματικές).
     Βάσει των Κοινών Οργανώσεων Αγοράς (ΚΟΑ) προβείου-αιγείου και βοείου κρέατος, κατ' έτος καταβάλλονται στους δικαιούχους παραγωγούς ενισχύσεις, σύμφωνα με τους πίνακες 1 και 2 αντίστοιχα (επισυνάπτονται).
     β. Ανάπτυξη και στήριξη των κλάδων της ζωικής παραγωγής.
     Στο Γ' ΚΠΣ, στα πλαίσια του Επιχειρησιακού Προγράμματος (ΕΠ) «Αγροτική Ανάπτυξη - Ανασυγκρότηση της Υπαίθρου ΕΠΑΑ - ΑΥ 2000 - 2006» και ειδικότερα στους άξονες 1 και 2, ενισχύονται δράσεις για τη βελτίωση - εκσυγχρονισμό της πρωτογενούς παραγωγής και της μεταποίησης - εμπορίας αντίστοιχα, με στόχο την αύξηση της ανταγωνιστικότητας, μέσω της μείωσης του κόστους παραγωγής και κυρίως μέσω της βελτίωσης της ποιότητας των κτηνοτροφικών προϊόντων, στα πλαίσια μιας ολοκληρωμένης βιώσιμης ανάπτυξης του αγροτικού χώρου, φιλικής προς το περιβάλλον, που θα εξασφαλίζει ένα δίκαιο βιοτικό επίπεδο στους ασχολούμενους με τη ζωική παραγωγή. Προς τούτο θα συμβάλλουν και οι λοιπές δράσεις του ΕΠ (ενίσχυση νέων γεωργών, γεωργοπεριβαλλοντικά προγράμματα, εξισωτική αποζημίωση στις ορεινές και μειονεκτικές περιοχές, γενετική βελτίωση ζώων, προγράμματα Ανάπτυξης Αγροτικού Χώρου), καθώς και οι δράσεις που ενισχύονται μέσω των ΠΕΠ [Καν. (ΕΚ) 1257/99 του Συμβουλίου].
     Ιδιαίτερη βαρύτητα και προτεραιότητα στο Γ' ΚΠΣ δίνεται για όλους τους κλάδους της ζωικής παραγωγής, στην παραγωγή και μεταποίηση - εμπορία προϊόντων με ειδικές ποιοτικές προδιαγραφές που πιστοποιούνται με βάση αναγνωρισμένες προδιαγραφές ή πρότυπα, όπως τα «βιολογικά», οι «ειδικές πτηνοτροφικές εκτροφές», προϊόντα «Προστατευμένης Ονομασίας Προέλευσης - ΠΟΠ», «Βόειο κρέας ποιότητας» και λοιπά, τα οποία μπορούν να εξασφαλίσουν συγκριτικά υψηλότερο εισόδημα για τον παραγωγό. Επίσης ενισχύονται όλες οι δράσεις, ήτοι ίδρυση - βελτίωση - επέκταση των μονάδων παραγωγής των εν λόγω προϊόντων, περιλαμβανομένης της καθετοποίησης των κτηνοτροφικών εκμεταλλεύσεων.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 6367/4-1-05 ερώτηση της Βουλευτού κ. Θεοδώρας Τζακρή δόθηκε με το υπ’ αριθμ. 1104/26-1-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 133/18-1-2005 έγγραφο του Ειδικού Γραμματέα του Γ΄ Κ.Π.Σ. σε απάντηση της ανωτέρω ερώτησης της Βουλευτού κας Θ. Τζακρή.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 6583/13-1-05 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 126/26-1-05 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
      «Σε απάντηση του σχετικού εγγράφου, με το οποίο μας διαβιβάσατε ερώτηση του Βουλευτή κ. Γ. Δραγασάκη προς τον κ. Υπουργό Αιγαίου και Νησιωτικής Πολιτικής και αφορά «Προβλήματα για την ακτοπλοϊκή σύνδεση Λαυρίου - Κέας», σας γνωρίζουμε τα παρακάτω:
      1. Με απόφαση του Υπουργού Αιγαίου & Νησιωτικής Πολιτικής, εγκρίθηκε η εκτέλεση των δρομολογίων από τα Ε/Γ-Ο/Γ «ΠΑΝΑΓΙΑ ΤΗΝΟΥ» Ν.Π 4970 και Ε/Γ-Ο/Γ «ΠΑΝΑΓΙΑ ΧΟΖΟΒΙΩΤΙΣΣΑ» Ν.Π. 11319 πλοιοκτησίας ΣΙ ΛΙΝΚ ΦΕΡΡΙΣ Ν.Ε., με επιδoτoύμεvες συμβάσεις ανάθεσης δημόσιας υπηρεσίας, από 1/11/04-31/10-05 για την εξυπηρέτηση των άγονων γραμμών του Ν. Κυκλάδων. Μεταξύ των δρομολογίων αυτών ήταν και τρία (3) δρομολόγια την εβδομάδα της δρομολογιακής γραμμής Σύρος .Kύθνoς-Kέα με ελεύθερη προσέγγιση στο Λαύριο για πετρέλευση των δύο Ε/Γ-Ο/Γ πλοίων, τα οποία όλες τις ημέρες της εβδομάδος εκτελούν δρομολόγια μεταξύ των νησιών των Κυκλάδων και δεν υπάρχει άλλος τρόπος πετρέλευσής τους.
      2. Η Κέα συνδέεται με το Λαύριο καθημερινά με 1 έως 3 δρομολόγια από τα Ε/Γ-Ο/Γ «ΜΑΚΕΔΩΝ» ή «ΜΥΡΙΝΑ ΕΞΠΡΕΣ» της ΝΑΥΤΙΚΗΣ ΕΤΑΙΡΕΙΑΣ ΤΖΙΑΣ με την διαδικασία της ελεύθερης τακτικής δρομολόγησης.
      3. Με την υπ' αριθ. 151/1-11-2004 απόφαση του Δημοτικού Συμβουλίου Κέας, μας γνωστοποιήθηκαν τα προβλήματα της ακτοπλοϊκή ς εξυπηρέτησης του νησιού. Γι' αυτό με νεότερη απόφαση μας επιτρέψαμε στο δρομολόγιο του Ε/Γ –O/Γ «ΠΑΝΑΓΙΑ ΤΉΝΟΥ» την παραλαβή επιβατών και οχημάτων από Κέα προς Λαύριο κάθε Τετάρτη βράδυ και από Λαύριο προς Κέα κάθε Πέμπτη μεσημέρι ώστε να βελτιωθεί η ακτoπλoϊκή εξυπηρέτηση του νησιού.
      4. Για τα άλλα δύο (2) δρομολόγια της Δευτέρας και Πέμπτης - Παρασκευής του Ε/Γ-Ο/Γ ΧΟΖΟΒΙΩΤΙΣΣΑ δεν θα υπάρξει τροποποίηση για παραλαβή επιβατών και οχημάτων από Κέα προς Λαύριο και αντίστροφα γιατί τα δρομολόγια του συμπίπτουν με τα τακτικά δρομολόγια του Ε/Γ -Ο/Γ «ΜΥΡΙΝΑ ΕΞΠΡΕΣ».
      Ο Υπουργός
      ΑΡΙΣΤΟΤΕΛΗΣ Α. ΠΑΥΛΙΔΗΣ»
      8. Στην με αριθμό 6467/11-1-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 2/1851/24-1-05  έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ. πρωτ. 6467/11-1-2005 ερώτησης που υπεβλήθη στην Εθνική Αντιπροσωπεία από τη Βουλευτή κ. Ευαγγελία Σχοιναράκη - Ηλιάκη, σας γνωρίζουμε ότι στους συνταξιούχους της βασικής σύνταξης του ΟΓΑ δεν υφίσταται πρόβλημα για την καταβολή της εισοδηματικής ενίσχυσης ορεινών ή μειονεκτικών περιοχών έτους 2004 (ν. 3016/2002 άρθρο 27, παρ. 2).
      Διευκρινίζεται ότι το ετήσιο ποσό από συντάξεις που εισέπραξαν το έτος 2003, τα εισοδήματα του οποίου λαμβάνονται υπόψη για την χορήγησή της, ανήλθε στο ποσό των 2.282 ευρώ (163 ευρώ χ 14 μήνες) και υπολείπεται του εισοδηματικού ορίου των 2.500 ευρώ που καθορίστηκε με την αριθμ.2/60132/2-11-2004 κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Απασχόλησης και Κοινωνικής Προστασίας.
      Ο Υφυπουργός
      ΠΕΤΡΟΣ ΔΟΥΚΑΣ»
      9. Στην με αριθμό 6454/11-1-05 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. ΥΠΠΟ/ΓΡ.ΥΦ.ΚΕ./547/25-1-05 έγγραφο από τον Υφυπουργό Πολιτισμού η ακόλουθη απάντηση:
      	«Σε απάντηση της με αρ. πρ. 6454/11-1-2005 ερώτησης της Βουλευτού κ. Εύης Χριστοφιλοπούλου, σας πληροφορούμε τα εξής:
      Το Υπουργείο Πολιτισμού επιθυμεί την ίδρυση ενός σύγχρονου Αρχαιολογικού Μουσείου στους χώρους της Ελευσίνας και προχωρεί στους απαραίτητους σχεδιασμούς για την πραγματοποίηση ενός τέτοιου σχεδίου.
      Όσον αφορά στο θέμα της δραστηριότητας της εταιρείας SINTRA ΑΒΕΕ στο χώρο, το Υπουργείο Πολιτισμού, μετά από γνωμοδότηση του ΚΑΣ εγκρίθηκε κατ' οικονομίαν για ένα μόνο έτος η άδεια αποθήκευσης μη τοξικών διαλυτών και υγρής σόδας στις υφιστάμενες εγκαταστάσεις της SINTRA στην Ελευσίνα, εφόσον βεβαιώνεται ότι οι μη τοξικοί διαλύτες είναι λιγότεροι εύφλεκτοι από το οινόπνευμα και έχουν ληφθεί όλα τα μέτρα πυροπροστασίας από την ενδιαφερόμενη εταιρεία. Στην αίτηση της προαναφερθείσας εταιρείας για αύξηση της αποθηκευτικής δυναμικότητας το Υπουργείο Πολιτισμού θεωρεί ότι ο υπερδιπλασιασμός της ποσότητας των εύφλεκτων διαλυτών επιφυλάσσει κινδύνους για τον αρχαιολογικό χώρο της Ελευσίνας, ο οποίος βρίσκεται αρκετά κοντά. Όσον αφορά στο εργοστάσιο ΚΡΟΝΟΣ δεν βρίσκεται σε περιοχή αρχαιολογικού ενδιαφέροντος.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      10. Στην με αριθμό 6374/5-1-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1106/26-1-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Β. Κεγκέρογλου, σας διαβιβάζουμε συνημμένα το με αριθμ. πρωτ. 171/21-1-2005 έγγραφο του Ειδικού Γραμματέα του Γ΄ ΚΠΣ για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 6389/5-1-05 ερώτηση της Βουλευτού κ. Αριάδνης Μπινοπούλου-Μανούσου δόθηκε με το υπ’ αριθμ. Β-78/26-1-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 6389/5-1-2005 που κατέθεσε στη Βουλή η Βουλευτής κ. Aριάδνη Μπινοπούλου -Μανούσου, σχετικά με την απαλλοτρίωση για την κατασκευή νέου αεροδρομίου στη Μήλο, σύμφωνα και με το με αριθμό ΥΠΑ/Δ13/Α2796/108/26-1-2005 έγγραφο της Υπηρεσίας Πολιτικής Αεροπορίας, σας πληροφορούμε τα πιο κάτω:
      1. Με την Απόφαση 3488/2003, το Συμβούλιο της Επικρατείας ακύρωσε την υπό στοιχεία 83607/29-4-1997 Κοινή Υπουργική Απόφαση Υπουργών ΠΕΧΩΔΕ, Μεταφορών - Επικοινωνιών και Γεωργίας περί εγκρίσεως των περιβαλλοντικών όρων - της απαλλοτριώσεως, που σχετιζόταν με την υπό στοιχεία 1135845/9491/23-12-1997 Κοινή Υπουργική Απόφαση Υπουργών Οικονομικών και Μεταφορών - Επικοινωνιών για την κατασκευή νέου αεροδρομίου στην Μήλο.
      2. Μετά την προαναφερθείσα Απόφαση του Σ.τ.Ε και σύμφωνα και με το υπό στοιχεία 1026533/2573/8-6-2004 συνημμένο έγγραφο του Υπουργείου Οικονομίας και Οικονομικών, η κατά τα ανωτέρω απαλλοτρίωση έπρεπε να ανακληθεί ως μη σύννομη. Ως εκ τούτου, ακολούθησε το υπό στοιχεία ΥΠΑ/Δ7/Β/30079/4312/26-7-2004 έγγραφο του κ. Υπουργού Μεταφορών -Επικοινωνιών προς τον κ. Υπουργό Οικονομίας και Οικονομικών, με το οποίο έγινε η απαραίτητη για τα περαιτέρω πρόταση ανακλήσεως της απαλλοτριώσεως.
       3. Κατόπιν των ανωτέρω, η αρμόδια υπηρεσία του συνερωτώμενου Υπουργείου Οικονομίας και Οικονομικών, σύμφωνα με το παραπάνω έγγραφό της, θα προβεί σε κάθε νόμιμη ενέργεια σχετικά που αφορά τα ποσά των αποζημιώσεων.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 4447/25-10-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Φ900α/4276/7532/2-11-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 4447/25-10-2004 ερώτησης, που κατέθεσε ο Βουλευτής κ. Γεώργιος Παπαγεωργίου, με θέμα τις συμβάσεις έργου της εταιρείας Ηλεκτρομηχανική Κύμης, σας γνωρίζουμε τα ακόλουθα:
      Όταν ανέλαβε η νέα διοίκηση της εταιρείας με την επωνυμία «Ελληνικά Αμυντικά Συστήματα» ΕΒΟ-ΠΥΡΚΑΛ, κίνησε αμέσως τις διαδικασίες για την αντιμετώπιση των συσσωρευμένων προβλημάτων που υπήρχαν στην εταιρεία αλλά και στην θυγατρική εταιρεία «ΗΛΕΚΤΡΟΜΗΧΑΝΙΚΗ ΚΥΜΗΣ ΕΠΕ» όπως συσσώρευση υπέρογκων χρεών, ταμειακό έλλειμμα και υποαπασχόλησή του προσωπικού.
      Ήδη έχει εισπραχθεί από το Υπουργείο Οικονομίας και Οικονομικών δάνειο 50 εκατομμυρίων ευρώ, με τμήμα του οποίου χρηματοδοτούνται και υλοποιούνται τα προγράμματα της θυγατρικής εταιρείας «Ηλεκτρομηχανική Κύμης ΕΠΕ».
      Αναφορικά με τις αιτιάσεις του κ. Βουλευτού, ότι υπάρχει αλλαγή του προγράμματος παραγωγής των κρανών η απάντηση μας είναι αρνητική. Ουδέποτε η διοίκηση έλαβε απόφαση να μεταφερθούν οι συγκεκριμένες μηχανές από το εργοστάσιο της Κύμης στο εργοστασιακό συγκρότημα Λαυρίου και ουδεμία πρόθεση, ούτε καν σκέψη υπάρχει για αλλαγή του συγκεκριμένου προγράμματος. Αυτό άλλωστε επιβεβαιώθηκε πρόσφατα σε συνάντηση της Διοικήσεως με τους εκπροσώπους των εργαζομένων και τον εκπρόσωπο του Εργατικού Κέντρου.
      	Οι προοπτικές της εταιρείας διαγράφονται θετικές δεδομένου ότι στην προσεχή 4-ετία 2005-2008 πρόκειται να παραχθούν στην Κύμη στολές ΡΒΧΠ, Κράνη, Αλεξίσφαιρα και Αλεξίθραυσμα Γιλέκα για την κάλυψη των αναγκών των Ελληνικών Ενόπλων Δυνάμεων. Παράλληλα, εξετάζεται η ανάπτυξη και παραγωγή νέων προϊόντων, όμως στην παρούσα φάση δεν είναι δυνατόν να εξειδικευτούν και να δημοσιοποιηθούν.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      13. Στην με αριθμό 4429/22-10-04 ερώτηση της Βουλευτού κ. Ευαγγελίας Σχοιναράκη –Ηλιάκη δόθηκε με το υπ’ αριθμ. 57544/12-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης και ύστερα από ενημέρωση που είχαμε από την Αρχή Διαχείρισης του ΠΕΠ Κρήτης, σας πληροφορούμε ότι η μελέτη των δρόμων Πραιτώρια-Ασήμι-Άγιοι Δέκα και Πραιτώρια-Χάρακας έχει ενταχθεί στη ΣΑΜΠ Κρήτης 0023 με εγκεκριμένο προϋπολογισμό 530.000 ευρώ.
      Για την ολοκλήρωση της μελέτης η Περιφέρεια Κρήτης θα εξετάσει την περίπτωση υποβολής αιτήματος προς το Υπουργείο Οικονομίας και Οικονομικών για την αύξηση του προϋπολογισμού εκπόνησης της ανωτέρω μελέτης.
      Ο Υφυπουργός
      Α. ΝΑΚΟΣ»
      14. Στην με αριθμό 4417/22-10-04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 57543/12-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Μ. Παντούλα και στο πλαίσιο των αρμοδιοτήτων μας, σας πληροφορούμε ότι το ΥΠ.ΕΣ.Δ.Δ.Α, προκειμένου να συμβάλει στην αντιμετώπιση των ζημιών που προκλήθηκαν από τις θεομηνίες στα δίκτυα ύδρευσης, αποχέτευσης και εσωτερικής - αγροτικής οδοποιίας καθώς και στην επισκευή και συντήρηση των μηχανημάτων, χρηματοδότησε εντός του 2004 τους ΟΤΑ και τη Νομαρχιακή Αυτοδιοίκηση του Νομού Ιωαννίνων με το συνολικό ποσό των 1.730.000,00 € και 300.000,00 € αντίστοιχα.
      Επίσης, σας γνωρίζουμε ότι η Γενική Γραμματεία Πολιτικής Προστασίας του ΥΠΕΣΔΔΑ με το 3045/26-7-2004 έγγραφό της επισήμανε στις Περιφερειακές, Νομαρχιακές, Δημοτικές και Κοινοτικές Υπηρεσίες, να προχωρήσουν σε άμεσο έλεγχο όλων των υφιστάμενων αντιπλημμυρικών έργων αρμοδιότητάς τους, σε περιοχές που θεωρούνται κατά προτεραιότητα επικίνδυνες για πρόκληση ζημιών από πλημμύρες, με σκοπό την άμεση αποκατάσταση τυχόν δυσλειτουργιών τους.
      Περαιτέρω, με το παραπάνω έγγραφο επισημάνθηκε η αναγκαιότητα άμεσου και προληπτικού καθαρισμού των κοιτών των ρεμάτων εκεί που αυτό επιβάλλεται με σκοπό την αποκατάσταση της φυσικής τους ροής.
      Επιπλέον, η Υπηρεσία Πολιτικής Προστασίας της Περιφέρειας ολοκλήρωσε την αποτύπωση των περιοχών που παρουσιάζουν έντονα κατολισθητικά φαινόμενα στην Ήπειρο και με το αριθμ. 19/17-5-04 έγγραφό της διαβίβασε τα συγκεντρωθέντα στοιχεία στη Γενική Γραμματεία Πολιτικής Προστασίας του ΥΠΕΣΔΔΑ με σκοπό τη δημιουργία βάσης δεδομένων για την καλύτερη αντιμετώπιση των προβλημάτων που προκύπτουν από κατολισθήσεις.
      Ακόμη, η Νομαρχιακή Αυτοδιοίκηση Ιωαννίνων και οι ΟΤΑ του Νομού έχουν σε ετοιμότητα τα μηχανήματα και το προσωπικό που είναι απαραίτητα για την αντιμετώπιση των εκτάκτων γεγονότων. Στην περίπτωση που αυτά δεν επαρκούν μισθώνονται μηχανήματα ιδιωτών.
      Ο Υφυπουργός
      Α.ΝΑΚΟΣ»
     15. Στην με αριθμό 4653/2-11-04 ερώτηση των Βουλευτών κυρίων Τάκη Τσιόγκα και Νικολάου Γκατζή δόθηκε με το υπ’ αριθμ. ΤΚΕ/Φ2/24559/18-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 4653/2-11-04, που κατέθεσαν στη Βουλή οι βουλευτές κ. κ. Τάκης Τσιόγκας και Nίκος Γκατζής και αναφέρεται στο αίτημα έντεκα τραπεζοκόμων που εργάζονται στο Π.Π. Νοσοκομείο Λάρισας για τη μετατροπή των συμβάσεων ιδιωτικού δικαίου ορισμένου χρόνου ή έργου σε αορίστου, σας γνωρίζουμε τα εξής:
      Το Υπουργείο Εσωτερικών, Δημόσιας Διοίκησης και Αποκέντρωσης, με το Προεδρικό Διάταγμα 164/2004 για την ορθή ενσωμάτωση της Κοινοτικής Οδηγίας 1999/70/ΕΚ του Συμβουλίου της 28ης lουνίου 1999 στο εσωτερικό δίκαιο, έχει διαλάβει και μεταβατικές διατάξεις, με τις οποίες θέτει ενιαίους κανόνες για την απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα. Το κατά πόσον συντρέχουν τα συγκεκριμένα κριτήρια που ορίζει το Διάταγμα για τη μετατροπή των συμβάσεων θα κριθεί από τα αρμόδια, κατά περίπτωση, όργανα.
      Για όσους δεν συμπεριλαμβάνονται στις ανωτέρω ρυθμίσεις, όπως έχει ανακοινωθεί από τον Υπουργό Εσωτερικών, Δημόσιας Διοίκησης και Αποκέντρωσης, θα υπάρξει νομοθετική ρύθμιση για ενισχυμένη μοριοδότηση της εμπειρίας τους.
      Για το θέμα κατάρτισης νέων συμβάσεων για την ομαλή λειτουργία του Π.Π. Νοσοκομείο Λάρισας, αρμόδιο να απαντήσει είναι το Υπουργείο Υγείας και Κοινωνικής Αλληλεγγύης, προς το οποίο επίσης απευθύνεται η ανωτέρω ερώτηση.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      16. Στην με αριθμό 4611/1-11-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 111909/19-11-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 4611/1-11-2004 ερώτηση που κατατέθηκε στη Βουλή από το Βουλευτή κ. Μ. Στρατάκη σχετικά με τα ασθενοφόρα αυτοκίνητα των Κέντρων Υγείας του Νομού Hρακλείου, σας γνωρίζουμε τα παρακάτω:
      Υπηρεσίες παροχής επείγουσας ιατρικής φροντίδας και μεταφοράς ασθενών στο Νομό Ηρακλείου παρέχονται από τα ασθενοφόρα αυτοκίνητα των Νοσοκομείων και των Κέντρων Υγείας του Νομού.
      Στο Ηράκλειο λειτουργεί παράρτημα του ΕΚΑΒ, τα ασθενοφόρα του οποίου καλύπτουν ολόκληρο το Νομό Ηρακλείου, σε συνεργασία με τα ασθενοφόρα των Κέντρων Υγείας του Νομού καθόσον στην αρμοδιότητά του συμπεριλαμβάνεται και ο συντονισμός της δράσης όλων των ασθενοφόρων που διαθέτουν οι υγειονομικές μονάδες της περιοχής.
      Η κάλυψη των αναγκών των Κέντρων Υγείας του Νομού σε ασθενοφόρα καλύπτεται στη φάση αυτή με την παραχώρηση ασθενοφόρων αυτοκινήτων από το ΕΚΑΒ. Η προμήθεια νέων θα εξεταστεί μελλοντικά σε συνάρτηση με τις. οικονομικές δυνατότητες που υπάρχουν.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      17. Στην με αριθμό 4647/2-11-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. ΓΠ/111891/18-11-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 4647/2-11-2004 ερώτηση που κατατέθηκε στη Βουλή από το Βουλευτή κ. Α. Φωτιάδη σχετικά με έλλειψη προσωπικού στις Υπηρεσίες Περίθαλψης του Δημοσίου, σας γνωρίζουμε τα παρακάτω:
      Ολοκληρώνεται εντός των ημερών η διαδικασία σύναψης συμβάσεων μίσθωσης έργου με 378 φυσικά πρόσωπα (γιατρούς, οδοντιάτρους, φαρμακοποιούς, χειριστές Η/Υ, εργάτες και προσωπικό Π.Ε.), για κάλυψη αναγκών σε προσωπικό του Οργανισμού Περίθαλψης Ασφαλισμένων του Δημοσίου (ΟΠΑΔ) πανελλαδικά.
      Παράλληλα ευρίσκεται σε εξέλιξη η προκήρυξη διαγωνισμού μέσω ΑΣΕΠ, για την πλήρωση 216 θέσεων μόνιμου προσωπικού διαφόρων κλάδων και ειδικοτήτων πανελλαδικά.
      Σε καμιά υπηρεσία του ΟΠΑΔ σε ολόκληρη τη χώρα δεν παρατηρείται αυτή τη στιγμή ιδιαίτερο πρόβλημα λόγω έλλειψης προσωπικού.
      Ο Υφυπουργός
      Α. ΓΙΑΝΝΟΠΟΥΛΟΣ»
      18. Στην με αριθμό 4477/26-10-04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. Β13-819/17-11-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. ερώτηση 4477/26-10-04, την οποία κατέθεσε στη Βουλή των Ελλήνων η Βουλευτής κ. Α. Ξηροτύρη Αικατερινάρη, με θέμα «Ελλείψεις στη σήμανση των τροφίμων» και κατά το μέρος που τα διαλαμβανόμενα σε αυτή εμπίπτουν στις αρμοδιότητές μας, σας γνωστοποιούμε ότι η επισήμανση των τροφίμων ελέγχεται από τον ΕΦΕΤ και τις ελεγκτικές υπηρεσίες των Νομαρχιών με βάση τον Κώδικα Τροφίμων και Ποτών.
      Επίσης, σημειώνουμε ότι η Ε.Ε. αυτήν την περίοδο συζητά κανονισμό που θα ισχύσει από τον 11.2006 και αναφέρεται στο διατροφικό προφίλ και τους διατροφικούς ισχυρισμούς.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      19. Στην με αριθμό 519/1-11-2004 ερώτηση του Βουλευτή κ. Στεφάνου Μάνου δόθηκε με το υπ’ αριθμ. 2/62825/0023/16-11-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης σας με αριθμό 4455/25-10-2004 σας διευκρινίζουμε ότι η αύξηση κατά 7,3% του Α.Ε.Π. του χρέους της Γενικής Κυβέρνησης έτους 2003, που σας γνωστοποιήσαμε με το έγγραφό μας 1082635/409/15-10-2004, οφείλεται:
      Σε ρυθμίσεις τόκων παλαιοτέρων ετών οι oπoίες αύξησαν το χρέος κατά 5.205 εκατ. Ευρώ ή 3,4 % του ΑΕΠ. Οι ρυθμίσεις τόκων παλαιοτέρων ετών παρακολουθούνταν σύμφωνα με το Δημόσιο Λογιστικό και καταγράφονταν στη λήξη σαν τόκοι. Σύμφωνα με τις επιταγές του ESA 95 η διαχείριση αυτής της μορφής αποτελεί κεφαλαιοποίηση τόκων. Το Ελληνικό Δημόσιο με την απογραφή εναρμονίσθηκε με τον ESA 95 εντάσσοντας στο χρέος τις ρυθμίσεις των τόκων.
      Στην αναθεώρηση του ενδοκυβερνητικού χρέους, του χρέους ΟΤΑ, ΟΚΑ, ΝΠΔΔ κλπ η οποία αύξησε το χρέος κατά 5.835 εκατ. Ευρώ ή 3,9% του ΑΕΠ. Η αναθεώρηση του ενδοκυβερνητικού χρέους προέκυψε από έρευνα της ΕΣΥΕ σε συνεργασία με την Τράπεζα Ελλάδος στηριζόμενη σε πιο ρεαλιστικές μεθόδους.
      Όλες οι υποχρεώσεις που αναλαμβάνονται από το Ελληνικό Δημόσιο καταγράφονται στο χρέος μέσω της χρηματοδότησης αυτών με την έκδοση ειδικών δανείων ή της κάλυψης τους από το ετήσιο δανειακό πρόγραμμμα.
      Η απεικόνιση του χρέους γίνεται σύμφωνα με τον ESA 95.
      Ο Υφυπουργός
      ΠΕΤΡΟΣ ΔΟΥΚΑΣ»
      20. Στις με αριθμό 4616, 4617, 4619, 4620, 4621, 4622, 4624,/5-11-04 ερωτήσεις του Βουλευτή κ. Δημητρίου Πιπεργιά δόθηκε με το υπ’ αριθμ. 473/474/476/477/478/479/481/17-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι μετά την έγκριση των οριστικών μελετών οδοποιίας των παρακάμψεων Βασιλικού και Αμαρύνθου και τη σύνταξη των αντίστοιχων κτηματολογικών διαγραμμάτων, που έχουν υποβληθεί για έλεγχο και έγκριση, ολοκληρώνεται το οικονομικό αντικείμενο της σύμβασης μελέτης με τίτλο: «Βελτίωση Ε.Ο Χαλκίδας-Λεπούρων-Κύμης», προϋπολογισμού 372.707,26 ευρώ.
      Ειδικότερα για την παράκαμψη Αμαρύνθου και μετά την ολοκλήρωση της μελέτης για το πρώτο τμήμα αυτής των 7,5 χλμ., θα εξεταστεί η δυνατότητα εναλλακτικής χάραξης για το δεύτερο τμήμα μήκους 1,5 χλμ. (στη θέση «Πελαργός») αλλά και η δυνατότητα ολοκλήρωσης των μελετών σύνδεσης των παρακάμψεων, και αυτή της Ερέτριας που προσέκρουσε σε προβλήματα της Αρχαιολογίας στα πλαίσια των διατιθέμενων πιστώσεων για εκπονήσεις μελετών.
      Επίσης μετά την έγκριση της προμελέτης οδοποιίας και του σχεδιασμού των κόμβων για την παράκαμψη Αλιβερίου, θα ολοκληρωθεί και η οριστική μελέτη που εντάσσεται στη σύμβαση μελέτης με τίτλο: «Ολοκλήρωση του οδικού άξονα Χαλκίδα-Λέπουρα-Κύμη, προϋπολογισμού 469.552,46 ευρώ.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
     21. Στην με αριθμό 4347/20-10-04 ερώτηση του Βουλευτή κ. Δημητρίου Ρέππα δόθηκε με το υπ’ αριθμ. 1682/14-11-04 έγγραφο από τον Υφυπουργό Τουρισμού η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε τα ακόλουθα:
      Είναι προφανές ότι μεγαλύτερη προσβασιμότητα στην περιοχή της Τρίπολης θα μπορούσε να επιτευχθεί με τη δυνατότητα χρησιμοποίησης του υπάρχοντος αεροδρομίου για πτήσεις πολιτικής αεροπορίας, η οποία θα είχε θετικό αντίκτυπο και στην τουριστική ανάπτυξη της περιοχής. Η απόφαση για τη λειτουργία του συγκεκριμένου αεροδρομίου με πτήσεις πολιτικής αεροπορίας, είναι αρμοδιότητας του Υπουργείου Μεταφορών και Επικοινωνιών. Όσον αφορά το Υπουργείο Τουριστικής Ανάπτυξης, είναι δεδομένο ότι στηρίζουμε προσπάθειες ανάπτυξης του Τουρισμού σε όλη την Ελλάδα -και φυσικά στην Πελοπόννησο- και συνεργαζόμαστε με όλους τους εμπλεκόμενους φορείς -τοπικούς και μη- προς αυτήν την κατεύθυνση.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
     22. Στην με αριθμό 4698/3-11-04 ερώτηση του Βουλευτή κ. Κων/νου Μαρκόπουλου δόθηκε με το υπ’ αριθμ. 124988-ΙΗ/17-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4698/3.11.04, την οποία κατέθεσε ο Βουλευτής κ. Κων/νος Μαρκόπουλος, σας γνωρίζουμε ότι η αναδιοργάνωση του ΔΙ.Κ.Α.Τ.Σ.Α. έχει ήδη αρχίσει με τη συγκρότηση του νέου Διοικητικού Συμβουλίου του και επίκειται κατάθεση σχεδίου νόμου για την αναδιάρθρωσή του, το οποίο ήδη δόθηκε στη δημοσιότητα και εστάλη στα Ιδρύματα για τις δικές τους προτάσεις.
      Ο Υφυπουργός
      ΣΠΥΡΟΣ ΤΑΛΙΑΔΟΥΡΟΣ»
      23. Στην με αριθμό 4547/29-10-2004 ερώτηση του Βουλευτή κ. Χρήστου Βερελή δόθηκε με το υπ’ αριθμ. 2/60393/10-11-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της υπ’αριθ. 4547/29-10-04 ερώτησης του Βουλευτή κ. Χ. Bερελή και σε ότι αφορά θέματα αρμοδιότητας μας, σχετικά με την πορεία των εσόδων του 7μηνου του 2004, σας γνωρίζουμε ότι, ο συγκρατημένος ρυθμός αύξησης οφείλεται κυρίως στη διαφοροποίηση του χρόνου καταβολής στο Δημόσιο, του φόρου εισοδήματος των νομικών προσώπων από πέντε, (Μάιος - Σεπτέμβριος) σε οκτώ μηνιαίες δόσεις, (Μάιος - Δεκέμβριος, άρθρο 31 του ν. 3220/2004) με αποτέλεσμα κατά τους μήνες Μάιο - Σεπτέμβριο 2004, να εισπραχθεί μέρος του οφειλόμενου φόρου, αντί του συνόλου που εισπραττόταν την αντίστοιχη περίοδο τα προηγούμενα χρόνια.
      Ο ρυθμός αύξησης των εσόδων (προ επιστροφών) αναμένεται να διαμορφωθεί μέχρι το τέλος του έτους 2004 στο 8,3%, όπως αποτυπώνεται στο προσχέδιο του προϋπολογισμού του 2005.
      Ο Υφυπουργός
      ΠΕΤΡΟΣ ΔΟΥΚΑΣ»
      24. Στην με αριθμό 4786/4.11.04 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 1092341/8016/Β0010/23.11.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην υπ' αριθμ. 4786/4-11-04 ερώτηση που κατατέθηκε στη Βουλή από το Βουλευτή κ. Μπεκίρη αναφορικά με παραχώρηση χρήσης και διαχείρισης ποταμών και χειμάρρων στην Τοπική Αυτοδιοίκηση, σας γνωρίζουμε τα εξής:
      Σύμφωνα με την ισχύουσα νομοθεσία και συγκεκριμένα από τις διατάξεις του άρθρου 31 του ν. 2971/01 η διοίκηση, η διαχείριση και η προστασία των πλεύσιμων ποταμών ανήκει στο Δημόσιο.
      Επίσης σύμφωνα με τις διατάξεις των άρθρων 967 & 968 του Α.Κ (Αστικός Κώδικας) η κοίτη πλεύσιμου ποταμού είναι κτήμα κοινόχρηστο, ανήκει στο Δημόσιο και διαxειρίζεrαι από αυτό.
      Σημειώνουμε ότι δεν υπάρχει νομοθετικό πλαίσιο που να καθορίζει τις προϋποθέσεις χαρακτηρισμού των ποταμών ως πλεύσιμων ή μη. Από τις διατάξεις του ν.3010/2002 (ΦΕΚ 91 Τ.Α' 25-4-2002) πρoβλέπεται ότι οι Ο.Τ.Α. Α' και Β' βαθμού μπορούν να μελετoύν και να εκτελούν έργα αντιπλημμυρικής προστασίας σε υδατορέματα εντός των διοικητικών τους ορίων και για τα θέματα αυτά αρμόδιο να σας απαντήσει είναι το Υπουργείο Εσωτερικών, Δημ. Διοίκησης & Αποκέντρωσης στο οποίο απευθύνεται η ερώτηση.
      Τέλος σας γνωρίζουμε ότι αιτήματα από Δήμους και Κοινότητες σχετικά με παραχώρηση χρήσης κοίτης ποταμού, που ανήκει στη χωρική τους αρμοδιότητα, για τη διαχείριση από αυτούς σε θέματα αμμοληψιών έχουν ικανοποιηθεί, δεδομένου ότι αυτό πρoβλέπεται από την ισχύουσα νομοθεσία και συγκεκριμένα από τις κάτωθι διατάξεις: α) α.ν.1219/38, β) αρ. 49 ν. 1416/84, γ) αρ.7ν. 2307/95.
      Ο Υφυπουργός
      ΠΕΤΡΟΣ ΔΟΥΚΑΣ»
      25. Στην με αριθμό 4654/2.11.04 ερώτηση των Βουλευτών κυρίων Τάκη Τσιόγκα, Αντώνη Σκυλλάκου και Νικολάου Γκατζή, δόθηκε με το υπ’ αριθμ. 206/23.11.04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να ενημερώσετε τους κ.κ. Βουλευτές ότι η περιφρούρηση και προστασία των συνταγματικώς κατοχυρωμένων ατομικών δικαιωμάτων και ελευθεριών των πολιτών αποτελεί, αυτονόητα, θεμελιώδη προτεραιότητα του Υπουργείου Δικαιοσύνης. Βέβαια, σε όλες τις δημοκρατικές κοινωνίες θεωρείται δεδομένο ότι η ελευθερία των μαζικών εκδηλώσεων δεν πρέπει να αποβαίνει εις βάρος των δικαιωμάτων του κοινωνικού συνόλου, με πράξεις βίας και αυθαιρεσίας που διαταράσσουν την ομαλή κοινωνική και οικονομική ζωή.
      Με την εν λόγω ερώτηση φαίνεται να επιζητείται ευθεία παρέμβαση της εκτελεστικής εξουσίας στο έργο της ανεξάρτητης δικαιοσύνης. Σας επισημαίνουμε ότι δεν πρόκειται να υιοθετήσουμε νομοθετικές παρεμβάσεις, οι οποίες υποτάσσουν την απονομή της δικαιοσύνης στη νομοθετική εξουσία, με αποτέλεσμα οι αποφάσεις των δικαστηρίων να ισχύουν και να εκτελούνται, εάν και όταν επιδοκιμάζονται ή γίνονται ανεκτές από κομματικές πλειοψηφίες. Άλλωστε, βασική αρχή του κράτους δικαίου είναι η διάκριση των λειτουργιών του, έτσι ώστε η μεν του «νομοθέτη κρίσις ου κατά μέρος, αλλά περί μελλόντων και καθόλου» να εκφέρεται, «ο δ' εκκλησιαστής και δικαστής ήδη περί παρόντων και αφωρισμένων» να κρίνουν Αριστοτέλους, Ρητορική 1-13546). Το Υπουργείο Δικαιοσύνης προτίθεται να υπερασπιστεί τις βασικές λειτουργίες του κράτους δικαίου και να επιμείνει στην τήρηση των κείμενων νόμων.
      Εντούτοις, αναγνωρίζουμε ότι μπορεί να υπάρξουν εντελώς εξαιρετικές περιπτώσεις, όπου η ενδεχόμενη δημιουργία ευρείας κοινωνικής αναταραχής ως απάντηση σε προκλητική στάση της πολιτείας, θα πρέπει να αντιμετωπίζεται με ιδιαίτερη δημοκρατική ευαισθησία και κοινωνική υπευθυνότητα.
      Ο Υπουργός
      ΑΝΑΣΤΑΣΗΣ ΠΑΠΑΛΗΓΟΥΡΑΣ»
      26. Στην με αριθμό 6470/11.1.05 ερώτηση των Βουλευτών κυρίων Νικολάου Νικολόπουλου και Μιχάλη Μπεκίρη δόθηκε με το υπ’ αριθμ. 1123/26.1.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στα παραπάνω που κατέθεσαν οι Βουλευτές κύριοι Ν. Νικολόπουλος και Μ. Μπεκίρης για τα θέματα της αρμοδιότητάς μας, σας πληροφορούμε τα εξής:
      Με την με αριθμ. 50908/31-7-2002 (ΦΕΚ 992/Β) ΚΥΑ όπως τροποποιήθηκε με τις με αριθμ. 61175/24-10-2003 (ΦΕΚ 1629/B) 2/39384/0022/27-7-2004 (ΦΕΚ 1197/Β) και 2/68993/0022/23-12-2004 όμοιες, καταβάλλονται διαφορές των ειδικών λογαριασμών:
      α) στους υπαλλήλους του Υπουργείου Αγροτικής Ανάπτυξης και Τροφίμων και στους υπαλλήλους των Ν.Π.Δ.Δ. που εποπτεύονται από αυτό,
      β) στους πρώην υπαλλήλους του Υπ. Γεωργίας που μετατάχθηκαν στις Περιφέρειες και στις Νομαρχιακές Αυτοδιοικήσεις της χώρας και
      γ) στους Γεωτεχνικούς υπαλλήλους καθώς και στους Τεχνολόγους Γεωποvίας, Τροφίμων, Δασοπονίας, Δημόσιας Υγείας & Κτηνιατρικών Εργαστηρίων και Ιχθυοκομίας - Αλιείας των Νoμαρχιακών Αυτοδιοικήσεων και Περιφερειώv εφ' όσον υπηρετούν σε πρώην Υπηρεσίες του Υπουργείου Αγροτικής Ανάπτυξης και Τροφίμων. Οι ανωτέρω υπάλληλοι πρέπει να είναι μόνιμοι ή με σχέση εργασίας ιδιωτικού δικαίου αορίστου χρόνου.
      Ο Υπουργός
      Ε. ΜΠΑΣΙΑΚΟΣ»
      27. Στην με αριθμό 6685/17.1.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1147/31.1.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Ματζαπετάκης, σας πληροφορούμε τα εξής:
      Οι κοινοτικές επιδοτήσεις, ειδικά για τα ελληνικά αγροτικά προϊόντα, εξακολουθούν να είναι ικανοποιητικές και να καλύπτουν ένα σημαντικό μέρος του εισοδήματος των παραγωγών.
      Το άνοιγμα της Ε.Ε. προς τα αγροτικά προϊόντα τρίτων χωρών είναι αναπόφευκτο, δεδομένου ότι απορρέει από τις υποχρεώσεις προς τους Διεθνείς Οργανισμούς, στους οποίους συμμετέχει. Άλλωστε για το θέμα αυτό ισχύει η αρχή της αμοιβαιότητας. Όποιος δηλαδή ανοίγει τις αγορές του. δημιουργεί τις προϋποθέσεις για να ης ανοίξουν και οι εμπορικοί του εταίροι. Στην αντίθετη περίπτωση, αν δηλαδή τις κρατά κλειστές, δεν έχει το δικαίωμα να απαιτεί από τους άλλους να τις ανοίγουν.
      Οι κοινοτικές επιδοτήσεις θα διατηρηθούν: έστω και με διαφορετική μορφή, έως το 2013, έτος μέχρι το οποίο είναι γνωστές οι δημοσιονομικέ; προοπτικές της Ε.Ε.. Για μετά το 2013 δεν είναι γνωστές οι δημοσιονομικές προοπτικές της Ε.Ε., αλλά δεν υπάρχει και κάποιο στοιχείο το οποίο να οδηγεί στο συμπέρασμα ότι οι αγροτικές επιδοτήσεις θα «σταματήσουν εντελώς».
      Το 2003 υιοθετήθηκε το πρώτο μέρος της νέας Κ.Α.Π., ενώ ακολούθησε η αναμόρφωση των λεγόμενων μεσογειακών προϊόντων τον Απρίλιο του 2004. Σε όλο αυτό το διάστημα και κυρίως από την ανάληψη της διακυβέρνησης από τη σημερινή πλειοψηφία, οι επαφές και οι διαβουλεύσεις με τους εκπροσώπους των παραγωγών είναι συνεχείς και η ανταλλαγή απόψεων μαζί τους είναι βασικό σημείο της πολιτικής του Υπουργείου Αγροτικής Ανάπτυξης και Τροφίμων.
      Με τον ίδιο τρόπο θα ενεργήσει το Υπουργείο και στη συνέχεια για τους τομείς που θα αναμορφωθούν μελλοντικά, αλλά και για τις αποφάσεις που πρέπει να παρθούν σε εθνικό επίπεδο και που αφορούν τον τρόπο εφαρμογής της νέας Κ.Α.Π.
      Η ενημέρωση των αγροτών για τη νέα Κ.Α.Π. έχει ήδη αρχίσει.
      Υπάρχει ειδική ιστοσελίδα στο Υπουργείο Αγροτικής Ανάπτυξης και Τροφίμων την οποία επισκέπτεται μεγάλος αριθμός χρηστών, ενώ έχουν ήδη εκδοθεί και διανεμηθεί εκλαϊκευμένα φυλλάδια με τα ισχύoντα στη νέα Κ.Α.Π. και με τις υποχρεώσεις των παραγωγών.
      Η έκδοση τέτοιων φυλλαδίων θα συνεχιστεί και θα ενταθεί στο μέλλον.
      Παρά το σημαντικό ρόλο που παίζουν οι κοινοτικές ενισχύσεις, για τις οποίες καταβάλλεται κάθε δυνατή προσπάθεια, η πολιτική του Υπουργείου Αγροτικής Ανάπτυξης και Τροφίμων είναι η βελτίωση της ανταγωνιστικότητας του αγροτικού τομέα, ώστε η εξάρτισή του από τις επιδοτήσεις να είναι όσο το δυνατό μικρότερη. Αυτό αναμένεται ότι θα επιτευχθεί με την ολοκλήρωση του Γ΄ ΚΠΣ για το οποίο, τελευταία, έχουν γίνει σημαντικά βήματα καθώς και με την διεκδίκηση σημαντικών πόρων για το Δ΄ ΚΠΣ. Επίσης θα προωθηθεί η ανταγωνιστικότητα με σειρά άλλων μέτρων, όπως είναι η βελτίωση της ποιότητας, η ενίσχυση της βιολογικής παραγωγής, η μείωση του κόστους, η εκπαίδευση των παραγωγών κ. ά.
      Ο Υπουργός
      Ε. ΜΠΑΣΙΑΚΟΣ»
      28. Στην με αριθμό 6674/17.1.05 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 1146/31.1.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Α. Ξηροτύρη- Αικατερινάρη, για τα θέματα της αρμοδιότητάς μας, σας πληροφορούμε τα εξής:
      Α. Για τη στελέχωση των γεωτεχνικών υπηρεσιών του Νομού Ευρυτανίας με μόνιμο προσωπικό, αναφέρεται ότι μετά τη σύσταση των Νομαρχιακών Αυτοδιοικήσεων με τις διατάξεις του Ν. 2218/94 (ΦΕΚ 90 Α') όπως συμπληρώθηκαν με τις διατάξεις του Ν. 2240/94 (ΦΕΚ 153 Α'), οι υπηρεσίες του Υπουργείου Αγροτικής Ανάπτυξης και Τροφίμων των Νομαρχιών μεταφέρθηκαν στις αντίστοιχες Νομαρχιακές Αυτοδιοικήσεις, το δε προσωπικό που υπηρετούσε στις κατά τόπους υπηρεσίες του Υπ. Αγροτικής Ανάπτυξης και Τροφίμων μετατάχθηκε αντίστοιχα στις Νομαρχιακές Αυτοδιοικήσεις με τις διατάξεις του Ν. 2910/01 (ΦΕΚ 91 Α') 
      Κατόπιν των ανωτέρω και σύμφωνα με τον Οργανισμό Οργάνωσης και Λειτουργίας των Νομαρχιακών Αυτοδιοικήσεων της χώρας (άρθρο 30 του Ν. 2218/94), η πλήρωση των κενών οργανικών θέσεων των υπηρεσιών τους και, κατά συνέπεια ο προγραμματισμός και η πρόσληψη σε προσωπικό, ανήκει στην αρμοδιότητά τους (άρθρο 31 του ανωτέρω νόμου), σε συνεργασία με το Υπουργείο Εσωτερικών, Δημόσιας Διοίκησης και Αποκέντρωσης.
      Επίσης, με την εφαρμογή των διατάξεων του Ν. 2503/97 (ΦΕΚ. 107 Α') για τη διοίκηση, οργάνωση και στελέχώση της Περιφέρειας, οι Περιφερειακές υπηρεσίες του Υπουργείου Αγροτικής Ανάπτυξης και Τροφίμων υπήχθησαν στην αρμοδιότητα των Περιφερειών της χώρας.
      Η πλήρωση των κενών θέσεων των υπηρεσιών τους και κατά συνέπεια ο προγραμματισμός και η πρόσληψη σε προσωπικό, ανήκει στην αρμοδιότητά τους σε συνεργασία με το Υπουργείο Εσωτερικών, Δημόσιας Διοίκησης και Αποκέντρωσης.
      Συμπληρωματικά σημειώνεται ότι, στην αριθμ. 27/21Κ/2004 προκήρυξη του ΑΣΕΠ (ΦΕΚ 536/29-12-2004 τεύχος Προκηρύξεων) για το ΥΠ.ΕΣ.Δ.Δ.Α και άλλους φορείς του Δημοσίου, προκηρύχθηκαν, μεταξύ άλλων, για το νομό Ευρυτανίας: 1 θέση Γεωπόνου, 1 θέση Κτηνιάτρου, 1 θέση Χημικού Μηχανικού , 2 θέσεις ΠΕ Πληροφορικής, 1 θέση ΤΕ Τεχνολόγων Γεωπονίας και 1 θέση ΤΕ Κοινωνικής Εργασίας και είναι σε εξέλιξη η διαδικασία υποβολής αιτήσεων των υποψηφίων.
      Επίσης, με την αριθμ. 9/7Κ/2004 προκήρυξη του ΑΣΕΠ (ΦΕΚ 30/5-2-2004 τεύχος Προκηρύξεων) για φορείς του ΥΠ.ΕΣ.Δ.Δ.Α, προκηρύχθηκαν για το νομό Ευρυτανίας: 2 θέσεις Δασολόγων και 1 θέση Δασοπόνου και αναμένεται η δημοσίευση των οριστικών πινάκων διοριστέων.
      Β. Για την πρόσληψη εποχιακού προσωπικού στις γεωτεχνικές υπηρεσίες του Ν. Ευρυτανίας για το Υπουργείο Αγροτικής Ανάπτυξης και Τροφίμων, εγκρίνεται κατ' έτος με απόφαση της Επιτροπής του άρθρ.2 παρ. 1 της αριθμ. 55/98 ΠΥΣ, μετά από σχετική πρόταση του Υπουργού, η πρόσληψη εποχιακού προσωmκού, με σχέση εργασίας ιδιωτικού δικαίου ορισμένου χρόνου (μέχρι 8 μήνες) , για την αντιμετώmση εποχιακών αναγκών των υπηρεσιών που εκτελούν έργα, εργασίες και προγράμματα του Υπουργείου, σύμφωνα με τις διατάξεις του άρθρου 21 του Ν. 2190/94, όπως ισχύουν κάθε φορά.
      Το προσωπικό αυτό κατανέμεται στη συνέχεια με σχετικές αποφάσεις στις αρμόδιες υπηρεσίες των Περιφερειών (Διευθύνσεις Δασών, Δασαρχεία) και στις Νομαρχιακές Αυτοδιοικήσεις της Χώρας (Διευθύνσεις Αγροτικής Ανάπτυξης, Διευθύνσεις Κτηνιατρικής, κ.λ.π.), μεταξύ των οποίων και στη Νομαρχιακή Αυτοδιοίκηση Ευρυτανίας, από τις οποίες και προσλαμβάνεται.
      Για το έτος 2005 το ΥΠ.ΕΣ.Δ.Δ.Α., με την αριθμ. ΔΙΙΠΙ/Φ.2.9/0ικ.444/10-1-2005 εγκύκλιό του προς όλα τα Υπουργεία, ζήτησε τον προγραμματισμό προσλήψεων προσωπικού (Τακτικού και Εποχιακού) για το έτος 2005.
      Κατόπιν της ανωτέρω εγκυκλίου, η αρμόδια υπηρεσία του Υπουργείου Αγροτικής Ανάπτυξης και Τροφίμων με το αριθμ. 325473/12-1-2005 κατεπείγον έγγραφό της προς Γενικές Διευθύνσεις, Διευθύνσεις, Ανεξάρτητα Τμήματα και Γραφεία του Υπουργείου ζήτησε την υποβολή στοιχείων, προκειμένου ο Υπουργός να υποβάλλει σχετικό αίτημα προς την Επιτροπή του αρθρ.2 παραγρ. 1 της αριθμ. 55/98 ΠΥΣ για έγκριση εποχιακού προσωπικού για το έτος 2005.
      Ο Υπουργός
      Ε. ΜΠΑΣΙΑΚΟΣ»
      29. Στην με αριθμό 6421/10-1-2005 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. ΓΠ/2694/24-1-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 6421/10-1-2005 ερώτηση που κατατέθηκε στη Βουλή από το Βουλευτή κ. Σ. Κουτμερίδη σχετικά με έλλειψη νοσηλευτικού προσωπικού στο Γ.Ν. Σερρών, σας γνωρίζουμε τα παρακάτω:
     Για τις προσλήψεις κυρίως νοσηλευτικού προσωπικού βρίσκεται σε εξέλιξη διαδικασία πρόσληψης μόνιμου προσωπικού μέσω του ΑΣΕΠ (8 θέσεις), καθώς και προσωπικού μερικής απασχόλησης σύμφωνα με το Νόμο 3250/2004 (έχει ζητηθεί η έγκριση 30 θέσεων μεταξύ των οποίων οι 26 για νοσηλευτικό προσωπικό).
     Επίσης έχει προχωρήσει και η διαδικασία πρόσληψης εποχικού προσωπικού (έχει ζητηθεί η έγκριση 30 θέσεων μεταξύ των οποίων οι 25 για νοσηλευτικό προσωπικό).
     Εξάλλου η νομοθετική ρύθμιση για προσλήψεις νοσηλευτικού προσωπικού χωρίς τις xρoνoβόρες διαδικασίες που απαιτούντο μέχρι σήμερα, θα ανακουφίσει τις άμεσες επιτακτικές ανάγκες.
     Έχει ήδη εγκριθεί από το ΥΠΕΣΔΔΑ η προκήρυξη μέσα στο 2005 3.400 θέσεων μόνιμου Νοσηλευτικού, Παραιατρικού και Λοιπού προσωπικού για τα Νοσηλευτικά Ιδρύματα της χώρας.
     Τέλος, έχει εγκριθεί για το 2005 από το ΥΠΕΣΔΔΑ η πρόσληψη 1.000 ατόμων με σύμβαση ΙΔΟΧ, διάρκειας μέχρι 8 μήνες, για την αντιμετώπιση επειγουσών και επιτακτικών αναγκών των Νοσοκομείων, των Κέντρων Υγείας, των Μονάδων Εμφραγμάτων, Τεχνητού Νεφρού, Εντατικής Θεραπείας, Εγκαυμάτων, Αυξημένης Φροντίδας και Επειγόντων Περιστατικών. Η κατανομή του προσωπικού σε ειδικότητες και φορείς θα γίνει με απόφαση του Υπουργού Υγείας και Κοινωνικής Αλληλεγγύης.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      30. Στην με αριθμό 6468/11-1-2005 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 307/24-1-05 έγγραφο από τον Υπουργό Δικαιοσύνης η ακόλουθη απάντηση:
     «Παρακαλούμε να πληροφορήσετε τον κ. Βουλευτή ότι η σημερινή πολιτική ηγεσία του Υπουργείου Δικαιοσύνης ανέλαβε νομοθετική πρωτοβουλία αναβίωσης του πίνακα επιτυχόντων Ειρηνοδικών της 22ας Σεπτεμβρίου 1997 και μετ' αναβολή της 25ης Οκτωβρίου 1997, (άρθρο 4 παρ. 2 του Ν. 3258/29.7.2004 -ΦΕΚ 144/τ.Α'), προκειμένου να καλυφθούν όλες οι μέχρι 30.06.2004 κενές οργανικές θέσεις Ειρηνοδικών, τη στιγμή που οι κενές οργανικές θέσεις άλλων βαθμίδων δικαστικών λειτουργών δεν έχουν καλυφθεί ακόμη.
     Ενόψει των ανωτέρω, το Υπουργείο Δικαιοσύνης δεν σχεδιάζει να προβεί, προς το παρόν, στη δημιουργία άλλων οργανικών θέσεων Ειρηνοδικών.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      31. Στην με αριθμό 6594/13-1-2005 ερώτηση των Βουλευτών κυρίων Δημητρίου Τσιόγκα, Αντωνίου Σκυλλάκου και Νικολάου Γκατζή δόθηκε με το υπ’ αριθμ. 4415/21-1-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 6594/13-1-2005 ερώτηση που κατατέθηκε στη Βουλή από τους Βουλευτές κ.κ. Τ. Τσιόγκα, Α. Σκυλλάκο. και Ν. Γκατζή σχετικά με τη λειτουργία του Π.Γ.Ν. Λάρισας, σας γνωρίζουμε τα εξής:
      Το ΠεΣΥΠ Θεσσαλίας, στο πλαίσιο της λειτουργικής .ανάπτυξης των μονάδων του, έχει προχωρήσει σε ένα κεντρικό σχεδιασμό ανάπτυξης των κλινικών και των Νοσοκομείων για τα επόμενα δύο χρόνια.
      Στο πλαίσιο αυτό έχει προγραμματισθεί για τις 29-1-2005 στο Π.Γ.Ν. Λάρισας συνάντηση με όλους τους Βουλευτές της Θεσσαλίας, τού Γενικού Γραμματέα της Περιφέρειας και τους Νομάρχες, προκειμένου να παρουσιασθεί ο σχεδιασμός ανάπτυξης του Π.Γ.Ν. Λάρισας για την επόμενη διετία.
     Πιο συγκεκριμένα στα ερωτήματα των κ.κ. Βουλευτών:
     Το Π.Γ.Ν. Λάρισας απασχολεί σήμερα 87 υπαλλήλους stage των οποίων η σύμβαση λήγει εντός του Ιανουαρίου 2005. Εν όψει αυτής της προοπτικής το Δεκέμβριο του 2004 προσλήφθηκαν 27 υπάλληλοι stage. Το Υπουργείο Υγείας και Κοινωνικής Αλληλεγγύης φροντίζει για την άμεση πεντάμηνη παράταση του προσωπικού stage που η σύμβασή του λήγει τον Ιανουάριο.
     Εντός του Ιανουαρίου θα προσληφθούν 8 άτομα προσωπικού stage.
     Εντός του Φεβρoυαρίoυ θα βγει προκήρυξη για άμεση πρόσληψη 8 ατόμων εποχικού προσωπικού.
     Αναμένεται η ολοκλήρωση της διαδικασίας πρόσληψης. 91 υπαλλήλων (νοσηλευτικών ειδικοτήτων) από το ΑΣΕΠ από προκηρύξεις του 2003 και 2004.
     Έχει ήδη εγκριθεί από το ΥΠΕΣΔΔΑ η προκήρυξη μέσα στο 2005 3.400 	θέσεων μόνιμου Νοσηλευτικού, Παραιατρικού και Λοιπού προσωπικού για όλα τα Νοσηλευτικά Ιδρύματα της χώρας.
     Όπως προκύπτει από τα παραπάνω όχι μόνον δεν αποδυναμώνεται η λειτουργία του Π.Γ.Ν. Λάρισας, αλλά ενισχύεται εντός του 2005 και αυτό θα έχει ως αποτέλεσμα την έναρξη λειτουργίας κλινικών που σήμερα παραμένουν κλειστές.
       Ο Υφυπουργός
       Α. ΓΙΑΝΝΟΠΟΥΛΟΣ»
      32. Στην με αριθμό 6581/13-1-2005 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΤΚΕ/Φ2/1407/24-1-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης με αριθμό 6581/13.1.2005, που κατέθεσε στη Βουλή ο Βουλευτής κ. Βασίλειος Κεγκέρογλου, αναφορικά με την αύξηση των παραβόλων υποβολής αίτησης και ένστασης στις διαδικασίες πρόσληψης του ν. 2190/1994, θέτουμε υπόψη σας τα εξής:
     Η δυνατότητα αναπροσαρμογής των παραβόλων αίτησης και ένστασης στις διαδικασίες πρόσληψης του ν.2190/1994, όπως είναι γνωστό, προβλέπεται από τις διατάξεις της παρ. 6 του άρθρου 16 του ίδιου νόμου και της παρ.4 του άρθρου 7 του ν. 2527/1997, με τις οποίες εξουσιοδοτούνται προς τούτο οι Υπουργοί ΕΣΔΔΑ και Οικονομίας και Οικονομικών.
     Η αντιμετώπιση του μεγάλου κόστους διενέργειας των διαδικασιών διορισμού ή πρόσληψης, η παρατηρηθείσα υποβολή άσκοπων αιτήσεων συμμετοχής στις παραπάνω διαδικασίες καθώς και η υποβολή παντελώς αβάσιμων ενστάσεων που επεβάρυναν το σύστημα προσλήψεων με άσκοπες καθυστερήσεις αλλά και πρόσθετο δημοσιονομικό κόστος, υπαγόρευσαν την ανάγκη αναπροσαρμογής των σχετικών παραβόλων.
   Ο Υφυπουργός
   ΑΠΟΣΤΟΛΟΣ ΑΝΔΡΕΟΥΛΑΚΟΣ»
      33. Στην με αριθμό 6333/28-12-2004 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 2714/21-1-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σχετικά με τη χρηματοδότηση της μελέτης του βιολογικού καθαρισμού του Δήμου Μακρύ Γυαλού, σας πληροφορούμε τα εξής:
    Στο νέο Αναπτυξιακό Πρόγραμμα της Τοπικής Αυτοδιοίκησης «Θησέας», που θα υλοποιηθεί κατά την πενταετία 2005-2009 και αφορά σε όλες τις δράσεις της Τοπικής Αυτοδιοίκησης οργανωτικού, κοινωνικού και τεχνικού χαρακτήρα, υπάρχει μέτρο «Αποχέτευση-Επεξεργασία λυμάτων», στο πλαίσιο του οποίου ο Δήμος Μακρύ Γυαλού έχει τη δυνατότητα να προτείνει την ένταξη της εν λόγω μελέτης.
   Ο Υφυπουργός
   Α. ΝΑΚΟΣ»
      34. Στην με αριθμό 6335/28-12-2004 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 2723/19-1-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σχετικά με το αντικείμενο του θέματος και κατόπιν του ανωτέρω (2) σχετικού εγγράφου, σας πληροφορούμε ότι:
     1) α) Η προθεσμία για την εκπόνηση του 1 ου σταδίου της Μελέτης σύνδεσης του δρόμου Ξηροκάμπου -Ζήρου με τον Ν.Ο.Α, Κρήτης σύμφωνα με την 102/2004 απόφαση της Νομαρχιακής Επιτροπής Λασιθίου, ήταν η 30-6-2004.
     β) Το στάδιο αυτό που περιλαμβάνει την Αναγνωριστική Μελέτη Οδοποιίας, την Αναγνωριστική Γεωλογική Μελέτη και την Προμελέτη Περιβαλλοντικών Επιπτώσεων, υπεβλήθη εμπρόθεσμα (αρ. Πρωτ. 34450/1-7-2004).
   γ) Με το αρ. πρωτ. 39395/4-11-2004/Ν.Α Λασιθίου/Δ.Τ.Υ. έγγραφο έχει σταλεί για έγκριση στην ΕΥΠΕ του ΥΠΕΧΩΔΕ η Προμελέτη Περιβαλλοντικών Επιπτώσεων. Μετά την έγκριση αυτή θα ακολουθήσει έγκριση από τη ΔΤΥ της Νομ. Αυτοδιοίκησης Λασιθίου της Αναγνωριστικής Μελέτης Οδοποιίας και της Αναγνωριστικής Γεωλογικής Μελέτης και άμεση εντολή στο Μελετητή για σύνταξη του 2ου Σταδίου της Μελέτης.
     2) α) Το 2ο Στάδιο περιλαμβάνει την σύνταξη Τοπογραφικών διαγραμμάτων, την Προμελέτη Οδοποιίας και την οριστική Γεωλογική Μελέτη και η προθεσμία για την παράδοση του είναι 6 μήνες μετά τη σχετική εντολή.
     β) Μετά την έγκριση των μελετών του 2ου Σταδίου θα δοθεί εντολή στον Μελετητή για τη σύνταξη του 3ου Σταδίου, δηλαδή της Μελέτης Περιβαλλοντικών Επιπτώσεων με 3μηνη προθεσμία για την παράδοσή της.
   γ) Λόγω της εμπλοκής διαφόρων υπηρεσιών στην έγκριση των μελετών Περιβαλλοντικών Επιπτώσεων είναι προφανές ότι δεν μπορεί να εκτιμηθεί με ικανοποιητική προσέγγιση ο χρόνος ολοκλήρωσης όλων των ως άνω διαδικασιών.
     3) Όσον αφορά την χρηματοδότηση κατασκευής του έργου, θα επιδιωχθεί να ενταχθεί στο 4ο Κ.Π.Σ., εφόσον γίνει προκήρυξη αντιστοίχων Μέτρων για την Περιφέρεια Κρήτης.
     4) Ως προς την τελική ανάθεση της Μελέτης του δρόμου Παλαιόκαστρο-Ζάκρος, στις 9-12-2004 έχει ζητηθεί από το Ε.Σ.Ρ. το πιστοποιητικό του ν.3021/2002 για τα επιλεγέντα Μελετητικά Γραφεία, προκειμένου η Νομαρχιακή Αυτοδιοίκηση να προχωρήσει στην υπογραφή της οικείας Σύμβασης.
      Ο Υφυπουργός
      ΑΘ. ΝΑΚΟΣ»
      35. Στην με αριθμό 6329/28-12-2004 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 2725/19-1-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, που αναφέρεται στη δημοπράτηση των έργων συντήρησης και ενίσχυσης του φράγματος Μπραμιανών Ιεράπετρας, σας πληροφορούμε ότι το θιγόμενο θέμα είναι αρμοδιότητας του Υπουργείου ΠΕ.ΧΩ.Δ.Ε., η Διεύθυνση Εγγειοβελτιωτικών Έργων του οποίου θα εγκρίνει τη μελέτη των προς δημοπράτηση έργων.
      Ο Υφυπουργός
      ΑΘ. ΝΑΚΟΣ»
      36. Στην με αριθμό 6328/28-12-2004 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 3092/19-1-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ’ αριθμ. 6328/28.12.2004 ερώτησης του Βουλευτή κ. Μιχάλη Καρχιμάκη, αναφορικά με το αντικείμενο του θέματος, σας γνωρίζουμε ότι έχει καταρτισθεί σχέδιο προεδρικού διατάγματος κατάργησης του Λιμενικού Ταμείου Νομού Λασιθίου, το οποίο έχει υπογραφεί από τον Υφυπουργό Εσωτερικών, Δημόσιας Διοίκησης και Αποκέντρωσης και έχει προωθηθεί στον συναρμόδιο Υπουργό Εμπορικής Ναυτιλίας για προσυπογραφή.
      Μετά την ολοκλήρωση της ανωτέρω διαδικασίας, το Υπουργείο Εσωτερικών, Δημόσιας Διοίκησης και Αποκέντρωσης θα προβεί, χωρίς καθυστέρηση, στην ολοκλήρωση της προβλεπόμενης διαδικασίας για τη δημοσίευση του συγκεκριμένου προεδρικού διατάγματος.
       Ο Υφυπουργός
       Α. ΝΑΚΟΣ»
      37. Στην με αριθμό 6354/30-12-2004 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 381/ΙΗ/21-1-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 6354/30-12-2004 την οποία κατέθεσε ο Βουλευτής κ. Ευάγγελος Βενιζέλος αναφορικά με τη μονιμοποίηση 500 περίπου εργαζόμενων που απασχολούνται μέσω αναδόχων που συνάπτουν συμβάσεις έργου για διάφορα θέματα (ασφάλεια ή καθαριότητα) με το Πανεπιστήμιο, σας γνωρίζουμε τα ακόλουθα:
     Με τις διατάξεις: α) των άρθρων 10 - 13 του Ν. 2266/94 και β) του άρθρου 17 του Ν. 2839/2000 κατετάγησαν σε θέσεις με σχέση εργασίας ιδιωτικού δικαίου αορίστου χρόνου όσοι συμβασιούχοι κάλυπταν τις προϋποθέσεις που όριζαν οι παραπάνω νόμοι. Με τον τελευταία μάλιστα νόμο μετατράπηκαν σε αορίστου χρόνου οι συμβάσεις περίπου 2.000 ατόμων συνολικά στα Πανεπιστήμια και συγκεκριμένα στο Αριστοτέλειο Πανεπιστήμιο Θεσσαλονίκης κατετάγησαν σε θέσεις αορίστου χρόνου μέχρι σήμερα διακόσιοι δεκαπέντε (215) υπάλληλοι.
     Σχετικά με τους εργαζόμενους σε εργολήπτες και εκτελέσεις έργων του Πανεπιστημίου Θεσσαλονίκης είχαν συνάψει συμβάσεις με τρίτο πρόσωπο (εργολάβο) και όχι με το παραπάνω Ίδρυμα και επομένως δεν υπάγονταν στις διατάξεις του άρθρου 17 του Ν. 2839/2000 (ΦΕΚ 196/12-9-2000 τ.Α'.) για κατάταξή τους σε προσωρινές θέσεις με σχέση εργασίας ιδιωτικού δικαίου αορίστου χρόνου.
     Το ΥΠ.Ε.Π.Θ. με το αριθμ. Β2/2551/17-7-2001 έγγραφο απάντησε σχετικά με το θέμα αυτό στο Πανεπιστήμιο.
     Σχετικά με τη δυνατότητα ή όχι υπαγωγής των εργαζόμενων αυτών στις διατάξεις του Προεδρικού Διατάγματος που εκδόθηκε για την εφαρμογή της κοινοτικής οδηγίας αρμόδιο είναι το ΑΣΕΠ.
     Επισημαίνεται ότι σε περίπτωση που απαιτείται οποιαδήποτε νομοθετική ρύθμιση για το θέμα που θίγεται στην εν λόγω ερώτηση αρμόδιο είναι το Υπουργείο Εσωτερικών, Δημ. Διοίκησης και Αποκέντρωσης.
     Τέλος σας γνωρίζουμε ότι το ΥΠΕΠΘ εν όψει του προγραμματισμού των προσλήψεων του έτους 2005 θα ζητήσει από το Υπουργείο Εσωτερικών την έγκριση για πρόσληψη διοικητικών υπαλλήλων στα Πανεπιστήμια συνεπώς και για το Πανεπιστήμιο Θεσσαλονίκης, προκειμένου για να αντιμετωπιστεί το προκύψαν θέμα.
     Ο Υφυπουργός
     ΣΠ. ΤΑΛΙΑΔΟΥΡΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 22 Μαρτίου 2005.
      Α. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130, παράγραφος 5, του Κανονισμού της Βουλής)
      1. Η με αριθμό 2611/10-8-2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με την καταπολέμηση φαινομένων νοθείας και ακρίβειας στα καύσιμα. 
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130, παράγραφος 6 του  Κανονισμού της Βουλής)
      1. Η με αριθμό 7779/15-2-2005 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου προς την Υπουργό Εθνικής Παιδείας και Θρησκευμάτων, σχετικά με την πληρωμή Ωρομισθίων Εκπαιδευτικών. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθεί ο Βουλευτής του ΔΗΣΥ της Κύπρου, κ. Αντώνης Καρράς. 
      Η Βουλή τον καλωσορίζει. 
      ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 737/15-3-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Πολιτισμού, σχετικά με τις δηλώσεις του Προέδρου του ΟΠΑΠ για «στημένους» ποδοσφαιρικούς αγώνες κλπ.
      Η επίκαιρη ερώτηση του κ. Μάρκου Μπόλαρη έχει ως εξής:
      «Μετά τον ποδοσφαιρικό αγώνα του πρωταθλήματος Α΄ Εθνικής στην Θεσσαλονίκη μεταξύ των ομάδων ΠΑΟΚ και Ολυμπιακού, ο Πρόεδρος της «ΟΠΑΠ Α.Ε.» κ. Ανέστης Φιλιππίδης μιλώντας σε ραδιοσταθμό προέβη στις εξής δηλώσεις: «Βάσει της δικής μου εμπειρίας (…) δεν θεωρώ απίθανο να «στήνονται» αγώνες. (…) Με αυτά που ακούω, όμως, έχω και εγώ την πεποίθηση ότι υπάρχουν «στημένοι» αγώνες στο ελληνικό ποδόσφαιρο. (…) Δυστυχώς η διαιτησία του αγώνα ΠΑΟΚ-Ολυμπιακού μας οδηγεί στη βεβαιότητα ότι υπάρχει καθαρό ποδόσφαιρο. (…) Δυστυχώς αυτή δεν είναι η πρώτη φορά που βλέπουμε μια τέτοια διαιτησία σε παιχνίδι του φετινού πρωταθλήματος. Έχω ξαναδεί. Είναι γεγονός πως διαιτητές δεν τιμωρούνται, όπως θα έπρεπε, κάτι που τους κάνει να μην έχουν τόσο μεγάλη συναίσθηση των όσων κάνουν». 
      Επειδή ο κ. Φιλιππίδης είναι Πρόεδρος του ΟΠΑΠ ανώνυμης εταιρείας, με μέτοχο το ελληνικό δημόσιο, εταιρείας εισηγμένης στο χρηματιστήριο, της οποίας ένα από τα προϊόντα είναι το ΠΡΟ-ΠΟ, δηλαδή προγνωστικά ποδοσφαίρου και οι δηλώσεις είναι εξαιρετικά βαρύνουσας σημασίας. 
      Ερωτάται ο Υπουργός Πολιτισμού: σε ποιες ενέργειες προτίθεται να προβεί μετά το τεράστιο θέμα που δημιουργείται από τις δηλώσεις του Προέδρου του ΟΠΑΠ κ. Ανέστη Φιλιππίδη, με διαστάσεις που: α) αφορούν τη διαφάνεια και τη νομιμότητα στους αγώνες του ποδοσφαίρου, συνεπώς την αξιοπιστία του ελληνικού πρωταθλήματος, β) την αξιοπιστία των προγνωστικών ποδοσφαίρου, ΠΡΟΠΟ, που διεξάγεται από τον ΟΠΑΠ, γ) την παραμονή του κ. Φιλιππίδη στην θέση του Προέδρου του ΟΠΑΠ, ο οποίος δηλώνει «ότι δεν είναι η πρώτη φορά που βλέπει «τέτοια» διαιτησία, δημιουργώντας τεράστιο πολιτικό και ηθικό ζήτημα». 
      Ο Υφυπουργός κ. Ορφανός έχει το λόγο. 
    ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρία και κύριοι συνάδελφοι, το ποδόσφαιρο είναι ένα άθλημα λαϊκό. Επηρεάζει πάρα πολύ τις μάζες, δημιουργεί συνθήκες πίεσης. Και είναι σαφέστατο ότι πολύ συχνά υπάρχουν δηλώσεις για κακές διαιτησίες από διάφορους παράγοντες της πολιτικής, οικονομικής και αθλητικής ζωής. 
    Βέβαια, από την άλλη πλευρά είναι σαφής η πρόθεση της πολιτείας να έχουμε πρωταθλήματα τα οποία θα διακρίνονται για τη διαφάνεια και την αξιοπιστία τους, προσπάθειες οι οποίες κατατείνουν σε όλα εκείνα τα σημεία τα οποία δημιουργούν τις όποιες ενδείξεις αναξιοπιστίας.
    Επίσης, είναι φανερό ότι τα σημεία στα οποία αναφερόμαστε είναι κυρίως η αθλητική δικαιοσύνη, τα πειθαρχικά δικαιοδοτικά όργανα και το θέμα της διαιτησίας. 
    Η Κυβέρνησή μας τον προηγούμενο Σεπτέμβριο ψήφισε το ν.3262/2004, όπου για πρώτη φορά και μετά από μεγάλες πιέσεις καταφέραμε να βάλουμε στα αθλητικά πειθαρχικά δικαιοδοτικά όργανα την παρουσία τη συνολική των τακτικών δικαστών, με αποτέλεσμα οι αποφάσεις, οι οποίες βγαίνουν πλέον από τα αντίστοιχα όργανα από την 1η Δεκεμβρίου και μετά, να έχουν την εικόνα της ομοιομορφίας, να μην εξαρτώνται από το ειδικό βάρος της ομάδας, το χρώμα της φανέλας, απλά να εκδικάζεται το αδίκημα και εκ του αδικήματος να προκύπτει η αντίστοιχη ποινή.
    Ο συγκεκριμένος νόμος δεν ασχολήθηκε με το θέμα της διαιτησίας, διότι εκρίθη ότι τα προηγούμενα χρόνια είχαμε μία βελτίωση. Είναι φανερό, όμως, ότι η φετινή χρονιά έχει δημιουργήσει πολλές παρενέργειες στο θέμα της διαιτησίας. Σε συνεργασία με τις αντίστοιχες ομοσπονδίες, σεβόμενοι και την ανεξαρτησία της λειτουργίας του αθλητικού χώρου, είναι στις προθέσεις μας να συζητήσουμε τις οποιεσδήποτε μεταβολές είναι απαραίτητες.
    Όσον αφορά τον κ. Φιλιππίδη, μετά το συγκεκριμένο αγώνα εξέφρασε –όπως και πολλοί προηγουμένως- δικές του, προσωπικές απόψεις, τις οποίες η πολιτική ηγεσία του Υφυπουργείου Αθλητισμού αποδοκίμασε άμεσα, έτσι ώστε να έχουμε ως βασικό στοιχείο ότι ναι μεν υπάρχουν κακές διαιτησίες, αλλά δεν έχουμε στοιχεία τα οποία να μας οδηγούν στην έννοια του στημένου παιχνιδιού. Και, βέβαια, η συνέχεια ήταν ότι ο κ. Φιλιππίδης υπέβαλε την παραίτησή του, η οποία έχει γίνει αποδεκτή από την Κυβέρνηση, έτσι ώστε να έχουμε πολύ μικρότερη επιρροή των συγκεκριμένων δηλώσεων.
    Να υπενθυμίσω ότι εκείνη την εβδομάδα η μετοχή της «ΟΠΑΠ Α.Ε». μετά από μία στιγμιαία πτώση είχε άνοδο της τάξεως του 5%.
    Ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
    Ο κ. Μπόλαρης έχει το λόγο.
    ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
    Βέβαια, όπως γίνεται φανερό, η ερώτηση που συζητούμε δεν έγινε γιατί υπήρχε κάποιο πρόβλημα με τον Πρόεδρο της ΟΠΑΠ και επεδίωκε την παραίτηση του κ. Φιλιππίδη. Διότι νομίζω πως το ζήτημα της παραίτησης του κ. Φιλιππίδη -έτσι όπως έγινε δηλαδή- για επαγγελματικούς και ακαδημαϊκούς λόγους, επέτεινε την ανησυχία στον κόσμο. Δηλαδή, αντί να υπάρξει μία πολιτική πρωτοβουλία, αντί να υπάρξει δράση από πλευράς του Υπουργείου, επελέγη η λύση του εξιλαστηρίου θύματος. Κάποιος είπε κάτι, τον απομακρύνουμε και θεωρούμε ότι λύθηκε το ζήτημα.
    Κύριε Υπουργέ, νομίζω πως η ελληνική κοινωνία, η οποία θέλει καθαρό ποδόσφαιρο και θέλει αγώνες υπεράνω υποψιών, δεν πιστεύει ότι λύθηκε το πρόβλημα επειδή ο κ. Φιλιππίδης κατέθεσε μία ψευδεπίγραφη παραίτηση. Το ζήτημα υπάρχει. 
    Θέλω να σας πω πως αυτή η επίκαιρη ερώτηση γίνεται σήμερα περισσότερο επίκαιρη εάν έχετε δει τις εφημερίδες που αναφέρονται στους χθεσινούς αγώνες. Αναφέρομαι βέβαια στην περίπτωση του Πανσερραϊκού. Έχω εδώ τρεις από τις εγκυρότερες εφημερίδες -τον «ΑΓΓΕΛΙΟΦΟΡΟ» από τη Θεσσαλονίκη, τα «ΝΕΑ», την «ΕΛΕΥΘΕΡΟΤΥΠΙΑ»- όπου αναφέρονται σε παρόμοια περίπτωση διαιτησίας στο χθεσινό αγώνα Ηλυσιακού-Πανσερραϊκού. 
    Το ζήτημα, λοιπόν, δεν είναι να μπούμε στην περίπτωση της περιπτωσιολογίας και να πούμε ότι ο Φιλιππίδης έφυγε ή ότι ο διαιτητής στην Τούμπα έκανε λάθος κλπ. ή ότι δεν έχουμε ενδείξεις. Το ζήτημα είναι να ασχοληθούμε σε βάθος με την ιστορία αυτή, γιατί η ελληνική κοινωνία έχει δείξει -και φέτος με κάποια παραδείγματα ομάδων όπου φέρνουν τον κόσμο, φέρνουν τα παιδιά, φέρνουν τις γυναίκες μέσα- ότι θέλει από την πολιτική ηγεσία παρεμβάσεις για να λειτουργεί καθαρά το ποδόσφαιρο, να λειτουργεί ξεκάθαρα το ελληνικό πρωτάθλημα. Και αυτές τις πρωτοβουλίες διστάζετε να τις πάρετε. Πάρτε τες! 
    Το ΠΑΣΟΚ και το Σεπτέμβριο και στη συνέχεια σας είπε πως όσες πρωτοβουλίες θα πάρετε προς την κατεύθυνση μιας διάφανης και αξιόπιστης λειτουργίας του ποδοσφαίρου και του αθλητισμού θα σας στηρίξει. Μη διστάζετε.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μπόλαρη.
    Ορίστε, κύριε Υπουργέ, έχετε το λόγο.
    ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε συνάδελφε, δεν θα διαφωνήσω στην ουσία αυτών που είπατε, ότι τη χρονιά, την οποία διανύουμε, έχουμε πολύ κακές διαιτησίες. Και με τα συγκεκριμένα παραδείγματα που αναφέρατε και άλλα πολλά που υπάρχουν και με την Κέρκυρα που είδαμε. Είναι στοιχεία τα οποία είναι προφανή. 
    Ζητάτε, όμως, στη διάρκεια του πρωταθλήματος να υπάρξει πολιτική παρέμβαση. Νομίζω ότι θα ήταν μεγαλύτερο λάθος να κάνουμε πολιτική παρέμβαση τώρα.
    ΜΑΡΚΟΣ ΜΠΟΛΑΡΗΣ: Όχι στο πρωτάθλημα. Δεν είπα τέτοιο πράγμα.
    ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Είπα στην απάντησή μου στην επίκαιρη ερώτησή σας ότι είναι στις προθέσεις μας, σε συνεργασία με τα αντίστοιχα όργανα του ποδοσφαίρου -την ΕΠΟ και την ΕΠΑΕ- να προχωρήσουμε σε κινήσεις οι οποίες θα βοηθήσουν να έχουμε καλύτερες διαιτησίες, πιο αντικειμενική επιλογή, καλύτερα στελέχη της διαιτησίας. 
    Η δική μου, όμως, η άποψη είναι ότι αυτό δεν μπορεί να γίνει αυτήν τη στιγμή, διότι θα οδηγήσει σε χειρότερα αποτελέσματα από αυτά τα οποία προσπαθούμε να προλάβουμε.
    Από την άλλη πλευρά θα πρέπει να υπενθυμίσω ότι με αφορμή την υπόθεση Χόιτσερ, του Γερμανού διαιτητή, όπου υπήρξε μία έμμεση ή άμεση αναφορά συμμετοχής και κάποιων Ελλήνων, οι δύο αθλητικοί εισαγγελείς -και της Θεσσαλονίκης και της Αθήνας- διεξάγουν ανακρίσεις έτσι ώστε αν υπάρχει τέτοια συμμετοχή, να υπάρξει η άμεση ποινή από την πλευρά της τακτικής δικαιοσύνης.
    Πιστεύουμε, λοιπόν, ότι εκείνο το οποίο πρέπει να διεκδικήσουμε –και θα δούμε στην πράξη πώς το ΠΑΣΟΚ θα ενισχύσει αυτήν την προσπάθεια- είναι να υπάρξουν συγκεκριμένες συνθήκες και τρόπος επιλογής των νέων διαιτητών για την επόμενη χρονιά, διότι αυτήν τη στιγμή υπάρχει ένα συγκεκριμένο ανθρώπινο δυναμικό μέσα στο οποίο κινούνται και δεν μπορεί να αλλαχθεί. Απλώς τιμωρούνται αυτοί οι οποίοι δεν πηγαίνουν καλά.
    Εμείς, λοιπόν, είμαστε έτοιμοι να προχωρήσουμε σε μία τέτοια διαδικασία. Και εκεί θα ζητήσουμε πραγματικά τη βοήθειά σας, μακριά από κομματικά, με βασικό στόχο το άλλο σκέλος της απονομής δικαιοσύνης, η διαιτησία να αποκτήσει την ανεξαρτησία της και την καλύτερη εικόνα την οποία θέλουμε, ώστε η αξιοπιστία των αγώνων να είναι δεδομένη.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
    Δεύτερη είναι η με αριθμό 745/15.3.2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την αποζημίωση των πληγέντων από τις πρόσφατες πλημμύρες στο Νομό Έβρου, την κατασκευή των απαραίτητων αντιπλημμυρικών έργων κλπ.
    Το ειδικότερο περιεχόμενο της επίκαιρης ερώτησης του κ. Κολοζώφ έχει ως εξής:
      «Οι εκτεταμένες ζημιές σε γεωργία, κτηνοτροφία, σπίτια και υποδομές, καθώς και τα σοβαρά προβλήματα στη ζωή των κατοίκων που προκλήθηκαν στο Νομό Έβρου, αναδεικνύουν για μια ακόμη φορά την ανεπαρκή θωράκισή του με αντιπλημμυρικά, αποστραγγιστικά φράγματα, αποταμιευτήρες και άλλα έργα που θα προστάτευαν την περιοχή από τις πλημμύρες το χειμώνα και από τη λειψυδρία τη θερινή περίοδο. 
      Όλα αυτά τα προβλήματα είναι αποτέλεσμα της αντιλαϊκής, αντιαναπτυξιακής πολιτικής που ακολουθήθηκε όλα αυτά τα χρόνια από τις κυβερνήσεις του ΠΑΣΟΚ και της Νέας Δημοκρατίας, οι οποίες εφαρμόζοντας τις επιλογές της Ευρωπαϊκής Ένωσης δεν διέθεσαν τους ανάλογους πόρους για να σχεδιάσουν και να μελετήσουν την αξιοποίηση και διευθέτηση των υδάτινων πόρων και την κατασκευή των απαραίτητων έργων υποδομής στο Νομό Έβρου.
      Ερωτώνται οι κύριοι Υπουργοί:
      Τι συγκεκριμένα μέτρα θα πάρει η Κυβέρνηση για να αποζημιωθούν άμεσα, για το σύνολο των ζημιών, όλοι όσοι επλήγησαν από τις πλημμύρες και χιονοπτώσεις, καθώς και για την άμεση και πλήρη αποκατάσταση όλων των καταστροφών; 
      Τι συγκεκριμένα θα κάνει και τι πόρους θα διαθέσει για την άμεση προώθηση ενός ολοκληρωμένου σχεδίου αντιπλημμυρικών υποδομών, φραγμάτων, αρδευτικών και εγγειοβελτιωτικών έργων κλπ. στο Νομό Έβρου με την προώθηση και της διακρατικής συνεργασίας μεταξύ Ελλάδας – Βουλγαρίας – Τουρκίας;»
      Το λόγο έχει ο Υφυπουργός κ. Καλογιάννης.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Το ζήτημα του Έβρου ήταν και παραμένει σοβαρό και επίκαιρο λόγω των πολύ μεγάλων ζημιών εξαιτίας των τελευταίων έντονων καιρικών συνθηκών, οι οποίες, όπως όλοι γνωρίζουμε, δημιούργησαν πολύ σοβαρά προβλήματα. Πρόθεση, κατ’ αρχήν, των υπηρεσιών της Περιφέρειας Ανατολικής Μακεδονίας και Θράκης είναι αμέσως μετά την αποστράγγιση των υδάτων να συγκροτηθούν οι κατάλληλες επιτροπές τεχνικών, να γίνει η καταγραφή των ζημιών, να γίνει αποτίμηση του κόστους επισκευής των ζημιών και να γίνουν οι σχετικές προτάσεις προς την κεντρική διοίκηση για τη λήψη των αποφάσεων. 
      Για τις πλημμύρες που προξενήθηκαν κατά το τελευταίο δίμηνο στο φυτικό και ζωικό κεφάλαιο του Νομού Έβρου, σύμφωνα με στοιχεία που μας έδωσε το Υπουργείο Αγροτικής Ανάπτυξης και Τροφίμων, σας πληροφορώ τα εξής: Για τις καλυπτόμενες από τον ΕΛΓΑ ζημιές έχουν ήδη ενημερωθεί οι παραγωγοί. Η υποβολή των δηλώσεων, οι εκτιμήσεις, ο προσδιορισμός του ύψους των ζημιών, θα διενεργηθούν όταν η πρόσβαση στα κτήματα είναι εφικτή. Αυτή τη στιγμή, όπως γνωρίζετε, καταβάλλονται προσπάθειες να υπάρξει πλήρης αποστράγγιση των εκτάσεων που έχουν πλημμυρίσει. Για εκείνες τις περιπτώσεις όπου οι εκτιμήσεις ολοκληρώθηκαν, οι αποζημιώσεις καταβάλλονται εντός δύο μηνών από την υποβολή των δηλώσεων. 
      Σε ό,τι αφορά την αποκατάσταση των ζημιών σε κτήρια: Η αρμόδια υπηρεσία αποκατάστασης σεισμοπλήκτων βρίσκεται σε συνεχή συνεργασία με τη Νομαρχιακή Αυτοδιοίκηση Έβρου περιμένοντας την ακριβή ενημέρωση για το ποιες περιοχές είναι πληγείσες, έτσι ώστε να προβεί αμέσως στη σύνταξη και προώθηση προς υπογραφή στα συναρμόδια Υπουργεία σχεδίου κοινής υπουργικής απόφασης για την οριοθέτηση των πληγεισών περιοχών. Μετά την υπογραφή της κοινής υπουργικής απόφασης χορηγείται στους πληγέντες, προς αντιμετώπιση των στεγαστικών αναγκών τους για την αποκατάσταση των ζημιών των κτηρίων, στεγαστική συνδρομή, η οποία έχει να κάνει με άτοκο δάνειο και δωρεάν κρατική αρωγή.
      Σε ό,τι αφορά το δεύτερο ερώτημά σας, γνωρίζετε ότι το ποτάμιο σύστημα του Έβρου ποταμού έχει λεκάνες στην επικράτεια της Βουλγαρίας, της Τουρκίας και της χώρας μας σε ποσοστά αντιστοίχως της τάξεως του 67%, του 27% και του 6%. Το θέμα της αντιπλημμυρικής προστασίας των παρέβριων περιοχών δεν εξαρτάται τόσο από την κατασκευή νέων αντιπλημμυρικών έργων όσο από τη στενή συνεργασία μεταξύ Ελλάδας, Τουρκίας και Βουλγαρίας. Υπήρχε από παλαιότερα πιο στενή συνεργασία με τη βουλγαρική πλευρά, κυρίως όμως σε ό,τι αφορά το θέμα των διατεθειμένων ποσοτήτων αρδευτικού νερού κατά τη θερινή περίοδο. Τελευταία έχει αρχίσει η συνεργασία και με την τουρκική πλευρά. 
      Θέλω επίσης να καταθέσω ότι στο πλαίσιο εφαρμογής μνημονίου κατανοήσεως μεταξύ της Ελληνικής Δημοκρατίας και της Δημοκρατίας της Τουρκίας σχετικά με τη συνεργασία για την προστασία του περιβάλλοντος, το ΥΠΕΧΩΔΕ έχει καταθέσει στο Υπουργείο Εξωτερικών ολοκληρωμένη πρόταση για την ελληνοτουρκική συνεργασία περιβαλλοντικής ευαισθητοποίησης, μέσα στην οποία υπάρχουν μέτρα για την προστασία του Έβρου ποταμού.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Κολοζώφ έχει το λόγο.
      ΟΡΕΣΤΗΣ ΚΟΛΟΖΩΦ: Κύριε Πρόεδρε, είμαι από τον Έβρο και οι μνήμες που έχω από την παιδική μου ακόμα ηλικία είναι ακριβώς αυτές που ζούμε αυτές τις ημέρες: πλημμύρες, καταστροφές των αγροτών στην περιοχή. Φυσικά από τότε που είχα κοντά παντελονάκια μέχρι σήμερα έγιναν ορισμένα πράγματα, αλλά κάθε φορά τα ζητήματα αντιμετωπίζονται εμβαλωματικά. 
      Το πρόβλημα είναι ότι ποτέ δεν έγινε μία ολοκληρωμένη μελέτη για όλο το ζήτημα των υδάτινων πόρων του Έβρου, του ποταμού αλλά ευρύτερα και του Νομού. Υπάρχουν και άλλα προβλήματα. Ξέρετε ότι το καλοκαίρι έχει λειψυδρία και το χειμώνα πνίγονται από τα νερά όχι μόνο του ποταμού αλλά και των χειμάρρων. Και υπάρχει και μία σειρά άλλα προβλήματα στην περιοχή. 
      Ένας μόνο Υπουργός –δεν ξέρω αν του ξέφυγε από τις υπηρεσίες του- μας έδωσε μία απάντηση που ήταν πραγματική. Ήταν ο κ. Λαλιώτης το 1999, όταν κάναμε αντίστοιχη επίκαιρη ερώτηση. Η υπηρεσία του απαντάει: «Για την αντιμετώπιση των παραπάνω δυσμενών συνεπειών καταβάλλεται μία συστηματική και επίμονη προσπάθεια με συνεχείς παρεμβάσεις και συντηρήσεις, ώστε τα αναχώματα να ανταποκρίνονται στον καλύτερο δυνατό βαθμό στα σημερινά δεδομένα των πλημμυρικών παροχών. Δυστυχώς όμως η ριζική λύση της υπερενίσχυσής τους απαιτεί τεράστιες πιστώσεις, δεδομένου ότι το συνολικό μήκος τους ανέρχεται σε διακόσια πενήντα χιλιόμετρα περίπου». Αυτό ακριβώς είναι το πρόβλημα: δεν διατίθενται οι αναγκαίοι πόροι για να εξασφαλιστεί η περιοχή. Γνωρίζω τα προβλήματα που υπάρχουν και με την άλλη πλευρά, όπως και σε μας, όταν εκείνοι κάνουν αναχώματα. Γι’ αυτό απαιτείται μια πιο στενή συνεργασία και με την τουρκική πλευρά και φυσικά, όπως είπατε κι εσείς, με την πλευρά της Βουλγαρίας. 
      Δεύτερο ζήτημα: Κάθε χρόνο κάνουμε αυτές τις ίδιες ερωτήσεις και παίρνουμε τις ίδιες απαντήσεις.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ, κύριε Κολοζώφ.
      ΟΡΕΣΤΗΣ ΚΟΛΟΖΩΦ: Τελειώνω με μία φράση μόνο.
      Θα ήθελα στη δευτερολογία σας, κύριε Υπουργέ, να διευκρινίσετε: Πρώτον, μέσα στις αποζημιώσεις τίθενται τα ζητήματα των γεωτρήσεων; Μιλάω για τις κρατικές γεωτρήσεις. Θα ξαναγίνουν ή θα τις αφήσετε έτσι, χαλάσανε και τελειώσαμε; Δεύτερον, θα αποζημιωθούν εκείνοι οι αγρότες, οι οποίοι δεν μπορούν πια να σπείρουν; Δεν είχαν καλλιέργειες που καταστράφηκαν, αλλά τα κτήματά τους, λόγω της λάσπης που έχει μπει εκεί μέσα, έχουν καταστραφεί και δεν μπορούν να σπείρουν. Και δεν θα έχουν σοδειά αυτόν το χρόνο. Θα τους αποζημιώσετε; Τρίτον, ο γραφειοκρατικός αυτός μηχανισμός που έχουμε θα φροντίσετε να είναι πιο σύντομος και να δοθούν πλήρεις αποζημιώσεις;
      Ευχαριστώ για την ανοχή, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κατ’ αρχήν επιτρέψτε μου να προσθέσω ότι τα συνεργεία της Περιφέρειας Ανατολικής Μακεδονίας και Θράκης σήμερα εργάζονται πυρετωδώς για να αποστραγγίσουν τα ύδατα στις περιοχές Κορνοφωλιά και Λάβαρα. Είχαμε μία τελευταία επικοινωνία το μεσημέρι με το Γενικό Γραμματέα της Περιφέρειας. Παράλληλα, το Υπουργείο Γεωργίας προβαίνει σε όλες τις απαραίτητες ενέργειες για να χρηματοδοτήσει αμέσως τους ΤΟΕΒ των περιοχών που επλήγησαν. 
      Σε ό,τι αφορά το ερώτημα που θέσατε, κύριε συνάδελφε, για την έλλειψη ολοκληρωμένης μελέτης σε ό,τι αφορά τον Έβρο, μπορώ να σας πω ότι στο πλαίσιο της κοινοτικής οδηγίας 2000/60 προβλέπεται η λεπτομερής μελέτη ολόκληρης της λεκάνης του Έβρου. Μάλιστα η οδηγία κάνει πρόβλεψη και για ποτάμια συστήματα, τα οποία βρίσκονται σε δύο διαφορετικές χώρες. Χώρες, οι οποίες ενδεχομένως δεν ανήκουν στην Ευρωπαϊκή Ένωση, όπως είναι η συγκεκριμένη περίπτωση. 
      Επιτρέψτε μου επίσης να σας πω ότι στο τακτικό Συμβούλιο Υπουργών Περιβάλλοντος, που έγινε τον Οκτώβριο του 2004, υιοθετήθηκε σχέδιο συμπερασμάτων, με το οποίο οι Υπουργοί συμφωνούν να αναλάβουν συνδυασμένη δράση προκειμένου να βελτιωθεί ακριβώς το επίπεδο προστασίας από τις πλημμύρες και να μειωθούν οι δυνητικοί κίνδυνοι για τους πολίτες και βεβαίως για το περιβάλλον.
      Τονίστηκε, επίσης, στο συγκεκριμένο συμβούλιο η διασυνοριακή και διακρατική διάσταση του φαινομένου και είχαμε τη δυνατότητα να επισημάνουμε ότι η Ελλάδα ως κατάντη χώρα αντιμετωπίζει θέματα πλημμυρών στα βόρεια σύνορά της από τα διακρατικά ποτάμια, όπως ο Έβρος.
      Σε αυτήν την κατεύθυνση, το Συμβούλιο Υπουργών Περιβάλλοντος κάλεσε την Ευρωπαϊκή Επιτροπή να αναλάβει συγκεκριμένες πρωτοβουλίες αναβάθμισης του σχετικού διεθνούς και κοινοτικού πλαισίου.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Επόμενη είναι η τρίτη με αριθμό 743/15-3-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την κατασκευή νέου νοσοκομείου στο Αγρίνιο κλπ.
      Η επίκαιρη ερώτηση του κ. Λεβέντη έχει ως εξής:
      «Σε πρόσφατη επίσκεψή μας στο Νοσοκομείο Αγρινίου διαπιστώσαμε τις μεγάλες δυσκολίες που παρατηρούνται στην προσφορά σύγχρονων υγειονομικών υπηρεσιών από τη στέγαση σε εντελώς ανεπαρκές και ακατάλληλο κτήριο και τις τεράστιες ελλείψεις σε νοσηλευτικό, ιατρικό κλπ. προσωπικό, όπως και σε επιστημονικό εξοπλισμό.
      Από ετών έχουν κινηθεί οι διαδικασίες για τη δημιουργία νέου σύγχρονου νοσοκομείου, το οποίο ευρίσκεται στο στάδιο των εκσκαφών, όπου και σταμάτησαν οι εργασίες λόγω χρεοκοπίας της εταιρείας, στην οποία έχει ανατεθεί το έργο από τη ΔΕΠΑΝΟΜ.
      Τόσο οι εκπρόσωποι της Τοπικής και Νομαρχιακής Αυτοδιοίκησης όσο και η διοίκηση, οι ιατροί και οι εκπρόσωποι των εργαζομένων του νοσοκομείου αλλά και πολλοί ασθενείς και απλοί πολίτες μάς τόνισαν τις ασφυκτικές συνθήκες λειτουργίας του παλαιού εν λειτουργία νοσοκομείου και την ανάγκη γρήγορης ανέγερσης του νέου νοσοκομείου.
      Υπάρχουν διαβεβαιώσεις ότι τα χρήματα παραμένουν κατατεθειμένα και ότι τα προβαλλόμενα διαδικαστικά κωλύματα μπορούν εύκολα, εφόσον κινηθεί αποφασιστικά το Υπουργείο Υγείας, να υπερπηδηθούν και να ξεκινήσουν οι εργασίες.
      Κατόπιν των ανωτέρω, ερωτάστε, κύριε Υπουργέ:
      Ποια μέτρα προτίθεστε να λάβετε, ώστε να επαναρχίσουν οι εργασίες για την ανέγερση του νέου νοσοκομείου Αγρινίου, που θα καλύπτει τις ανάγκες ενός από τους μεγαλύτερους και πιο υποβαθμισμένους νομούς της χώρας;
      Υπάρχουν τα αναγκαία χρήματα κατατεθειμένα γι’ αυτόν το σκοπό ή έχουν μεταφερθεί για κάλυψη άλλων αναγκών, όπως καταγγέλλεται από πολλούς κατοίκους και έχει δημοσιευτεί στον Τύπο;»
      Θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι από τα πολλά νοσοκομεία τα οποία έχουν κατασκευαστεί, άλλα τελείωσαν εμπροθέσμως, άλλα έχουν σταματήσει και άλλα έχουν τις περιπέτειες τους. Κατά συνέπεια θα μπορούσε να πει κανείς ότι κάθε νοσοκομείο που έγινε, έχει και τη δική του ιστορία.
      Είναι γεγονός ότι στο Νομό Αιτωλοακαρνανίας, σε έναν από τους μεγαλύτερους νομούς της χώρας μας, με τις ιδιαιτερότητές του, ήταν αναγκαίο να δημιουργηθεί μια σύγχρονη νοσοκομειακή μονάδα. Όλοι οι τοπικοί φορείς αποφάσισαν να γίνει αυτό το καινούργιο νοσοκομείο. 
      Το Υπουργείο Υγείας τον Οκτώβριο του 2002 δίνει την άδεια και εγκρίνει την ανέγερση ενός συγχρόνου νοσοκομείου της τάξεως των διακοσίων εβδομήντα τεσσάρων κλινών, προϋπολογισμού 45.000.000 ευρώ (30.000.000 ευρώ οικοδομικά, ηλεκτρομηχανολογικά και 15.000.000 ευρώ η προμήθεια και η εγκατάσταση του ιατροτεχνολογικού και ξενοδοχειακού εξοπλισμού).
      Αρχίζει, λοιπόν, μια περιπέτεια του νοσοκομείου αυτού. Η ΔΕΠΑΝΟΜ ήταν η επιβλέπουσα αρχή και στην εκτέλεση όλων των έργων διαπιστώθηκαν κάτι ατέλειες όσον αφορά τη μελέτη θεμελίωσης. Έγιναν οι οποιεσδήποτε διορθωτικές παρεμβάσεις της μελέτης και ζητήθηκε μια επιπρόσθετη παράταση του έργου, ακριβώς στο επίπεδο εκείνο των χωματουργικών θεμελιώσεων κλπ.
      Πράγματι δόθηκε μια παράταση εκατόν ενενήντα πέντε ημερών, χωρίς, όμως, η παράταση αυτή να θίγει το γενικότερο χρονοδιάγραμμα του έργου, που ήταν για το Μάιο του 2007. Η εταιρεία σταμάτησε τις εργασίες της το Νοέμβριο του 2004. Στις 18.1.2005 η ΔΕΠΑΝΟΜ κάνει μια ειδική πρόσκληση στην εταιρεία, στην οποία η εταιρεία δεν απάντησε μέσα στο εύλογο χρονικό διάστημα του ενός μηνός που η νομοθεσία ορίζει και στις 19.2.2005 αναγκάζεται η ΔΕΠΑΝΟΜ να κηρύξει έκπτωτη την ανάδοχο εταιρεία. 
      Μου επιτρέπετε να κάνω αυτήν την ιστορική αναδρομή, για να δοθούν οι πραγματικές εξηγήσεις όσον αφορά την πορεία του έργου και να μην πλανάται η εντύπωση ότι το νοσοκομείο έχει εγκαταλειφθεί από τις υπηρεσίες και την πολιτεία γενικότερα. 
      Ανεμένετο η απάντηση εκ μέρους της εταιρείας, η οποία μέσα στο χρονικό αυτό διάστημα είχε τη δυνατότητα να κάνει μία ένσταση στην έκπτωση που διέταξε η ΔΕΠΑΝΟΜ και είναι σε εξέλιξη η διαδικασία αυτή.
      Στη δευτερολογία μου, κύριε Λεβέντη, θα σας πω τη συνέχεια του έργου.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Λεβέντη, έχετε το λόγο.
      ΑΘΑΝΑΣΙΟΣ ΛΕΒΕΝΤΗΣ: Όπως είπατε και εσείς, κύριε Υφυπουργέ, ο Νομός Αιτωλοακαρνανίας, που είναι από τους μεγαλύτερους και πλουσιότερους σε φυσικούς πόρους αλλά φτωχότερος σε οικονομικούς πόρους νομούς της χώρας, έχει σοβαρά προβλήματα. Ανάμεσα στα άλλα, είναι και αυτά που αντιμετωπίζει στο χώρο της υγείας. Έχει δύο νοσοκομεία, στο Μεσολόγγι με εκατό κλίνες, χτισμένο σε ένα χωμάτινο λόφο, που έχει καθίσει και έχει μπατάρει –κάτι αντίστοιχο με αυτό που έγινε στο «Αττικό»- και στο Αγρίνιο με εκατόν είκοσι κλίνες, ένα πεπαλαιωμένο κτήριο με διάφορες προσθήκες σε έναν ασφυκτικό χώρο. Έχουν ξεκινήσει από καιρό οι διαδικασίες για την ανέγερση καινούργιου νοσοκομείου, δυστυχώς, όμως, υπάρχουν τα προβλήματα που και εσείς αναφέρατε.
      Και το ερώτημα που τίθεται, είναι το εξής: Τι θα γίνει, κύριε Υπουργέ; Πώς θα ξεπεραστούν αυτές οι δυσκολίες; Αυτή η εταιρεία είναι υπό τραπεζική επιτήρηση, είναι υπό πτώχευση –δεν ξέρω τι ακριβώς- η ΔΕΠΑΝΟΜ, όμως, δεν έχει ευθύνες; Δεν είχε εγγυήσεις; Το εποπτεύον Υπουργείο, το οποίο είχε αναθέσει στη ΔΕΠΑΝΟΜ αυτές τις διαδικασίες, ποια μέτρα λαμβάνει για να αντιμετωπιστεί και εδώ το πρόβλημα, αλλά να μην έχουμε και στο μέλλον παρόμοια προβλήματα;
      Βέβαια δεν είναι μόνο το κτήριο του νοσοκομείου. Ξέρετε ότι υπάρχουν τεράστιες ελλείψεις σε προσωπικό (ιατρικό, νοσηλευτικό κ.λ.π.), και σε μηχανολογικό εξοπλισμό. Τα ασθενοφόρα, που είναι δεκαοκτώ και είκοσι χρόνων και πρέπει να γυρνάνε στα βουνά, ούτε έχουν οδηγούς, ούτε είναι σε καλή κατάσταση.
      Όλα αυτά πρέπει να αντιμετωπιστούν, κύριε Υπουργέ, και θα πρέπει να αντιμετωπιστούν άμεσα, συγχρόνως με το πρόβλημα του κτιρίου του Νοσοκομείου. Νομίζω ότι το Υπουργείο δεν έχει εξαντλήσει τα περιθώρια, δεν έχει κάνει ό,τι πρέπει και υπάρχουν ευθύνες. 
      Το ερώτημά μου, για το οποίο θα ήθελα μία απάντηση, είναι το εξής: Αναζητήθηκαν ευθύνες; Έγιναν όλα όπως έπρεπε; Υπάρχουν τα λεφτά κατατεθειμένα, γιατί ψιθυρίζεται και ακούστηκε από πολλούς και υπεύθυνους παράγοντες στην Αιτωλοακαρνανία, την οποία είχαμε επισκεφτεί πριν από δύο εβδομάδες, ότι τα λεφτά αυτά αμφισβητούνται αν είναι εκεί όπου είχαν κατατεθεί. Στον «ΕΠΕΝΔΥΤΗ» γράφτηκε το Νοέμβριο και γι’ αυτό και για άλλα νοσοκομεία ότι χρησιμοποιήθηκαν για άλλες ανάγκες και δεν ξέρουμε αν θα μπορέσουν να ξεπεραστούν αυτές οι δυσκολίες και να κολλήσουμε μετά στη χρηματοδότηση.
      Θα ήθελα κάποια απάντηση και δέσμευση από την πλευρά σας και από την πλευρά του Υπουργείου για αυτό το συγκεκριμένο θέμα, καθώς και για το τι σκέφτεστε να κάνετε για να καλύψετε τα τρέχοντα προβλήματα, γιατί έστω και αν ξεκινήσει αύριο το πρωί το νοσοκομείο, μέχρι να φτιαχτεί θα περάσουν χρόνια και ως τότε οι άνθρωποι δεν μπορούν να μείνουν στο δρόμο, ούτε να αντιμετωπίζονται με αυτόν τον τρόπο που αντιμετωπίζονται σήμερα. 
      Έχουμε ευθύνη απέναντι σε ένα νομό, ο οποίος έχει τα προβλήματά του, αλλά προσφέρει πολλά και εκτός των άλλων ποτίζει όλη την πρωτεύουσα και τουλάχιστον τη μισή Ελλάδα με τα ευλογημένα νερά που έρχονται από εκεί.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Λεβέντη.
      Ορίστε, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θέλω να σας διαβεβαιώσω, εσάς, κύριε Λεβέντη, όλη την Εθνική Αντιπροσωπεία και όλους τους Αιτωλοακαρνάνες, ότι η χρηματοδότηση υπάρχει, είναι από το πρόγραμμα δημοσίων επενδύσεων, δεν έχει μεταφερθεί πουθενά αλλού και το νοσοκομείο θα προχωρήσει.
      Υπάρχουν, όμως, και ορισμένες δεσμεύσεις νομικής φύσεως. Η εταιρεία, όπως σας είπα, έκανε αίτηση αναστολής της απόφασης αυτής, η οποία θα τελειώσει από πλευράς κρίσεως εκ μέρους της ΔΕΠΑΝΟΜ μέσα σε ένα δίμηνο, όπως προβλέπουν οι διαδικασίες. Θα είναι η χειρότερη των λύσεων, αν πάμε σε έκπτωση της εταιρείας, αλλά δεν μπορεί κανείς να μην περιφρουρήσει και το δημόσιο χρήμα. Την Τετάρτη που έρχεται, γίνεται μία επαφή όλων των τραπεζών που χρηματοδοτούν την κοινοπραξία και της ΔΕΠΑΝΟΜ, για να δουν αν θα καταλήξουν σε κάποια λύση.
      Αλλά επειδή είπατε και περί ευθυνών της Νέας Δημοκρατίας, θα σας πω το εξής: Είναι γεγονός ότι μέσα σε όλα αυτά τα έργα εμείς βρήκαμε αυτές τις δουλείες τις οποίες και αναλάβαμε. Πρέπει να ξέρετε επίσης ότι η μεταβολή των εταιρειών σε μεγάλης τάξεως Ζ, Η και με την αγορά την οποία έκαναν άλλων εταιρειών, οι εταιρείες, την περίεργη ακριβώς εποχή που όλοι την έχουμε στιγματίσει, τη χρηματιστηριακή εκείνη εποχή, αντιλαμβάνεστε ότι δεν ήταν ό,τι το καλύτερο για την υγεία της οικοδομικής, τεχνικής αγοράς. 
      Πιστεύουμε ότι λόγω της χρηματοδότησης που υπάρχει, λόγω του ότι έχουν εγκριθεί όλοι οι πίνακες που έχει υποβάλει η εταιρεία, θα έχει τη δυνατότητα όλο το τραπεζικό σύμπλεγμα που χρηματοδοτεί την κοινοπραξία να δώσει τη δυνατότητα δανειοδότησης πλέον της εταιρείας για να προχωρήσει απρόσκοπτα στο έργο. 
      Αλλά θέλουμε να σας  διαβεβαιώσουμε –και το επαναλαμβάνω αυτό, διότι ήταν και δέσμευση δική μας όπως ήταν και δέσμευση της προηγούμενης κυβέρνησης- ότι η περιοχή αυτή, η Αιτωλοακαρνανία, θα έχει μέσα στο χρονικό διάστημα που ο συμβατικός χρόνος το επιβάλλει, δηλαδή το Μάιο του 2007 θα έχει ένα σύγχρονο νοσοκομείο, για να μην υπάρχουν τα προβλήματα αυτά υστέρησης που παρουσιάζει ο νομός, όσον αφορά στις υπηρεσίες υγείας. 
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ. 
      Επίκαιρες ερωτήσεις δευτέρου κύκλου:
      Θα συζητήσουμε την πρώτη με αριθμό 740/15-3-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Γεωργίου Παπαγεωργίου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την επίλυση του προβλήματος της ύδρευσης του Δήμου Νέας Αρτάκης Νομού Ευβοίας. 
      Το ειδικότερο περιεχόμενο της επίκαιρης ερώτησης του κ. Παπαγεωργίου έχει ως ακολούθως:
      «Η Νέα Αρτάκη Νομού Ευβοίας, πόλη με πληθυσμό άνω των δεκαπέντε χιλιάδων κατοίκων, στερείται καταλλήλου πόσιμου ύδατος, με ό,τι αυτό δυσμενώς συνεπάγεται για την υγεία των κατοίκων της. Αν και ο Δήμος Νέας Αρτάκης αγόρασε έκταση στη θέση «΄Ερια» Καθενών του Δήμου Διρφύων εντόπισε σ’ αυτήν, επαρκές και κατάλληλο προς πόση ύδωρ και εν τέλει υπέβαλε φάκελο για  ένα καθ’ όλα ώριμο προς ένταξη στο ΠΕΠ έργο, εν τούτοις ο Γενικός Γραμματέας Στερεάς Ελλάδας, παρά τις περί του αντιθέτου δεσμεύσεις του προς το Δήμαρχο κ. Παναγιώτη Αναστασιάδη, το απέσυρε την τελευταία στιγμή από τις προς ένταξη προτάσεις έργων στο Περιφερειακό Συμβούλιο της 9ης Μαρτίου 2005, με τον προσχηματικό λόγο ότι τάχα έλλειπαν «τριτευούσης» σημασίας βεβαιώσεις, στην πραγματικότητα όμως κατά τις δηλώσεις του δημάρχου, γιατί αυτό αξίωσαν τοπικοί παράγοντες της Νέας Δημοκρατίας, οι οποίοι είχαν την άποψη να μη λυθεί ένα τόσο σοβαρό πρόβλημα, προκειμένου ο προσκείμενος στο ΠΑΣΟΚ δήμαρχος της πόλης να μην αποκτήσει πλεονέκτημα στις προσεχείς δημοτικές εκλογές.
      Ερωτάται ο κύριος Υπουργός: Είναι δυνατόν ο εκπρόσωπος της Κυβέρνησης, ο περιφερειάρχης να λειτουργεί με κριτήρια πολιτικής ταυτότητας των δημάρχων και να θέτει αυτή σε προτεραιότητα έναντι της ζωής και της υγείας των πολιτών;
      Πρόκειται και μάλιστα άμεσα η Κυβέρνηση, εάν πράγματι είναι κυβέρνηση όλων των Ελλήνων, να επιλύσει το σοβαρό αυτό ζήτημα;».
      Στην επίκαιρη ερώτηση του κ. Παπαγεωργίου θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος. 
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είναι φανερό ότι ο κύριος συνάδελφος δεν γνωρίζει τη διαδικασία με την οποία εντάσσονται έργα στα ΠΕΠ. 
      Θα του υπενθυμίσω ότι υποβάλλεται η πρόταση στην ειδική υπηρεσία διαχείρισης επιχειρησιακού προγράμματος, γίνεται αξιολόγηση από την υπηρεσία αυτή, γίνεται γνωμοδότηση από τη διαχειριστική αρχή, γνωμοδοτεί το περιφερειακό συμβούλιο και κατόπιν εκδίδεται η απόφαση ένταξης με πράξη από τον οικείο Γενικό Γραμματέα της Περιφέρειας. 
      Κατά συνέπεια η ένταξη ή η μη ένταξη ενός έργου γίνεται από την ειδική υπηρεσία διαχείρισης επιχειρησιακού προγράμματος σε κάθε περιφέρεια της χώρας, πράγμα το οποίο δεν έγινε. Επειδή δε σαφώς αναφέρεται στην ερώτηση ότι κομματικά κριτήρια επικράτησαν, σας πληροφορώ ότι αυτή η υπηρεσία, ειδικά στην Περιφέρεια Στερεάς Ελλάδος, δεν έχει αλλάξει. Η σύνθεση της υπηρεσίας είναι η ίδια ακριβώς με αυτήν που υπήρχε προ της κυβερνητικής αλλαγής. 
      Τι άλλο ισχυρίζεται ο κύριος συνάδελφος; Ισχυρίζεται ότι ήταν καθ’ όλα ώριμο προς ένταξη. Δεν ήταν όμως ώριμο, κύριε συνάδελφε. Και δεν ήταν ώριμο διότι δεν είχαν υποβληθεί οι περιβαλλοντικές αδειοδοτήσεις, η προκαταρκτική περιβαλλοντική εκτίμηση και αξιολόγηση για έγκριση περιβαλλοντικών όρων, όρος που είναι απόλυτα απαραίτητος για την ένταξη, για την αξιολόγηση ενός έργου. 
      Το περιφερειακό συμβούλιο δεν εντάσσει έργα, γνωμοδοτεί. Και ο γενικός γραμματέας αποδέχεται τη γνωμοδότηση του περιφερειακού συμβουλίου. 
      Θα πω και κάτι άλλο τελευταίο. Όχι μόνο οι Βουλευτές της Νέας Δημοκρατίας ενδιαφέρονται για το έργο, αλλά ήσκησαν πίεση προκειμένου να παραβλεφθούν οι ελλείψεις που υπήρχαν στη μελέτη, προκειμένου η διαχειριστική αρχή να εντάξει το έργο, να γνωμοδοτήσει ότι καλώς έχει και να ενταχθεί το έργο. Δηλαδή συνέβη ακριβώς το αντίθετο. Ουαί και αλίμονο εάν έργα αυτής της σημασίας εντάσσονται ή απεντάσσονται με αυτά τα κριτήρια. Επαναλαμβάνω ότι η διαχειριστική αρχή για συγκεκριμένες ελλείψεις δεν συνέταξε το έργο. 
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ. 
      Ο κ. Παπαγεωργίου έχει το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Εγώ, κύριε Πρόεδρε, θέλω κατ’ αρχήν να ευχαριστήσω τον κύριο Υπουργό για τα μαθήματα τα οποία μου έκανε. Ωστόσο όμως θα πρέπει να επισημάνω ότι μας έδωσε μια τυπική απάντηση, η οποία πόρρω απέχει και το εννοώ από την πραγματικότητα και τη σημασία αυτού του έργου. 
      Ο περιφερειάρχης ο οποίος σε συνέντευξή του, κύριε Υπουργέ, μόλις διορίστηκε από την Κυβέρνησή σας, είπε, «ποτέ δεν θα είμαι κομματικός και επειδή προέρχομαι από την Τοπική Αυτοδιοίκηση, θα είμαι περιφερειάρχης όλων των περιφερειών και ιδιαίτερα των μικρών δήμων». Δυστυχώς, παρά το γεγονός όπως λέω στην ερώτησή μου –είναι παρόν και ο δήμαρχος και ο δημοτικός σύμβουλος ο κ. Πασάς και τα ακούν όλα αυτά που λέω-  βρισκόταν σε ευθεία γραμμή και συνεννόηση και λειτουργούσε υπό την καθοδήγηση του περιφερειάρχη ο δήμαρχος. Έχει πενήντα πέντε νιτρικά, κύριε Υπουργέ, το νερό της Αρτάκης έναντι πενήντα του επιτρεπομένου ορίου. Τον καθοδήγησε πλήρως, λειτούργησε όλες τις διαδικασίες, υπεβλήθη σε έξοδα 40.000.000 δραχμών προκειμένου, πρώτον, να αγοράσει την έκταση, δεύτερον, να κάνει τις γεωτρήσεις και μία σειρά από άλλες προετοιμασίες. Και βεβαίως ξέρουμε πώς εντάσσονται τα έργα. 
      Εκείνο το οποίο καταμαρτυρούμε στον κύριο περιφερειάρχη είναι ότι ενώ ήταν στην πρότασή του να εισαγάγει στο περιφερειακό συμβούλιο το έργο, το απέσυρε, κύριε Υπουργέ. Και εκείνος ας μας απαντήσει δι’ υμών, γιατί έκανε αυτό το πράγμα την εσχάτη στιγμή. Γιατί το νερό είναι ζωή, είναι υγεία και τίθεται έναντι όλων των άλλων αγαθών και των πολιτικών παρατάξεων. 
      Όταν αντελήφθησαν οι συνάδελφοί μου της Νέας Δημοκρατίας τι είχε συμβεί διότι, εν πάση περιπτώσει, θα έτρεχαν πίσω από τα γεγονότα –τους το αναγνωρίζω, γιατί εμείς εκεί στην Εύβοια συμφωνούμε σε ορισμένα πράγματα, όπως αναγνωρίζω και το ενδιαφέρον του Υφυπουργού Τουρισμού, του κ. Λιάσκου- πράγματι μετά τη μη εισαγωγή του θέματος στο νομαρχιακό συμβούλιο κάνουν τα αδύνατα δυνατά να ενταχθεί. 
      Κύριε Υπουργέ, εγώ είμαι διατεθειμένος να τα ξεχάσω όλα αυτά, να αποσύρω όλα αυτά τα αντιπολιτευτικά, να τα ξεχάσω, όπως και ο δήμαρχος που μας ακούει. Πείτε μας όμως, μπορείτε να κάνετε κάτι άμεσα; Μπορεί ο κύριος περιφερειάρχης στα πλαίσια των αναθεωρήσεων να εντάξει αυτό το έργο; Διότι αυτή είναι η σημασία της ερωτήσεως, όπου γνωρίζω ότι αυτή η ερώτησή μου κατατίθεται παράλληλα με τις προσπάθειες που κάνουν και οι συνάδελφοί μου της Νέας Δημοκρατίας, για να λυθεί αυτό το θέμα. 
      Εμείς θέλουμε λύση, δεν θέλουμε να αντιδικούμε εδώ και ούτε να μας παραδίδετε, αγαπητέ κύριε Υπουργέ, μαθήματα. Σας λέω ότι απεσύρθη την τελευταία στιγμή, γιατί έλειπε μονάχα ένα τυπικό έγγραφο της αρχαιολογικής υπηρεσίας και μία μελέτη υποστήριξης που εσείς τη λέτε «έλλειψη προπεριβαλλοντικών όρων». 
      Κύριε Υπουργέ, πρέπει να δώσετε λύση σ’ αυτό το ζήτημα, αν θέλετε πράγματι να μπορείτε να επισκέπτεστε το Δήμο Αρτάκης, ένα μεγάλο δήμο δίπλα στην πόλη της Χαλκίδας, πρωτεύουσας του νομού. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαγεωργίου.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, δεν είναι δυνατόν, όπως καταλαβαίνετε, να έχω ιδία άποψη για το πόσο πλήρης ήταν η μελέτη ή δεν ήταν. Εκείνο όμως που είναι αποδεικτικό στοιχείο των ισχυρισμών μου είναι ότι για να αποσυρθεί κάτι πρέπει να προταθεί. Είχε προταθεί από τη διαχειριστική αρχή το έργο; Δεν είχε προταθεί ...
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Γίνονται προσυνεννοήσεις, κύριε Υπουργέ –το ξέρετε πώς γίνεται- και σβήστηκε το βράδυ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): … άρα, πώς είναι δυνατόν να αποσυρθεί κάτι, όταν δεν εισάγεται; Δεν είχε προταθεί το έργο. Τα έργα προτείνονται από τις διαχειριστικές αρχές. Το έργο δεν είχε προταθεί. 
      Σε κάθε περίπτωση, επειδή καταλαβαίνουμε ότι είναι ομόφωνη η απαίτηση για ένταξη του έργου, δεν γνωρίζω αν μπορεί να γίνει αναθεώρηση. Εγώ δεσμεύομαι να επικοινωνήσω με το Γενικό Γραμματέα Περιφέρειας να δω το τι συμβαίνει. Πρέπει να βεβαιωθώ ότι είναι ώριμη η μελέτη και ότι πληροί τους όρους και τις προϋποθέσεις ένταξης κάποιου έργου.
      Να πω και κάτι άλλο; Γιατί, δηλαδή, μετά από τόσο κόπο, από την αγορά της έκτασης, από όλα αυτά τα –υποτίθεται- τυπικά χαρτιά για εσάς, την αξιολόγηση και έγκριση περιβαλλοντικών όρων και την προκαταρκτική περιβαλλοντική εκτίμηση –που είναι ουσιαστικά χαρτιά- αυτά δεν υπήρχαν μέσα ή δεν είχαν γίνει αυτές οι ενέργειες; Αυτό είναι ένα ερωτηματικό στο οποίο δεν μπορώ να απαντήσω, αλλά ισχυροποιεί τους ισχυρισμούς του περιφερειάρχη, ο οποίος μεταφέρει την άποψη της δαχειριστικής αρχής, γιατί δεν πρότεινε το έργο στο περιφερειακό συμβούλιο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Τελευταία είναι η επίκαιρη ερώτηση με αριθμό 744/15.3.2005 της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Δημόσιας Τάξης, σχετικά με την έλλειψη του προσωπικού το Πυροσβεστικό Σώμα κλπ.
      Το περιεχόμενο της επίκαιρης ερώτησης της κ. Παντελάκη έχει ως εξής:
      «Η τεράστια έλλειψη προσωπικού στο Πυροσβεστικό Σώμα υπονομεύει όχι μόνο την ικανότητα και επάρκεια του Σώματος, την ασφάλεια του προσωπικού κατά την εκπλήρωση του καθήκοντος, αλλά και την ασφάλεια των πολιτών σε διάφορους τομείς είτε πρόκειται για ζητήματα τακτικής πυρασφάλειας είτε για την ασφάλεια και ακεραιότητά τους κατά τα συμβάντα, στα οποία επιλαμβάνεται το Πυροσβεστικό Σώμα.
      Οι ελλείψεις ανέρχονται στο 30% και πλέον της οργανικής δύναμης του Πυροσβεστικού Σώματος. Οι προσλήψεις για την κάλυψη των παραπάνω κενών είναι επιτακτικές και άμεσες και λόγω της επικείμενης έναρξης της αντιπυρικής περιόδου.
      Η Κυβέρνηση, συνεχίζοντας την πολιτική του ΠΑΣΟΚ, δεν προβαίνει στην άμεση κάλυψη των οργανικών κενών, αλλά ανακοίνωσε διαδικασίες πρόσληψης για την κάλυψη μόνο του 10% αυτών. Θα συνεχίσει έτσι την πολιτική να προσπαθεί να καλύψει τα κενά με συμβάσεις εποχικής απασχόλησης, μια και της έρχεται πιο φθηνά. Γενικεύει έτσι και στον ευαίσθητο αυτό χώρο το καθεστώς της μερικής απασχόλησης και της αντικατάστασης του μόνιμου προσωπικού από εργαζόμενους στους οποίους αποδίδει μειωμένα δικαιώματα. 
      Ερωτάται ο κύριος Υπουργός:
      - Ποιος είναι ο κυβερνητικός σχεδιασμός για το μέλλον του Πυροσβεστικού Σώματος και πώς θα καλύψει τα κενά στην οργανική του δύναμη; 
      - Θα συνεχίσει να αντιμετωπίζει τους εποχικά απασχολούμενους ως εργαζομένους β΄ κατηγορίας και πως απαντά στα αιτήματά τους για σταθερή και πλήρη απασχόληση;»
      Ο Υφυπουργός Δημόσιας Τάξης κ. Μαρκογιαννάκης έχει το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Ευχαριστώ, κύριε Πρόεδρε.
      Αγαπητή συνάδελφε, είναι αλήθεια ότι τα κενά τα οποία αναφέρετε στην επίκαιρη ερώτησή σας είναι περίπου το 25% της οργανικής δύναμης της Πυροσβεστικής Υπηρεσίας. Δηλαδή, είναι δώδεκα χιλιάδες πεντακόσια δέκα επτά άτομα η οργανική δύναμη και τα κενά είναι τρεις χιλιάδες διακόσια.
      Θα έχετε, όμως, υπόψη σας ότι αυτά τα κενά δεν δημιουργήθηκαν από τη μια στιγμή στην άλλη. Είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα, που οφείλεται στο γεγονός ότι δεν γίνεται αυτόματη πρόσληψη με την αποστρατεία κάποιων, όπως γίνεται στην Αστυνομία, που έχουμε τη διαδικασία των πανελληνίων εξετάσεων. Εκεί κάθε χρόνο ανάλογα με τον αριθμό αυτών που αποστρατεύονται προσλαμβάνονται στις Σχολές και έτσι η αναπλήρωση είναι πλήρης. 
      Δυστυχώς, έγινε μια προσπάθεια να υπαχθεί στη διαδικασία των πανελλήνιων εξετάσεων και η Πυροσβεστική Υπηρεσία. Αυτό, όμως, για τεχνικούς, καθαρά, λόγους δεν κατέστη δυνατόν και έτσι εναπόκειται πλέον στη βούληση της εκάστοτε κυβέρνησης να κάνει προσλήψεις, που είναι απόρροια και των οικονομικών δεδομένων των συγκεκριμένων χρονικών περιόδων και άλλων συγκυριών.
      Δεν σημαίνει όμως ότι, επειδή υπάρχει αυτό το έλλειμμα, η Πυροσβεστική Υπηρεσία δεν επιτελεί στο ακέραιο το καθήκον της. Μάλιστα, παρατηρούμε τα τελευταία χρόνια και ιδιαίτερα το καλοκαίρι του 2004, ότι τα αποτελέσματα ήταν εκπληκτικά. Αν δούμε τα στατιστικά στοιχεία θα διαπιστώσουμε ότι πέρσι ήταν η καλύτερη χρονιά των τελευταίων είκοσι ετών. Κάηκαν οι λιγότερες εκτάσεις και μάλιστα τα λιγότερα δάση, με δεδομένο ότι είχαμε και τους Ολυμπιακούς Αγώνες, που μέγιστο τμήμα της Πυροσβεστικής Υπηρεσίας απασχολήθηκε στο Λεκανοπέδιο εξαιτίας των Ολυμπιακών Αγώνων. 
      Αυτό οφείλεται κυρίως στο γεγονός ότι, εκτός από το προσωπικό, και άλλοι παράγοντες είναι εκείνοι οι οποίοι συμβάλλουν στο να έχουμε μια αποτελεσματική Πυροσβεστική Υπηρεσία, οι οποίοι εν προκειμένω αποδίδουν τα μέγιστα. Αυτοί  είναι: Η υλικοτεχνική υποδομή -που πράγματι τα τελευταία χρόνια, ιδιαίτερα με τους Ολυμπιακούς Αγώνες, είχε μια ανανέωση που μπορεί να αποδώσει πάρα πολλά- και η διάρθρωση των υπηρεσιών. Αυτήν τη στιγμή οφείλω να σας πω ότι γίνεται μια προσπάθεια αναδιάρθρωσης έτσι που να έχουμε όσο το δυνατόν καλύτερο αποτέλεσμα. Θα δούμε πλέον τι χρειάζεται και από εκεί και πέρα, θα προχωρήσουμε σε προσλήψεις. Επίσης, είναι και η δυνατότητα της άμεσης παρέμβασης που έχει να κάνει με τη χωροταξική κατανομή των δυνάμεων. 
      Αυτοί οι παράγοντες έχουν αναπτυχθεί στα μέγιστα τα τελευταία χρόνια και γι’ αυτό έχουμε αυτά τα καλά αποτελέσματα. Δεν σημαίνει όμως, ότι δεν θα προχωρήσουμε σε νέες προσλήψεις. 
      Όμως, το καθεστώς κάτω από το οποίο είχαν γίνει τα τελευταία χρόνια προσλήψεις ήταν τέτοιο, που κάθε άλλο παρά τη διαφάνεια διασφάλιζε. Μπορώ να σας πω ότι υπήρξε διαγωνισμός που στη συνέχεια έγιναν προσφυγές στα δικαστήρια, με αποτέλεσμα το μεγαλύτερο ποσοστό των προσλήψεων να ακυρωθεί από τα διοικητικά δικαστήρια. Και τούτο διότι, ενώ φαινομενικά έχουμε ένα αντικειμενικό σύστημα, με το σύστημα της μοριοδότησης, αποδεικνύεται εκ των υστέρων ότι τα πιστοποιητικά, τα οποία προσκόμιζαν οι ενδιαφερόμενοι, δυστυχώς, είχαν πάρα πολλές παρεμβάσεις. Ήταν πλαστά, ήταν νοθευμένα και γενικά φτάνανε σε αποτελέσματα, τα οποία δημιουργούσαν μεγάλα προβλήματα.
      Μάλιστα υπήρξε διαγωνισμός τα τελευταία χρόνια που ο υπεύθυνος αξιωματικός της Πυροσβεστικής Υπηρεσίας βρέθηκε στο τέλος κατηγορούμενος, διότι αποδόθηκαν στον ίδιο πάρα πολλές παρεμβάσεις. Απεστρατεύθη ενωρίς και, αν δεν κάνω λάθος, ακόμα σύρεται στα δικαστήρια.
      Έτσι τούτη την ώρα υπάρχει στο Συμβούλιο Επικρατείας ένα σχέδιο προεδρικού διατάγματος με το οποίο πιστεύουμε ότι αντικειμενικοποιούμε, αλλά και προστατεύουμε όσο μπορούμε περισσότερο τη διαδικασία πρόσληψης. Μόλις το προεδρικό διάταγμα δημοσιευτεί στην Εφημερίδα της Κυβερνήσεως πιστεύουμε ότι θα προχωρήσουμε στην πρόσληψη ικανού αριθμού πυροσβεστών, έτσι που να υπάρχει η ανακούφιση, η οποία πράγματι χρειάζεται ενόψει και της νέας αντιπυρικής περιόδου. 
      Στη δευτερολογία μου θα σας πω σχετικά με τους εποχικούς. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Κύριε Υπουργέ, επομένως συμφωνούμε ότι το ζήτημα της κάλυψης των κενών στο Πυροσβεστικό Σώμα δεν είναι ζήτημα διαδικαστικό-τεχνικό, είναι ζήτημα πολιτικής βούλησης. Συμφωνούμε σε αυτό.
      Εμείς με αυτήν την επίκαιρη ερώτηση δεν θέλουμε να σας φορτώσουμε ευθύνες που δεν έχετε και έχει η προηγούμενη κυβέρνηση, η οποία ολιγώρησε πάνω σε αυτόν τον ευαίσθητο τομέα και έπαιξε –θα το πω συγκεκριμένα- με την ασφάλεια αυτού του κόσμου.
      Εμείς τούτη τη στιγμή σάς κάνουμε αυτήν την επίκαιρη ερώτηση και κρίνεστε εσείς, που είστε Κυβέρνηση, για το πώς αντιμετωπίζετε αυτό το θέμα. 
      Βάλατε το ζήτημα αν επιτελούν ή όχι το καθήκον τους. Δεν το αμφισβήτησε κανείς. Με το παραπάνω επιτελούν το καθήκον τους στο Πυροσβεστικό Σώμα. Με αυταπάρνηση, με αλτρουισμό κάνουν το καθήκον τους και δίνουν και τη ζωή τους αν χρειαστεί. Το θέμα είναι πώς αντιμετωπίζει αυτό το καθήκον η ίδια η πολιτεία. Εδώ εγκαλείσθε και εσείς.
      Βεβαίως για να λυθούν συνολικότερα τα προβλήματα είτε του Πυροσβεστικού Σώματος, είτε συνολικά της ελληνικής λαϊκής οικογένειας είμαστε πεισμένοι ότι δεν μπορεί να το κάνει η πολιτική της δικής σας Κυβέρνησης, η πολιτική της Ευρωπαϊκής Ένωσης, που έχει κίνητρο την ανταγωνιστικότητα των επιχειρήσεων.
      Εμείς, όμως, ζητάμε από την Κυβέρνηση αυτήν τη στιγμή συγκεκριμένα μέτρα. Λέμε: Πόσοι και πότε θα προσληφθούν. Τη μελέτη την έχετε για το πόσοι λείπουν. Επομένως πρέπει να αντιμετωπιστούν ζητήματα που αφορούν τις ελλείψεις σχετικά με τις ανάγκες της τακτικής πυρασφάλειας και ελέγχου των επιχειρήσεων και τα πιστοποιητικά πυρασφάλειας για τις μελέτες περιβαλλοντικών επιπτώσεων, αλλά και τη δύσκολη ώρα, που αυτός ο κόσμος μπαίνει στη φωτιά για να αντιμετωπίσει ζητήματα της ασφάλειας της ζωής των πολιτών.
      Εδώ έχουμε χιλιάδες ώρες εντατικής απλήρωτης εργασίας, που αποτυπώνεται σε εκατό και πλέον ρεπό, καθώς και υπόλοιπα αδειών από το έτος 2003 ανά υπάλληλο. 
      Επομένως τα διλήμματα του τύπου «δεν αντέχει η οικονομία» δεν ευσταθούν. Γιατί η οικονομία αντέχει μόνο για λίγους.
      Τέλος, θέλω να σας πω ότι εμείς δεν υποχωρούμε ούτε ένα βήμα πίσω από τέσσερα ζητήματα –τα οποία θα πω εν τάχει- που είναι ρεαλιστικά και έπρεπε να είχαν γίνει από χθες. Πρέπει να αναλάβει την ευθύνη η Κυβέρνηση και να είναι υπόλογη για ό,τι θα συμβεί στην πορεία. 
      Πρώτον, πλήρη κάλυψη των κενών στην οργανική δύναμη του Σώματος. 
      Δεύτερο ζήτημα, πρέπει επιτέλους να πάψει η ομηρία των εποχικά απασχολούμενων. Αποδείχθηκε ότι και εδώ  η εφαρμογή της εποχικής απασχόλησης υπήρξε το μέσο για την κάλυψη εκτάκτων και παγίων αναγκών, το μέσο για σταδιακή αντικατάσταση του μονίμου προσωπικού από εποχικούς.
      Επομένως εδώ και τώρα πρέπει να υπάρξει μόνιμη και σταθερή εργασία για όλους αυτούς τους ανθρώπους, η οποία είναι αναγκαία και απαραίτητη. Μάλιστα, δεν χρειάζεται μόνο αυτή, αλλά χιλιάδες ακόμα για να καλυφθούν οι αυξημένες ανάγκες. 
      Τρίτο ζήτημα είναι η γενναία χρηματοδότηση για υποδομές και μέσα, ώστε η τελευταία εξέλιξη της τεχνολογίας, μαζί με την υψηλού επιπέδου αναβάθμιση των σπουδών της Πυροσβεστικής Ακαδημίας –που θα παρέχεται, βεβαίως, δημόσια και δωρεάν- να εγγυώνται την ασφάλεια της ζωής και των όσων πάνε να προστατεύσουν.
      Τέλος, αναρωτιόμαστε, κύριε Υφυπουργέ, πού το πάτε σε σχέση με το μέλλον του Πυροσβεστικού Σώματος. Ας είμαστε καθαροί και ας μην κρυβόμαστε πίσω από το δάκτυλο μας. Ο δρόμος είναι ανοιχτός μέσω της μετακύλισης αρμοδιοτήτων στις νομαρχίες και τους δήμους, για να περάσει η πυρόσβεση, η πυρασφάλεια σε ιδιωτικές εταιρείες και εργολάβους. Αυτό γίνεται παντού. Γιατί όχι και εδώ; 
      Επομένως, αναλαμβάνετε μεγάλη ευθύνη και για την προοπτική, αλλά και για το αύριο, γιατί ακριβώς έχουμε αντιπυρική περίοδο και πραγματικά ένας κόσμος που δουλεύει παρέα με τον θάνατο, πρέπει να γυρίζει στα σπίτια του. Θα είστε υπόλογοι γι’ αυτό. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παντελάκη. 
      ΓΕΩΡΓΙΟΣ ΚΑΛΑΝΤΖΗΣ: Κύριε Πρόεδρε, γι’ άλλη μία φορά δείξατε τα αισθήματά σας τα ευγενικά.
      ΠΡΟΕΔΡΕΥΩΝ (Σωτήρης Χατζηγάκης): Είπα και άλλη φορά ότι δεν μπορούμε να μην υποκύψουμε στη γοητεία της Αριστεράς. 
      Γι’ αυτό, κύριε συνάδελφε, το σχολιάζετε, γιατί νομίζω ότι θέλετε να το ξανακούσετε. 
      Ο κύριος Υπουργός έχει το λόγο. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κυρία συνάδελφε, φοβάμαι πως μ’ αυτά που είπατε προσβάλλετε μάλλον τους πυροσβέστες, διότι όταν  μου λέτε πως ό,τι επιτυγχάνεται, επιτυγχάνεται μόνο χάρη στην αυταπάρνηση, είναι σαν να λέμε ότι πριν από μερικά χρόνια που ήταν περισσότεροι πυροσβέστες, αλλά είχαμε τραγικά αποτελέσματα, όσον αφορά στην έκταση των πυρκαγιών, τότε δεν έκαναν τη δουλειά τους με αυταπάρνηση, τότε δεν δούλευαν, τότε ολιγωρούσαν. 
      Εγώ λέω ότι δεν είναι έτσι. Και τότε και τώρα προσέφεραν και προσφέρουν με αυταπάρνηση, αλλά έχουμε οργανωθεί τώρα καλύτερα, έχουμε καλύτερη υλικοτεχνική υποδομή, έχουμε καλύτερη διασπορά δυνάμεων, έχουμε καλύτερη διάρθρωση και γι’ αυτό έχουμε και καλύτερα αποτελέσματα. 
      Επαναλαμβάνω, όμως, ότι πράγματι πρέπει να γίνει αναπλήρωση τουλάχιστον ενός μεγάλου ποσοστού των κενών που υπάρχουν και προχωρούμε προς αυτήν την κατεύθυνση. 
      ΕΛΠΙΔΑ ΠΑΝΤΕΛΑΚΗ: Πόσοι και πότε, κύριε Υπουργέ;
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Όμως, να έρχεστε τώρα εδώ και να μου λέτε ότι προχωρούμε στην ιδιωτικοποίηση της πυρόσβεσης, δεν ξέρω πού το μάθατε. Εμείς πάντως δεν το ξέρουμε, δεν το σκεφτόμαστε και δεν υπάρχει τέτοια προοπτική. Πρέπει να το ξεκαθαρίσουμε αυτό το θέμα. 
      Τώρα όσον αφορά στους εποχικούς, μιλήσατε για ομηρία. Πράγματι, εδώ και πολλά χρόνια, περίπου πεντέμισι χιλιάδες άνθρωποι προσφέρουν κάθε χρόνο στην Πυροσβεστική Υπηρεσία τις υπηρεσίες τους εργαζόμενοι εποχικά. Έχει επικρατήσει αυτό το καθεστώς. 
      Από ό,τι αντιλαμβάνεστε, δεν είναι δυνατόν αυτήν τη στιγμή από τη μία στιγμή στην άλλη, πεντέμισι χιλιάδες άνθρωποι να μονιμοποιηθούν ως πυροσβέστες στην Πυροσβεστική Υπηρεσία. Γι’ αυτό, εκείνο το οποίο κάνουμε –υπήρχε, αλλά τώρα γίνεται εντονότερο και καλύτερα- είναι το εξής: Στο προεδρικό διάταγμα –του οποίου προχωρεί η διαδικασία για να δημοσιευτεί μετά από λίγο καιρό- προβλέπεται η πρόσληψη ενός αριθμού, ενός ποσοστού, από εκείνους που θα προσληφθούν από τους εποχικούς. 
      ΕΛΠΙΔΑ ΠΑΝΤΕΛΑΚΗ: Πόσοι και πότε, κύριε Υπουργέ;
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Μοριοδοτείται και η μοριοδότηση γίνεται ανάλογα με το πόσα χρόνια έχει ο καθένας, ούτως ώστε να υπάρχει δυνατότητα για να μη μένουν έτσι επί σειρά ετών όλοι όμηροι, χωρίς να υπάρχει κάποια προοπτική μονιμοποίησης. 
      Όμως, επαναλαμβάνω ότι δεν είναι δυνατόν να έχουμε αυτόματο διορισμό όλων αυτών των ανθρώπων στο δημόσιο. Σε τελευταία ανάλυση, δεν χωράνε ούτε στην οργανική δύναμη. Έχουμε τρεις χιλιάδες διακόσια κενά και πεντέμισι χιλιάδες είναι αυτοί οι οποίοι τα τελευταία χρόνια μάλιστα επαναπροσλαμβάνονται. Κάθε χρόνο επαναπροσλαμβάνονται οι ίδιοι, βάσει προεδρικού διατάγματος.
      Θέλησαν οι εποχικοί να περιληφθούν στο προεδρικό διάταγμα του Υπουργείου Εσωτερικών που μετατρέπει σε συμβάσεις αορίστου τις συμβάσεις των εποχικών ή συμβασιούχων. Δυστυχώς, εκρίθη ότι δεν συντρέχει περίπτωση, διότι καλύπτουν όχι μόνιμες και διαρκείς ανάγκες, αλλά καθαρά εποχικές ανάγκες, περίπου πέντε μήνες το χρόνο. Έτσι έκριναν οι υπηρεσίες. 
      Εάν τα δικαστήρια κρίνουν άλλο, θα είμαστε πολύ ευτυχείς, διότι θα μπορέσουν αυτοί οι άνθρωποι να ενταχθούν στη διαδικασία του προεδρικού διατάγματος 164 του 2004. 
      ΕΛΠΙΔΑ ΠΑΝΤΕΛΑΚΗ: Αυτές είναι οι ψεύτικες ελπίδες, κύριε Υπουργέ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 53/26/4.2.2005 επερώτηση των τριάντα τεσσάρων Βουλευτών του ΠΑΣΟΚ κυρίων Χρήστου Παπουτσή, Παναγιώτη Σγουρίδη, Χρυσής Αράπογλου, Δημήτριου Γεωργακόπουλου, Απόστολου Κατσιφάρα, Ιωάννη Παρασκευά, Γεωργίου Ανωμερίτη, Ευάγγελου Αργύρη, Τόνιας Αντωνίου, Δημητρίου Βαρβαρίγου, Αγγελικής Γκερέκου, Ιωάννη Διαμαντίδη, Ιωάννη Δριβελέγκα, Πέτρου Ευθυμίου, Βασίλειου Κεγκέρογλου, Κίμωνα Κουλούρη, Δημήτριου Κουσελά, Λάζαρου Λωτίδη, Αθανασίας Μερεντίτη, Αθανάσιου Μωραΐτη, Εμμανουήλ Όθωνα, Αθανάσιου Παπαγεωργίου, Δημήτριου Πιπεργιά, Παναγιώτη Ρήγα, Αναστάσιου Σιδηρόπουλου, Κωνσταντίνου Σκανδαλίδη, Εμμανουήλ Στρατάκη, Θεοδώρας Τζάκρη, Στέφανου Τζουμάκα, Βασίλειου Τόγια, Απόστολου-Αθανάσιου Τσοχατζόπουλου, Νικόλαου-Φώτιου Χατζημιχάλη, Νικόλαου Χριστοδουλάκη και Ευάγγελου Παπαχρήστου, προς τον Υπουργό Τουριστικής Ανάπτυξης, σχετικά με θέματα που αφορούν το Υπουργείο Τουριστικής Ανάπτυξης. 
      Κύριοι συνάδελφοι, πριν δώσω το λόγο στον πρώτο επερωτώντα, τον κ. Παναγιώτη Σγουρίδη, ήθελα να σας γνωρίσω ότι κατά τη συζήτηση της επερώτησης Κοινοβουλευτικός Εκπρόσωπος του ΠΑΣΟΚ ορίζεται ο Βουλευτής κ. Χρήστος Παπουτσής με απόφαση του Γραμματέα του Προεδρείου της Κοινοβουλευτικής Ομάδας του ΠΑΣΟΚ κ. Δημητρίου Ρέππα. 
      Επίσης, με απόφαση του Κοινοβουλευτικού Εκπροσώπου του ΚΚΕ κ. Ορέστη Κολοζώφ Κοινοβουλευτικός Εκπρόσωπος ορίζεται η Βουλευτής κ. Ελπίδα Παντελάκη. 
      Ακόμα, με απόφαση του Προέδρου του Συνασπισμού Ριζοσπαστικής Αριστεράς κ. Αλεξάνδρου Αλαβάνου Κοινοβουλευτική Εκπρόσωπος του Συνασπισμού ορίζεται η κ. Ασημίνα Ξηροτύρη-Αικατερινάρη. 
      Το λόγο τώρα έχει ο πρώτος επερωτών  κ. Παναγιώτης Σγουρίδης. 
      Ορίστε, κύριε συνάδελφε, έχετε το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
      Κυρία και κύριοι συνάδελφοι, κύριε Υπουργέ, κατ΄ αρχήν θα ήθελα να εκφράσω τα συλλυπητήρια μου για το θάνατο του πατέρα του Υφυπουργού, του κ. Λιάσκου και να πω ότι συμπαρίσταμαι στο πένθος του. 
      Κύριοι συνάδελφοι και εσείς πιθανόν, κύριε Υπουργέ, να αναρωτιέστε, όπως και οι τηλεθεατές που παρακολουθούν από το κανάλι της Βουλής τη σημερινή συζήτηση, για ποιο λόγο, ενώ ο τουρισμός είναι η ναυαρχίδα της μεταολυμπιακής Ελλάδας, της ανάπτυξης της πατρίδας μας, ενώ υπάρχουν θέματα χωροθετήσεων, επενδύσεων, εμείς στη δεύτερη επίκαιρη επερώτηση την οποία καταθέσαμε προς το Υπουργείο Τουριστικής Ανάπτυξης, ασχολούμαστε με την ανεπάρκεια και την ολιγωρία του να στηθεί μια αποτελεσματική διοικητική τομή. 
      Η απάντηση είναι μία και απλή. Οι μεγάλες πολιτικές, για να εφαρμοστούν, απαιτούν μια ασφαλή, αδιάβλητη και ισχυρή Δημόσια Διοίκηση, διότι χωρίς ισχυρή Δημόσια Διοίκηση, η διαφήμιση γίνεται χωρίς μάρκετινγκ, ο αναπτυξιακός νόμος εφαρμόζεται χωρίς κανονισμούς και οι χωροθετήσεις προχωρούν χωρίς μελέτες. 
      Δυστυχώς, ενώ ανακοινώσατε, κύριε Υπουργέ, την αναγέννηση του τουρισμού, μετεξελίσσεται κατά βάση το Υπουργείο Τουριστικής Ανάπτυξης σ΄ ένα Υπουργείο τουριστικών παραπόνων. 
      Έρχομαι, όμως, στα θέματα της επερώτησης, γιατί γι’ αυτά σας εγκαλούμε, αυτά αναφέρουμε στην επερώτηση και επ’ αυτών θα τοποθετηθώ. 
      Σας προειδοποιήσαμε ότι η ίδρυση του Υπουργείου είναι κατά βάση ένα εργαλείο που για να είναι χρήσιμο χρειάζεται να υπάρχουν συγκεκριμένες πολιτικές. Οι πολιτικές εφαρμόζονται με νόμους. Αν δεν υπάρχουν νόμοι δεν μπορείς να εφαρμόσεις πολιτικές. Εδώ, λοιπόν, υπάρχει εκ μέρους του Υπουργείου σας μια πλήρη νομοθετική αδράνεια και γι’ αυτόν ακριβώς το λόγο σας εγκαλούμε.
      Εντάξει, δεν προχωράτε να φέρετε νομοσχέδια στη Βουλή για να ρυθμίσετε διάφορα θέματα του τουρισμού και της τουριστικής ανάπτυξης τα οποία τρέχουν. Έχετε, όμως, στα συρτάρια σας νομοθετικό έργο, που σας έχει αφήσει η προηγούμενη κυβέρνηση. Υπάρχει η κωδικοποίηση της τουριστικής νομοθεσίας. Έστω και με παραλλαγές, φέρτε την να ψηφιστεί στη Βουλή με τη διαδικασία των κωδίκων. 
      Υπήρχε στα συρτάρια σας πλήρες νομοσχέδιο για τον ιαματικό τουρισμό. Περιμέναμε πάνω από έξι-επτά μήνες να το φέρετε στη Βουλή, να προχωρήσει, διότι ο ιαματικός τουρισμός και ο θερμαλισμός, κατά βάση, δίνουν ώθηση στην προώθηση του τουρισμού. Το καταθέσαμε ως πρόταση νόμου. Την απορρίψατε μετ’ επαίνων. Είπατε ότι μέσα σε δύο εβδομάδες θα φέρετε εσείς νέα πρόταση. Πέρασαν πέντε εβδομάδες και δεν βλέπουμε τίποτα. Παραδόθηκαν έτοιμες οι αποφάσεις για ίδρυση των Κέντρων Θεραπευτικού Τουρισμού. Ακόμα δεν τις εκδώσατε, έστω και τροποποιημένες, για να μπορούν να προχωρήσουν.
      Ενώ υπάρχει ψηφισμένο το νομοθετικό πλαίσιο για τα αυτοκινητοδρόμια και τα δασικά χωριά, δεν εκδώσατε μέχρι τώρα τα διατάγματα εφαρμογής. Πώς λέτε ότι θα προχωρήσετε το αυτοκινητοδρόμιο για το Grand Prix της Formula I στη Βοιωτία, όταν υπάρχουν ακόμα σχέδια και στην Πάτρα; 
      Τα γραφεία του εξωτερικού, που ήταν στον ΕΟΤ υπήχθησαν σύμφωνα με το νόμο σας στο Υπουργείο. Πέρασαν έξι μήνες από τότε και τα γραφεία αυτά λειτουργούν με ευθύνη, δαπάνες και υπαλλήλους του Υπουργείου του ΕΟΤ. Είναι νόμιμες οι δαπάνες αυτές που γίνονται; Αφού δεν είναι έτοιμα για να προχωρήσετε, γιατί δεν προβλέψατε να υπάρχει ένα μεταβατικό διάστημα μέχρι να μπορέσετε να τα ενσωματώσετε στο Υπουργείο; Γιατί παραβιάζετε το νόμο τον οποίο ψηφίσατε; 
      Καταργήσατε με τον ιδρυτικό νόμο του Υπουργείου Τουριστικής Ανάπτυξης τις περιφερειακές διευθύνσεις του τουρισμού και θα ιδρύονταν γραφεία του ΕΟΤ στην περιφέρεια. Μέχρι τώρα δεν έγινε τίποτα, με αποτέλεσμα οι πολίτες να μην εξυπηρετούνται. Χάος και ασάφεια. Οι διευθύνσεις που υπάρχουν στις περιφέρειες δεν ξέρουν τι να κάνουν, τα δε γραφεία που θα ιδρύατε εσείς στις περιφέρειες δεν λειτουργούν. 
      Συνεχίζετε, όμως, να εφαρμόζετε το καταργημένο θεσμικό πλαίσιο για τον έλεγχο των καζίνο, προκειμένου να συντηρείται ένα αναποτελεσματικό σύστημα, που όμως, σας επιτρέπει να εξυπηρετείτε τα δικά σας παιδιά με την κατάλληλη συγκρότηση των κλιμακίων ελέγχου, ενώ έχει ψηφιστεί νόμος για να υπάρχει ανεξάρτητη αρχή ελέγχου των καζίνο. Πουθενά στον κόσμο ο έλεγχος αυτός δεν γίνεται από υπαλλήλους, που διορίζονται από τον Υπουργό. Υπάρχει θεσμικό πλαίσιο –ψηφίστηκε- για ανεξάρτητη αρχή, όπου ο πρόεδρος αυτός θα είναι από τη Βουλή διορισμένος με διακομματική πρόταση. Δεν προχωράτε. Όσοι δεν τόλμησαν να διατυπώσουν επιφυλάξεις ως προς το θέμα αυτό μετακινήθηκαν ή μπήκαν στο «ψυγείο». Πάνω από δεκαπέντε υπάλληλοι μπήκαν στο «ψυγείο». 
      Σας προειδοποιήσαμε ότι οι διατάξεις του ιδρυτικού νόμου θα δημιουργούσαν καθυστερήσεις και οπισθοδρομήσεις με το ότι ακόμα δεν θα μπορούσαν να εκδοθούν τα προεδρικά διατάγματα. Είχατε προθεσμία έξι μήνες. Η  προθεσμία των έξι μηνών σας λέγω, κύριε Υπουργέ, ότι λήγει στις 10 Απριλίου. Αν υποθέσουμε ότι υπήρχαν τα προσχέδια των προεδρικών διαταγμάτων, θέλετε τρεις μήνες για να μπορέσετε να τα εφαρμόσετε, ώστε να μπορέσουν να λειτουργήσουν. Σας λέγω, όμως, ότι ούτε καν τα προσχέδια υπάρχουν, που σημαίνει ότι θα φθάσουμε στο τέλος του χρόνου για να μπορείτε να έχετε τα προεδρικά διατάγματα εφαρμογής του νόμου που ψηφίσατε. Δηλαδή μια πλήρης απραξία. Έχει χαθεί ολόκληρο το 2004, χάνετε και το 2005. 
      Θα μου πείτε: «Αυτά γιατί μας τα ρωτάς; Είναι θέμα δικό μας. Εμείς ήδη προχωράμε σε άλλα ζητήματα της τουριστικής πολιτικής». Σας λέω, λοιπόν, ότι το αποτέλεσμα αυτής της πολιτικής αδράνειας είναι ότι ολόκληρος ο μηχανισμός δεν μπορεί να λειτουργήσει. Υπάλληλοι βρίσκονται σε αναμονή ενόψει των διαρθρωτικών αλλαγών ή βρίσκονται σε αναμονή για το μοίρασμα των αρμοδιοτήτων. Έτσι, λοιπόν, θα ξεκινήσει η νέα τουριστική σεζόν, χωρίς να έχουμε καθορίσει τη διοικητική δομή πάνω στην οποία θα στηριχθεί η ανάπτυξη του τουρισμού. Ένα όραμα χρειάζεται βάση. Και βάση εσείς δεν δημιουργείτε. Μένετε στα λόγια.
      Οι υπηρεσίες δεν έχουν αρμοδιότητες. Άλλες υπηρεσίες έχουν, αλλά δεν μπορούν να τις ασκήσουν. Έχουμε υπαλλήλους που δεν γνωρίζουν ούτε σε ποιο οργανόγραμμα ανήκουν ούτε ποιος είναι ο άμεσος προϊστάμενός τους. Γι’ αυτό, λοιπόν, σας εγκαλούμε με αυτήν τη δεύτερη επίκαιρη επερώτησή μας ως προς το θέμα της διοικητικής δομής και διάρθρωσης του τουρισμού.
      Έρχομαι τώρα στη στελέχωση του Υπουργείου Τουριστικής Ανάπτυξης. Ενώ με τον ιδρυτικό νόμο, τον οποίο ψηφίσατε, μπορείτε να μετατάσσετε οποιουσδήποτε υπαλλήλους είτε από υπουργεία, είτε από δημόσιες υπηρεσίες, αλλά ακόμα και από ανώνυμες εταιρείες του δημοσίου -και το κάνετε αυτό, γιατί θέλετε να πάρετε τους καλύτερους, οι οποίοι θα δουλέψουν και θα προσφέρουν στον τομέα του τουρισμού- μέχρι τώρα δεν έχει γίνει καμία μετάταξη, εκτός από ένα δασολόγο, που μάλλον έχει τελειώσει ΙΕΚ και ένα μουσικό. Ή δεν ήθελαν οι υπάλληλοι των άλλων υπουργείων να έλθουν να δουλέψουν σε αυτό τον πραγματικά μεγάλο τομέα, που έχει σχέση με την ανάπτυξη της χώρας, τον τομέα του τουρισμού ή εσείς επιλέγετε με διακρίσεις. Φροντίσατε, όμως, στο νόμο του κ. Παυλόπουλου, που κατά βάση  βιάζει το ΑΣΕΠ, διότι προχωράει και στην προφορική συνέντευξη, να ψηφίσετε τροπολογία, που κατά βάση βιάζει τη Δημόσια Διοίκηση. 
      Θα σας εξηγήσω γιατί. Είναι πρωτοφανές για τα δεδομένα της δημόσιας διοίκησης. Στις κρίσεις των υπηρεσιακών συμβουλίων του Υπουργείου Τουριστικής Ανάπτυξης δύνανται να υποβάλλουν αίτηση για κρίση σε θέση ευθύνης κα υπάλληλοι κυρίως του Οργανισμού του ΕΟΤ, χωρίς να έχουν προβάδισμα οι υπηρετούντες στο Υπουργείο δημόσιοι υπάλληλοι. Απλώς έρχεται ο υπάλληλος του ΕΟΤ και λέει «θέλω να με κρίνεις στη θέση ευθύνης». Και εφόσον πάρει τη θέση ευθύνης, τον κρίνεις δηλαδή κατάλληλο για τη θέση ευθύνης, τότε δεν μετατάσσεται, αλλά προχωράει σε απόσπαση. Αν δεν είναι αυτό σκάνδαλο, τι είναι; Και το κάνουν αυτό για να μη χάσουν και τα προνόμια. 
      Εν κατακλείδι το Υπουργείο που είχε εξαγγελθεί ως η απαρχή της επανίδρυσης του κράτους θα ασκήσει πολιτική με υπαλλήλους, οι οποίοι μετατάσσονται ή αποσπώνται με αυτόν τον τρόπο ή με υπαλλήλους  με σύμβαση έργου.
      Ήδη μέχρι τώρα, κύριε Υπουργέ, από τον προϋπολογισμό έχετε πάρει χρήματα από το κονδύλι που εμείς πιστεύαμε ότι θα ήταν για την τουριστική ανάπτυξη, δηλαδή από τις δαπάνες εφαρμογής νέων προγραμμάτων, για να καλύψετε τις ανάγκες, ώστε να προσλάβετε με σύμβαση έργου. Και τι προσλάβατε; Προσλάβατε ηλεκτρολόγους με σύμβαση έργου, οι οποίοι δεν έχουν αντικείμενο, διότι φιλοξενείστε στο Υπουργείο Ανάπτυξης, όπου υπάρχουν ηλεκτρολόγοι. Προσλάβατε καθαρίστριες που απασχολούνται ως γραμματείς, διότι το κτήριο έχει αναλάβει να το καθαρίζει ιδιωτική επιχείρηση. Προσλάβατε φύλακες που δεν φυλάσσουν, γιατί τη φύλαξη του κτηρίου την έχει αναλάβει το Υπουργείο Ανάπτυξης. Προσλάβατε ένα γραφίστα ως επικοινωνιολόγο και πήρατε με συμβάσεις έργου διάφορους δημοσιογράφους. 
      Μας απαντήσατε στην ερώτηση, που σας κάναμε, ότι αυτό δεν είναι αλήθεια. Μάλιστα, χρησιμοποιήσατε απαξιωτικούς χαρακτηρισμούς για εμάς που υποβάλαμε την ερώτηση. Σας πληροφορώ ότι έχουμε τις συμβάσεις αυτών των δημοσιογράφων και, αν θέλετε, μπορούμε να τις καταθέσουμε.
      Ως προς τον Οργανισμό Τουριστικής Εκπαίδευσης, τον ΟΤΕΚ, αντί να προχωρήσετε στην έκδοση των αναγκαίων εκτελεστικών διαταγμάτων και αποφάσεων για τον εκσυγχρονισμό, τη λειτουργία και την αναβάθμιση των ήδη λειτουργούντων τμημάτων και του περιεχομένου σπουδών σε όλες τις βαθμίδες της τουριστικής εκπαίδευσης, προχωρήσατε στην ίδρυση μιας ανώνυμης εταιρείας του ΟΤΕΚ μ΄ ένα ασαφές αντικείμενο, χωρίς στόχους. Μάλιστα, αφαιμάζετε πόρους από την τουριστική εκπαίδευση, ενώ γνωρίζουμε ότι αυτός ο οργανισμός έχει μία οικονομική στενότητα και ότι χρειάζονται χρήματα για την τουριστική εκπαίδευση σ’ αυτήν τη χώρα, γιατί αυτό είναι το κλειδί για να προχωρήσουμε μπροστά.
      Θεωρώ, λοιπόν, ότι εμπλέκετε τον αγαπητό καθηγητή από το Δημοκρίτειο Πανεπιστήμιο Θράκης, το γιατρό κ. Κουσκούνη, σε πράγματα τα οποία δεν συνάδουν με τη δική του θέληση. Σας ρωτάμε και στην επερώτηση και θέλουμε να μας πείτε ποιος είναι ο σκοπός ίδρυσης αυτής της εταιρείας. Μάλιστα, προσπαθήσατε να την ιδρύσετε, παραποιώντας τα πρακτικά στην αρχή και, όταν έγινε κατανοητό ότι δεν μπορεί να περάσει με την παραποίηση των πρακτικών, ήλθατε στη συνέχεια και το περάσετε με απλή πλειοψηφία.
      Ως προς το θέμα της μη ύπαρξης προεδρικών διαταγμάτων του εκτελεστικού νόμου, τον οποίο εσείς ψηφίσατε, πρέπει να πω ότι οδηγεί στη μη ύπαρξη διοικητικού συμβουλίου στον ΕΟΤ, γιατί ο ΕΟΤ λειτουργεί χωρίς διοικητικό συμβούλιο και υπάρχει μόνον ο Πρόεδρός του. Υπάρχει δε η θέση του γραμματέως, η οποία ήδη έχει καλυφθεί, αλλά, δυστυχώς, χωρίς αρμοδιότητες. Αν αυτά δεν είναι θέματα κακοδιοίκησης, τότε τι είναι;
      Πρόσφατα, στην Εταιρεία Τουριστικής Ανάπτυξης, με απόφαση που πήρατε, προσλάβατε για σύμβουλο αναδιοργάνωσης της ΕΤΑ την «PRICE WATER HOUSE COOPERS». Με την ίδια απόφαση και πριν σας κάνει αυτή η εταιρεία υποδείξεις, εσείς προχωρήσατε στην τροποποίηση του κανονισμού. Το δεύτερο θέμα του διοικητικού συμβουλίου ήταν η τροποποίηση του κανονισμού. Τότε, γιατί προσλάβατε την εταιρεία «PRICE WATER HOUSE COOPERS»; Δεν την προσλάβατε, για να σας κάνει υποδείξεις; Τώρα, όμως, προχωράτε στην τροποποίηση του κανονισμού της εταιρείας και παράλληλα προσλαμβάνετε τον προϊστάμενο του Τμήματος των Μονάδων Εκμετάλλευσης της Διεύθυνσης Εκμετάλλευσης και Ανάπτυξης και τον διευθυντή της Διεύθυνσης Οικονομικών και Διοικητικών Υπηρεσιών. Τότε, την εταιρεία «PRICE WATER HOUSE COOPERS»τι την θέλετε; Ενώ προσλάβατε εταιρεία για να σας αναδιοργανώσει, εσείς μόνοι σας αλλάξατε τον κανονισμό και προσλάβατε υπαλλήλους. Αν αυτό δεν είναι σκάνδαλο, τότε τι είναι;
      Συμπερασματικά, σας εγκαλούμε γιατί έχουμε μία διοίκηση όμηρο των επιλογών της πολιτικής ηγεσίας. Είναι μια πολιτική ηγεσία, χωρίς νομοθετικό και κανονιστικό έργο. Πού οδηγούν αυτά; Σε μία κατασπατάληση των τεράστιων διαφημιστικών πόρων που σας άφησε η κυβέρνηση του ΠΑΣΟΚ με τους αυτοτελείς πόρους από τα καζίνο για τη διαφήμιση, σε ακύρωση των μέτρων για την ενίσχυση της τουριστικής ζήτησης και απόδειξη είναι το ότι έχουμε λιγότερες κρατήσεις φέτος για τον τουρισμό, σε αδιαφανείς και μικροπολιτικές διοικητικές τακτικές και σε επιδείνωση του επενδυτικού κλίματος, πλην αυτών που είναι κοντά σας. 
      Κύριε Υπουργέ, θεωρούμε ότι για όλους αυτούς τους λόγους πρέπει να δώσετε εξηγήσεις. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Αράπογλου.
      ΧΡΥΣΗ ΑΡΑΠΟΓΛΟΥ: Κύριε Υπουργέ, θα μου επιτρέψετε να σας καλωσορίσω από τη Δυτική Ακτή, από τα Pacific Coasts, και να σας πω ότι είμαι σίγουρη πως, μετά από την επάνοδό σας στην Ελλάδα, θα αισθανθήκατε μία δυσθυμία και έναν προβληματισμό για όσα επιχειρήσατε υπεραντλαντικά, τουλάχιστον για αυτά που εμείς μάθαμε από τα δελτία Τύπου και τις ειδήσεις. Γιατί, αν υπήρχε ένας μετρητής εθνικού κύρους, θα διαπιστώνατε ότι ο δείκτης κατέρχεται ραγδαία και υπάρχουν φοβερές διαφορές από μήνα σε μήνα. 
      Εγώ, λοιπόν, θέλω να σας ρωτήσω το εξής: Στα αλήθεια σε ποιαν Ελλάδα καλείτε όλους αυτούς που ασχολούνται με την κινηματογραφική βιομηχανία του Χόλλυγουντ; Η Ελλάδα είναι πλέον, όχι με δικές μας αντιπολιτευτικές προβλέψεις, αλλά με τη σφραγίδα της ίδιας της Ευρωπαϊκής Ένωσης ένα μαύρο πρόβατο, είναι μία χώρα η οποία παρουσιάζει νομοθετικές πρωτοβουλίες, ανεφάρμοστες και παραληρηματικές, υπερβάλλουσες, κουτοπόνηρες και, θα έλεγα, τριτοκοσμικές για να χρησιμοποιήσω μία έκφραση, η οποία ήταν προσφιλής στην παράταξή σας τουλάχιστον πριν από αρκετά χρόνια. Η Ελλάδα είναι πλέον διοικητικά σε διάλυση και επαναλαμβάνω την ερώτησή μου: Σε ποιαν Ελλάδα τους καλείτε; 
      Ο επιχειρηματικός κόσμος είναι σε απόγνωση. Η πρόνοια για τον πολιτισμό -γιατί τουρισμός και πολιτισμός, πλέον, ευτυχώς, έχει γίνει μια κοινή κατάκτηση και αποδοχή απ’ όλα τα κόμματα ότι πρέπει στην Ελλάδα, να πηγαίνουν μαζί- δυστυχώς βρίσκεται σε μία κατάσταση που πραγματικά κανείς δεν μπορεί να την περιγράψει. 
      Σε ό,τι αφορά δε τον πολιτισμό, έχω μία πολύ ενδιαφέρουσα ερώτηση που κατέθεσε ο Βουλευτής της Νέας Δημοκρατίας κ. Γαλαμάτης και αναφέρεται με εξαιρετικά στοιχεία ότι σε σχέση με το 2003, το 2004 είχαμε μία φοβερή πτώση επισκέψεων σε όλους τους μεγάλους αρχαιολογικούς χώρους. Ενδεικτικά θα σας πω ότι στην Επίδαυρο είχαμε μείωση κατά 18,8%, ενώ στην Ακρόπολη των Μυκηνών κατά 20,3% και αυτά δεν είναι τυχαία νούμερα. Δυστυχώς, σε ό,τι αφορά τον πολιτισμό, το μόνο που παρουσιάζεται ως είδηση τους τελευταίους μήνες είναι οι αποχαρακτηρισμοί αρχαιολογικών χώρων και μνημείων, είναι προβλήματα χρηματοδότησης ακόμη και των έργων της ίδιας της Ακρόπολης.
      Σε ποια χώρα, λοιπόν, καλείτε όλους αυτούς τους ξένους; Που καλά κάνετε και τους καλείτε. Σε μία χώρα που σείεται από ζοφερές ειδήσεις για κρίσεις θεσμών, χωρίς καμία πολιτική κυβερνητική κίνηση, παρεμβατική, λυτρωτική, για τη δημοκρατία.
      Επίσης, θέλω να σας ρωτήσω: Ποια είναι η ποιότητα, την οποία υπόσχεσθε; Ποιότητα σημαίνει δουλειά, εστίαση στα θέματα, καταγραφή, απογραφή, θα έλεγα, συνέπεια, ταχύτητα προσαρμογής, αξιολόγηση. 
      Βεβαίως, τα προβλήματα δεν είναι μόνο δικά σας, αλλά είναι ολόκληρης της Κυβέρνησης. Είναι φανερό ότι ένας ολόκληρος χρόνος, δηλαδή κάτι περισσότερο από το ένα τέταρτο μιας κυβερνητικής θητείας και μάλιστα στο ξεκίνημά της, έχει καταναλωθεί με μία πρωτοφανή δυσπραγία σε ό,τι αφορά στο νομοθετικό έργο, όχι γιατί πρέπει να παράγει η Βουλή νομοθετήματα, αλλά γιατί μία κυβέρνηση, η οποία έχει γίνει κυβέρνηση μ΄ έναν τόσο υπερβάλλοντα προεκλογικό λόγο και απ’ ό,τι φαινόταν με μία παγιωμένη και σίγουρη αντίληψη για το τι θέλει να αλλάξει, θα έπρεπε να συμπεριφέρεται διαφορετικά. 
      Γνωρίζετε, λοιπόν, ότι υπάρχουν χώρες που επιλέγονται για κινηματογραφικά γυρίσματα είτε ως εξαιρετικοί προορισμοί είτε γιατί προσφέρουν ανεκδοτολογικές ευκαιρίες για διαλόγους για τη χώρα και τους ανθρώπους. Γνωρίζετε ότι μία κινηματογραφική ατάκα μπορεί να συνοδεύσει την εικόνα της χώρας για την επόμενη δεκαετία. Θα μου πείτε: Να μην το κάνατε; Κάθε άλλο. 
      Βεβαίως, εγώ εστιάζω την ομιλία μου γύρω απ’ αυτό το θέμα, όχι γιατί θέλω να σας κάνω κάποια κριτική, γιατί κάνατε πάρα πολύ καλά και ταξιδέψατε μέχρι εκεί, αλλά για να σας πω ότι αυτά που αφήσατε πίσω είναι μία πλήρης διάλυση. Και όταν υπάρχει πλήρης διάλυση, στην οποία αναφέρθηκε με εύστοχο τρόπο ο κ. Σγουρίδης, είτε σε ό,τι αφορά τις κεντρικές υπηρεσίες είτε σε ό,τι αφορά τη διάκριση των αρμοδιοτήτων ανάμεσα σε διαφορετικούς πυλώνες των διοικητικών σας δομών, όπως είναι ο ΕΟΤ, τα ΕΤΑ, η κεντρική υπηρεσία, η σχέση Υπουργού και Υφυπουργού ή γενικού γραμματέα, είτε σε ό,τι αφορά τις περιφερειακές υπηρεσίες, όπου εκεί μπορείτε να δείτε το απόλυτο δράμα, όταν δεν υπάρχουν όλες αυτές οι δομές, τότε βεβαίως δεν μπορεί να παραχθεί νομοθετικό έργο και δεν μπορεί να κατατεθεί ούτε ένα σχέδιο για τη μεταολυμπιακή διαχείριση.
	Εδώ θέλω να σας υπενθυμίσω ότι στην Αυστραλία, στο Σίδνει έγινε ένα σχέδιο, το οποίο ακολουθεί κατά γράμμα τη μεταολυμπιακή τουριστική διαχείριση με βάθος δεκαετίας. 
	(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
	Θέλετε να σας πω ποιος ήταν ο απολογισμός του προηγούμενου χρόνου; Μείωση και 6% της τουριστικής κίνησης, τουλάχιστον με τα στοιχεία, τα οποία συλλέγουμε…
	ΠΡΟΕΔΡΕΥΩΝ (Σωτήρης Χατζηγάκης): Κυρία Αράπογλου, θα καλύψετε και τη δευτερολογία σας;
	ΧΡΥΣΗ ΑΡΑΠΟΓΛΟΥ: Τελειώνω, κύριε Πρόεδρε.
	Ήθελα απλώς να πω ότι αν το Υπουργείο Εθνικής Οικονομίας υποθηκεύει ή προβάλλει, αναλόγως με τη δουλειά που κάνει, την ευρωστία μιας χώρας και το Υπουργείο Εξωτερικών συντηρεί ή αποδομεί διεθνείς συμμαχίες, ένα Υπουργείο σαν κι αυτό στο οποίο προΐστασθε εσείς, κύριε Αβραμόπουλε, είναι σίγουρο ότι μπορεί πραγματικά να αλλάξει την εικόνα της χώρας, αλλά πάνω απ’ όλα θα πρέπει να συντηρήσει τα σωστά, θα πρέπει να καταλάβει ότι έχει μία ιστορική ευθύνη μετά το ολυμπιακό γεγονός και θα πρέπει με θάρρος και με μέθοδο να καταθέσει το σχέδιο δράσης ολόκληρου του Υπουργείου.
	Σας ευχαριστώ.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Αράπογλου.
	Ο κ. Γεωργακόπουλος έχει το λόγο.
	ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, πράγματι συζητούμε σήμερα μία επίκαιρη επερώτηση για το Υπουργείο Τουρισμού, το οποίο διαφημίστηκε, όπως ειπώθηκε, ως το Υπουργείο που θα επανίδρυε το κράτος, αλλά ουσιαστικά δεν έχει γίνει τίποτε απολύτως. Το μόνο που έχει γίνει απ’ ό,τι έχουμε διαβάσει είναι η διαφήμιση και τα ταξίδια του Υπουργού. Αν αυτά έφταναν, αν ο Υπουργός ταξιδεύοντας μπορεί να φέρει τουρισμό, έχει καλώς, αλλά τα μέχρι τώρα στοιχεία αποδεικνύουν ότι κάτι τέτοιο δεν προμηνύεται.	
	Εγώ, κύριε Υπουργέ, δε θα σταθώ σ’ αυτά. Θα προχωρήσω σε κάτι που έγινε στην αρχή της διοίκησης αυτής της Κυβέρνησης και το οποίο το θεωρώ σκάνδαλο. Θα τα πω ενώπιον της Βουλής για να μην ισχυριστεί κάποιος αργότερα, όταν πιθανώς φτάσει στα δικαστήρια αυτή η υπόθεση, ότι δεν ήξερε ή δεν άκουσε. 
	Ακούστε τι έγινε, κύριε Πρόεδρε. Η περιοχή του «ΞΕΝΙΑ» του Βόλου έχει παραχωρηθεί στον ΕΟΤ από το 1960. Με μία απόφαση για το ιδιοκτησιακό καθεστώς του Βόλου στις 26/5 λέει ότι αυτό ανήκει στο δημόσιο. Κάποια διευθύντρια κ. Τριτάρη υπογράφει. Στο αίτημα της παραχώρησης του ξενοδοχείου μαζί με το χώρο στο Δήμο του Βόλου, έρχεται η Κτηματική Υπηρεσία της Μαγνησίας, του Υπουργείου Οικονομικών, η οποία λέει το εξής: «Ομοφώνως γίνεται δεκτή η εισήγηση για την παραχώρηση. Το υπό παραχώρηση δημόσιο κτήμα δεν είναι αναγκαίο για την κάλυψη κρατικών αναγκών, που για την περιοχή του Βόλου είναι ηυξημένες». Τώρα, πώς δεν είναι αναγκαίο για την κάλυψη των αναγκών που είναι ηυξημένες, εγώ δεν το καταλαβαίνω. Αν το καταλαβαίνετε εσείς, να μου το πείτε. «Υπό τις ισχύουσες χρήσεις της γης, υπό τον όρο –εδώ είναι το «ζουμί»- της διασφάλισης του κοινοχρήστου και κοινωφελούς χαρακτήρα της έκτασης», λέει η απόφαση της Κτηματικής Υπηρεσίας του Νομού Μαγνησίας. Έρχεται ο περιφερειάρχης, η γενική διεύθυνση της περιφέρειας, η οποία αποφασίζει μετά από την εισήγηση αυτή για την παραχώρηση του ακινήτου, που δεν είναι –λέει- αναγκαίο για την κάλυψη των αναγκών, που για την περιοχή του Βόλου είναι ηυξημένες –επαναλαμβάνει το ίδιο- από τις ισχύουσες χρήσεις γης και υπό τον όρο της διασφάλισης –το επαναλαμβάνει- του κοινοχρήστου και κοινωφελούς χαρακτήρα της έκτασης.
	Στην παραχώρηση η οποία γίνεται από το Υπουργείο Οικονομικών λαμβάνονται υπόψη οι αποφάσεις που σας είπα. Όταν πηγαίνει την απόφαση ο κ. Νάκος στον κ. Αλογοσκούφη να την υπογράψει, του λέει κατά τα δημοσιεύματα της εφημερίδας «ΠΡΩΤΗ» ο κ. Αλογοσκούφης μεταξύ σοβαρού και αστείου: «Θανάση, υπάρχει νομικό κώλυμα». Το λέει για το νομικό κώλυμα που υπάρχει εδώ. Εκδίδεται η απόφαση τον Ιούνιο χωρίς ημερομηνία Ιουνίου. Ενώ αναφέρεται στο σχετικό για τη διασφάλιση του κοινοχρήστου και κοινωφελούς χαρακτήρα, όταν φτάνουμε στο «διά ταύτα» λέει: «Αποκλειστικό σκοπό για την αξιοποίηση του εν λόγω ακινήτου και τη δημιουργία καταστημάτων, αναψυκτηρίων κλπ». Παραλείπεται ο κοινόχρηστος χαρακτήρας. 
	Την επομένη της υπογραφής, χωρίς δημοσίευση της απόφασης ο Δήμος Βόλου παραχωρεί το ακίνητο στη ΔΗΤΕΒ, στη Δημόσια Τουριστική Επιχείρηση Βόλου, πάλι χωρίς τους κοινωφελείς σκοπούς.
	Όμως, εδώ υπάρχει και κάτι άλλο, κύριε Πρόεδρε. Στις 23 Ιουλίου πιστοποιεί ο υποθηκοφύλακας Βόλου ότι το ακίνητο αυτό το οποίο φέρεται υπό παραχώρηση έχει μεταγραφεί στα Ελληνικά Τουριστικά Ακίνητα ΑΕ -αυτά θα τα καταθέσω- μαζί με την περίληψη της μεταγραφής. 
      Το Υπουργείο Δικαιοσύνης σε ερώτησή μου για το τι γίνεται απαντά ότι άπασα η ακίνητη περιουσία του δημοσίου πλην των αιγιαλών η τελούσα υπό τη διοίκηση και διαχείριση του Ελληνικού Οργανισμού Τουρισμού, που είναι το δημόσιο κτήμα και η χρησιμοποιούμενη για τουριστικούς σκοπούς περιέρχεται δυνάμει του παρόντος νομοθετικού διατάγματος εις την πλήρην κυριότητα του Ελληνικού Οργανισμού Τουρισμού, προστιθέμενη εις τη λοιπή περιουσία αυτού. Το ανωτέρω απόσπασμα αποτελεί κατά νόμο μεταγραπτέα πράξη.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Θα πάρω και τη δευτερολογία μου, κύριε Πρόεδρε.
	Μεταγράφεται, όπως σας λέω, αυτή η περιουσία του δημοσίου στο Υποθηκοφυλακείο του Βόλου. 
	Στις 26 Ιουλίου άλλο πιστοποιητικό του υποθηκοφύλακα Βόλου λέει ότι υπάρχει διαφορά ενός αριθμού. Στον τόμο 473/47 είχε μεταγραφή του ΕΟΤ, 473/48 έχει μεταγραφή του δημοσίου το ακίνητο αυτό, με τη μόνη διαφορά ότι εδώ είναι 26 Ιουλίου και έχει σημασία αυτό. 
	Τι γίνεται; Ποιος είναι, όμως, ο υποθηκοφύλακας, κύριε Υπουργέ; Ξέρετε; Η νύφη του δημάρχου. Μήτρου. Στις 15/1 η Δημοτική Τουριστική Επιχείρηση Βόλου βγάζει προκήρυξη η οποία λέει ότι η έκταση αυτή παραδίδεται με βασικούς στόχους την ανακαίνιση, την εκμίσθωση και την αναβάθμιση του ξενοδοχείου. 
	Ποιοι μπορούν να πάρουν μέρος; Φυσικά και νομικά πρόσωπα. Τα φυσικά πρόσωπα ανήκουν στην κοινή ωφέλεια; 
	Κύριε Υπουργέ, τελειώνοντας θέλω να πω τούτο: Ο κ. Νάκος, ο οποίος έχει την κύρια ευθύνη, τι λέει; Όταν του θέσαμε το ερώτημα να μας εξηγήσει γιατί παρελήφθη η κοινή ωφέλεια, απάντησε ως εξής: «Ανεξαρτήτως τούτου που λέμε εμείς, στην προκειμένη περίπτωση τόσο η παραχώρηση όσο και η προκήρυξη εκμίσθωσης του ξενοδοχειακού συγκροτήματος έχουν κοινωφελή χαρακτήρα. Τούτο διότι αποβλέπουν στη διασφάλιση της επαναλειτουργίας της ξενοδοχειακής μονάδας, η οποία μετά την ανακατασκευή της θα συμβάλει αποφασιστικά στην τουριστική ανέλιξη της πόλης με άλλες ευεργετικές συνέπειες μια σειρά οικονομικών δραστηριοτήτων που απορρέουν απ’ αυτή». 
      Δηλαδή, κύριε Υπουργέ, όλη η περιουσία του ΕΟΤ να δοθεί στους δημάρχους, να κάνουν αυτοί τις προκηρύξεις. Τι θέλετε την «εταιρεία τουριστικής απραξίας», στην οποία μετονομάσατε τα Ελληνικά Τουριστικά Ακίνητα; 
	Δεν έφταναν όλα αυτά, αλλά έρχεται το Υπουργείο Τουρισμού και τι μου λέει; Ότι πράγματι στο παρελθόν έχει μεταγραφεί το «ΞΕΝΙΑ» Βόλου στη μερίδα του ΕΟΤ, παρά ταύτα υπάρχει η κοινή υπουργική απόφαση του ΥΠΕΣΔΑ Οικονομίας και Οικονομικών και παραχωρήθηκε το ακίνητο στο Δήμο Βόλου με μεταγενέστερη μεταγραφή χωρίς τη συμμετοχή της ΕΤΑ, χωρίς τη σύμφωνη γνώμη της ΕΤΑ, η οποία είναι μία ανώνυμη εταιρεία. 
	Με ποιο δικαίωμα, λοιπόν, το δημόσιο μπορεί να πάρει και να μεταγράφει το οποιοδήποτε ακίνητο οποιασδήποτε ανώνυμης εταιρείας σ’ ένα δήμο; Είναι σοβαρά πράγματα αυτά; Είναι κράτος αυτό; Είναι νέα διακυβέρνηση που θέλετε να ισχυρίζεστε ότι υπάρχει, κύριε Υπουργέ; 
	Παρ΄ όλα αυτά, λέτε εδώ: «Σ’ αυτήν την κατεύθυνση η ΕΤΑ ΑΕ και ο ΕΟΤ θα προβούν σε όλες τις απαραίτητες ενέργειες σε συνεργασία με τα συναρμόδια Υπουργεία για την τελική επίλυση του θέματος».	
	Σας ερωτώ να μου πείτε: Παγιδεύετε ή δεν παγιδεύετε τους τυχόν επενδυτές; Εσείς λέτε ότι το θέμα είναι ανοικτό. Παγιδεύετε ή δεν παγιδεύετε τους επενδυτές οι οποίοι θα πάνε υποτίθεται να πάρουν μέρος στο διαγωνισμό τον οποίον έχει προκηρύξει η Δημοτική Τουριστική Εταιρεία Βόλου;
      Αλλά σας πληροφορώ, κύριε Υπουργέ, ότι ουδείς προσήλθε να πάρει μέρος σ’ αυτό το φιλέτο όπως το έλεγε ο κύριος Δήμαρχος, διότι είναι παράνομη η παραχώρηση. Αλλά εάν θέλετε να γίνει η παραχώρηση –εγώ δεν έχω καμία αντίρρηση για την παραχώρηση, δεν μου πέφτει και λόγος στο κάτω κάτω- αυτό μπορεί να γίνει μόνο με νόμο. Δεν μπορεί με κοινή υπουργική απόφαση να παραχωρείται για εκμετάλλευση. Μπορεί να παραχωρηθεί μόνο για κοινή ωφέλεια, όπως σας απέδειξα ότι λένε οι εισηγήσεις και οι αποφάσεις.
      Εγώ, κύριε Πρόεδρε, θα καταθέσω όλα αυτά στα Πρακτικά της Βουλής για να υπάρχουν, έτσι ώστε αύριο να μην πει κανένας ότι δεν ήξερε, δεν έμαθε, δεν άκουσε, όταν θα εμπλακούν σε δικαστικές διαμάχες μεταξύ τους οι τυχόν προσφεύγοντες επιχειρηματίες για να νοικιάσουν αυτό το ακίνητο. 
      Αυτή είναι η διοίκηση την οποία ασκείτε, κύριε Υπουργέ, και έχετε τεράστια ευθύνη γιατί δεν αντιδράσατε σ’ αυτήν την παραχώρηση. Τώρα, πώς θα αντιδράσετε σε όλους τους δημάρχους όπου υπάρχουν «ΞΕΝΙΑ», όταν θα έλθουν και θα σας ζητάνε τα «ΞΕΝΙΑ» για εκμετάλλευση από τους ίδιους. Με ποιο σθένος θα τους πείτε, ότι κύριε η ΕΤΑ δεν μπορεί να τα δώσει όταν εσείς εδώ παραχωρήσατε αυτό το ακίνητο του Βόλου. Γιατί; Γιατί  ο κ. Νάκος, κατάγεται από το Βόλο, του δε κυρίου Δημάρχου του το είχατε υποσχεθεί προεκλογικά -αντίθετα εμείς του λέγαμε ότι μόνο με νόμο μπορεί να παραχωρηθεί- και παραβλέποντας και κάνοντας μια σειρά παρατυπιών και παρανόμων πράξεων παραχωρήσατε στον κύριο Δήμαρχο αυτό το ακίνητο.
      (Στο σημείο αυτό ο Βουλευτής κ. Δ. Γεωργακόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Απόστολος Κατσιφάρας. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, το σχήμα που πραγματικά έχετε διαμορφώσει και εννοώ το πολιτικό σχήμα του Υπουργείου Τουριστικής Ανάπτυξης, είναι βαρύ, δυσκίνητο και αναποτελεσματικό, με κύριο χαρακτηριστικό σε όλα τα επίπεδα λειτουργίας σας τις αλληλοεπικαλύψεις. Γι’ αυτό ακριβώς και δεν απαντά στο καθολικό αίτημα των φορέων για την ίδρυση του Υπουργείου.
      Ισχυρό Υπουργείο, κύριε Υπουργέ, δεν είναι το πολυμελές. Δεν εξαρτάται το ισχυρό Υπουργείο αναφορικά με το αποτέλεσμά του, με το κατά πόσο προσθέτεις πολιτικά πρόσωπα. Ισχυρό υπουργείο είναι αυτό που έχει την ικανότητα, την ευελιξία και την πολιτική να ακουμπήσει τα προβλήματα του συγκεκριμένου οικονομικού κλάδου προς όφελος συνολικότερα της εθνικής οικονομίας. ΄Αρα, χρειαζόμαστε Υπουργείο με αρμοδιότητες συγκεκριμένες και διακριτές. Χρειαζόμαστε ορθολογική διαχείριση των υπηρεσιών, κάτι που δεν υπάρχει σε κανένα επίπεδο, ταχύτητα στη λήψη αποφάσεων. Πολύ σπάνια έχουν παρθεί αποφάσεις. Και αυτές ουδείς γνωρίζει από ποια υπηρεσία ακριβώς παίρνονται. Πόρους δεν έχετε. Είναι ελάχιστοι. Και βεβαίως η στελέχωση των δομών παραγωγής πολιτικής είναι ανεπαρκής. 
      Τι έχετε όμως, καταφέρει μέχρι σήμερα κύριε Υπουργέ; Έχετε έναν πλεονάζοντα πολιτικό στρατό. Και αντί αυτό να το εκμεταλλευτείτε παραγωγικά, ουσιαστικά ασχολείστε όλοι με ένα ζήτημα, με τη διαφήμιση, που είναι και το πιο εύκολο. Το πρόβλημα σήμερα της τουριστικής οικονομίας δεν είναι η διαφήμιση κατά βάση. Είναι και η διαφήμιση. Το πρόβλημα είναι –και εδώ είναι το μεγάλο στοίχημα, αλλά αποφεύγετε να πάρετε πρωτοβουλίες- στο πως θα βελτιωθεί ποιοτικά το προϊόν μας, πώς θα γίνει εναλλακτικό και πώς θα διαμορφώσετε όρους ανταγωνιστικότητας πολύ καλύτερους.
      Αλήθεια, μια μεγάλη πρόκληση υπάρχει μέσα από τις χώρες που μπήκαν με τη νέα διεύρυνση. Ποιος μελετά τις θετικές ή αρνητικές επιπτώσεις απ’ αυτήν την εξέλιξη; Ποιες συγκεκριμένες πρωτοβουλίες έχουν παρθεί. Αυτά περιμένουν οι παραγωγικές τάξεις.
      Σε ό,τι αφορά τη μεταολυμπιακή σας πολιτική, δεν χρειάζεται να πω τίποτα παραπάνω. Τα είπε η Ένωση Ξενοδόχων Αττικής. Εγώ, θα αναφέρω συγκεκριμένα νούμερα, για να δείτε πώς έχουμε εκμεταλλευτεί ένα μεγάλο αναπτυξιακό γεγονός, που ήταν οι Ολυμπιακοί Αγώνες. 
      Η πτωτική μεταολυμπιακή πορεία των πληροτήτων των ξενοδοχείων και ιδιαίτερα της Αττικής. Μήνας Ιανουάριος του 2005. Η Αττική παρουσίασε την χειρότερη ευρωπαϊκή μέση πληρότητα 42,9%, δηλαδή, μειωμένη κατά 8,8% σε σχέση με την περσινή και κατά 20% χαμηλότερη από το μέσο όρο των ευρωπαϊκών πρωτευουσών. 
      Λέτε ότι φέτος θα υπάρξει μια μεγάλη αύξηση στις αφήξεις. Αγνοείτε και δεν έχετε καμία πολιτική στο πώς δεν θα μειωθούν οι διανυκτερεύσεις. Γιατί αν συμβεί αυτό, στο τέλος το ισοζύγιο θα είναι το ίδιο και θα έχετε κατασπαταλήσει ένα μεγάλο κεφάλαιο των Ολυμπιακών Αγώνων. Δεν έχετε κάνει τίποτα για το ύψος των τελών του αεροδρομίου, για την οργάνωση  του τουριστικού προϊόντος και βεβαίως δεν έχετε διευθετήσει συνολικά πως η Κυβέρνηση, θα διαχειριστεί τις μεταολυμπιακές χρήσεις των ολυμπιακών εγκαταστάσεων. 
      Κύριε Πρόεδρε, θέλω να αναφερθώ ακόμα σε ένα ζήτημα. Καθυστερείτε, κύριε Υπουργέ, το νομοθετικό έργο, αυτό που θα βελτιώσει πραγματικά το προϊόν και θα δημιουργήσει προοπτικές ανάπτυξης.
      Φέραμε εμείς το σχέδιο νόμου για τον ιαματικό τουρισμό και εσείς αντί να πάρετε αυτήν την ευκαιρία, το καταψηφίσατε. Δεν έχετε καμία πολιτική για τα δασικά χωριά, τα οποία έχουν βαλτώσει. Βέβαια, δεν είναι άμεση η ευθύνη σας. Είναι όμως, κατ’ αρχήν, τουριστικό έργο.
      Ο νέος αναπτυξιακός νόμος καθυστερεί και ο ΣΕΤΕ, ο κατ’ εξοχήν, θεσμός που ασχολείται με την παραγωγική διαδικασία μιλά για μια ολόκληρη χρονιά, το 2005, χαμένη, μέσα από την αδυναμία σας να δώσετε λύσεις γραφειοκρατικού τύπου.
      Θέλω να κάνω μία ιδιαίτερη αναφορά για το αυτοκινητοδρόμιο, που είναι μια ξεχωριστή μορφή τουρισμού. Κύριε Υπουργέ, ξέρετε ότι στη χώρα μας δεν αντέχουν δύο αυτοκινητοδρόμια. Ξέρετε ότι το αυτοκινητοδρόμιο της Πάτρας ήταν ένα υπερώριμο έργο. Έχετε το φάκελο στο γραφείο σας. Είναι στην πολιτική ηγεσία της Κυβέρνησης, οριστική μελέτη, μελέτη ΥΠΕΧΩΔΕ, μελέτη περιβαλλοντικών επιπτώσεων, χώρος ιδιόκτητος κατά αποκλειστική χρήση, νομή και κατοχή. Ξέρετε ότι υπεγράφη από την «Αυτοκινητοδρόμιο Πάτρας ΑΕ» το προσύμφωνο με την εταιρεία η οποία θα φέρει κεφάλαια και επενδυτές από το εξωτερικό. Και ενώ το ξέρετε, πέντε μέρες μετά δημιουργείτε σύγχυση μιλώντας με διπλή γλώσσα για τον Ορχομενό.
      Οι επιχειρηματίες που θα έλθουν, κύριε Υπουργέ, θέλουν την Κυβέρνηση κοντά τους, δίπλα τους, τη θέλουν αρωγό. Θέλουν αυτό που λέτε στα λόγια, ότι εσείς θέλετε να προσεγγίσετε ξένα κεφάλαια, να το δουν και στην πράξη. Και υπάρχει το μεγάλο ερώτημα. Γιατί αυτή η δήλωσή σας; Τι εξυπηρετούσε τη συγκεκριμένη στιγμή; Υπάρχει ένα κενό και νομίζω ότι πρέπει να δοθεί μία ξεκάθαρη απάντηση. 
      ΠΡΟΕΔΡΕΥΩΝ (Σωτήριος Χατζηγάκης):  Το λόγο έχει ο κ. Μωραΐτης.
      ΘΑΝΟΣ ΜΩΡΑΪΤΗΣ: Κύριε Πρόεδρε, κυρίες και κύριοι συνάδελφοι, δεν νομίζω ότι υπάρχει κανείς σ’ αυτήν την Αίθουσα που να ισχυρίζεται ότι ο τουρισμός δεν πρέπει να είναι το βαρύ αναπτυξιακό χαρτί της ελληνικής οικονομίας.
      Δεν νομίζω ότι θα υπάρξει κανείς που θα διαφωνήσει με την ανάγκη να στηριχθεί η μοναδική βαριά βιομηχανία της χώρας. Αυτά όσον αφορά βέβαια τις προθέσεις όλων. Δυστυχώς, όμως, κυρίες και κύριοι συνάδελφοι, μια κυβέρνηση δεν μπορεί να στηρίζεται μόνο σε προθέσεις. Πρέπει να σχεδιάζει, πρέπει να συντονίζει, πρέπει να οργανώνει, μια κυβέρνηση πρέπει να αποφασίζει. Τίποτα όμως απ΄ όλα αυτά δώδεκα μήνες τώρα δεν έπραξε η αποκαλούμενη νέα διακυβέρνηση.
      Κυρίες και κύριοι συνάδελφοι, όλοι μας θυμόμαστε τον κ. Καραμανλή, ένα χρόνο περίπου από τώρα, στα προεκλογικά μπαλκόνια, να υπόσχεται τα πάντα, να αφορίζει τα πάντα, να ισοπεδώνει τα πάντα.
    Υπόσχονταν ο κ. Καραμανλής μία νέα άνοιξη στον ελληνικό τουρισμό. Ένα από τα μέτρα τα οποία υποτίθεται θα έφερναν αυτήν την άνοιξη στον ελληνικό τουρισμό, ήταν και η επανασύσταση του Υπουργείου Τουρισμού. Και όντως αυτό έγινε. Ένα ακόμα Υπουργείο. 
    Ήταν ένα ακόμη μέτρο στην κατεύθυνση της περιβόητης επανίδρυσης του κράτους, στην κατεύθυνση προφανώς ενός μικρού και ευέλικτου κυβερνητικού σχήματος, όπως προς όλες τις κατευθύνσεις θυμόμαστε όλοι, ο κύριος Πρωθυπουργός προεκλογικά έλεγε. 
    Δυστυχώς, αποδείχτηκε ότι το μόνο που κατάφερε η Νέα Δημοκρατία με τη χωρίς σχεδιασμό έμπνευση και στόχο επανασύστασης του Υπουργείου ήταν να προκαλέσει ένα πρωτοφανές μπλακ-άουτ αρμοδιοτήτων στο οποίο πλέον κανείς δεν γνωρίζει τι κάνει και βεβαίως ποιος αποφασίζει γιατί. Αποτέλεσμα να παρουσιάζεται σήμερα ένα γραφειοκρατικό κράτος. Ένα από τα πιο χαρακτηριστικά παραδείγματα αυτής της έλλειψης συντονισμού, της σύγχυσης αρμοδιοτήτων ήταν να συμβεί και ένα πρωτοφανές γεγονός, το οποίο όλοι πλέον θυμόμαστε, αν και θα θέλαμε να το ξεχάσουμε, να διαφημίζονται στο εξωτερικό το μήνα Οκτώβριο οι Ολυμπιακοί Αγώνες. Γι’ αυτό το ανέκδοτο αλήθεια, κύριε Υπουργέ, γι’ αυτήν τη δυσφήμηση, πρέπει να μας πείτε ποιος θα την πληρώσει. Οι Ολυμπιακοί Αγώνες ήταν μία μοναδική ευκαιρία για την απογείωση όχι μόνο του ελληνικού τουρισμού, αλλά και της ελληνικής οικονομίας. Τι έμεινε όμως; Πώς εμείς αξιοποιήσαμε αυτές τις ευκαιρίες οι οποίες μας δόθηκαν με τους Ολυμπιακούς Αγώνες; Δυστυχώς το μόνο που κατάφερε αυτή η Κυβέρνηση είναι να μετατρέψει το λαμπερό καλοκαίρι της ολυμπιακής αλλά και παγκόσμιας Ελλάδας σε μια πρωτοφανή πολιτική και αναπτυξιακή βαρυχειμωνιά μιας απομονωμένης, επιτηρούμενης και ανυπόληπτης Ελλάδας. 
    Το πιο βαρύ χτύπημα όμως στον ελληνικό τουρισμό το επέφερε η ίδια η Κυβέρνηση με τον κατήφορο που έχει βάλει πλέον στην ελληνική οικονομία, με μια Ελλάδα, λίγους μήνες μετά το κορυφαίο αυτό γεγονός, να κινδυνεύει να μετατραπεί σε ένα άνυδρο αναπτυξιακό τοπίο, με την ακρίβεια να καλπάζει. Αυτήν την ακρίβεια που θα αντιμετωπίσουν, κύριε Υπουργέ, οι ξένοι τουρίστες το καλοκαίρι. Η Ελλάδα γίνεται πλέον μία ακριβή χώρα και όλοι ξέρουμε τι σημαίνει αυτό πολύ καλά για την προσέλευση νέων τουριστών. Αν δεν το ξέρετε, πρέπει να μιλήσετε με τους ανθρώπους οι οποίοι ζουν και περιμένουν από τον τουρισμό. Πιστεύω θα σας απαντήσουν.
    Μήπως, όμως, αυτό το διάστημα των δώδεκα μηνών έγιναν κάποια βήματα για την ενίσχυση των ειδικών μορφών τουρισμού; Καμία κίνηση, κυρίες και κύριοι συνάδελφοι. Ο ιαματικός, ο συνεδριακός τουρισμός, τα κέντρα τουρισμού υγείας παραμένουν στο ράφι λόγω της μεγάλης καθυστέρησης που υπάρχει σήμερα στο νομοθετικό έργο. Καμία απολύτως κίνηση δεν έγινε για την ενίσχυση του ΕΟΤ, ο οποίος όχι μόνο δεν ενισχύθηκε αλλά τελικά έχασε και τα γραφεία του εξωτερικού. Τα πληρώνει όμως σήμερα. Αυτό όμως λέγεται υποβάθμιση και σε καμία περίπτωση ενίσχυση, ενός ΕΟΤ που θα έπρεπε να είναι ο στρατηγικός φορέας του συντονισμού για την προβολή, τη διαφήμιση, την έρευνα της τουριστικής βιομηχανίας και των αγορών, όπως ακριβώς συμβαίνει σήμερα στις περισσότερες ευρωπαϊκές χώρες. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Θέλω δύο λεπτά, κύριε Πρόεδρε, από τη δευτερολογία μου. 
    Και πρέπει να εξηγήσετε στους πολίτες, κύριε Υπουργέ, για ποιο λόγο πρέπει να ταλαιπωρούνται από την καθυστέρηση λειτουργίας των νέων περιφερειακών διευθύνσεων τουρισμού, κάτι βεβαίως το οποίο οδήγησε στην αναστολή και των περιφερειακών προγραμμάτων, κάτι που σημαίνει ότι χάθηκαν δύο πολύτιμα χρόνια και το 2004 και το 2005. 
    Μία χρήσιμη πρωτοβουλία των κυβερνήσεων του ΠΑΣΟΚ, το Εθνικό Συμβούλιο Τουρισμού παραμένει ανενεργό. Υποβαθμίζεται ενώ πιστεύω θα μπορούσε να είναι ένα πολύ χρήσιμο εργαλείο χάραξης πολιτικών και δράσεων. 
    Κυρίες και κύριοι συνάδελφοι, υπήρξε μία χαμένη χρονιά για τον ελληνικό τουρισμό που δεν αναπτύχθηκε καμία ουσιαστική πολιτική πρωτοβουλία και δράση από πλευράς της Κυβέρνησης. Το μόνο που πληροφορηθήκαμε όλο αυτό το διάστημα ήταν ότι ο κύριος Υπουργός σχεδιάζει μία νέα αργοναυτική εκστρατεία στο Χόλλυγουντ.  Επί ένα χρόνο όλοι μας ήμασταν εν αναμονή του λαμπρού ταξιδιού που θα έκανε ο κύριος Υπουργός στο Χόλλυγουντ. Και το ταξίδι έγινε απ’ ό,τι ξέρω, ελπίζω να φέρει αποτελέσματα. Να γυριστούν χολλυγουντιανές ταινίες στην Ελλάδα. 
    Φοβάμαι, όμως, ότι η μόνη ταινία που θα γυριστεί είναι αυτή της Κυβέρνησής σας. Και αυτή η ταινία θα είναι κωμωδία. Γιατί απλά οι αντιλήψεις αυτές έχουν βάση, αλλά δεν στηρίζουν εθνική στρατηγική για μια αποτελεσματική και μακροπρόθεσμη τουριστική πολιτική. Δεν προωθούν τουριστικά στρατηγικά με σχεδιασμό τον ελληνικό τουρισμό. Απλά στηρίζουν τα κοσμικά ψιλά των εφημερίδων για τις δημόσιες σχέσεις των Υπουργών. Θυμίζουν ελληνικές ταινίες του 1960 που περιμέναμε τους τουρίστες με το κιλό και από σπόντα. Δυστυχώς, όμως, αυτή είναι η πραγματικότητα. Η πραγματικότητα μιας ανύπαρκτης, ανίκανης κυβέρνησης, η οποία προσπαθεί να σταθεί πότε με επικοινωνιακά τρικ και πότε δυστυχώς με χολυγουντιανά παραμύθια. Ανησυχούμε ότι ο ελληνικός τουρισμός μπαίνει σε τούνελ και μάλιστα σε μία περίοδο που θα έπρεπε να ακολουθούμε το παράδειγμα της Βαρκελώνης και άλλων χωρών. 
    Κατά τα άλλα η Κυβέρνηση αναμένει τουρίστες. Φοβάμαι, όμως, ότι οι μοναδικοί τουρίστες βρίσκονται εντός της Κυβέρνησης.
     Σας ευχαριστώ. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
    Κυρίες και κύριοι συνάδελφοι, ολοκληρώθηκε ο κατάλογος  των επερωτώντων.
    Το λόγο τώρα έχει ο Υπουργός ο κ. Αβραμόπουλος.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Ευχαριστώ, κύριε Πρόεδρε. 
    Κυρίες και κύριοι συνάδελφοι -και απευθύνομαι κυρίως στο ΠΑΣΟΚ- ευτυχώς ήταν χλιαρό το χειροκρότημα προς το νεαρό συνάδελφο διότι θα εξέθετε ολόκληρη την παράταξή σας.   
    Ξεκινάω από το τέλος για να οδηγηθούμε στα όσα προηγήθηκαν. Θα έλεγα, όμως, στον κ. Μωραΐτη να διαβάζει εφημερίδες και να βλέπει τηλεοράσεις τουλάχιστον, για να μην υποπίπτει σε γκάφες που μπορεί να του στοιχίσουν αύριο στις εκλογές. Συνήλθε το Εθνικό Συμβούλιο Τουρισμού και έγιναν και ανακοινώσεις. Όφειλε να το γνωρίζει. Όλοι εμείς, κύριοι συνάδελφοι, πρέπει να είμαστε ενημερωμένοι πριν μπούμε σ΄ αυτήν την Αίθουσα. 
    Σε ό,τι αφορά τώρα τα υπόλοιπα, να τα βάλουμε σε μια τάξη. Εκείνο, όμως, που βγαίνει σαν συμπέρασμα από τα όσα ελέχθησαν πρωτύτερα, είναι ότι επιτέλους μετά από είκοσι και πλέον χρόνια, το ΠΑΣΟΚ ανακάλυψε τον τουρισμό. Και τα όσα ακούγονται, φαντάζομαι ότι χαροποιούν τον επιχειρηματικό κόσμο και τους οκτακόσιους χιλιάδες Έλληνες πολίτες που ασχολούνται με τον τουρισμό όλα αυτά τα χρόνια, τον έβαλαν σε ένα δρόμο, ήρθε όμως η ώρα του σκληρού ανταγωνισμού. Το διεθνές περιβάλλον είναι ιδιαίτερα προκλητικό όσο και, αν θέλετε, φιλικό σε όποιον τολμάει με ιδέες, οράματα, συγκεκριμένες πολιτικές. 
    Όσο για τη μεταολυμπιακή Ελλάδα, μιας και άκουσα πολλά να λέγονται και να αναφέρονται τις τελευταίες αυτές ώρες εδώ στη Βουλή, αναρωτιέμαι, αυτήν την ολυμπιακή Ελλάδα, δεν την ενέταξαν ποτέ οι κυβερνώντες στον αναπτυξιακό τους χάρτη; 
    Οι Κινέζοι, αγαπητοί μου φίλοι, ξεκίνησαν τη διαφημιστική τους εκστρατεία για τους Ολυμπιακούς Αγώνες του 2008 από εδώ, από την Αθήνα, την παραμονή της παράδοσης της Ολυμπιακής Σημαίας από τη Δήμαρχο Αθηναίων στο Δήμαρχο του Πεκίνου. Είναι πιο ευφυείς; Δεν θέλω να το παραδεχτώ. Πιστεύω ότι απλά είναι πιο συστηματικοί, πιο μεθοδικοί. 
    Πριν από τέσσερα χρόνια θυμάμαι –μιας και με γυρνάτε εκ των πραγμάτων στις τότε μνήμες- πολλοί ήμασταν αυτοί που λέγαμε ότι ήρθε η ώρα να αξιοποιήσουμε τους Ολυμπιακούς Αγώνες. Γιατί όλη αυτή η ιστορία, όλα αυτά τα μεγάλα έξοδα, σε αυτό στόχευαν, στο να λειτουργήσουν οι Ολυμπιακοί Αγώνες ως όχημα για να προχωρήσει ο τόπος μπροστά. Εδώ καταγράφεται ένα λάθος. Και το αποκαλώ λάθος διότι σε καμία περίπτωση δεν πάει σε μας ο ειρωνικός ή ο απαξιωτικός λόγος. 
     Ανάμεσα στα στελέχη της Αντιπολίτευσης βρίσκονται άνθρωποι με έμπνευση, με κέφι, με διάθεση πραγματικά να συμμετάσχουν, για να πάει αυτός ο τόπος μπροστά. Πολύ απλά, όπως είναι φυσικό, έτσι και σε κάθε ζωντανό οργανισμό συμπεριλαμβανομένων των κομμάτων επήλθε η περίοδος της φθοράς και της κόπωσης. Και ξέρετε, δεν υπάρχει χειρότερο πράγμα για ένα κόμμα από το να περιπέσει σε πνευματική κάμψη, να μην παράγει, δηλαδή, πολιτική. Και όλα αυτά επειδή έγιναν πρόσφατα, κυρίες και κύριοι συνάδελφοι, είναι νωπά στις μνήμες μας.
     Άκουσα με ιδιαίτερη προσοχή τα όσα προηγήθηκαν. Είπα πρωτύτερα ότι με χαροποιεί το γεγονός, διότι έρχεται στηρικτικά στην πολιτική μας το ότι και η Αντιπολίτευση ανακαλύπτει επιτέλους τον τουρισμό. Σίγουρα όμως κανείς δεν αμφισβητεί το γεγονός ότι οφείλεται σ’ αυτήν την Κυβέρνηση, στον Πρωθυπουργό  Κώστα Καραμανλή και σε όλους εμάς ότι τον τουρισμό τον βάζουμε σε σταθερή πορεία με πρόγραμμα, με στρατηγική, σε βάθος χρόνου τουλάχιστον δεκαετίας, με μεθοδικότητα, σύστημα και αξιοπιστία. Στο χρόνο που πέρασε έγινε σκληρή δουλειά και θα ήθελα με την ευκαιρία αυτή από το Βήμα αυτό να συγχαρώ και να ευχαριστήσω τους συνεργάτες μου, γιατί πραγματικά έδωσαν τον καλύτερό τους εαυτό, για να μπορέσουμε να στήσουμε εκ θεμελίων τη νέα σύγχρονη αρχιτεκτονική του ελληνικού τουρισμού. Σίγουρα πολλά πράγματα πρέπει να γίνουν ακόμα. 
     Στο σημείο αυτό θα ήθελα να ζητήσω και τη βοήθειά σας. Το είχα πει και κατά τη διάρκεια του διαλόγου που έγινε σ’ αυτόν εδώ το χώρο, όταν στήναμε αυτό το Υπουργείο, εις μάτην όμως. Δεν υπήρξε ανταπόκριση. Σ’ αυτό το καινούργιο ξεκίνημα της πιο δυναμικής και παραγωγικής λειτουργίας της ελληνικής οικονομίας αλλά και της κοινωνίας μας και του πολιτισμού μας, όπως ελέχθη νωρίτερα, το ΠΑΣΟΚ ήταν απόν. Και δεν αναλογεί ούτε αξίζει σ’ αυτό το κόμμα να είναι απόν από τις ιστορικής σημασίας επιλογές που καταγράφονται στις μέρες μας.
     Κυρίες και κύριοι συνάδελφοι, όσον αφορά το νομοθετικό έργο στο οποίο αναφερθήκατε, πρέπει να σας πω ότι, αφού έγιναν τα πρώτα βήματα και συγκροτήθηκε το Υπουργείο, όλα μελετώνται, για να μη γίνονται στο πόδι. Διότι έτσι συνηθιζόταν στο παρελθόν. Εμείς ετοιμαζόμαστε. Συντομότατα δε τους συναδέλφους και της Πλειοψηφίας και της Μειοψηφίας θα τους κουράσει η δική μας νομοθετική δουλειά. Έπρεπε όμως πρώτα να μπουν τα θεμέλια, για να ξέρουμε πού βαδίζουμε. Διότι μέχρι τώρα η τουριστική μας πολιτική ήταν στον αυτόματο πιλότο. Χαρακτηριστικά του τουρισμού για την εικοσαετία που πέρασε ήταν η προχειρότητα, ο ερασιτεχνισμός και ο αυτοσχεδιασμός. 
     Πάλι όμως θα γυρίσω στην Αντιπολίτευση. Υπήρξαν άνθρωποι οι οποίοι προσπάθησαν να βάλουν την υπόθεση σε ένα δρόμο. Δεν τα κατάφεραν. Οι εσωτερικές ίντριγκες, η φαγωμάρα, το θεσμικό κενό, εμπόδισαν πολλούς από σας να αποδώσουν έργο. Αυτή όμως δεν είναι δική μας δουλειά. Συνολικά κρίνονται τα κόμματα. Συνολικά και συλλογικά κρίνονται οι κυβερνήσεις και το αποτέλεσμα των εκλογών πριν από ένα χρόνο έδωσε την απάντηση. Εμείς σε λίγο καιρό θα είμαστε πάλι εδώ με χαρά να συζητήσουμε για όλα εκείνα που προβληματίζουν πλέον και εσάς, ενώ δεν συνέβαινε την περίοδο που είχατε στα χέρια σας τη δύναμη και τις δυνατότητες να το κάνετε. 
     Επερωτάται, κυρίες και κύριοι συνάδελφοι, η Κυβέρνηση για την καθυστέρηση αυτού του νομοθετικού έργου. Απήντησα νωρίτερα. Δεν θα αναφερθώ ειδικά, αλλά συντομότατα σ’ αυτό το χώρο θα έρθουν όλα εκείνα τα νομοσχέδια που θα σας επιτρέψουν να συμβάλλετε –γιατί εμείς έτσι αντιλαμβανόμαστε τη νομοθετική λειτουργία- με τις δικές σας ιδέες ή ενδεχομένως με την εμπειρία που έχετε. 
     Θυμηθείτε όμως τι συνέβαινε στο παρελθόν. Όλοι και όλες σ’ αυτή την Αίθουσα θυμόμαστε το νομοσχέδιο για τον ιαματικό τουρισμό που επαναφέρατε. Απλώς το είχατε έτοιμο στα συρτάρια σας. Λέτε, κύριε Γεωργακόπουλε, ότι το είχατε αφήσει και στα δικά μας συρτάρια, αλλά εμείς βρήκαμε συρτάρια με αράχνες. Το ότι δούλευαν κάποιες υπηρεσίες και δεν τις εισακούγατε τότε είναι μια ακόμη πολιτική ευθύνη που έχει να κάνει με το παρελθόν. Όσο για το δικό μας νομοσχέδιο, πρέπει να σας πω ότι δουλέψαμε πολύ και σε βάθος λαμβάνοντας υπόψη και ενσωματώνοντας και κομμάτια από τη δική σας δουλειά, διότι περιποιεί τιμή σ’ αυτόν το χώρο –φαντάζομαι- να λειτουργούμε συνθετικά, όταν κάτι καλό έστω και μερικώς έχει γίνει. Μονάχα που η τελευταία προσπάθειά σας να το περάσετε από τη Βουλή προσέκρουσε στη βιασύνη και προχειρότητα με την οποία δουλεύει τον τελευταίο καιρό η Αντιπολίτευση, αφού είναι γνωστό ότι προσπαθεί να ανακτήσει το βηματισμό της, να ξαναβρεί τους ρυθμούς της και κυρίως να αποκτήσει τη χαμένη της συνοχή. 
     Εμείς, αγαπητοί συνάδελφοι από την Αντιπολίτευση, δουλεύουμε πραγματικά με σκοπό να παράγουμε νομοθετικό έργο. Και δεν αναφερόμαστε μονάχα στα ιαματικά αλλά και σε μια σειρά από νομοθετήματα που έχουν να κάνουν συνολικά με το άτακτο, κατακερματισμένο, άναρχο και εν πολλοίς αμαρτωλό τουριστικό περιβάλλον. Πάνω απ’ όλα, αυτό που λέω εγώ τώρα το κατανοούν και το γνωρίζουν όσοι έχουν ασχοληθεί επαγγελματικά με τον τουρισμό, όταν έπρεπε τους καιρούς εκείνους να χρεώνονται στους προθαλάμους των κομματικών και κυβερνητικών γραφείων, για να προωθήσουν τις υποθέσεις τους. Εμείς ασκούμε εθνική πολιτική για τον τουρισμό και πριν από κάποιους μήνες μέσα σ’ αυτόν το χώρο είχα απευθύνει ανοικτή πρόσκληση στην Αντιπολίτευση να μας βοηθήσει με τις δικές της ιδέες θετικά, ώστε να παράγουμε συνολικά εθνικό έργο.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ολόκληρο σχέδιο νόμου σας δώσαμε. 
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Μείνατε στα σχέδια. Εμείς προχωράμε στις πράξεις και αυτή είναι η ειδοποιός διαφορά ανάμεσα στις δύο πολιτικές που ασκούνται.
     Αλλά μιας και αναφερόμαστε στον εθνικό χαρακτήρα της τουριστικής πολιτικής…
     ΗΛΙΑΣ ΦΩΤΙΑΔΗΣ: Αλλά, κύριε Τσοχατζόπουλε, από Υπουργό…
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι. 
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Θέλω να σας πω ότι αυτή η Κυβέρνηση που τη διακρίνει η σοβαρότητα και η αξιοπιστία πραγματικά εργάζεται με όραμα, με κέφι και ενθουσιασμό, κυρίως όμως με μεθοδικότητα σε ό,τι αφορά τον τουρισμό. Και πράγματι για μας ο τουρισμός είναι εθνική υπόθεση. Χαιρόμαστε δε που στελέχη του κόμματος κυρίως της Αξιωματικής Αντιπολίτευσης έχουν το θάρρος δημόσια να το αναγνωρίζουν. Μπορώ να αναφερθώ σ’ αυτά, αν μου το ζητήσουν οι αγαπητοί συνάδελφοι της Αντιπολίτευσης.
     Θα ήθελα σ’ αυτό το σημείο να πω -και ίσως να εκπλήσσει τη συνάδελφο του ΚΚΕ- ότι τον καιρό που στήναμε αυτή την προσπάθεια τόσο το ΚΚΕ όσο και ο Συνασπισμός επέδειξαν πραγματικά μια στάση, η οποία βεβαίως μέσα στα πλαίσια του κοινοβουλευτικού ελέγχου ανέδειξε πολιτική εντιμότητα σε ό,τι αφορά αυτήν τη μεγάλη εθνική υπόθεση.
     Κυρίες και κύριοι συνάδελφοι, εμείς κινούμεθα στον κόσμο. Δεν ταξιδεύουμε. Και αν μου επιτρέπετε να σας πω και κάτι προσωπικό, εγώ με την προγενέστερη ιδιότητά μου του διπλωμάτη και του Δημάρχου Αθηναίων ταξίδεψα πολύ και σ’ όλες τις γωνιές του κόσμου. Εμείς με γρήγορους ρυθμούς και με ταξίδια δύο ημερών στοχεύουμε σε ποιοτική και ουσιαστική δουλειά.
     Το πρόσφατο ταξίδι στις ΗΠΑ βεβαίως και είχε δύο σκέλη. Το πρώτο ήταν να ανοιχτούμε στις μεγάλες αγορές της κινηματογραφικής βιομηχανίας. Έμεινε απ’ έξω από το χάρτη η Ελλάδα με ευθύνη της σημερινής Αξιωματικής Αντιπολίτευσης. Γιατί σ’ εμάς περιέγραψαν την κατάσταση τότε. Έβρισκαν τις πόρτες κλειστές. Προφανώς δεν γνώριζαν οι ασχολούμενοι με τον τουρισμό ότι αυτές οι μεγάλες παραγωγές εκ των πραγμάτων διαφημίζουν τη χώρα μας και για μια μακρά περίοδο μέχρι σαράντα χρόνια όσο δηλαδή διαρκεί η διεθνής καριέρα μιας ταινίας. 
     Γυρνάνε όμως τις μνήμες πάλι πίσω, τον καιρό που οι περισσότεροι εξ ημών ήμασταν ακόμα παιδιά και βλέπαμε ταινίες οι οποίες δόξασαν την Ελλάδα, την τίμησαν και την προέβαλαν. Δωρεάν προβολή της χώρας, αγαπητοί συνάδελφοι, και εσείς κρατήσατε τις πόρτες κλειστές. Ακόμα και για το περίφημο φιλμ: «Το μαντολίνο του λοχαγού Κορέλι» τρίζουν τα κόκαλα εκείνων τότε, διότι, αν σας μεταφέρουν τις εμπειρίες που μετέφεραν σε μας για το τι πέρασαν οι παραγωγοί –εδώ έχουμε και Κεφαλλονίτη Βουλευτή για να μας τα πει- πραγματικά είναι, για να απελπιζόμαστε. Παρ’ όλα αυτά, το δικό τους πείσμα έδωσε μια ταινία, για να θυμίζει κάτι από τα τελευταία χρόνια.
     (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
    Το δεύτερο, όμως, σκέλος του ταξιδιού είχε να κάνει με την επίσκεψή μας στη Νέα Υόρκη. Και αναρωτιέμαι. Ξέφυγε από την προσοχή σας; Αυτό που χρόνια είχε να δει η Ελλάδα; Όταν δυο από τις μεγαλύτερες εφημερίδες του κόσμου, η “Herald Tribune” και η “New York Times”, πριν από λίγες μέρες πραγματικά παρουσίασαν μια εικόνα ιδιαίτερα θετκή για τη χώρα μας; Πώς έγιναν αυτά; 
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Με πληρωμένες συνεντεύξεις. 
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Όχι, αγαπητέ κύριε Τσοχατζόπουλε. Κάνετε λάθος. Έτσι είχατε συνηθίσει τότε. Όλα να αγοράζονται και να πωλούνται και να παραμένει ένα πράγμα: ο καθορισμός της τιμής τους. 
      (Χειροκροτήματα από την πτέρυγα της Νέας Δημοκρατίας)
    Για μας συνέβη κάτι άλλο. Προφανώς δεν διαβάζετε ξένες εφημερίδες. Και θα συνιστούσα στους συνεργάτες σας, να σας το υποδείξουν. Διότι θα βλέπατε ότι δεν ήταν συνέντευξη, δεν ήταν καταχώρηση, κύριοι συνάδελφοι. Ήταν η επίσημη θέση αυτών των εφημερίδων. Και αυτά γονιμοποιήθηκε μέσα στους δικούς τους χώρους χάρις στη δική μας δουλειά, τη δική μας παρουσία: πέντε ολόκληρες ώρες μαζί τους. Δεν έχετε παρά να ανατρέξετε στην πραγματικότητα όπως μπορούν να σας τη μεταφέρουν και ενδεχομένως δικοί σας άνθρωποι που βρίσκονται στη Νέα Υόρκη. 
    Εν πάση περιπτώσει, θέλω να σας πω το εξής για να μην κουραζόμαστε. Εμείς έχουμε αναγάγει σε υπέρτατο στόχο το να υπηρετούμε την πατρίδα μας σε κάθε γωνιά της γης. Εμείς δώσαμε τέλος σε μια συνήθεια ταξιδιών αναψυχής με χιλιάδες συνεργάτες. Μεταβαίνουμε εκεί με τρεις και τέσσερις πραγματικά καταρτισμένους συνεργάτες μας, οι οποίοι μας βοηθούν στο να βγάζουμε την Ελλάδα προς τα έξω με αξιοπιστία και σοβαρότητα. Γι’ αυτό θα έλεγα λίγο περισσότερη προσοχή. 
    Όσο για τη συμμετοχή μας στις μεγάλες εκθέσεις, δεν θα μιλήσω εγώ, αγαπητοί συνάδελφοι. Θα μιλήσουν οι παράγοντες του τουρισμού οι οποίοι αυτές τις μέρες μας έχουν κατακλείσει, πραγματικά, συγχαίροντάς μας για την επιτυχή παρουσία της Ελλάδας. Φαντάζομαι ότι και εσείς, ως Έλληνες και πατριώτες, συμμερίζεστε μαζί μας τη μεγάλη αυτή εθνική επιτυχία. 
    ΑΠΟΣΤΟΛΟΣ ΚΑΤΣΙΦΑΡΑΣ: Για ποια επιτυχία μιλάτε; 
     ΠΡΟΕΔΡΕΥΩΝ (Γεώργιος Σούρλας): Θα παρακαλέσω να μη διακόπτετε. Έχει δικαίωμα να εκφράσει ελεύθερα τις απόψεις του. 
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Φαντάζομαι ότι θέλετε μέσα από την καρδιά σας να μας συγχαρείτε γι’ αυτό. Απλώς όταν η αντιπολίτευση γίνεται αυτοσκοπός είναι δύσκολο να ξεπεράσει κανείς τον εαυτό του. 
    Στο Βερολίνο, η παρουσία της Ελλάδος ήταν παρουσία τουλάχιστον μιας τουριστικής υπερδύναμης, χωρίς υπερβολές. Δεν έχετε παρά να ρωτήσετε ανθρώπους του τουρισμού ανάμεσα στους οποίους μερικοί βρίσκονται και στην Αίθουσα αυτή. 
    ΑΠΟΣΤΟΛΟΣ ΚΑΤΣΙΦΑΡΑΣ: Κανένας δεν μιλάει. Μόνο εσείς μιλάτε. 
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης)): Και έτσι θα συνεχίσουμε γιατί εμείς έχουμε όραμα για τον τόπο μας. Τη θέλουμε αυτή τη χώρα να συμπεριφέρεται και να δρα ως μεγάλη δύναμη στον τομέα που έχει τα συγκριτικά της πλεονεκτήματα. Και ξέρουμε ποια είναι τα συγκριτικά πλεονεκτήματα της Ελλάδος, τα αναδεικνύουμε και κυρίως τα προβάλλουμε χάρις σε μια διαφημιστική εκστρατεία η οποία είναι μοναδική στη μεταπολεμική ιστορία του τόπου. 
    Γνωρίζετε πολύ καλά ότι η διαφημιστική μας καμπάνια ξεκίνησε έγκαιρα, όχι την ώρα που οι άλλοι πακέταραν για να επιστρέψουν από την Ελλάδα στις χώρες τους. Στις 16 Δεκεμβρίου ξεκίνησε το πρώτο κύμα, ακολουθεί το δεύτερο τώρα και θα ακολουθήσει και τρίτο μέχρι τέλος του μηνός Ιουνίου. 
    Και όλα αυτά κάτω από όρους απόλυτης διαφάνειας. Χωρίς ημέτερους να στοιβάζονται στους προθαλάμους των κομματικών και των κυβερνητικών γραφείων. Με συμμετοχή των φορέων στις διαδικασίες. Δηλαδή, εκείνων που έχουν άμεση σχέση με την παραγωγή της τουριστικής μας πολιτικής στην πράξη. 
    Οι εναλλακτικές μορφές τουρισμού, κύριοι συνάδελφοι, προωθούνται με γρήγορους ρυθμούς. Συντομότατα –σας το είπα και πρωτύτερα- σ’ αυτή την Αίθουσα, θα κληθείτε να συμμετάσχετε στο να διαμορφωθεί η τελική μας πολιτική για τον τουρισμό. Αυτή η χώρα ποτέ δεν αξιοποίησε άλλες δυνατότητές της. Περιορίστηκε σε όλα εκείνα που όλες και όλοι γνωρίζουμε, στην αξιοποίηση δηλαδή αυτών που τόσο πλουσιοπάροχα προσέφερε η φύση. Αφέθηκαν στην άκρη και ο θρησκευτικός τουρισμός και ο ιαματικός τουρισμός και ο αθλητικός τουρισμός και ο αγροτουρισμός. Τώρα, εντός των ημερών, πρόκειται να συγκροτηθεί, να ιδρυθεί, ανώνυμη εταιρεία η οποία θα έχει ως μοναδικό και μόνο αντικείμενό της την προώθηση του αγροτουρισμού στην εγκαταλειμμένη ελληνική περιφέρεια. 
    Είμαι σίγουρος, ότι διαβάζετε όσα σας αρέσουν. Ξέρετε πολύ καλά ότι σε πολλές από τις ευρωπαϊκές χώρες σώθηκε η περιφέρειά τους χάρις στην αγροτουριστική πολιτική. Τι έχει γίνει εδώ μέχρι τώρα; Επιλεγμένες αναθέσεις ή αν θέλετε μια σειρά από προγράμματα άγνωστα για το ευρύ κοινό. Και η ελληνική περιφέρεια περιμένει. Οι αγρότες περιμένουν να ακούσουν, να δουν. Αλλάζουν τα πράγματα. Στην εθνική αλλά και στην παγκόσμια οικονομία. Και εμείς, με τη γνώριμη εσωστρέφειά μας και με τους ημέτερους στο παραδίπλα γραφείο. Τελειώνουν όλα αυτά. 
    Και κάτι παραπάνω. Σε ό,τι αφορά τις αρμοδιότητες, μιας και το αναφέρατε πρωτύτερα. Είναι εντυπωσιακό αυτό που συμβαίνει αυτήν την περίοδο σ’ αυτόν τον τόπο. Οι σχέσεις ανάμεσα σε όλες τις κυβερνητικές δραστηριότητες και τους Υπουργούς είναι αγαστές. Το λέω αυτό διότι εκ των πραγμάτων οδηγούμαι στο να θυμηθώ τις σκηνές εκείνες που περιγράφουν οι υπάλληλοι, τόσο της πάλαι ποτέ γραμματείας του τουρισμού αλλά και του ΕΟΤ, για τα όσα πραγματικά κωμικοτραγικά συνόδευαν κυρίως τα δυο τελευταία χρόνια της προηγούμενης κυβερνητικής θητείας. 
    Εμείς, κυρίες και κύριοι συνάδελφοι, πραγματικά συμμεριζόμαστε το ίδιο, το ρόλο μας και την αποστολή μας. Και γι’ αυτό το λόγο, αυτό που αρχικά ελέχθη ότι αυτό το Υπουργείο δεν πήρε όλες τις αρμοδιότητες που του αναλογούσαν -δηλαδή με άλλα λόγια κάποιοι θα το ήθελαν να γίνει από μόνο του μια κυβέρνηση, πράγμα στην πράξη αδύνατο- σήμερα εμάς μας θέλει, ένα χρόνο μετά, να νιώθουμε ιδιαίτερη ικανοποίηση μιας και βλέπουμε ότι όλοι στους κόλπους της Κυβέρνησης αντιλαμβάνονται το ίδιο την τουριστική πολιτική. 
    Αλλά την επιτυχία της τουριστικής μας πολιτικής, όπως αυτή τουλάχιστον ξεκίνησε, δεν περιμένουμε να την αναγνωρίσουν οι συνάδελφοι της Αντιπολίτευσης. Τα είπα πρωτύτερα. Περιέγραψα τη νοοτροπία που δυστυχώς διακρίνει πολλούς εξ αυτών. Αλλά αυτό είναι δική τους επιλογή. Ξέρετε, είναι γνώριμο στην Ελλάδα να παρασύρεται κανείς από τις αντιπολιτευτικές του ορμές. Το λένε όμως πάνω απ’ όλα οι επαγγελματίες του τουρισμού. Βγαίνει το κατεξοχήν αξιόπιστο εκφραστικό όργανο των φορέων του τουρισμού και πλέκει το εγκώμιο του Υπουργείου Τουριστικής Ανάπτυξης. Με τίτλο, λοιπόν, λέει ο ΣΕΤΕ «Θετικές οι κινήσεις για τον τουρισμό». 
    (Στο σημείο αυτό ο Υπουργός Τουριστικής Ανάπτυξης, κ. Δημήτριος Αβραμόπουλος, καταθέτει για τα Πρακτικά το προαναφερθέν έγγραφο το οποίο έχει ως εξής: 
    «16/3/2005 
    ΣΕΤΕ: θετικές οι κινήσεις για τον τουρισμό
    Την ικανοποίησή του εκφράζει ο Σύνδεσμος Ελληνικών Τουριστικών Επιχειρήσεων (ΣΕΤΕ) για την ενασχόληση της Κυβερνητικής Επιτροπής με θέματα τουρισμού, θεωρώντας ότι αποτελεί ένα σημαντικό βήμα για την επιτάχυνση του κυβερνητικού έργου στον τουρισμό και στην τουριστική ανάπτυξη της χώρας.
    «Έστω και με καθυστέρηση πολλών ετών, το τομεακό χωροταξικό σχέδιο για τον τουρισμό, καθώς και το σχέδιο για τις επιμέρους χρήσεις γης, αναμένεται να συμβάλλουν θετικά στην προσέλκυση και υλοποίηση επενδύσεων, ώστε να εμπλουτιστεί και εκσυγχρονισθεί η τουριστική μας προσφορά», τονίζει ότι είναι απαραίτητη η συνεργασία των υπουργείων Τουριστικής Ανάπτυξης και ΠΕΧΩΔΕ με τον ιδιωτικό τομέα.
    Σύμφωνα με τον ΣΕΤΕ, το πρώτο βήμα έγινε προς την κατεύθυνση αυτή, με την προγραμματιζόμενη ανάληψη από ιδιώτες μελετητές της εκπόνησης μελετών περιβαλλοντικών επιπτώσεων, είναι θετικό, αφού έτσι θα επιταχυνθούν σημαντικά οι διαδικασίες για την υλοποίηση των επενδύσεων. Αυτό το μέτρο –κατά τον Σύνδεσμο- πρέπει να ακολουθηθεί και σε άλλα θέματα όπως η ρύθμιση πολεοδομικών εκκρεμοτήτων των τουριστικών εγκαταστάσεων, ο καθορισμός γραμμής αιγιαλού, η αξιοποίηση και προστασία των ακτών κλπ.
    Επίσης, οι τουριστικοί επιχειρηματίες ζητούν την επιτάχυνση του κυβερνητικού σχεδιασμού σε ό,τι αφορά τις εγκαταστάσεις ειδικών τουριστικών υποδομών, όπως μαρίνες και γκόλφ, όπου θα πρέπει να υπάρχει άμεση και σαφής σύνδεση με προγράμματα οικιστικής ανάπτυξης. Ακόμη, ζητούν να εξεταστεί άμεσα και να προχωρήσει το ταχύτερο δυνατό το  θέμα της απόσυρσης παλαιών ξενοδοχειακών ή άλλων καταλυμάτων που βρίσκονται πλέον εκτός αγοράς.»)
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Όλα αυτά δεν πρέπει να ξεφεύγουν από την προσοχή μας. Εμείς απευθυνόμαστε στον ελληνικό λαό. Απευθυνόμαστε στις παραγωγικές τάξεις. Απευθυνόμαστε στους φορείς τουρισμού και ζητάμε τη στήριξή τους. Έχουμε ανοικτό διάλογο μαζί τους. Θυμηθείτε ότι πριν από ένα χρόνο είχαμε εξαγγείλει τον εθνικό διάλογο για τον τουρισμό. Σήμερα μάλιστα κορυφώθηκε αυτός με μια πανηγυρική συνεδρίαση του Εθνικού Συμβουλίου Τουρισμού. Και όλα αυτά μεταφράζονται σε δημόσιες θέσεις και δηλώσεις. Διότι αυτά είναι που πρέπει εμείς να λαμβάνουμε υπόψη. Διότι καλά είναι τα όσα θα πούμε σ’ αυτήν την Αίθουσα, εμείς όμως δεν πρέπει να ξεχνάμε ποτέ ότι εκφράζουμε σ’ αυτόν το χώρο τον ελληνικό λαό και εκείνους που δίνουν καθημερινά τη μάχη για να πάει αυτός ο τόπος, η οικονομία, ο πολιτισμός μας και συνολικά η χώρα μας, μπροστά. 
    Επερωτάται η Κυβέρνηση για την καθυστέρηση μεταφοράς των γραφείων εξωτερικού του ΕΟΤ στο Υπουργείο, μια σειρά από αιτιάσεις τις οποίες προανέφεραν προ ολίγου οι φίλοι συνάδελφοι της Αντιπολίτευσης. 
    Κυρίες και κύριοι συνάδελφοι, αυτές οι αλλαγές έπρεπε να γίνουν. Έπρεπε να γίνουν και μάλιστα με γρήγορους ρυθμούς. Διότι είχε, πραγματικά, παγώσει το σύστημα. Ένα πράγμα θα σας πω και θα ήθελα να το καταθέσω και αυτό επίσης για τα Πρακτικά, μιας και είναι επίσημα στοιχεία των αρμόδιων υπηρεσιών του ΕΟΤ. 
    (Στο σημείο αυτό ο Υπουργός Τουριστικής Ανάπτυξης κ. Δημήτριος Αβραμόπουλος, καταθέτει για τα Πρακτικά το προαναφερθέν έγγραφο το οποίο έχει ως εξής: 
    «ΕΛΛΗΝΙΚΗ ΔΗΜΟΚΡΑΤΙΑ
    ΥΠΟΥΡΓΕΙΟ ΤΟΥΡΙΣΤΙΚΗΣ ΑΝΑΠΤΥΞΗΣ
    ΕΛΛΗΝΙΚΟΣ ΟΡΓΑΝΙΣΜΌΣ ΤΟΥΡΙΣΜΟΥ
    						ΑΘΗΝΑ 21-3-2005
    						ΠΡΟΣ: 1. Πρόεδρο Ε.Ο.Τ.
    						κ. Αρ. ΚΑΛΟΓΕΡΟΠΟΥΛΟ-ΣΤΡΑΤΗ
    						2. Γενικό Γραμματέα Ε.Ο.Τ.
    						κ. Χάρη ΚΟΚΚΩΣΗ
    ΕΝΗΜΕΡΩΤΙΚΟ ΣΗΜΕΙΩΜΑ
    ΘΕΜΑ: Περιφερειακή Υπηρεσία Τουρισμού Ε.Ο.Τ. Νοτίου Αιγαίου (ΣΥΡΟΣ)
    Η σημερινή κατάσταση στην Περιφερειακή Υπηρεσία Τουρισμού Ε.Ο.Τ. Νοτίου Αιγαίου (Σύρος) έχει ως εξής:
    1. καταμετρήθηκαν 7.500 φάκελλοι τουριστικών επιχειρήσεων (ξενοδοχεία, ενοικ. Δωμάτια και διαμερίσματα, τουρ. Γραφεία, κλπ.)
    Εξ αυτών:
    4.000 φάκελλοι αφορούν επιχειρήσεις ενοικ. Δωματίων και διαμερισμάτων.
    Έχει ταξινομηθεί το 50% των εν λόγω φακέλλων.
    Από τους 3.500 φάκελλους έχει ταξινομηθεί:
    Το 100% των φακέλλων που αφορούν ξενοδοχειακές επιχειρήσεις
    Το 80% των φακέλλων που αφορούν επιχειρήσεις τουρ. γραφείων, rent a car, κλπ.
    2. Καταμετρήθηκαν και καταγράφηκαν 145 εκκρεμείς φάκελλοι σχεδίων για έγκριση καταλληλότητας οικοπέδου ή αρχιτεκτονικής μελέτης από το 2002, οι οποίοι πρόκειται να ελεγχθούν στη Σύρο από αρχιτέκτονες – μηχανικούς της Κεντρικής Υπηρεσίας του Ε.Ο.Τ.
    3. Έγινε ανακατάταξη σε 250 ξενοδοχειακές επιχειρήσεις.
    4. Από έλεγχο που πραγματοποιήθηκε στους φακέλλους των ξενοδοχειακών επιχειρήσεων διαπιστώθηκε ότι έχει παύσει η ισχύς των Ειδικών Σημάτων Λειτουργίας αυτών από το 2001 όπως επίσης και η ισχύς ων πιστοποιητικών πυρασφάλειας.
    5. Ταξινομήθηκαν και αρχειοθετήθηκαν στους αντίστοιχους φακέλλους αρχείου εκατοντάδες εγγράφων, τα οποία βρίσκονταν σε φάκελλο με την ένδειξη «ΞΕΜΠΑΡΚΑ».
    6. Κατά την ταξινόμηση των φακέλλων των ξενοδοχειακών επιχειρήσεων σε συνδυασμό με το αρχικό πρωτόκολλο Παράδοσης – Παραλαβής στην Περιφέρεια Νοτ. Αιγαίου, το έτος 2001, διαπιστώθηκε η απώλεια 40 φακέλλων (10 φάκελλοι επιχ/σεων Πάρου, 12 φάκελλοι επιχ/σεων Σαντορίνης, 8 φάκελλοι επιχ/σεων Μυκόνου, 3 φάκελλοι επιχ/σεων Άνδρου, 2 φάκελλοι επιχ/σεων Ίου, 2 φάκελλοι επιχ/σεων Αντιπάρου, 3 φάκελλοι επιχ/σεων Σερίφου).
    7. Οι περισσότεροι από τους υπαλλήλους της Περιφέρειας που υπηρετούν στη Διεύθυνση Τουρισμού Ε.Ο.Τ. Κυκλάδων, δεν έχουν σχέση με το αντικείμενο που τους έχει ανατεθεί.»)
    ΔΗΜΗΤΡΙΟΣ ΑΒΡΑΜΟΠΟΥΛΟΥΣ (Υπουργός Τουριστικής Ανάπτυξης): Μόνο για την περιοχή των Κυκλάδων βρήκαμε στα υπόγεια –για όνομα του Θεού, κυρίες και κύριοι συνάδελφοι- εγκαταλειμμένες επτάμισι χιλιάδες υποθέσεις Ελλήνων επιχειρηματιών μικρής, μεσαίας και μεγαλύτερης κλίμακας που περίμεναν πότε θα στέρξει αυτό το άψυχο κράτος να ανταποκριθεί σε εκείνο που νόμιμα δικαιούντο. Δηλαδή, να στήσουν μια επιχείρηση. Το ίδιο σε κάθε γωνιά της Ελλάδος. 
    Είπαμε λοιπόν, ότι τελειώνουμε μ’ αυτήν την κατάσταση. Βεβαίως και επαναφέραμε πίσω τις υπηρεσίες από την ελληνική περιφέρεια. Και διανύουμε το στάδιο της προσαρμογής των υπηρεσιακών μας οργάνων στη νέα αυτή πραγματικότητα. Αξίζει να σας πω ότι για να ξεμπερδεύουμε μ’ αυτές τις εκκρεμότητες συγκροτήσαμε ειδικά κλιμάκια τα οποία ταξιδεύουν σε ολόκληρη τη χώρα και με γρήγορους ρυθμούς δίνουν τέλος σ’ αυτό που η γραφειοκρατική γάγγραινα και κυρίως η πολιτική αδιαφορία συσσώρευσε. 
    Αλλά και τα γραφεία εξωτερικού. 
    Κυρίες και κύριοι συνάδελφοι, ταξιδέψατε πολύ και πλουσιοπάροχα τα χρόνια που πέρασαν, μιας και το αποδώσατε αυτό σε μας. Φαντάζομαι ότι έτσι για λόγους τακτ απέναντι στις υπηρεσίες σας, επισκεφθήκατε τα γραφεία μας. Τα είδατε; Εγώ σας ερωτώ. Είστε υπερήφανοι και υπερήφανες γι’ αυτά που είδατε έξω; Την κατάντια, τη μιζέρια; 
    Υποτίθεται ότι είναι υπηρεσίες οι οποίες προβάλουν τον ελληνικό τουρισμό. Ντρέπονται οι ξένοι να περάσουν και απέξω. Και εκεί μέσα υποτίθεται ότι θα γινόντουσαν οι μεγάλες συνεννοήσεις και εμείς θα πείθαμε για το πόσο ελκυστική είναι αυτή η χώρα. Μία χώρα η οποία δεν σέβεται τον εαυτό της. Διότι αυτή είναι η δουλειά των κυβερνώντων: Πάνω απ’ όλα να αναδεικνύουν μέσα από τις πολιτικές τους επιλογές, με την οργάνωσή τους, αλλά και με την ίδια την αισθητική τους, το πώς αντιλαμβάνονται την εικόνα της πατρίδας τους.
    Τελειώνουμε μ’ αυτά. Αλλάζουν εκ βάθρων. Καθίσαμε και σκεφτήκαμε, μελετήσαμε τι θα κάνουμε μ’ αυτήν την κατάσταση. Δεν υπάρχει γιατρειά. Έχει τελειώσει ο βίος τους, αγαπητές και αγαπητοί συνάδελφοι. Ξεκινάμε εκ βάθρων, στήνουμε μία νέα μηχανή εκπροσώπησης της χώρας.
      (Χειροκροτήματα από την πτέρυγα της Νέας Δημοκρατίας)
    Απευθυνόμαστε στη Σχολή Δημόσιας Διοίκησης και ζητάμε να μας καταρτίσει στελέχη, που θα εκπροσωπήσουν τη χώρα και που θα είναι νέοι άνθρωποι, με όραμα, με ενθουσιασμό. 
    Προσέξτε, κυρίες και κύριοι συνάδελφοι: Το ποιοι εκπροσωπούν τη χώρα είναι μία μεγάλη υπόθεση. 
    Όλα αυτά είχαν μείνει στο περιθώριο. Νέοι άνθρωποι με γλωσσομάθεια, με κατάρτιση, αξιοκρατικά και όχι με διαδικασίες που θα ευνοούσαν τους μεν ή τους δε. Τελειώνουμε και με αυτά. Αλλάζει η προς τα έξω εκπροσώπηση της χώρας. 
    Τελειώνουμε και με τον οργανισμό του Υπουργείου. Σε λίγες ημέρες περνάει και από το Υπουργείο Εσωτερικών νέος οργανισμός. Εκ βάθρων αλλαγή της οργάνωσης αυτού του Υπουργείου αλλά και του ΕΟΤ, τον οποίο ΕΟΤ εσείς τον καταντήσατε έτσι.
    Προ ολίγου άκουγα τους συναδέλφους και αναρωτιόμουν: Μα, τόσο πραγματικά βαθιά είναι η αυτοκριτική που κάνουν; Διότι όλα αυτά που λέγατε αναφέρονται σε μία εικοσαετία πίσω. Διότι όλα αυτά που εμείς βλέπουμε μπροστά μας, είναι συσσωρευμένα προβλήματα είκοσι χρόνων.
    Κυρίες και κύριοι συνάδελφοι, σταθείτε με εντιμότητα απέναντι στο πρόβλημα και πείτε «δεν ήταν δική μας ιδέα» ή, αν θέλετε, «δεν μας τον υπέδειξαν αυτόν το δρόμο, ας τους βοηθήσουμε αυτούς εκεί που καθημερινά κουράζονται και προσπαθούν» για να κάνουμε κάτι το οποίο θα αναδεικνύει αυτό που είπα στην αρχή, την εθνική διάσταση αυτής της πολιτικής.
    Φαντάζομαι ότι σημειώσατε κάτι. Ότι στις δικές μου παρατηρήσεις δεν υπάρχει ούτε ειρωνεία ούτε λοιδορία.  
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
    Μου επιτρέπετε, κύριε Πρόεδρε.
    Υπάρχει η αναγνώριση μιας πραγματικότητας. 
    Και θα ήθελα σήμερα, με την ευκαιρία αυτή, να σας απευθύνω για μία ακόμη φορά μία πρόσκληση. Ελάτε να δουλέψουμε μαζί. Δόξα τω Θεώ σε αυτό το χώρο υπάρχουν τόσα θέματα στα οποία μπορούμε και να συγκρουστούμε και να αντιπαραταχθούμε. Όχι, όμως, εδώ. Οκτακόσιες χιλιάδες Έλληνες πολίτες, που παράγουν το 18% με 20% του Ακαθάριστου Εθνικού Προϊόντος, περιμένουν από εμάς πολλά. 
    Κυρίες και κύριοι συνάδελφοι, αυτή η Κυβέρνηση –και αισθάνομαι μεγάλη τιμή που μου ανατέθηκε αυτός ο ρόλος- έχει αναλάβει μία μεγάλη ευθύνη: Να απογειώσει τον ελληνικό τουρισμό. Η Αντιπολίτευση δεν πρέπει να είναι απούσα, διότι και γνώση έχει και ανθρώπους με κατάρτιση και εμπειρία έχει. Τι της λείπει; Της λείπει μία σύγχρονη αντίληψη του ρόλου της.
    Σήμερα στο Εθνικό Συμβούλιο Τουρισμού ανεδείχθη ο εθνικός χαρακτήρας τουριστικής πολιτικής. Το ζητούν και το απαιτούν οι παράγοντες του τουρισμού, οι επιχειρηματίες, το ζητάει ο κόσμος που μας παρακολουθεί, όλοι εκείνοι που θέλουν να διαφοροποιήσουν τη σχέση τους με την παραγωγή και την οικονομία στο μέλλον και που βλέπουν ότι ο τουρισμός προβάλλει μπροστά τους ως ιδιαίτερα ελκυστική πρόκληση. 
    Ας μην είναι απούσα η Αντιπολίτευση από αυτή τη μεγάλη αλλαγή που συντελείται σε αυτόν το χώρο. Ό,τι έγινε στο παρελθόν ειλικρινά -πιστέψτε με- δεν είχα καμία διάθεση να το αγγίξω και μερικώς το έκανα. Και θα ήθελα να σας παρακαλέσω να μη με προκαλέσετε να πάω βαθύτερα στο παρελθόν αυτού του Υπουργείου ή του ΕΟΤ. Αφήστε το να πάει στην ευχή της Παναγίας και ας κοιτάξουμε μπροστά. Διότι αυτό είναι το κεντρικό σύνθημα, το βαθύτερο περιεχόμενο της πολιτικής της Κυβέρνησης. 
    Κοιτάμε, λοιπόν, μπροστά με αισιοδοξία, με τόλμη, με φαντασία, με εντιμότητα. Και δεν θα ήθελα να πιστέψει κανείς ότι αυτά δεν τα μοιραζόμαστε όλοι όσοι βρισκόμαστε σε αυτήν την Αίθουσα. 
    Αυτά ήθελα εγώ να σας πω, κύριοι συνάδελφοι. Δυστυχώς, ο χρόνος με περιορίζει. Θα ήθελα απλώς να σας πω να μην απαξιώνετε το κομμάτι της όποιας δουλειάς κάνατε εσείς, μην απαξιώνετε το όραμα του ελληνικού λαού, μην απαξιώνετε μία προσπάθεια η οποία γίνεται με κέφι, ενθουσιασμό, πρόγραμμα και σύστημα και που επιτέλους κάτι προβάλλει στον ορίζοντα. Διότι τα πρώτα μηνύματα για μία Ελλάδα αξιόπιστη και σοβαρή, με αξιοποίηση της μεταολυμπιακής θετικής εικόνας, που όμως από μόνη της αυτή δεν αρκεί αν δεν δουλέψουμε εμείς σκληρά και μεθοδικά, έρχεται από αυτή τη δυναμική διάσταση της ελληνικής οικονομίας, του πολιτισμού και της παραγωγικής μας προσπάθειας. 
    Σε αυτήν την υπόθεση δεν θα ήθελα να είναι η Αντιπολίτευση απούσα. Πάντως με χαροποιεί και με ικανοποιεί ότι είναι σύσσωμη η Συμπολίτευση. Και θα ήθελα να ευχαριστήσω τους συναδέλφους της Συμπολίτευσης που πραγματικά, όλο αυτόν τον καιρό μας έχουν ενθαρρύνει και μας έχουν στηρίξει για να προχωρήσει αυτή η τόσο σημαντική διάσταση της πολιτικής μας μπροστά. Και αυτό δεν γίνεται για εμάς. Εμείς ερχόμαστε και παρερχόμαστε. Άντε, να μείνουμε οκτώ χρόνια, τουλάχιστον, στην εξουσία. Από εκεί και πέρα, όμως, ο δρόμος είναι ανοιχτός για να χτίσουμε την Ελλάδα που οραματιζόμαστε. 
    Και μιας και είχε ενοχλήσει τον κ. Καστανίδη –και με αυτό τελειώνω, κύριε Πρόεδρε- η αναφορά μου τότε που συζητούσαμε για το νομοσχέδιο, όταν είπα ότι θα σας κατακρίνει ο όποιος ασχοληθεί ιστορικά στο μέλλον για το τι κάνατε εσείς σήμερα, θέλω να σας πω ότι ήξερα πολύ καλά τι έλεγα.
    Σήμερα, λοιπόν, επαναλαμβάνω την ίδια πρόταση στην Αντιπολίτευση. Επειδή όλα θα αξιολογηθούν και θα κριθούν αυστηρά όχι μόνο από τους πολίτες μας ενόψει των επόμενων εκλογών, αλλά από τις γενεές που έρχονται, γιατί γι’ αυτές δουλεύουμε, ας μην είσαστε απόντες, όπως δυστυχώς φάνηκε από τη σημερινή συζήτηση στη Βουλή.
    Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα μαθητές και οκτώ συνοδοί από το 8ο Εσπερινό Γυμνάσιο Αθηνών. 
    Η Βουλής τους καλωσορίζει και τους εύχεται καλές σπουδές.
    (Χειροκροτήματα από όλες τις πτέρυγες της Βουλής
    Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Χρήστος Παπουτσής.
    Κύριοι συνάδελφοι, να έχετε υπ’ όψιν σας ότι όταν ο χρόνος σας παρατείνεται, αφαιρείται από τη δευτερολογία.
    ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, η καλύτερη, η μεγαλύτερη σε έκταση και ακριβότερη καμπάνια για την Ελλάδα και τον τουρισμό ήταν οι ίδιοι οι Ολυμπιακοί Αγώνες, που δημιούργησαν μία τεράστια υπεραξία. Μία υπεραξία την οποία φροντίσατε με τις πράξεις σας, κύριοι συνάδελφοι της Νέας Δημοκρατίας, με τις παραλείψεις σας, να την καταστρέψετε.
    Αναφέρθηκε ο κύριος Υπουργός προηγουμένως στην περίπτωση της Κίνας, η οποία ξεκίνησε την καμπάνια της μόλις τώρα για τους Ολυμπιακούς Αγώνες. Και βέβαια γνωρίζει ότι στην Κίνα δεν υπάρχει καμία εστία δυσφήμισης των Ολυμπιακών Αγώνων του Πεκίνου, όπως υπήρχε εδώ, στην Ελλάδα, εστία δυσφήμισης μόνιμη και σταθερή, η εστία της Νέας Δημοκρατίας, τόσο κατά την περίοδο της αντιπολίτευσης της Νέας Δημοκρατίας όσο και αργότερα, ήδη από τους πρώτους μήνες της Κυβέρνησης της Νέας Δημοκρατίας. 
    Ποιος ξέχασε τις δηλώσεις του κ. Αλογοσκούφη, ποιος ξέχασε τις δηλώσεις του κ. Σουφλιά, ποιος ξέχασε τις δηλώσεις του κ. Δούκα, οι οποίοι αμφισβητούσαν την αξία των Ολυμπιακών Αγώνων ήδη δύο μήνες πριν από την έναρξη των Αγώνων και τρεις μήνες μετά την έναρξη της νέας διακυβέρνησης από τη Νέα Δημοκρατία;
    Κυρίες και κύριοι συνάδελφοι, είτε το θέλετε είτε όχι, είτε σας αρέσει είτε όχι στις 29 Αυγούστου του 2004 η Ελλάδα απολάμβανε τον υψηλό θαυμασμό της παγκόσμιας κοινότητας. Μία και μόνο εικόνα έκανε το γύρω του κόσμου: Η εικόνα της σύγχρονης Ελλάδας, μιας οικονομίας ανθηρής, μιας χώρας με υποδομές, μιας κοινωνίας με ικανότητα, με αποτελεσματικότητα, που μπορούσε να ανταποκριθεί στις πιο υψηλές απαιτήσεις για την επιτυχία. Και μάλιστα την εποχή εκείνη οι διαχρονικά κατήγοροί μας σε παγκόσμιο επίπεδο ζήτησαν δημοσίως συγνώμη για τις προσβολές και για τις αρνητικές επικρίσεις εις βάρος της χώρας μας τα προηγούμενα χρόνια. 
    Και τη στιγμή εκείνη που έπρεπε η Κυβέρνηση της Νέας Δημοκρατίας να εκμεταλλευθεί αυτήν τη συγγνώμη των μέχρι τότε πολέμιων του ελληνικού τουρισμού, δια των επιλογών της, δια της αδυναμίας της, δια της προχειρότητος και της επιπολαιότητος κατέστησε τη χώρα διεθνώς ρεζίλι με τη διαφημιστική εκστρατεία που διεξήγαγε, καλώντας τότε, μετά τους Ολυμπιακούς Αγώνες, τους πολίτες του κόσμου να επισκεφθούν την Αθήνα για να παρακολουθήσουν τους Ολυμπιακούς Αγώνες, καμπάνια η οποία καταγγέλθηκε στη Βουλή με ειδική ερώτηση και η οποία παρ’ όλα αυτά συνεχίστηκε μέχρι το Δεκέμβριο.
    Στις 29 Αυγούστου του 2004 το κύρος της χώρας μας ήταν στο υψηλότερο επίπεδο και στο τέλος Σεπτεμβρίου στο χειρότερο. Ήταν τότε που άρχισε να φαίνεται το έλλειμμα της πολιτικής της Νέας Δημοκρατίας, που άρχισε να φαίνεται η ανικανότητα στη διακυβέρνηση. Ήταν τότε που εισέπραξε η χώρα τα αποτελέσματα της απογραφής, όταν μπήκε η χώρα στον κύκλο της ύφεσης της οικονομικής δραστηριότητας, όταν, με δύο λόγια, το κύρος της Ελλάδας είχε αρχίσει να καταρρακώνεται.
    Και επειδή η οικονομία, η ανάπτυξη, η λειτουργία της αγοράς, οι επενδύσεις είναι πάνω απ’ όλα και πέρα απ’ όλα κλίμα, αυτό το κλίμα χάθηκε, δεν υπάρχει πια.
      Παρ’ όλα αυτά, υπάρχει κάτι άλλο: Υπάρχουν οι υποδομές, υπάρχει η καμπάνια των Ολυμπιακών Αγώνων, των ίδιων των Αγώνων, που έχει αποδώσει. Οι μεγάλες και σύγχρονες υποδομές της χώρας, η αξιοποίηση των Ολυμπιακών εγκαταστάσεων, η προώθηση όλων των συμβατικών και εναλλακτικών μορφών τουρισμού –και χάρηκα που αναφέρθηκε σήμερα ο κύριος Υπουργός, αλλά θέλουμε με γρήγορα και αποφασιστικά βήματα- μπορούν να καλύψουν ένα μεγάλο μέρος της συνολικής προοπτικής που έχει ο ελληνικός τουρισμός στη μεταολυμπιακή πραγματικότητα. 
      Και θέλω να εκφράσω τη βεβαιότητα –σε αντίθεση με πολλούς άλλους- ότι θα έχουμε αύξηση των κρατήσεων φέτος και ότι θα ενισχυθεί η τουριστική κίνηση στη χώρα μας. Και για να είμαστε και σοβαροί ας μην ξεχνάμε ότι και στη Βαρκελώνη μετά τους Ολυμπιακούς Αγώνες, η τουριστική κίνηση αναπτύχθηκε σταδιακά τα επόμενα τρία χρόνια. Εγώ είμαι απόλυτα βέβαιος ότι θα φτάσουμε στο υψηλότερο επίπεδο από την υπεραξία των Ολυμπιακών Αγώνων, ακόμη κι αν δεν κάνετε τίποτα, μέχρι το 2007. Θα ανεβαίνει συνεχώς ο τουρισμός μας. Αυτό πιστοποιούν όλοι οι διεθνείς οργανισμοί, όλοι οι τουριστικοί οργανισμοί, όλοι οι τουριστικοί πράκτορες σε όλο τον κόσμο. Γιατί τυγχάνει, κύριε Υπουργέ, να υπάρχουν και άλλοι, οι οποίοι συζητούν κι έχουν συνομιλητές τους διεθνείς παράγοντες του τουρισμού σ’ αυτήν την Αίθουσα.
      Αντιμετωπίζουμε όμως ένα σοβαρό κίνδυνο στη χώρα μας, ένα σοβαρό κίνδυνο που διαμορφώνεται στην οικονομική ζωή του τόπου ως αποτέλεσμα των πολιτικών της Νέας Δημοκρατίας στην αγορά και στην ανυπαρξία ελέγχου. Αναφέρομαι στην ακρίβεια. Αναφέρομαι στην ακρίβεια σε όλες τις τιμές, η οποία θα ανεβάσει το κόστος διαβίωσης των τουριστών εκτός των ξενοδοχείων, ενώ θα συμπιέσει τα περιθώρια κερδών των τουριστικών επιχειρήσεων, που έχουν κάνει ήδη τα συμβόλαια σε χαμηλότερες τιμές. Το γνωρίζετε. Αυτή είναι η αγωνία ολόκληρου του τουριστικού κόσμου της χώρας. Όλοι γνωρίζουν ότι ο βασικός παράγοντας που επηρεάζει τη ζήτηση είναι πάντοτε το επίπεδο των τιμών. Κι εσείς βέβαια δεν έχετε καμία ευθύνη σ’ αυτό ως Υπουργείο Τουριστικής Ανάπτυξης. Αυτό είναι ευθύνη άλλων.
      Μας λέτε όμως ότι η Κυβέρνηση έφερε τον αναπτυξιακό νόμο, ο οποίος θα δώσει μεγάλη ώθηση. Κι εγώ σας ρωτώ: Έδωσε καμία ώθηση μέχρι σήμερα; Ανενεργός παραμένει. Και θα παραμείνει ανενεργός, όσον αφορά τις τουριστικές επενδύσεις, όσο δεν προχωρά ο χωροταξικός ανασχεδιασμός και ο ορισμός των νέων χρήσεων γης. Καλή βούληση μπορεί να υπάρχει. Δεν το αμφισβητούμε. Έργο δεν υπάρχει. Και υπάρχει μεγάλη καθυστέρηση. Ακόμη και η περιουσία του τουρισμού ήταν έτοιμη και μπορούσατε να την αξιοποιήσετε. Παρ’ όλα αυτά είπατε ότι θα αναβαθμίσετε την Εταιρεία Τουριστικών Ακινήτων. Και την καταστήσατε Εταιρεία Τουριστικής Ακινησίας.
      Κυρίες και κύριοι συνάδελφοι, η ανάκαμψη του τουρισμού θα έρθει δυναμικά, είμαι βέβαιος. Θα έρθει γιατί η χώρα μας το απαιτεί, γιατί το έχει ανάγκη. Θα έρθει όμως δυναμικά μόνο τότε, όταν μπορέσουμε να εμπλουτίσουμε την προσφορά, όταν μπορέσουμε να αναβαθμίσουμε σε υψηλότερο επίπεδο τις υπηρεσίες, όταν διαφοροποιήσουμε το τουριστικό προϊόν και όταν διαμορφώσουμε μία επιθετική πολιτική ζήτησης. 
      Παντού, σε ολόκληρο τον ανεπτυγμένο κόσμο, η ανταγωνιστικότητα της τουριστικής βιομηχανίας συνδυάζεται με την πολιτική προστασίας του περιβάλλοντος και τη δημιουργία νέων θέσεων απασχόλησης, που αφορούν τα πιο ευαίσθητα τμήματα του πληθυσμού: τους νέους και τις γυναίκες. Καθορίζεται και ενισχύεται από τη συνολική ανάπτυξη της οικονομίας, από τη χρηματοδότηση και από τη δημιουργία των υποδομών σε κάθε χώρα, ιδιαίτερα σε συγκεκριμένους τομείς, όπως είναι οι μεταφορές, οι τηλεπικοινωνίες, η ενέργεια. Και βεβαίως καθορίζεται από το γενικότερο οικονομικό περιβάλλον, από το φορολογικό περιβάλλον και, κυρίως, από τους αναπτυξιακούς νόμους, που η κάθε κυβέρνηση, κάθε κράτος-μέλος της Ευρωπαϊκής Ένωσης έχει τη δυνατότητα να φέρνει για να ενισχύσει τον ένα ή τον άλλο τομέα της βιομηχανίας της, τη μία ή την άλλη περιφέρεια της χώρας, προκειμένου να δίνουν από κοινού μια συνολική ώθηση στην οικονομία.
      Επιπλέον, η τουριστική βιομηχανία δεν απαιτεί κεντρική παρέμβαση. Και ακούω πολλές φορές κι εσάς και τον Υφυπουργό, τον κ. Λιάσκο, να το αναφέρετε. Δεν θέλει κεντρική ή κρατική παρέμβαση. Το μόνο που απαιτεί η τουριστική βιομηχανία είναι ένα καθαρό αναπτυξιακό περιβάλλον και ταυτόχρονα συνεχή βελτίωση των υποδομών. Γιατί οι υποδομές είναι αυτές που φέρνουν τους τουρίστες, αυτές που δημιουργούν την ασφάλεια, αυτές που διευκολύνουν την παροχή υπηρεσιών υψηλής ποιότητας.
      Η χώρα σήμερα χρειάζεται μία μακρόπνοη στρατηγική. Χρειάζεται σχέδιο και πρόγραμμα. Και είμαι απόλυτα βέβαιος -και συμφωνώ μαζί σας- ότι αυτή είναι η πρόθεσή σας, αυτή είναι η θέλησή σας. Αντιλαμβάνομαι και κατανοώ τις ανησυχίες σας. Χρειάζεται όμως –κι ελπίζω να συμφωνήσετε κι εσείς σ’ αυτό- να αλλάξουμε νοοτροπία, να αλλάξουμε αντίληψη όσον αφορά την προσέγγιση. Αντί για την προοπτική γενικά του τουρισμού, κάποτε πρέπει να μιλήσουμε επιτέλους συγκεκριμένα για την ενίσχυση της ανταγωνιστικότητας της τουριστικής βιομηχανίας, να μιλήσουμε για την περιφερειακή ανάπτυξη και για την προστασία του περιβάλλοντος. Γιατί τουρισμός χωρίς την προστασία του περιβάλλοντος δεν έχει μέλλον. Πρέπει να μιλήσουμε για τη βιομηχανία της προσφοράς υπηρεσιών, ενταγμένη κι αυτή σε ένα συνολικό στρατηγικό σχέδιο για την ελληνική οικονομία του μέλλοντος. Πρέπει να μιλήσουμε για μια επεκτατική πολιτική της ελληνικής τουριστικής βιομηχανίας προς την ευρύτερη περιοχή της Μεσογείου, της Νοτιοανατολικής Ευρώπης.
      Η Κυβέρνηση ισχυρίζεται επανειλημμένα «δεν μπορούσαμε να κάνουμε τίποτα, γιατί υπήρχε ο κατακερματισμός του τουριστικού τοπίου, γιατί δεν υπήρχε ενιαία στρατηγική λόγω της έλλειψης του συγκεκριμένου Υπουργείου Τουριστικής Ανάπτυξης». Ωραία λοιπόν. Δημιουργήθηκε το Υπουργείο Τουριστικής Ανάπτυξης πριν από έξι μήνες με το ν. 3270/2004. Ας δούμε τώρα ποια είναι η κατάσταση έξι μήνες μετά; Ο κύριος Υπουργός, ο κ. Αβραμόπουλος, πανηγυρίζει στο Hollywood ότι η Ελλάδα άλλαξε πολιτικό καθεστώς και ότι απελευθερώθηκε από τις αλυσίδες του σοσιαλισμού. Ο Υφυπουργός, ο κ. Λιάσκος, πανηγυρίζει ότι περάσαμε από την παράγκα στα ανάκτορα και ότι η εικόνα σήμερα του ελληνικού τουρισμού είναι η εικόνα μιας υπερδύναμης.
      Άκουσα και προηγουμένως εσάς, κύριε Υπουργέ, να αναφέρεστε στην υπερδύναμη.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Τα υπόλοιπα δεν τα αναφέρατε σωστά.
      ΧΡΗΣΤΟΣ ΠΑΠΟΥΤΣΗΣ: Επιλέξατε ως κύριο σύνθημα της τουριστικής εκστρατείας στο εξωτερικό το πράγματι επιτυχημένο σύνθημα: «Ζήσε το μύθο σου στην Ελλάδα». Φοβάμαι όμως, κύριε Υπουργέ, ότι ζείτε το δικό σας μύθο στο Υπουργείο Τουριστικής Ανάπτυξης.
      Ας διαλύσουμε, λοιπόν, το μύθο, ας δούμε την πραγματικότητα. Η διαμόρφωση του νέου επενδυτικού τοπίου και του γενικότερου κλίματος στην αγορά δεν είναι ευθύνη δική σας. Είναι ευθύνη του Υπουργείου Οικονομίας. Και είναι υπόλογη η Κυβέρνηση για τις επιλογές της απογραφής, της απαξίωσης του κύρους της χώρας, των καθυστερήσεων στην εξέλιξη προγραμματισμένων επενδύσεων, στην εμπλοκή της χρηματοδότησης και στο σοβαρό κίνδυνο της μεγάλης περικοπής των κονδυλίων από το Δ΄ Κοινοτικό Πλαίσιο Στήριξης.
      Η ακρίβεια, η αισχροκέρδεια, η ποιότητα των υπηρεσιών, δεν είναι δική σας ευθύνη. Είναι ευθύνη του Υπουργείου Ανάπτυξης, το οποίο αρνείται πεισματικά τον έλεγχο και την εποπτεία στην αγορά, με αποτέλεσμα το εξωξενοδοχειακό περιβάλλον, αυτό δηλαδή που διαμορφώνεται εκτός του ξενοδοχείου, αυτό που βρίσκουν οι τουρίστες έξω από το ξενοδοχείο, να εμφανίζεται εξαιρετικά ακριβό σε σύγκριση με όλους τους άλλους τουριστικούς ανταγωνιστικούς προορισμούς της περιοχής μας. Το Υπουργείο Ανάπτυξης μάλιστα με πρόσχημα, όπως λέει, ότι θέλει να ενισχύσει τον τουρισμό, απελευθερώνει και το ωράριο λειτουργίας των καταστημάτων, συνθλίβει τις μικρομεσαίες επιχειρήσεις. Και είναι βέβαιο ότι θα οδηγήσει σε κλείσιμο των επιχειρήσεων, που δεν θα αντέξουν και τους εργαζόμενους στην ανεργία.
      Από την άλλη πλευρά είναι απολύτως βέβαιον, μαθηματικά αποδεδειγμένο και στατιστικά προβλεπόμενο, ότι θα οδηγήσει σε αύξηση των τιμών και στην ακρίβεια για δύο λόγους: Οι επιχειρήσεις, που θα παραμείνουν στη ζωή, θα χρειαστούν περισσότερους εργαζόμενους. Επομένως, θα αυξήσουν το κόστος λειτουργίας, το οποίο θα πρέπει από κάπου να το καλύψουν. Τα πολυκαταστήματα και τα σούπερ μάρκετ θα ενισχύσουν τη θέση τους. Επομένως, θα ενισχύσουν και τη δυνατότητά τους, τη δύναμή τους να καθορίζουν τις τιμές προφανώς σε υψηλότερα επίπεδα. Και όλα αυτά με το επιχείρημα του Υπουργού Ανάπτυξης ότι «θέλουμε να βοηθήσουμε τον τουρισμό και τους καταναλωτές». Είναι όμως προφανές ότι το αποτέλεσμα θα είναι ακριβώς αντιτουριστικό, καθώς θα οδηγήσει σε γενικευμένη ακρίβεια. Και γνωρίζετε ποιος είναι ο πρώτος που πληρώνει τη γενικευμένη ακρίβεια, ιδιαίτερα στις τουριστικές περιοχές: ο ξένος τουρίστας. Γιατί η λογική είναι «αυτός ήρθε σήμερα, να του τα πάρουμε και τελειώσαμε, γιατί δεν θα τον ξαναδούμε».
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Αυτά ισχύουν.
      ΧΡΗΣΤΟΣ ΠΑΠΟΥΤΣΗΣ: Εμείς επιμένουμε ότι η Νομαρχιακή Αυτοδιοίκηση πρέπει να είναι εκείνη που θα διατηρήσει το δικαίωμά της να ορίζει το ωράριο λειτουργίας σε συμφωνία με τα κατά τόπους επιμελητήρια, τους εμπορικούς συλλόγους και τους εργαζόμενους.
      ΒΥΡΩΝ ΠΟΛΥΔΩΡΑΣ: Το ίδιο λέμε.
      ΧΡΗΣΤΟΣ ΠΑΠΟΥΤΣΗΣ: Κάνετε λάθος, γιατί η πρόταση την οποία διακινεί το Υπουργείο Ανάπτυξης είναι ότι θα είναι γενικευμένο το ωράριο και η Νομαρχιακή Αυτοδιοίκηση δεν θα έχει τη δυνατότητα να έχει μειωμένο ωράριο ορισμένες μέρες την εβδομάδα. Αντίθετα η μόνη δυνατότητά της θα είναι να αυξηθεί όταν και εφόσον υπάρχει τουριστική περιοχή, δηλαδή όλη η χώρα.
      Με την ευελιξία, λοιπόν, που απαιτείται, εμείς λέμε ειδικά για τις τουριστικές περιοχές της χώρας, πράγματι, να υπάρχει ένα διαφορετικό ωράριο, αλλά όχι γενικευμένο. 
      Οι θαλάσσιες συγκοινωνίες δεν είναι ευθύνη δική σας -επηρεάζουν όμως τον τουρισμό σημαντικά- είναι ευθύνη του Υπουργείου Εμπορικής Ναυτιλίας, το οποίο επιμένει να λειτουργεί ουσιαστικά εκτός νόμου, εκτός του ισχύοντος νομικού πλαισίου, κλείνοντας ουσιαστικά το μάτι στους κερδοσκόπους της ακτοπλοϊας και στερώντας τα νησιά και τον τουριστικό κόσμο από την εγγύηση για συνέπεια και σταθερότητα στις συγκοινωνιακές συνδέσεις, δηλαδή να γνωρίζουν όλοι τα ακριβή δρομολόγια των πλοίων προς και από τα νησιά ένα χρόνο, τουλάχιστον, πριν προκειμένου να ανταποκριθούν στις απαιτήσεις των μεγάλων διεθνών τουριστικών οργανισμών, που απαιτούν να έχουν στη διάθεσή τους όλες τις πληροφορίες για τις συνδυασμένες μεταφορές ένα χρόνο πριν. Γιατί τότε διαμορφώνονται τα πακέτα και τότε δίδονται οι προσφορές. 
      Αυτή η επιλογή, η επιλογή της δικής μας κυβέρνησης, που υπηρετεί ο ισχύων νόμος για τις θαλάσσιες συγκοινωνίες, δέχθηκε το ισχυρότερο πλήγμα από το έλλειμμα πολιτικής βούλησης και το πλεόνασμα κομματικής σκοπιμότητας με τις παρεμβάσεις ή ακόμη και με την αδράνεια  σε ορισμένες περιπτώσεις των Υπουργών Εμπορικής Ναυτιλίας και Αιγαίου.
      Το ίδιο ισχύει για την κρουαζιέρα και το yachting, για τα σκάφη αναψυχής, στα οποία εσείς, κύριε Υπουργέ, έχετε την ευθύνη –σύμφωνα με το νόμο- του συντονισμού αυτών των θεμάτων και αυτής της πολιτικής. Αυτός ο τομέας, του θαλάσσιου τουρισμού –είμαι βέβαιος ότι το γνωρίζετε- είναι αυτός που μπορεί να φέρει μία εξαιρετική δυναμική στη χώρα. Και αυτό με τη σειρά του απαιτεί αναβαθμισμένες μαρίνες, απαιτεί λιμενική πολιτική με όραμα. Αλλά, πού να βρει ο συνάδελφός σας, Υπουργός Εμπορικής Ναυτιλίας, χρόνο από τις κρίσεις των λιμενικών αξιωματικών για να ασχοληθεί με το όραμα της λιμενικής πολιτικής.
      Να πάμε παραπέρα: Την εποχή που υπογράφονται οι συμφωνίες της Ρωσίας με την Τουρκία για τη συνεργασία στον τουριστικό τομέα, το ελληνικό Υπουργείο Εξωτερικών ακόμη ψάχνει να βρει τρόπους για να λύσει το πρόβλημα με τη βίζα που, εφόσον δοθεί λύση, θα δώσει μία ισχυρότατη ώθηση στον ελληνικό τουρισμό σε όλους τους τομείς. 
      Ας μην αναφερθώ στους άλλους τομείς και στα άλλα Υπουργεία που επηρεάζουν άμεσα ή έμμεσα τον τουρισμό.
      Στάθηκα στα παραδείγματα αυτά, για να τονίσω ότι, ανεξάρτητα από τις καλές προθέσεις του κ. Αβραμόπουλου και του κ. Λιάσκου, είναι προφανές ότι υπάρχει μία εξαιρετική δυστοκία, μία ανυπέρβλητη αγκύλωση στο εσωτερικό της Κυβέρνησης της Νέας Δημοκρατίας. 
      Και αυτή –επιτρέψτε μου, κύριε Πρόεδρε- να την προσδιορίσω, γιατί έχει πολιτική αξία. Αυτή η ανυπέρβλητη αγκύλωση οφείλεται σε τρεις παράγοντες, που δρουν εκ των πραγμάτων συντονισμένα: 
      Ο πρώτος παράγοντας είναι η ισχυρή αντίληψη των Υπουργών της Νέας Δημοκρατίας ότι είναι ο καθένας απόλυτος κυρίαρχος στο χώρο του. Και ως εκ τούτου αρνούνται το διάλογο, αρνούνται τη συνεργασία προς ένα Υπουργείο το οποίο έχει καθαρά συντονιστικό ρόλο και απαιτεί την ουσιαστική συμβολή και συνεργασία όλων των άλλων Υπουργείων.
      Μέσα σε ένα χρόνο νεοδημοκρατικής διακυβέρνησης η ωμή αλήθεια είναι ότι σχηματίστηκαν υπουργικά δοβλέτια. Και μάλιστα, όχι μόνο μεταξύ των διαφόρων Υπουργείων, αλλά δυστυχώς και μέσα στα ίδια Υπουργεία. Άλλο δοβλέτι ο Υπουργός, άλλο δοβλέτι ο Υφυπουργός. Αρνητικά φαινόμενα που είχαμε επισημάνει σε κάποιες περιπτώσεις και στην κυβέρνηση τη δική μας, την κυβέρνηση του ΠΑΣΟΚ, μετά την πολύχρονη άσκηση της εξουσίας, που εδώ χρειάστηκαν μόνο λίγοι μήνες για να εμφανιστούν.
      Χαρακτηριστική απόδειξη του γεγονότος ότι ορισμένα κυβερνητικά στελέχη της Νέας Δημοκρατίας αντιλαμβάνονται τη συμμετοχή τους στην κυβέρνηση ως μία ευκαιρία για να «ρεφάρουν» σε σχέση με ό,τι δεν κατάφεραν τα προηγούμενα χρόνια στην πολιτική τους διαδρομή. Και για να μην παρεξηγηθώ, αναφέρομαι στη δόξα, σε πολιτική και κοινωνική επιρροή, σε προσωπική ισχύ, σε συγκρότηση προσωπικών δικτύων και μηχανισμών επιρροής και εξουσίας.
      Ο δεύτερος παράγοντας είναι η άρνηση της διοίκησης να προσαρμοστεί σε μία κεντρική επιλογή για τον συντονισμό κάτω από το Υπουργείο Τουριστικής Ανάπτυξης, φοβούμενη ότι ανοίγει ο δρόμος για μεταφορά αρμοδιοτήτων των υπηρεσιών, αλλά και μεταφορά προσωπικού από το ένα Υπουργείο προς το Υπουργείο Τουριστικής Ανάπτυξης, προσωπικού το οποίο για πολλά χρόνια έχει βολευτεί με την υπάρχουσα κυβερνητική και κρατική λειτουργία. Και αυτή είναι επίσης μία ωμή αλήθεια.
      Ο τρίτος παράγοντας είναι ότι η περίφημη κεντρική επιλογή του Πρωθυπουργού για την αποφασιστική υποστήριξη του Υπουργείου Τουριστικής Ανάπτυξης δεν ήταν και τόσο πολύ ισχυρή. Γιατί δεν μπορώ να πιστέψω ότι είναι τόσο αδύναμος ο Πρωθυπουργός, που δεν μπορεί να επιβάλει στους Υπουργούς του την υλοποίηση των αποφάσεων και των δεσμεύσεων της Κυβέρνησης. Εκτός αν είναι τόσο πολύ εγκλωβισμένος από την απογραφή και το «βασικό μέτοχο», που στην ουσία έχει ακυρωθεί ο ίδιος, αποδεχόμενος το ρόλο του «βασικώς» αμέτοχου Πρωθυπουργού στη διακυβέρνηση της χώρας.
      ΑΝΑΣΤΑΣΙΟΣ ΚΑΡΑΜΑΡΙΟΣ: Ε, αυτό τώρα πάει πολύ!
      ΧΡΗΣΤΟΣ ΠΑΠΟΥΤΣΗΣ: Ποιο είναι το αποτέλεσμα, κύριε Υπουργέ; Δέχεσθε την εμφανή και την αφανή αμφισβήτηση των συναδέλφων σας. Έχετε όλη τη συμπάθειά μας, γιατί γνωρίζουμε τις προθέσεις σας και γνωρίζουμε τις καλές σας προθέσεις. Το τονίζω αυτό. Όμως δεν είναι η καλύτερη υποδοχή την οποία επεφύλαξε η Νέα Δημοκρατία στην επιτροπή σας. Γιατί στην πραγματικότητα, σας έκανε τη μεγάλη τιμή ο Πρωθυπουργός να σας περιλάβει στο κυβερνητικό σχήμα, αλλά σας όρισε Υπουργό σε ένα μη Υπουργείο. Το αποτέλεσμα όμως το πληρώνει ο τουρισμός, το πληρώνει η ανάπτυξη, το πληρώνει η προοπτική της χώρας, οι τοπικές κοινωνίες και κυρίως  οι εργαζόμενοι. Γιατί ο τουρισμός, όπως και η ναυτιλία απαιτούν τη μεγαλύτερη  δύναμη και την ολόπλευρη υποστήριξη στα χρόνια που έρχονται, εάν θέλουμε, πραγματικά, να αξιοποιήσουμε τα μοναδικά αυτά συγκριτικά πλεονεκτήματα της χώρας.
      Κύριε Πρόεδρε, κυρίες και κύριοι συνάδελφοι, σας ευχαριστώ για την ανοχή σας, αλλά ήθελα από αυτό το Βήμα να πω στον κύριο Υπουργό ότι ο τουρισμός πράγματι –και θα συμφωνήσω μαζί του- αποτελεί μία πηγή πλούτου για την Ελλάδα και αξίζει τον κόπο μία εθνική προσέγγιση, αλλά με διαφορετικά μυαλά και διαφορετικές προσεγγίσεις, απαλλαγμένες από τις κομματικές αντιπαλότητες του παρελθόντος. 
      Αφήστε το παρελθόν. Ας κοιτάξουμε το μέλλον. Και ας δούμε με ποια βήματα, με ποια μέτρα θα πετύχουμε το στόχο μας. Ο στόχος πρέπει να είναι η ενίσχυση της τουριστικής βιομηχανίας, του τουρισμού της χώρας και η ανάπτυξη να συνδυάζονται για μία μεγάλη ώθηση της σύγχρονης ελληνικής οικονομίας.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, να έχετε υπ’ όψιν σας ότι ο χρόνος που απομένει για τη δευτερολογία και τριτολογία σας είναι γύρω στα έξι λεπτά. 
      Ο κ. Βύρων Πολύδωρας ως Κοινοβουλευτικός Εκπρόσωπος της Νέας Δημοκρατίας έχει το λόγο.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, κυρίες και κύριοι συνάδελφοι, θα επιμείνω στη δομή της παρεμβάσεώς μου, όπως την είχα σχεδιάσει. Δηλαδή δεν περισπώμαι από τις αναφορές τις εκτός θέματος, τις μονότονες, τις στερεότυπες, ως ευφυολογήματα και ως σχήματα λόγου, εις θέσιν πολιτικής, στις οποίες κατέφυγε ο κ. Παπουτσής. Θα επιμείνω, λοιπόν, στη δομή του λόγου μου, της παρεμβάσεώς μου, όπως την είχα σχεδιάσει.
      Τι να πω, παραδείγματος χάριν, για το ευφυολόγημα της απογραφής, που είναι ένα σύνθημα, επί του οποίου θέλουν να στηρίξουν πολιτική; Πράγματι, υπάρχει λόγος να στηρίξετε πολιτική της αυτοκριτικής και η αυτοκριτική να οδηγήσει σε ένα συμπέρασμα: συγγνώμη, λέγαμε ψέματα, κρύβαμε κάτω από το χαλί. Βγήκαν με την απογραφή, τα παλεύει η Νέα Δημοκρατία, συγχαρητήρια στη Νέα Δημοκρατία, που τα παλεύει για το 2005 και για το 2015!
      (Χειροκροτήματα από την πτέρυγα της Νέας Δημοκρατίας)
      Τι να πούμε για το βασικό μέτοχο; Τι σύνθημα και ευφυολόγημα είναι αυτό; Είναι το άρθρο 14 παράγραφος 9 του Συντάγματος.
      (Χειροκροτήματα από την πτέρυγα της Νέας Δημοκρατίας)
      Εάν μπορείτε να δείτε την πραγματικότητα! Και εάν νομίζετε ότι είσαστε τόσο σίγουροι για τους προπαγανδιστικούς μηχανισμούς ότι με το σύνθημα «απογραφή», πέστε το συνέχεια όπως έλεγε και ο Γκέμπελς και με το σύνθημα «βασικός μέτοχος» όπως έλεγε ο Γκέμπελς, εάν νομίζετε ότι μπορείτε να βγείτε πέρα από το ποτάμι, κοιτάξτε την κοινωνία πως σας αποβάλλει! Κοιτάξτε το λαό!  Θα πρέπει να κάνετε, μεγάλες βαθιές αναθεωρήσεις για να πιάσετε επαφή με το λαό. Ακούει ΠΑΣΟΚ και φεύγει μακριά. Τη Νέα Δημοκρατία την κοιτάει κριτικά, την κοιτάει με ελπίδα,  την κοιτάει με ανέκπτωτες προσδοκίες, αλλά την εμπιστεύεται. 
      Παρασύρθηκα ενώ σας δήλωνα ότι θα μείνω στη δομή του λόγου μου. Απολογούμαι γι’ αυτό. 
      Σήμερα είναι η μέρα της ποίησης κυρίες και κύριοι συνάδελφοι. Και διάλεξα έναν αγαπημένο μου στίχο από τον Παλαμά τον οποίο αφιερώνω και νομίζω ότι ταιριάζει στο πνεύμα του τουρισμού. Λέει: «Έστησα, και από όσους τόπους και εάν επέρασα σε ναούς αγνάντια το τσαντίρι, στάθηκα κοντά στην Εκκλησιά, στάθηκα κοντά στο τζαμί, στο μοναστήρι και άλλαξα γοργά και χτυπητά λόγια με πιστούς και με λευίτες». Λέει: «Από το μεσοπόλεμο ο βάρδος της ιεράς πόλεως του Μεσολογγίου» - ο εθνικός μας ισότιμα ποιητής Κωστής Παλαμάς, για να υπαινιχθεί τον ιστορικό κύκλο, τον πολιτισμικό κύκλο. Αντί να είναι αυτό το ανούσιο «πολυπολιτισμική κοινωνία».Τι πάει να πεί «πολυπολιτισμική κοινωνία»; Πάει να πει να σεβαστούμε τον άλλον, να υποδεχθούμε τον άλλον. Και έτσι πήρε τη θέση της η χώρα μας ως τουριστική χώρα. 
      Για την τουριστική εικοσαετία του ΠΑΣΟΚ να μην είσαστε υπερήφανοι ούτε θα επιμείνω πολύ. Διαλύσατε τον τουρισμό, στην κυριολεξία. Οι δε λογαριασμοί για το ένα εκατομμύριο τους ανθρώπους που ασχολούνται με την τουριστική βιομηχανία και προσφέρουν το 18%-20% του ΑΕΠ, αυτοί οι λογαριασμοί όταν πάνε σε απόλυτους αριθμούς τι μας φέρνουν κυρίες και κύριοι συνάδελφοι όπως διάβαζα στην  στατιστική υπηρεσία του τουρισμού; Τουριστικό συνάλλαγμα το 2003 ίσο με αυτό το 1980. Αυτός είναι ο λογαριασμός. Και αν δεν είχαμε τους Ολυμπιακούς Αγώνες η τουριστική υποδομή θα ήταν πλήρως απαξιωμένη. Και σεις περί άλλα ετυρβάζατε. 
      Θέλω να σας πω τώρα  ποιος κάνει πράξεις και ποιος περί άλλα τύρβαζε, δηλαδή το ΠΑΣΟΚ. Ποιος κάνει πράξεις, το «ανύπαρκτο» Υπουργείο, το σαρκάζω εδώ για τη ρητορική του ΠΑΣΟΚ, δηλαδή ο κ. Αβραμόπουλος που άμα τη αναλήψη των καθηκόντων του έλυσε θέμα που έκαναν είκοσι χρόνια να το λύσουν και μιλάμε για τα αστέρια και για τις κλίνες των καταλυμάτων, για να υπάρξει μια τάξη στο τουριστικό τοπίο. Και προχωρεί σε τουριστική αναγέννηση. Και συγχαίρω επίσημα τον κ. Αβραμόπουλο και για την Κίνα και για την Αμερική και για τη διαφήμιση στο Βερολίνο. 
      Υπενθυμίζω ότι ο Καραμανλής ο Πρωθυπουργός της χώρας ασχολήθηκε με τις βίζες  στη συνάντηση Κορυφής –μιλάω για τον Πούτιν και τη Μόσχα- θέμα για το οποίο φυσικά στο χρόνο θα το αντιμετωπίσουμε ευδοκίμως ενώ εσείς είκοσι χρόνια ή δέκα χρόνια  κρίσιμα από το 1990 όταν είχαμε την πτώση του υπαρκτού σοσιαλισμού κλπ, το κοιτούσατε απαθώς. 
      Έχω την τιμή να αναφέρω στο Σώμα και στον ελληνικό λαό κατ’ επέκταση ότι τώρα θα υπάρξει νέα τουριστική αναγέννηση, τώρα με την Κυβέρνηση της Νέας Δημοκρατίας, η οποία τάσσει τις προτεραιότητες για τουρισμό ποιότητας για την ξενοδοχειακή υποστήριξη και για την εκπαίδευση του προσωπικού από την κατώτατη βαθμίδα μέχρι το στελεχικό προσωπικό που θα εξυπηρετήσει τον ξένο και θα τον εξυπηρετήσει υπεύθυνα, φιλόξενα, αποτελεσματικά, σε ανώτατο επίπεδο υπηρεσιών. Αυτό είναι ο δρόμος και ο τρόπος. 
      Η επερώτησή σας κυρίες και κύριοι συνάδελφοι του ΠΑΣΟΚ έχει μία λεγκαλιστική αντίληψη για τον νόμο –τα ερωτήματα τα απήντησε  ο κ. Αβραμόπουλος- δηλαδή γιατί το νομοθετικό έργο αργεί, τι γίνεται με τη μεταφορά των γραφείων του εξωτερικού που υπάγεται στον ΕΟΤ ενώ πρέπει να έλθει στο Υπουργείο Τουρισμού, για την καθυστέρηση της λειτουργίας των περιφερειακών διευθύνσεων του ΕΟΤ, για την απόφαση να συσταθεί ανώνυμη εταιρεία για τον Οργανισμό Τουριστικής Εκπαίδευσης και Κατάρτισης. Νομίζω ότι όλα αυτά είναι περίπου τυπικά, περίπου σχολαστικιστικά και αυτό καταδεικνύει ένα πράγμα. Ότι όρους της πολιτικής του Υπουργείου Τουρισμού είναι τόσο δυνατός που σας συμπαρασύρει και πιάνεστε από τα χαμόκλαδα της λεγκαλιστικής αντίληψης, της προσήλωσης στη τυπολατρεία και στο νόμο, έτσι όπως τα διατυπώνετε στο κείμενο της επερώτησής σας. 
      Για μας ο ιαματικός τουρισμός ο οποίος όπως δήλωσε ο Υπουργός έρχεται σε συνέχεια, γιατί όχι, ενός προσχεδιάσματος ατελούς, ενώ ο νόμος που θα έλθει της Νέας Δημοκρατίας θα είναι το πλήρες, πράγματι έρχεται για να δώσει μια ώθηση. Ύστερα ο κ. Γεωργιάδης προχθές που είναι από τουριστική περιοχή μας έλεγε για τις νέες τουριστικές υπηρεσίες στη διεθνή ζήτηση τουριστικών υπηρεσιών και μας μίλησε παραδείγματος χάριν για την αξιοποίηση του κλίματος…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω κύριε Πρόεδρε. Έχω και την δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Εκτός αν πείτε ένα πάρα πολύ ωραίο ποίημα λόγω της ημέρας για την ποίηση. 
      ΑΓΓΕΛΟΣ ΤΖΕΚΗΣ: Δεν έχετε δευτερολογία κύριε συνάδελφε. 
      ΠΡΟΕΔΡΕΥΩΝ (Γεώργιος Σούρλας): Το ξέρει ο κ. Πολύδωρας. 
      ΒΥΡΩΝ ΠΟΛΥΔΩΡΑΣ: Λέω, λοιπόν, ότι  θα πρέπει να αφυπνιστούμε για τον τουρισμό ποιότητος και για τις νέες τουριστικές υπηρεσίες που υπάρχουν στη διεθνή ζήτηση. Ο κ. Γεωργιάδης μιλούσε για τη νέα τουριστική ζήτηση στον τουρισμό ή στην ψυχαγωγία του ύπνου. Δηλαδή από τις Βόρειες χώρες θα έρχονται προς την Μεσόγειο και για το ψυχοθεραπευτικό μέσο του ύπνου. 
      Λέμε, λοιπόν, για τον ιαματικό τουρισμό, για τις νέες ζητήσεις, για τον αθλητικό τουρισμό. Εδώ έχουμε την υποδομή, την υπεραξία από τις ολυμπιακές εγκαταστάσεις η οποία δεν απαξιώνεται με τίποτα. 
      Θέλω να σημειώσω για τη διαφήμιση ότι όσο κάνει όλη η ανύπαρκτη διαφήμιση των ημερών του ΠΑΣΟΚ μα και η δική μας διαφήμιση δεν φέρνουν εξίσωση με την αξία της προβολής της τελετής ενάρξεως ή λήξεως των Ολυμπιακών Αγώνων. 
      Ούτως εχόντων των πραγμάτων κυρίες και κύριοι συνάδελφοι, πρέπει να συνεννοηθούμε σοβαρά για την αξιοποίηση του φυσικού περιβάλλοντος, ήλιος και θάλασσα, αλλά κυρίως το ιστορημένο τοπίο, το ανθρωπογενές περιβάλλον. Και πρέπει να κάνουμε την καινούργια ρύθμιση, να συνεννοηθούμε όχι μόνο με τους bookmakers, όχι μόνο με τα έργα από το Χόλυγουντ που ευφυέστατα άνοιξε αυτήν την πόρτα και αυτόν τον δρόμο ο κ. Αβραμόπουλος. Θα πρέπει να συνεννοηθούμε και με τις ιστορικές ακαδημίες σε όλο τον κόσμο ώστε κάθε σπιθαμή του ελληνικού εδάφους να είναι πόλος έλξεως να είναι μια τουριστική ατραξιόν, καλά προβεβλημένη και φυσικά με τους όρους του ποιοτικού τουρισμού, ότι δηλαδή θα έχουμε την ευφυία να πάρουμε το 1%  των τουριστών της Κίνας, το 1% των τουριστών της Ρωσίας κοκ. Καταλαβαίνετε τι ακριβώς υπαινίσσομαι, πράγματι θέλει και άλλες διαβουλεύσεις και συνεννοήσεις, εκτός από τη διαφήμιση που θα είναι το φόντο πάνω στο οποίο θα γίνουν οι πράξεις. 
      Θέλω να υπογραμμίσω την ανάγκη για την καθαριότητα, για τις υπηρεσίες. Θέλω εκείνοι οι παράσπονδοι επιχειρηματίες, γιατί έχουμε το άριστο δυναμικό των ξενοδόχων, κάποιοι οι οποίοι είναι τεμπέληδες, νωθροί, με την αντίληψη «θα έλθουν, τι θα κάνουν, από μέσα θα περάσουν» αυτά με την εποπτεία σας και τη διοίκησή σας να τα καταργήσετε. Προσβάλλουν, δυσφημούν τη χώρα και τον τουρισμό, γιατί είναι εθνικό κεφάλαιο η τουριστική βιομηχανία και η βιομηχανία της αναψυχής. 
Εκείνοι οι οποίοι δεν θέλουν να δουλέψουν, σύμφωνα με τα σύγχρονα standards, δεν έχουν θέση στον τουρισμό. Στον τουρισμό της Κρήτης, της Κέρκυρας, της Δωδεκανήσου, της Ρόδου, της Κω, της χερσαίας Ελλάδος, της Μακεδονίας και της Θράκης, στην Ήπειρο με τη Δωδώνη και τα ιστορημένα τοπία, τα Ιόνια Νησιά, το Αιγαίο. 
      Είμαστε μια πρόταση τουρισμού και πολιτισμού σε παγκόσμια κλίμακα. Απαιτείται να έχουμε μια συνέγερση στο πως θα προβάλουμε –όχι το προϊόν- αυτή την υπόστασή μας, η οποία εξ ορισμού είναι έλξη, είναι φιλοξενία, είναι πολιτική, είναι τρόπος ζωής για την Ελλάδα. Είναι, δηλαδή, πρόταση πολιτισμού για την Ευρώπη και τον κόσμο όλο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Με αυτό το πνεύμα να συναντηθούμε στην τουριστική πολιτική. Ασφαλώς και συγχαίρουμε και εμπιστευόμαστε τον κ. Αβράμοπουλο και το Υπουργείο Τουρισμού για τα γρήγορα βήματα, τα σωστά, με τα οποία αναπτύσσει επικοινωνία και πολιτική με πιστούς και με λευίτες. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε, κύριε Πολύδωρα, αν και παρατείνατε λίγο παραπάνω το χρόνο.
      ΗΛΙΑΣ ΦΩΤΙΑΔΗΣ: Δεν πειράζει, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το Σώμα συμφωνεί απ’ ό,τι φαίνεται και επομένως το Προεδρείο δεν έχει πρόβλημα. Όμως δεν είναι έτσι.
      Κυρίες και κύριοι συνάδελφοι, ο Βουλευτής κ. Γιάννος Παπαντωνίου ζητεί ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια. 
      Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδος κ. Ελπίδα Παντελάκη.
      ΕΛΠΙΔΑ ΠΑΝΤΕΛΑΚΗ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, πιστεύουμε ότι είναι μια καλή ευκαιρία η επερώτηση που έγινε σήμερα από το ΠΑΣΟΚ όχι μόνο για να κάνουμε ένα μικρό απολογισμό της κυβερνητικής πορείας αυτόν το χρόνο σ’ αυτό το θέμα, αλλά και για να εκφράσουμε όλοι τις απόψεις μας, γιατί είτε από κυβερνητική, είτε από αντιπολιτευτική θέση κρινόμαστε όλοι. 
      Νομίζω ότι πρέπει να συνεννοηθούμε για ποιο τουρισμό μιλάμε, ποιο είναι το πρόσωπο του τουρισμού τελικά στην χώρα μας, ποιος κερδίζει και ποιος χάνει και τι προτάσεις έχουμε τελικώς.
      Αυτό που θέτει σήμερα η αντιπολίτευση από το χώρο του ΠΑΣΟΚ είναι ότι  από τότε που έφερε τον ιδρυτικό νόμο η Κυβέρνηση, τον Ιούλιο μήνα μέχρι σήμερα δεν τον έχει εφαρμόσει και δεν έχει προχωρήσει τα προεδρικά διατάγματα. Βάζει επίσης, τα ζητήματα που έχουν σχέση με τη διοίκηση –διοίκηση, κακοδιοίκηση, ανυπαρξία κλπ.- και θέτει ζήτημα ότι τελικά υπάρχει έλλειμμα τουριστικής πολιτικής. 
      Είναι προφανές ότι αυτό θα μπορούσατε να πείτε γιατί συμφωνείτε στην ουσία και στο όραμα που έχετε για τον τουρισμό και γι’ αυτό βάζετε αυτά τα ζητήματα. Όμως εμείς πιστεύουμε ότι η Κυβέρνηση σ’ αυτό το διάστημα –δεν είναι καθαρός ένας χρόνος τα ζητήματα του τουρισμού, είναι περίπου οκτώ μήνες- έχει συγκεκριμένη στρατηγική, έχει πολιτική στόχευση η οποία βρίσκεται στη συνέχεια της πολιτικής της προηγούμενης κυβέρνησης. Εμείς λέμε μάλιστα ότι προχωρεί ταχύτατα και ανησυχούμε για τις εξελίξεις που υπάρχουν στα ζητήματα του τουρισμού και το ξεπούλημα της δημόσιας περιουσίας από το ένα άκρο της χώρας στο άλλο.
      Πολύ σωστά ειπώθηκε ότι ο τουρισμός είναι ένας δυναμικός τομέας στην οικονομία. Αυτός –δηλαδή, ο τουρισμός- έχει απομείνει τελικώς για τη χώρα μας, όπως λέτε. Δεν υπάρχει βαριά βιομηχανία. Δεν υπάρχει τίποτα άλλο με βάση το περιεχόμενο και τις κατευθύνσεις που έχει η Ευρωπαϊκή Ένωση για την ανάπτυξη που πρέπει να έχει η χώρα μας. 
      Όντως είναι ένας δυναμικός τομέας. Για να δούμε όμως ποιοι παράγουν αυτό τον πλούτο, γιατί είναι –νομίζουμε-  εκτός ενδιαφέροντος οι κύριοι πρωταγωνιστές αυτού του πλούτου και για να δούμε ποιος κέρδισε και ποιος έχασε τα προηγούμενα χρόνια, αλλά και αυτό το διάστημα.
      Αναφέρθηκε από τον κύριο Υπουργό ότι είναι οκτακόσιες χιλιάδες κόσμος. Σωστά. Είναι χιλιάδες ξενοδοχοϋπάλληλοι που ζουν με 650 ευρώ μικτά με την αύξηση μετά τις τελευταίες κινητοποιήσεις και με συμβάσεις μιας ημέρας. Από την άλλη μεριά είναι οι μεγαλοξενοδόχοι, που αυτοί είναι το πρόσωπο του τουρισμού σύμφωνα με την Κυβέρνηση, αλλά και σύμφωνα με την προηγούμενη κυβέρνηση του ΠΑΣΟΚ, οι οποίοι ξεκοκάλισαν εκατοντάδες εκατομμύρια ευρώ το προηγούμενο διάστημα με την Ολυμπιάδα, για την οποία ακούσαμε τόσους λόγους. Πήραν από 275.000.000 ευρώ σε όλη τη χώρα και 84.000.000 ευρώ στην Αττική, όταν το ίδιο διάστημα οι ξενοδοχοϋπάλληλοι πήραν αύξηση 92 λεπτά την ημέρα! Αυτό είναι το πρόσωπο του τουρισμού. Αυτή ήταν η πραγματικότητα που ζήσαμε το προηγούμενο διάστημα.
      Είναι οι εκατοντάδες χιλιάδες που εμπλέκονται με τον επισιτισμό, με τα συναφή επαγγέλματα που ζουν κάτω από το άγχος της επιβίωσης με μισθούς πείνας. Είναι οι αυτοαπασχολούμενοι. Είναι τριάντα πέντε χιλιάδες αυτοαπασχολούμενες οικογενειακές επιχειρήσεις. Τα νοικιαζόμενα δωμάτια, δηλαδή, τα οποία συνθλίβονται. 
      Μάλιστα όταν συζητούσαμε στην επιτροπή, έγινε πρόταση από Βουλευτές από το χώρο του ΠΑΣΟΚ να επιχορηγηθούν για να αποσυρθούν γιατί χαλάνε τη μόστρα των μεγάλων ξενοδοχειακών μονάδων. Όποιος θέλει μπορεί να βρει τα Πρακτικά να δει ποιοι είναι αυτοί οι Βουλευτές που το είπαν αυτό.
      Το πρόσωπο του τουρισμού, λοιπόν, ποιοι άλλοι είναι; Είναι οι εργαζόμενοι. Είναι ο εργαζόμενος λαός της Ελλάδας. Αυτοί είναι. Αυτοί είναι κύρια. Είναι το 40% που δεν έκανε διακοπές το καλοκαίρι που πέρασε, που οι διακοπές ήταν όνειρο θερινής νυκτός. Αυτός ο κόσμος, λοιπόν, είναι εκτός ενδιαφέροντος. Αυτό δεν είναι το πρόσωπο του τουρισμού.
      Ποιο είναι το πρόσωπο του τουρισμού και ποια πραγματικότητα, λοιπόν, βιώνουμε όλα αυτά τα χρόνια και προχωρεί με συγκεκριμένη στόχευση και η Κυβέρνηση και το Υπουργείο βεβαίως; Είναι να εξυπηρετηθεί το κριτήριο της ανταγωνιστικότητας: Τουρισμός και ανταγωνιστικότητα. Να πετύχουμε τους στόχους της οικονομίας, να υπάρχει ανάπτυξη, να δοθούν θέσεις εργασίας και έπεται συνέχεια. Οι θέσεις εργασίας είχαν δοθεί το προηγούμενο διάστημα με την ανάπτυξη που υπήρχε, που ήμασταν πρώτοι στην Ευρωπαϊκή Ένωση. 
      Αυτός είναι, λοιπόν, ο στόχος. Προσανατολισμός στον ποιοτικό τουρισμό υψηλών επιδόσεων. Για ποιους μιλάμε; Ποιους αναζητάει η Κυβέρνηση τελικά, για να καταλαβαίνει και ο κόσμος; Αναζητά, λοιπόν, πελάτες τόσο στο εσωτερικό της χώρας, όσο και στο εξωτερικό με παχυλά πορτοφόλια, λίγους και εκλεκτούς. Και βεβαίως αναζητά προσέλκυση επενδυτών. 
      Ετοιμάζει όλο αυτό το διάστημα η Κυβέρνηση μέτρα ώστε να βοηθήσουν προς αυτήν την κατεύθυνση; Βεβαίως με ταχύτατους ρυθμούς, επειδή λέτε ότι δεν παράγει νομοθετικό έργο. Δεν προχώρησε το φορολογικό νομοσχέδιο; Δεν δίνει φορολογική ασυλία στα μεγάλα επιχειρηματικά πλάνα; Γιατί θα έρθουν τα ξένα κεφάλαια στην Ελλάδα; Να μπουν στο Χρηματιστήριο ή στα ομόλογα. Αυτό το έκαναν και απέξω. Μήπως για να δώσουν θέσεις δουλειάς; Να αντιμετωπίσουν τα προβλήματα της υγείας, της παιδείας; Για να αγοράσουν γη, γιατί θα την ξεπουλήσει η Κυβέρνηση, θαρρείς και ότι έχει το δικαίωμα και ότι είναι ιδιοκτήτης αυτής της χώρας. Θα ξεπουλήσει τη λαϊκή περιουσία για να κάνουν επιχειρηματικά σχέδια, μεγάλα πλάνα. Πάνω από 50.000.000 ευρώ προβλέπει ο αναπτυξιακός νόμος που δίνει μεγάλο ρεγάλο για να ξεκινήσουν πολύ γρήγορα αυτά τα επιχειρηματικά σχέδια. Αυτή είναι η μια πλευρά, λοιπόν, στο που θα πάνε αυτά τα χρήματα. 
      Μάλιστα το ΠΑΣΟΚ σήμερα με την επερώτηση αυτή κάνει κριτική στην Κυβέρνηση γιατί δεν προχώρησε αυτές τις περιβόητες εναλλακτικές μορφές τουρισμού σύμφωνα με τη μόδα. Δηλαδή, είναι μόδα, είναι σύγχρονο να ξεπουλάς, να παραχωρείς σε ιδιώτες τις πηγές, αυτό που αναβλύζει από τη γη; Πρέπει να είναι στον ιδιώτη; Δεν πρέπει να είναι δημόσιο; 
      Ή δεν στηρίχτηκε η Κυβέρνηση στον προηγούμενο νόμο που ψήφισε το ΠΑΣΟΚ για την αποκατάσταση, για τον τουρισμό στα ζητήματα υγείας; Γιατί δεν πρέπει οι εργαζόμενοι δημόσια και δωρεάν να πηγαίνουν να κάνουν αυτά τα πράγματα; Και το ταμείο, αν πληρώνει, πάλι δεν επιβαρύνονται οι εργαζόμενοι;
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Αυτό, λοιπόν, το επενδυτικό κλίμα προχωράει. Προχώρησαν και τις αδειοδοτήσεις, αλλά επειδή δεν έχω πολύ χρόνο, δεν θα το αναλύσω. Υπάρχει το χωροταξικό, το πολεοδομικό και μπαίνουν και τα ζητήματα χρήσεως γης. ‘Όλα αυτά μπαίνουν στο σφυρί για μεγάλα επιχειρηματικά σχέδια, για την ανάπτυξη του τουρισμού και η γνωστή επωδός. 
      Είναι μύθος, λοιπόν, ότι πρόκειται να κερδίσουν οι εργαζόμενοι, οι οποίοι παρακολουθούν και δεν συμμετέχουν σε αυτήν τη διαδικασία, την ίδια στιγμή που συνθλίβονται. 
      Τολμούν μάλιστα ορισμένοι, κύριοι Βουλευτές, να λένε ότι είμαστε και ενάντια και να κάνουν κριτική στην απελευθέρωση του ωραρίου. Στην απελευθέρωση του ωραρίου κάνετε κριτική, όταν λέτε να αποφασίσουν οι νομάρχες; Γιατί δεν λέμε καθαρά να δουλεύουν επτάωρο, πενθήμερο και τριανταπεντάωρο σαν άνθρωποι; Γιατί δεν θέλουμε να είναι σαράντα οκτώ ώρες η δουλειά και η Κυριακή μόνο να είναι αργία. Γιατί δεν παίρνουμε καθαρή θέση; Γιατί είμαστε ουσιαστικά υπέρ της απελευθέρωσης. 
      Μιλάμε για τουρισμό και ακτοπλοϊκές συγκοινωνίες; Να μιλήσουμε για φτηνές, συχνές και ασφαλείς συγκοινωνίες. Δεν μπορεί να είναι αξιόπιστη η πρότασή μας όταν εγκαλούμε την Κυβέρνηση, κύριοι Βουλευτές του ΠΑΣΟΚ, γι’ αυτό το ζήτημα, όταν συμφωνούμε συγχρόνως για την απελευθέρωση της ακτοπλοΐας που αφήνει ελεύθερες τις τιμές, τα δρομολόγια, οργανικές θέσεις και πετάει τους ναυτεργάτες από τα καράβια.
      Είναι πολλά τα ζητήματα. Είναι όμως και μερικά τα οποία είναι εξαιρετικά ανησυχητικά, είναι καινούργια, αν θέλετε, από τότε που δημιουργήθηκε ο ελληνικός πολιτισμός! Φέρνουν τον καταργημένο νόμο, ν. 4171/1961 περί λήψεως γενικών μέτρων για την υποβοήθηση της χώρας και αυτό –προσέξτε- έχει άμεση σχέση με τον τουρισμό. Για μεγάλα, λοιπόν, επιχειρηματικά σχέδια θα τους δίνεται ο αιγιαλός, η παραλία, οι εθνικοί δρυμοί, θα τους δίνονται τα πάντα. Ό,τι μπορεί να φανταστεί κανείς θα δίνεται. 
      Γι΄ αυτό, λοιπόν, εγκαλείται η Κυβέρνηση από το ΠΑΣΟΚ για να φτιάξει δασικά χωριά και όλα αυτά. Ζηλέψαμε τα σαλέ της Ελβετίας, που πρέπει να γίνουν τα ίδια και στην Ελλάδα. 
      Και τα υπόλοιπα ζητήματα που μπαίνουν, τα συνέχισε στην ουσία η Κυβέρνηση και για αυτά βέβαια δεν συζητάει κανείς, γιατί εκεί είναι η καρδιά του προβλήματος. Η ΕΤΑ ΑΕ του ΠΑΣΟΚ, η αμαρτωλή, που πουλάει τα ασημικά της οικογένειας, έγινε Εταιρεία Τουριστικής Ανάπτυξης και έχει το ίδιο περιεχόμενο και την ίδια κατεύθυνση. Δεν μιλάει κανείς γι’ αυτό, βέβαια. 
      Ήθελα να ξέρω το εξής: Ο Εισηγητής από το χώρο του ΠΑΣΟΚ είπε ότι είναι πολύ μεγάλο σκάνδαλο το ότι η Εταιρεία Τουριστικής Ανάπτυξης προσέλαβε μία εταιρεία για να την αναδιοργανώσει. 
      Αυτό είναι το σκάνδαλο, κυρίες και κύριοι Βουλευτές ή αυτή η ίδια η Εταιρεία Τουριστικής Ανάπτυξης ΑΕ, η οποία είναι κτηματομεσιτική εταιρεία και βγάζει στο σφυρί τη δημόσια περιουσία; Αυτό δεν είναι σκάνδαλο; 
      Συμφωνείτε σ’ αυτό, αλλά διαφωνείτε σχετικά με το πώς θα γίνουν οι διαδικασίες.
      Θα αναφερθώ σε ορισμένα ζητήματα εν τάχει, γιατί τελειώνει και ο χρόνος μου. Ένα θέμα που το θεωρούμε πολύ σοβαρό είναι το ζήτημα που έχει σχέση με τον Οργανισμό Τουριστικής Εκπαίδευσης και Κατάρτισης, τον ΟΤΕΚ. Ακούστε. Νομίζω ότι εδώ είναι υποχρεωμένη η Κυβέρνηση να πάρει θέση και το ζητώ από τον κύριο Υπουργό αυτό. Από τον προηγούμενο νόμο του ΠΑΣΟΚ υπήρχε καταληκτική ημερομηνία για 30-6-2003, τα τρία χρόνια σπουδών συν ένα να γίνουν τέσσερα και να αναβαθμιστούν επιτέλους αυτές οι σχολές και να μπουν στα ΤΕΙ. 
      Ποιο είναι το αποτέλεσμα; Αυτό το πράγμα έχει μείνει ανοιχτό και μάλλον θάφτηκε τελείως. Έχει συσταθεί μία ανώνυμη εταιρεία και αναρωτιέται το ΠΑΣΟΚ –αυτό είναι καταπληκτικό- τι είναι αυτή η ανώνυμη εταιρεία. Μα, αυτή η ανώνυμη εταιρεία φτιάχτηκε στη βάση του νόμου που ίδρυσε το ΠΑΣΟΚ. Ποιος είναι ο σκοπός της εταιρείας; Τι κάνει «νιάου-νιάου» στα κεραμίδια; Μισοεκπαιδευμένο, μισοειδικευμένο, φτηνό εργατικό δυναμικό, συμμετοχή σε προγράμματα κλπ..
      Για εμάς είναι καθαρό ότι τουρισμός χωρίς κατοχύρωση του τουριστικού επαγγέλματος μέσα από ενιαία, δωρεάν, δημόσια εκπαίδευση, χωρίς υλικοτεχνική υποδομή, στήριξη και αναβάθμιση του επιπέδου σπουδών, δεν μπορεί να υπάρξει και νομίζω ότι πρέπει να βγουν συμπεράσματα σε αυτό. 
      Εμείς είμαστε σαφείς, είμαστε συγκεκριμένοι. Το πρόσωπο του τουρισμού είναι κύρια οι Έλληνες εργαζόμενοι. Μπορεί να γίνει μια παραγωγική επένδυση, να δώσει χιλιάδες νέες θέσεις εργασίας. Πραγματικά, οι διακοπές και η αναψυχή είναι δικαίωμα για τους εργαζόμενους, τη νεολαία, τη λαϊκή οικογένεια. Δεν πρέπει να είναι εμπόρευμα –σήμερα είναι εμπόρευμα- είναι δικαίωμα και αυτό θα πρέπει να το διεκδικήσουν και να το κατακτήσουν οι εργαζόμενοι μέσα από την ανατροπή συνολικότερα αυτής της πολιτικής, για να βελτιώσουν συνολικά τη ζωή τους. 
      Η αναψυχή και οι διακοπές να είναι πληρωμένες για όλους τους εργαζόμενους, με αύξηση της ετήσιας άδειας. Να υπάρχουν δωρεάν διακοπές για όλα τα παιδιά των εργαζομένων, για τους συνταξιούχους και τους φτωχούς αγρότες και, βέβαια, δημόσια δωρεάν εκπαίδευση για όσους είναι στο τουριστικό επάγγελμα.
      Είναι σαφέστατο ότι αντέχει η οικονομία. Οι αντοχές της οικονομίας είναι ταξικές. Αντέχει η οικονομία να ενισχύει τους λίγους, δεν αντέχει να ενισχύσει τους πολλούς. Αυτό, βέβαια, πρέπει να κριθεί στην πάλη και το κίνημα. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ πολύ, κυρία Παντελάκη. 
      Το λόγο έχει η Κοινοβουλευτική Εκπρόσωπος του Συνασπισμού, κ. Αικατερινάρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Είναι σκόπιμο να συζητήσουμε και πάλι για το ιδιαίτερα κρίσιμο θέμα της τουριστικής μας ανάπτυξης. Θα ξεκινήσω, όμως, όπως και κάθε φορά που συζητάμε πολλά χρόνια τώρα τα θέματα της τουριστικής ανάπτυξης της χώρας, με μία θλιβερή διαπίστωση. Τα θετικά αποτελέσματα για την προβολή της χώρας μας και για την τουριστική ανάπτυξη που δοκιμάζεται τα τελευταία χρόνια, τα οποία θα πετύχαινε η διεξαγωγή των Ολυμπιακών Αγώνων στην Ελλάδα, δεν ήρθαν. Ούτε σε αυτό εισπράξαμε τίποτα από τους Ολυμπιακούς Αγώνες. 
      Όσον αφορά στα υπόλοιπα θέματα, από τους Ολυμπιακούς Αγώνες η περιφέρεια εισέπραξε την εγκατάλειψη και τρέχει τώρα να καλύψει το χαμένο χρόνο για την αξιοποίηση του Γ ’ ή του Δ’ Κοινοτικού Πλαισίου Στήριξης. 
      Ο τουρισμός μας δεν κατάφερε τίποτα και αυτό γιατί υπάρχουν ανυπέρβλητα, διαρθρωτικά, μόνιμου χαρακτήρα, προβλήματα που τα τελευταία χρόνια συσσωρεύονται και καθιστούν την Ελλάδα, ως χώρα προορισμού, μη ανταγωνιστική. Είναι κοινή παραδοχή ότι δεν υπήρχε -και φοβάμαι, κύριε Υπουργέ, ότι δεν επισπεύδετε να δημιουργηθεί- μια συγκεκριμένη εθνική τουριστική πολιτική, η οποία να μπορέσει να αντιμετωπίσει και τις αρνητικές συνέπειες από τις λανθασμένες επιλογές του παρελθόντος, όπως για παράδειγμα τη διάλυση του ΕΟΤ και γενικότερα την αποδιοργάνωση των υπηρεσιών του τουρισμού, αλλά και τις διαμορφούμενες, ομολογουμένως. δύσκολες συνθήκες της τουριστικής αγοράς παγκόσμια. 
      Έτσι, είμαστε και πάλι σε μία εξαιρετικά κρίσιμη χρονιά για τον ελληνικό τουρισμό και ήδη έχουν εξαντληθεί τα αποθέματα προσδοκιών από τους Ολυμπιακούς Αγώνες. Ταυτόχρονα, μικρές κυρίως τουριστικές επιχειρήσεις έχουν εξαντλήσει τα όριά τους.
      Είναι ιδιαίτερα ανησυχητικά τα στοιχεία που δείχνουν, ότι τα αεροδρόμια όλων των κύριων τουριστικών προορισμών –Ηράκλειο, Θεσσαλονίκη, Κέρκυρα, Ρόδος- τα οποία υποδέχονται κάθε καλοκαίρι τη συντριπτική πλειονότητα των ξένων τουριστών που φτάνουν στην Ελλάδα, εμφανίζουν μείωση από 7% έως 22%. Πρόκειται, βέβαια, για αριθμό των πτήσεων που έχουν προγραμματιστεί, χωρίς αυτό να σημαίνει ότι θα πραγματοποιηθούν και στο σύνολό τους! 
      Επιπλέον, σύμφωνα με στοιχεία έρευνας που διενεργήθη από τις αρμόδιες υπηρεσίες του Υπουργείου Τουριστικής Ανάπτυξης, η οποία βρίσκεται στα χέρια σας, κύριε Υπουργέ, πολίτες των τεσσάρων βασικών χωρών –Αγγλία, Γερμανία, Γαλλία, Ολλανδία- που τροφοδοτούν τον ελληνικό τουρισμό, δεν σκέφτονται φέτος να επισκεφτούν την Ελλάδα. Το τελικό συμπέρασμα αυτής της έρευνας είναι ανησυχητικό. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Από πού το βγάζετε αυτό; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα μας πείτε εσείς, εάν έχετε κάποια στοιχεία, κύριε Υπουργέ. Τα στοιχεία που υπάρχουν αναφέρουν μείωση και ότι αυτές οι χώρες δεν ανταποκρίνονται. Εάν έχετε εσείς κάποια στοιχεία για να συμμεριστούμε την αισιοδοξία σας, να μας τα δώσετε στη δευτερολογία σας. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Εσείς τα αναφέρετε. Εγώ θέλω την πηγή σας. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Από την άλλη πλευρά, είπατε ότι θα οργανώσετε το καινούργιο Υπουργείο Τουριστικής Ανάπτυξης και τις περιφερειακές υπηρεσίες του τουρισμού. Εμείς βλέπουμε ότι ακόμα και αυτά τα τουριστικά γραφεία πληροφοριών του ΕΟΤ, όπως στη Θεσσαλονίκη, φαίνεται να υπολειτουργούν ή να καταργούνται. 
      Η συγκρότηση του Υπουργείου Τουριστικής Ανάπτυξης θα μπορούσε να θεωρηθεί μια προσπάθεια της Κυβέρνησης, πράγματι, να συγκροτηθεί υπηρεσιακά και να υλοποιηθεί άμεσα ένα σχέδιο τουριστικής ανάπτυξης. Μετά από έξι μήνες, διαπιστώνουμε μία κινητικότητα δική σας, με επισκέψεις και επαφές στο εξωτερικό, χωρίς όμως ο υπηρεσιακός μηχανισμός να κινητοποιείται και χωρίς να υπάρχει μια συνεργασία όλων των φορέων σε αυτόν τον τομέα. 
      Κρίσιμες κοινές υπουργικές αποφάσεις δεν έχουν εκδοθεί ακόμα, αποφάσεις που αφορούν τα γραφεία εξωτερικού του ΕΟΤ, που εντάσσονται στο Υπουργείο Τουριστικής Ανάπτυξης, οι πενταμελείς επιτροπές για εξέταση και επεξεργασία των προτάσεων για την ανάπτυξη του τουρισμού, οι επιτροπές για την ανάδειξη των προβλημάτων που επηρεάζουν αρνητικά τον τουρισμό σε τοπικό και νομαρχιακό επίπεδο, όλα αυτά δεν έχουν προχωρήσει ακόμα. 
      Τώρα, εγώ δεν θα συμμεριστώ μια μικροπολιτική της επερώτησης που σας επερωτά για αυτήν την προσωρινή διαμόρφωση των υπουργικών γραφείων της Αθήνας. Πραγματικά, όμως, λειτουργικά, θα έλεγα ότι επέρχεται μία αναστάτωση σε μία κρίσιμη περίοδο που είναι η εαρινή και η καλοκαιρινή από αυτήν την προσωρινή, ας πούμε, εγκατάσταση και μετακίνηση βασικών υπηρεσιών του τομέα του ΕΟΤ. 
      Η διαφημιστική εκστρατεία, την οποία εξαγγείλατε πανηγυρικά στο τέλος του 2004...
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Και την εφαρμόσαμε. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Την εφαρμόσατε, αλλά δεν υπάρχουν δεδομένα, τα οποία να πείθουν ότι αυτή η εκστρατεία ήταν αποτελεσματική. Οι στόχοι της καμπάνιας και τα μέχρι τώρα αποτελέσματα, κατά τη δική μας κρίση, αλλά και το κόστος συνολικά σε επιμέρους δράσεις, παραμένουν άγνωστα. 
      Ενδεχομένως να μας τα πείτε εσείς, κύριε Υπουργέ, στη δευτερολογία σας. 
      Εμείς τα λέγαμε, χρόνια τώρα, στο ΠΑΣΟΚ και κάναμε σκληρή κριτική και για τη διαφημιστική καμπάνια, γιατί μια ζωή αυτή η καμπάνια καθυστερούσε και ήδη οι Ευρωπαίοι τουρίστες είχαν αποφασίσει για το πού θα πάνε. Ποτέ δεν ήταν σαφείς οι στόχοι, δεν γινόταν ποτέ έλεγχος, εάν η διαφημιστική καμπάνια κάθε φορά πέτυχε τους στόχους της, δεν γινόταν αναπροσαρμογή κ.ο.κ.. 
      Φοβάμαι ότι και αυτή η διαφημιστική καμπάνια δεν έχει περιβληθεί με όλες αυτές τις ενέργειες και τη σοβαρότητα. 
      Κύριε Υπουργέ, ανησυχούμε τώρα για το ποια θα είναι η πολιτική και ο προσανατολισμός της ΕΤΑ.
      Θα συνεχίζει τις άναρχες ιδιωτικοποιήσεις, κατ’ ουσίαν εκποιήσεις, της δημόσιας περιουσίας που ξεκίνησε η προηγούμενη κυβέρνηση; Αντί για τη συναίνεση των τοπικών κοινωνιών, την κατ’ εξοχήν συμβολή της τοπικής αυτοδιοίκησης στην ορθή και με περιβαλλοντική ευαισθησία διαχείριση και αξιοποίηση αυτής της περιουσίας που αποτελεί δημόσιο αγαθό, θα συνεχιστεί το φαινόμενο οι τοπικές κοινωνίες να οργανώνονται και να προσφεύγουν στο Συμβούλιο Επικρατείας, το οποίο και τις περισσότερες φορές τις δικαιώνει; Δεν μπορούν να βρουν αλλού ανταπόκριση.
      Πάρτε την απόφαση για μια ήπια, βιώσιμη, δημόσια διαχείριση αυτής της περιουσίας, με προτεραιότητα στην προστασία του περιβάλλοντος, με προτεραιότητα στην προστασία της δημόσιας περιουσίας από μια άναρχη εκποίηση ή πώληση. Στο βωμό του κέρδους ή για να ξεχρεώσουμε όπως-όπως τα χρέη δεν μπορούμε να αναπτύξουμε και να αξιοποιήσουμε αυτές τις θαυμάσιες περιοχές της χώρας μας. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      θα χρειαστώ και εγώ δύο λεπτά, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κυρία συνάδελφε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα πρέπει να μας απαντήσετε και για τις υποθέσεις των προγραμμάτων ιδιωτικοποίησης τουριστικής περιουσίας της προηγούμενης κυβέρνησης που εκκρεμούν. Θα ακυρώσετε τους διαγωνισμούς; Ποια θα είναι τα νέα προγράμματα;
      Εγώ βλέπω τους προβληματισμούς του νέου διευθύνοντα συμβούλου της ΕΤΑ και την πρόθεση για να εξετάσει τα πράγματα από μηδενική βάση. Από την άλλη πλευρά, όμως, κύριε Υπουργέ, με χαρά ανακοινώσατε ότι θα συνεργαστείτε με το ΥΠΕΧΩΔΕ για νομοθετικές πρωτοβουλίες, για αλλαγές χρήσεων γης και όρων δόμησης, για μια νέα διαδικασία χωροθέτησης τουριστικών περιοχών και, ενδεχομένως, να θέλετε να ξεκαθαρίσετε και κάποιες που έχουν δασικό περιεχόμενο κ.ο.κ..
      Γνωρίζετε και εσείς πολύ καλά, όπως όλοι οι πολίτες, οι φορείς, τα κόμματα, ότι αναμένουμε επιτέλους την ολοκλήρωση του εθνικού χωροταξικού σχεδιασμού, απαράδεκτες καθυστερήσεις που και εσείς, ως Αξιωματική Αντιπολίτευση επανειλημμένα είχατε καταγγείλει. Περιμένουμε, λοιπόν, αυτό τον εθνικό χωροταξικό σχεδιασμό και την εξειδίκευσή του σε περιφερειακό και τοπικό επίπεδο. Δεν είναι, λοιπόν, δυνατόν να δεχθούμε τώρα αποσπασματικές ρυθμίσεις, μια χωροταξία, δηλαδή, ειδικών χρήσεων γης, ειδικών περιοχών κ.ο.κ..
      Δεν μπορούμε να συμμεριστούμε, κύριε Υπουργέ, την αισιοδοξία σας. Αντίθετα, ανησυχούμε πάρα πολύ και θέλουμε, επιτέλους, να μας πείτε, ποια θα είναι η πολιτική σας στην ΕΤΑ, στις δημόσιες τουριστικές περιοχές, στην ορθολογική οργάνωση του Υπουργείου. Εμείς, επαναλαμβάνω, ότι σε αυτά τα θέματα ασκήσαμε σκληρή κριτική στο ΠΑΣΟΚ, γιατί πραγματικά έχει σημαντικές ευθύνες στη διαχείριση αυτών των πραγμάτων.
      Από την άλλη πλευρά, σχετικά με τη φετινή περίοδο, τη συγκυρία δηλαδή, φοβούμαι ότι χωρίς να αναβαθμίσουμε την ποιότητα του τουριστικού προϊόντος σε σχέση με τις τιμές, χωρίς να έχουμε μία αποτελεσματική διαφημιστική προβολή, θα αναμένουμε και φέτος μια παγερή, στάσιμη, τουριστική περίοδο. Και το ιδιαίτερο βάρος θα πέσει σε αυτές τις μικρομεσαίες τουριστικές επιχειρήσεις, στους εργαζόμενους στις τουριστικές επιχειρήσεις, αυτούς που κάθε φορά πλήττονται όλο και περισσότερο, αυτές τις μικρές επιχειρήσεις που το ξέρετε πολύ καλά, κύριε Υπουργέ, ότι δεν αποκόμισαν τίποτα, μα τίποτα, από τους Ολυμπιακούς Αγώνες. Έκαναν επενδύσεις, αλλά δεν έχουν ξεχρεώσει αυτές τις επενδύσεις τους.
      ΠΡΟΕΔΡΕΥΩΝ (Γεώργιος Σούρλας): Κυρία Ξηροτύρη, παρακαλώ ολοκληρώστε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελείωσα, κύριε Πρόεδρε.
      Τα θέματα της τουριστικής κατάρτισης είναι πάρα πολύ σοβαρά. Δεν ξέρω πώς μπορούμε με ανώνυμες εταιρείες να λύσουμε, τελικά, αυτό το μεγάλο θέμα, που όλοι συμφωνούμε ότι είναι πολύ βασικό για τη χώρα μας και για τον ποιοτικό τουρισμό μας. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Παναγιώτης Σγουρίδης έχει το λόγο για να δευτερολογήσει.
      ΠΑΝΑΓΙΩΤΗΣ ΣΓΟΥΡΙΔΗΣ: Ζητήσατε, κύριε Υπουργέ, από την Αξιωματική Αντιπολίτευση και γενικώς από την Αντιπολίτευση να σταθούν αρωγοί στο έργο σας. Θα δεχόμουν την πρότασή σας, αν δεν την θεωρούσα υποκριτική. Σήμερα κάνατε το πρώτο εθνικό συμβούλιο για τον τουρισμό. Καλέσατε κανέναν από τα κόμματα της Αντιπολίτευσης; Καλέσατε αντιπροσωπείες;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Το Κοινοβούλιο είναι πάνω από τα συμβούλια. Γι’ αυτό είμαστε εδώ. 
      ΠΑΝΑΓΙΩΤΗΣ ΣΓΟΥΡΙΔΗΣ: Άρα, δεν θέλετε να ακούσετε την άποψή μας, δεν θέλετε να συνεισφέρουμε. Θέλετε να κάνετε μονόλογο μέσα στους τουριστικούς φορείς. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Ήταν εκεί ο πρόεδρος της επιτροπής του Κοινοβουλίου. 
      ΠΑΝΑΓΙΩΤΗΣ ΣΓΟΥΡΙΔΗΣ: Όχι, όμως, τα κόμματα της Αντιπολίτευσης. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Ο πρόεδρος της επιτροπής του Κοινοβουλίου δεν εκπροσωπεί συνολικά τη Βουλή;
      ΠΑΝΑΓΙΩΤΗΣ ΣΓΟΥΡΙΔΗΣ: Αυτοί είναι δικανισμοί, κύριε Υπουργέ. Είναι δικανισμοί και μάλιστα πρωτοφανείς δικανισμοί μέσα στην Αίθουσα αυτή. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Δεν είναι δικανισμοί. Απευθύνονται σε έναν πρώην Αντιπρόεδρο της Βουλής. 
      ΠΑΝΑΓΙΩΤΗΣ ΣΓΟΥΡΙΔΗΣ: Σαφώς ο πρόεδρος της Επιτροπής της Βουλής καλύπτει, αλλά όμως ο λόγος των κομμάτων της Αντιπολίτευσης δεν αναπληρούται από τον πρόεδρο, με όσες καλές προθέσεις και αν έχει.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Αυτό, ας το αξιολογήσει η Πρόεδρος της Βουλής.
      ΠΑΝΑΓΙΩΤΗΣ ΣΓΟΥΡΙΔΗΣ: Καλώς, αλλά ας το αξιολογήσουν και οι συνάδελφοι Βουλευτές όλων των πτερύγων που μας ακούν. 
      Τα προβλήματα, κύριε Υπουργέ, δεν λύνονται με στρογγυλές προσεγγίσεις. Από αυτά τα οποία σας επερωτήσαμε δεν απαντήσατε σε τίποτα. Σας επερωτήσαμε για τις νομοθετικές σας πρωτοβουλίες. Εισπράξαμε ένα «θα». Σας επερωτήσαμε για τις καθυστερήσεις αποφάσεων επί ψηφισμένων νόμων. Υπάρχουν νομοθετικά πλαίσια τα οποία λειτουργούν, ισχύουν. Υπάρχουν αποφάσεις που πρέπει να εκδοθούν. Εισπράξαμε τη σιωπή. Σας επερωτήσαμε για καθυστέρηση εφαρμογής του δικού σας ιδρυτικού νόμου του Υπουργείου Τουριστικής Ανάπτυξης, λόγω έλλειψης προεδρικών διαταγμάτων. Εισπράξαμε άλλα λόγια να αγαπιόμαστε. «Θα κατεβάσουμε καινούργιο κανονισμό, καινούργιο πλαίσιο σε όλες τις υπηρεσίες». Σας επερωτήσαμε για την κατασπατάληση πόρων σε προσλήψεις. Ποιήσατε την νήσσαν. 
      Εγώ έχω τον προϋπολογισμό εδώ. Απλώς θα σας αναφέρω κωδικούς και από εκεί και πέρα, δείτε τους. Κωδικός 0515. Αποζημίωση μελών συλλογικών οργάνων. Είχατε 200.000 ευρώ, προσθέσατε άλλες 600.000 ευρώ. Από ποιο κωδικό; Από τον κωδικό για τις δαπάνες εφαρμογής νέων προγραμμάτων, που περιμέναμε ότι εκεί θα γινόταν το άλμα για τον Τουρισμό. Εσείς ικανοποιείτε τους συμβούλους σας. 
      Από τον ίδιο κωδικό για τις δαπάνες των νέων προγραμμάτων, προσθέσατε στον κωδικό 0717 270.000 ευρώ. Είχατε 130.000 ευρώ. Αυτό είναι για ταξίδια. Προσθέσατε στον κωδικό 0829, πάλι για ταξίδια, άλλες 275.000 ευρώ. Στον κωδικό 1723, που είναι για προμήθεια ηλεκτρονικών υπολογιστών, προσθέσατε άλλες 500.000 ευρώ, όταν ο «Αθήνα 2004» σας έδωσε επτακόσια  pc και εξήντα πέντε laptop, τα οποία μένουν μέσα και αχρηστεύονται στις αποθήκες του Ρέντη. Δεν είναι κατασπατάληση χρημάτων αυτή; Γιατί δεν τα αξιοποιείτε και αγοράζετε ηλεκτρονικούς υπολογιστές; Αξιοποιήστε τα και το περίσσευμα να το πάτε εκεί που πρέπει. Αυτό σημαίνει χρηστή διαχείριση, αυτό σημαίνει δημόσια διοίκηση. 
      Σας είπαμε ότι οι οργανισμοί ΕΟΤ, ΟΤΕΚ και ΕΤΑ χρειάζονται ένα πλαίσιο. Είπατε «θα». Σας εγκαλέσαμε, γιατί την εταιρεία Price Water House την προσλάβατε για σύμβουλο της αναδιοργάνωσης και στο ίδιο πρακτικό που την προσλάβατε, με όσα χρήματα την προσλάβατε –δεν ξέρουμε ποιο είναι το ποσό- εσείς προχωρήσατε στην ίδια την αναδιοργάνωση από μόνοι σας. Ποιήσατε την νήσσαν. Δεν απαντήσατε. Τα ωραιοποιήσατε όλα. Πλήρης ωραιοποίηση. Όλα είναι εντάξει. Αλλά εγώ σας πληροφορώ ότι όλα είναι τελματωμένα. Ήδη και η ΧΑΤΑ και ο ΣΕΤΕ, με ανακοινώσεις τους δείχνουν, ως φορείς, ότι ανησυχούν. Και ανησυχούν σοβαρά. Αυτά που θεωρούσε ο κοινοβουλευτικός σας εκπρόσωπος ως νομικισμούς, είναι χιονοστιβάδα που δεν βλέπετε ότι θα σας πλακώσει. Χωρίς πραγματικά, σωστή διοικητική δομή δεν μπορείτε να προχωρήσετε σε μορφές τουρισμού, που καλείτε να έρθουν εδώ, όπως η διαχείριση του ελεύθερου χρόνου ή αν θέλετε ο τουρισμός του ύπνου.
      Αυτά είναι πυροβολισμοί στη νύχτα. Για να μπορέσετε, πράγματι, να προχωρήσετε σε τέτοια προγράμματα, πρέπει σαφώς να αναδιοργανώσετε τις υπηρεσίες σας. Ακολουθεί η τρίτη επερώτησή μας για τα μεγάλα θέματα, τα οποία θέσατε.
      Είπατε ότι όλα λειτουργούν καλά και, μάλιστα, σημειώσατε ότι διαβάζουμε ψέματα στις εφημερίδες. Λέτε ότι η ιστοσελίδα «live our mythe in Greece» είναι ήδη δημιουργημένη και ότι δέχθηκε πάνω από δέκα εκατομμύρια διακόσιες χιλιάδες επισκέψεις.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Κάνετε λάθος, γιατί δεν ξέρετε να διαβάζετε το ΙNTERNET. Ποτέ δεν ελέχθη αυτό. Θα σας απαντήσω σε λίγο.
      ΠΑΝΑΓΙΩΤΗΣ ΣΓΟΥΡΙΔΗΣ: Θα σας φέρω την εφημερίδα «ΚΑΘΗΜΕΡΙΝΗ», όπου αυτό εγράφη. Ποιος το έδωσε αυτό;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Ρωτήστε αυτούς. Εγώ σας λέω αυτά που λέμε εμείς. Εμείς μιλάμε επίσημα.
      ΠΑΝΑΓΙΩΤΗΣ ΣΓΟΥΡΙΔΗΣ: Αυτή η σελίδα είναι υπό κατασκευή, under construction. Και όμως, οι εφημερίδες γράφουν ότι αυτή η σελίδα δέχθηκε επισκέψεις. Εγώ δεν ξέρω ούτε γιατί το γράφουν ούτε ποιος έδωσε αυτό το στοιχείο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Αυτό ερωτώ και εγώ.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Υπουργέ, όταν λέτε ότι «εμείς με τους δημοσιογράφους δεν έχουμε τίποτε», θα πρέπει να αναρωτηθείτε γιατί οι δημοσιογράφοι γράφουν τέτοια ψεύδη. 
      Όσο δε για την ιστοσελίδα του Υπουργείου σας, αναφέρεται ότι «Η ιστοσελίδα έχει ολοκληρωθεί μόνο ως προς τα εικαστικά. Το περιεχόμενο είναι σε διαδικασία ελέγχου και επικαιροποίησης».
      Επίσης, είπατε ότι το ΠΑΣΟΚ δεν σας παρέδωσε τίποτα. Μάλιστα. Οι Ολυμπιακοί Αγώνες, αυτοί καθαυτοί ως γεγονός, όπως προετοιμάστηκαν, είναι η μεγαλύτερη διαφήμιση της χώρας μας, είναι η υπεραξία, το θεμέλιο, η προίκα την οποία παραλάβατε. Και αυτήν την προίκα την έδωσε το ΠΑΣΟΚ. Αυτό δημιούργησε και όλο το θόρυβο που μπορεί να δημιουργήσει η Ελλάδα εκ των υστέρων, για να μπορέσει να προσελκύσει τουρίστες. Αυτό το γεγονός έφτιαξε και τις υποδομές, για να μπορούν οι τουρίστες να επισκεφθούν τη χώρα μας. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Ούτε ένα info kiosk.
      ΠΑΝΑΓΙΩΤΗΣ ΣΓΟΥΡΙΔΗΣ: H Αττική Οδός, ο προαστιακός, το μετρό, το αεροδρόμιο έγιναν εξαιτίας αυτού του γεγονότος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, σας παρακαλώ να ολοκληρώσετε. Εσείς ξέρετε από Προεδρείο και την πίεση του χρόνου.
      ΣΤΑΥΡΟΣ ΚΑΛΑΦΑΤΗΣ: Και η περιφέρεια;
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε συνάδελφε, και η περιφέρεια ωφελείται πάρα πολύ απ’ αυτό. Αφήστε τους λαϊκισμούς. Τεσσεράμισι εκατομμύρια κόσμος ζει στην Αθήνα. Να τους πετάξουμε; Η μισή Ελλάδα ζει εδώ.
      ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, σας παρακαλώ να ολοκληρώσετε.
      ΠΑΝΑΓΙΩΤΗΣ ΣΓΟΥΡΙΔΗΣ: Παράλληλα, τουλάχιστον στην περιφέρεια της Ανατολικής Μακεδονίας και Θράκης τα έργα δεν σταμάτησαν, αλλά προχώρησαν. 
      Κύριε Υπουργέ, θα σας δικαιολογούσα για αυτά που είπατε στο Χόλλυγουντ, ότι ήταν εν τη ρύμη του λόγου σας, όταν είπατε πως η χώρα απαλλάχθηκε από το ζυγό του σοσιαλισμού.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Πού ελέχθη αυτό; Αυτή η βλακεία πού ελέχθη;
      ΠΑΝΑΓΙΩΤΗΣ ΣΓΟΥΡΙΔΗΣ: Αυτό εγράφη σε συνέντευξή σας στο site του περιοδικού Varity.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Είναι δικός μου λόγος αυτός; Είναι σοβαρή αντίδραση της Αντιπολίτευσης να επικαλείται κάτι που δεν ελέχθη; Εκτίθεσθε.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Υπουργέ, γιατί εξανίστασθε;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Διότι όλα αυτά είναι ψέματα και δεν επικαλείσθε πηγές. 
       ΠΑΝΑΓΙΩΤΗΣ ΣΓΟΥΡΙΔΗΣ: Θα την καταθέσω για τα Πρακτικά.
      (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Υπουργέ, αυτό το περιοδικό επικαλεσθήκατε και είπατε ότι η Ελλάδα βγαίνει προς τα έξω.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σε λίγο θα πάρετε το λόγο και θα απαντήσετε.
      Κύριε Σγουρίδη, σας παρακαλώ να ολοκληρώσετε.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Υπουργέ, πήγατε στη Γερμανία και συμφωνήσατε με τους Βούλγαρους για κοινή χρήση του ΟΡΦΕΑ. Αυτό είναι αλήθεια ή ψέματα;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Τι είναι αυτό πάλι;
      ΠΑΝΑΓΙΩΤΗΣ ΣΓΟΥΡΙΔΗΣ: Δηλαδή μπορούμε να χρησιμοποιούμε για την τουριστική προβολή τον ΟΡΦΕΑ. Σας κάλεσε η Υπουργός Τουρισμού της Βουλγαρίας να επισκεφθείτε και να δείτε στη Ροδόπη…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Είναι ανάξιο απαντήσεως και λυπάμαι.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε σε λίγο.
      Κύριε Σγουρίδη, ολοκληρώστε σας παρακαλώ, γιατί δεν υπάρχουν άλλα περιθώρια.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, οι Ολυμπιακοί Αγώνες ήταν η διαφήμιση της χώρας μας και αυτά τα έργα έγιναν επί ΠΑΣΟΚ. Όμως, οι δηλώσεις της κυρίας Πετραλιά, του κυρίου Σουφλιά και άλλων Υπουργών ήταν η δυσφήμιση. Η συγγνώμη προς την Ελλάδα ήρθε μετά από τη δυσφήμιση. Μετά από τους ξένους, οι οποίοι παραδέχθηκαν αυτά που έκανε η χώρα μας.
      Ο κ. Πολύδωρας είπε ότι δεκαπέντε χρόνια θα χρειαστεί να περιμένουμε στην Αντιπολίτευση και οκτώ χρόνια είπε ο κύριος Υπουργός, αλλά εγώ έχω να πω ένα πράγμα: Δείτε σήμερα στις ειδήσεις τι είπε ο «χαμηλόβαθμος» υπάλληλος της Ευρωπαϊκής Ένωσης ως προς το θέμα του Βασικού Μετόχου. Αυτό και μόνο για να καταλάβετε ότι η χώρα μας σήμερα εγκαλείται από τον ευρωπαϊκό χώρο.
      ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, περίμενα, εσείς τουλάχιστον, να δείξετε κατανόηση ως προς το θέμα του χρόνου. Άλλωστε, έχετε υποστεί αυτήν την πίεση από τη θέση του προεδρεύοντος.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, σας ευχαριστώ για την ανοχή σας.
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Αράπογλου.
      ΧΡΥΣΗ ΑΡΑΠΟΓΛΟΥ: Κύριε Πρόεδρε, στην πρωτολογία μου καλωσόρισα τον κύριο Υπουργό, αλλά παρέλειψα να καλωσορίσω την πολυπληθή επιτροπή συμβούλων. Μετρήσαμε εννιά συμβούλους, ζωή να έχουν και οι ίδιοι και ο Υπουργός. Βεβαίως, εγώ θα πρότεινα την επόμενη φορά να δούμε και καμία γυναίκα, γιατί γέμισαν με άνδρες τα έδρανα. Πραγματικά, θα ήθελα ο κύριος Υπουργός με κάποιον τρόπο να μας τους συστήσει για τον εξής λόγο: Μήπως και κατανοήσουμε –και αυτό το λέω με απόλυτη ειλικρίνεια- τα αντικείμενα με τα οποία…
      ΠΡΟΕΔΡΕΥΩΝ (Γεώργιος Σούρλας): Κύρια Αράπογλου, σας παρακαλώ πολύ! Δεν πρέπει να κάνετε τέτοιες παρατηρήσεις. Έχουν το δικαίωμα  να παρίστανται.
      ΧΡΥΣΗ ΑΡΑΠΟΓΛΟΥ: Εγώ δεν είπα ότι δεν έχουν το δικαίωμα. Ίσα-ίσα που τους καλωσόρισα.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ να μην το συνεχίσετε αυτό. Οι σύμβουλοι του Υπουργού έχουν το δικαίωμα να παρευρίσκονται με όποια σύνθεση και με όποιο φύλο.
      ΧΡΥΣΗ ΑΡΑΠΟΓΛΟΥ: Κύριε Πρόεδρε, δεν θέλω να παρεξηγηθώ. Το αντίθετο είπα.
      ΠΡΟΕΔΡΕΥΩΝ (Γεώργιος Σούρλας): Είστε σοβαρή Βουλευτής και δεν θα πρέπει να ολισθαίνετε εκεί.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Δεν είναι σύμβουλοι. Δεν έχω ανάγκη συμβούλων. 
      ΠΡΟΕΔΡΕΥΩΝ (Γεώργιος Σούρλας): Κυρία Αράπογλου, σας παρακαλώ πάρα πολύ. Προσβάλλετε τους συνεργάτες του Υπουργού, οι οποίοι δεν έχουν το δικαίωμα να πάρουν το λόγο.
      ΧΡΥΣΗ ΑΡΑΠΟΓΛΟΥ: Κύριε Πρόεδρε, κάνετε λάθος. Θα μου επιτρέψετε να ολοκληρώσω.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Κύριε Πρόεδρε, θα μου επιτρέψτε να απαντήσω στην κυρία Αράπογλου.
      ΠΡΟΕΔΡΕΥΩΝ (Γεώργιος Σούρλας): Εάν δέχεται τη διακοπή και η κυρία Αράπογλου.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Κυρία Αράπογλου, μου επιτρέπετε; 
      ΧΡΥΣΗ ΑΡΑΠΟΓΛΟΥ: Ναι, βέβαια.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Εγώ δεν συνοδεύομαι από συμβούλους, δεν έχω ανάγκη συμβούλων εδώ. Έχω, όμως, την ηγεσία του ελληνικού τουρισμού, τον Πρόεδρο του ΕΟΤ, τον Γενικό Γραμματέα του ΕΟΤ και του Υπουργείου, τον Διευθύνοντα Σύμβουλο των ΕΤΑ. Δεν έχω συμβούλους εδώ. Έχετε παρεξηγήσει την παρουσία των ανθρώπων, οι οποίοι είναι εδώ για να συνεπικουρούν τη Βουλή στο έργο της, όπως προβλέπεται και από τον Κανονισμό. Σας το λέω, διότι προφανώς σας πληροφόρησαν λάθος, γιατί αλλιώς δεν θα το λέγατε αυτό.
      ΠΡΟΕΔΡΕΥΩΝ (Γεώργιος Σούρλας): Κυρία Αράπογλου, και σύμβουλοι να είναι, οι Υπουργοί όλων των κυβερνήσεων δικαιούνται να έχουν συμβούλους. Όμως, επειδή οι σύμβουλοι δεν έχουν το δικαίωμα να μιλούν, δεν πρέπει να τους απευθύνουμε κατηγορίες εμμέσως πλην σαφώς γιατί παρευρίσκονται.
      ΧΡΥΣΗ ΑΡΑΠΟΓΛΟΥ: Κύριε Πρόεδρε, με διακόψατε πριν βάλω τελεία.
      ΠΡΟΕΔΡΕΥΩΝ (Γεώργιος Σούρλας): Όταν γίνετε κάποτε Υπουργός –και μακάρι να γίνετε- θα δείτε ότι θα έχετε το δικαίωμα να έρχεσθε με τους συνεργάτες σας.
      ΦΙΛΙΠΠΟΣ ΤΣΑΛΙΔΗΣ: Κύριε Πρόεδρε, πρέπει να συμφωνήσουμε με την παρατήρηση ότι δεν υπάρχει ούτε μία γυναίκα.
      ΠΡΟΕΔΡΕΥΩΝ (Γεώργιος Σούρλας): Αυτό είναι μία άλλη ιστορία. Το θέμα τελείωσε.
      Ορίστε, κυρία Αράπογλου, έχετε το λόγο.
      ΧΡΥΣΗ ΑΡΑΠΟΓΛΟΥ: Κύριε Πρόεδρε, θα μου επιτρέψετε να πω ότι ποτέ δεν θα έκανα τέτοιου είδους παρατήρηση, αλλά περίμενα να ολοκληρώσετε και εσείς και ο Υπουργός. Εάν τους απεκάλεσα συμβούλους τους κατέχοντες αξιώματα στην ιεραρχία του Υπουργείου Τουριστικής Ανάπτυξης, το παίρνω πίσω. Ο λόγος, όμως, που έκανα την παρατήρηση και είπα να μας τους συστήσετε, έχει να κάνει με την ουσία της δευτερολογίας μου. Και η ουσία της δευτερολογίας μου συνίσταται στο ότι, παρότι ο Υπουργός μίλησε επί μακρόν, και τον παρακολούθησα με πάρα πολύ μεγάλη προσοχή, δεν κατανόησα –και το λέω με απόλυτη ειλικρίνεια, γιατί το θέμα του τουρισμού με πονά, αφού οι δικοί μου εδώ και τρεις γενιές έχουν ασχοληθεί επαγγελματικά με τον τουρισμό- τα αντικείμενα με τα οποία ασχολείται το Υπουργείο επί Κυβερνήσεως Νέας Δημοκρατίας, ακόμη και αν δεν έχουν ολοκληρωθεί και κατατεθεί οι πολιτικές.
      Αυτός, λοιπόν, ήταν ο χαρακτήρας της παρατήρησής μου. Αν με αφήνατε να ολοκληρώσω, θα καταλαβαίνατε ότι, πραγματικά, θα ήθελα να μάθω τι ακριβώς απογράφει ή καταγράφει –που θα πρέπει να το κάνει- η ΕΤΑ, ποιες είναι οι πολιτικές, τις οποίες πρόκειται να ακολουθήσει το προσεχές διάστημα, τι κάνει αντίστοιχα ο ΕΟΤ, οι περιφερειακές διευθύνσεις. 
      Κύριε Πρόεδρε, σε ό,τι αφορά στην παρατήρησή μου περί της παρουσίας των γυναικών…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ να σταθείτε στο ύψος της κοινοβουλευτικής σας αποστολής, διαφορετικά θα σας αφαιρέσω το λόγο. Δεν μπορείτε να σχολιάζετε τέτοια πράγματα στη Βουλή.
      ΧΡΥΣΗ ΑΡΑΠΟΓΛΟΥ: Η κοινοβουλευτική μου αποστολή λέει ότι η Κυβέρνηση πρέπει να εφαρμόζει τους νόμους.
      ΠΡΟΕΔΡΕΥΩΝ (Γεώργιος Σούρλας): Κυρία Αράπογλου, σας παρακαλώ πάρα πολύ!
      ΧΡΥΣΗ ΑΡΑΠΟΓΛΟΥ: Κύριε Πρόεδρε, η Κυβέρνηση πρέπει να εφαρμόζει τους νόμους και, σύμφωνα με νόμο, σε όλα τα διοικητικά συμβούλια των οργανισμών που εποπτεύονται από το δημόσιο πρέπει να υπάρχει, βάσει ποσόστωσης, συμμετοχή γυναικών.
	ΠΡΟΕΔΡΕΥΩΝ (Γεώργιος Σούρλας): Άλλο οι παριστάμενοι συνεργάτες του Υπουργού. Δεν υπάρχει κανονισμός που να λέει τι σύνθεση θα έχει σε φύλο η συνοδεία του Υπουργού. 
	ΧΡΥΣΗ ΑΡΑΠΟΓΛΟΥ: Μάλλον δεν καταλαβαίνετε τι λέω, κύριε Πρόεδρε. Δε μιλώ για τη συνοδεία του Υπουργού. Μιλώ για την Κυβέρνηση, όπου έχουμε καταγράψει και έχει κατατεθεί ερώτηση πως παρότι πρέπει να συμμετέχουν γυναίκες στα διοικητικά συμβούλια, δεν υπάρχουν. 
      Κλείνω την παρένθεση και επιμένω στην ουσία της τοποθέτησής μου, αλλά βλέπω ότι βιάζεστε να βγάλετε συμπεράσματα. Πιάνεστε από την πρώτη λέξη…
	ΠΡΟΕΔΡΕΥΩΝ (Γεώργιος Σούρλας): Κυρία Αράπογλου, σας παρακαλώ να είστε πιο σεμνή και πιο προσεκτική. Το Προεδρείο προσπαθεί να προστατεύσει το κύρος του Κοινοβουλίου και των Βουλευτών. Αυτή είναι η δουλειά μας εδώ και μην παρεκτρέπεστε. Σας παρακαλώ πάρα πολύ.
	ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, μπορώ να έχω το λόγο;
	ΠΡΟΕΔΡΕΥΩΝ (Γεώργιος Σούρλας): Κύριε Κοινοβουλευτικέ Εκπρόσωπε, δεν μπορεί να συνεχιστεί έτσι η κουβέντα. 
	ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, σας παρακαλώ.
	ΠΡΟΕΔΡΕΥΩΝ (Γεώργιος Σούρλας): Όχι, κύριε Παπουτσή, δεν έχετε το λόγο.
	ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, αμφισβητώ το δικαίωμά σας να αναφέρεστε στην παρέμβαση της συναδέλφου λέγοντας ότι παρεκτρέπεται.
	ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, σας παρακαλώ πολύ. Πολύ ευγενικός, πολύ προσεκτικός και πολύ υπεύθυνος είναι ο λόγος μου. Αυτή είναι η δουλειά του Προεδρείου εδώ. Δεν έχετε το λόγο. Παρακαλώ να μη γράφεται τίποτα στα Πρακτικά απ’ αυτά που λέει ο κ. Παπουτσής.
	Συνεχίστε, κυρία Αράπογλου.
	ΧΡΥΣΗ ΑΡΑΠΟΓΛΟΥ: Απολύτως τίποτα. Δε συνεχίζω. Απλώς καλώ τον Υπουργό να καταλάβει την ευθύνη της θέσης του και, επιτέλους, να απαντήσει ακριβώς στην επερώτηση που κάναμε, να απαντήσει στους τομείς της κυβερνητικής ευθύνης στο μείζον ζήτημα του τουρισμού, διότι ακούσαμε επί μακρόν ευχολόγια, μετά από έναν ολόκληρο χρόνο διακυβέρνησης. 
	Σ’ ό,τι αφορά τη συμμετοχή γυναικών, την οποία μάλλον εννοείτε να μην κατανοείτε, όταν πάρουμε τις συνθέσεις των διοικητικών συμβουλίων, θα δούμε αν οι διοικητικές πράξεις είναι νόμιμες. 
      Αυτά προς το παρόν, διότι τις συνθέσεις των υπολοίπων συμβουλίων της Κυβέρνησης τις έχουμε πάρει και σας πληροφορώ, ότι χρήζουν ελέγχου νομιμότητας για πάρα πολλούς λόγους. Αν αυτό εσείς το θεωρείτε ήσσονος σημασίας, κύριε Πρόεδρε, λυπάμαι πάρα πολύ και λυπάμαι πάρα πολύ και για τον τρόπο με τον οποίο έγιναν οι διακοπές και από τις δύο πλευρές. 
	ΠΡΟΕΔΡΕΥΩΝ (Γεώργιος Σούρλας): Κυρία Αράπογλου, ας ηρεμήσουμε.
	ΧΡΥΣΗ ΑΡΑΠΟΓΛΟΥ: Εσείς νομίζατε ότι είπα αυτό το πράγμα.
	ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. Αν μιλάτε για συνθέσεις κυβερνητικών οργάνων, είναι άλλη ιστορία και εδώ μιλήσατε για συνθέσεις παρισταμένων συμβούλων του κ. Υπουργού. Σας παρακαλώ πολύ.	Ο κ. Κατσιφάρας έχει το λόγο.
	ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, νομίζω ότι πρέπει να επανέλθουμε στο ουσιαστικό μέρος που αφορά την τουριστική οικονομία. 
	Μας είπατε εδώ ότι όλα είναι καλά, ότι έχετε όραμα, ότι έχετε σχέδιο. Πώς αυτά δε μεταφράζονται σε συγκεκριμένες πρωτοβουλίες; Πώς αυτά παραμένουν ένα θεωρητικό, αν θέλετε, κατασκεύασμα; Μιλάμε για πάρα πολύ συγκεκριμένα πράγματα. 
	Ποιες είναι οι πρωτοβουλίες σας για τη βελτίωση της ποιότητας του προσφερόμενου τουριστικού προϊόντος; Πείτε μου συγκεκριμένα ποιες, ποιος ασχολείται και τι αποτελέσματα υπάρχουν μέχρι σήμερα; 
	Στο κομμάτι που έχει να κάνει με τη βελτίωση της ανταγωνιστικότητας, γιατί εκεί είναι το μεγάλο ζήτημα, όταν ήδη έχετε χάσει το παιχνίδι με την ακρίβεια των τελευταίων ημερών, πείτε μου με ποιους όρους θα μπει στις ξένες αγορές το ελληνικό τουριστικό προϊόν. Γιατί κρυβόμαστε απ’ αυτά τα ζητήματα; 
	Επίσης, γιατί δε λέτε ποιες είναι οι θέσεις και των παραγωγικών τάξεων; Έχω κι εγώ να καταθέσω, κύριε Υπουργέ, και πρόσφατο δελτίο και θα το καταθέσω ευθύς αμέσως. 
      Επίσης, ποια είναι η μεταολυμπιακή πολιτική; Σας εγκαλεί, φωνάζει ο Σύλλογος Ξενοδόχων Αττικής για σοβαρές παραλείψεις και λέτε ότι όλα γενικώς πηγαίνουν καλώς. Βεβαίως είστε μέσα στο κλίμα της Κυβέρνησης, γιατί αυτή είναι η πολιτική που έχει η Κυβέρνηση, αλλά ο λαός αντιλαμβάνεται λίγο διαφορετικά τα πράγματα. 
	Επειδή δεν απαντήσατε σε κάτι, κύριε Υπουργέ, και νομίζω ότι δεν ήταν πρόθεσή σας, υπάρχει ένα μεγάλο ζήτημα με το αυτοκινητοδρόμιο. Εδώ θέλω μία σαφή απάντηση γιατί υπάρχει μία μεγάλη αντίφαση. Το αυτοκινητοδρόμιο της Πάτρας έχει όλες τις προϋποθέσεις και έχει υπογράψει και προσύμφωνο με ξένη επένδυση που θα φέρει τα χρήματα εδώ. 
      Γιατί με τη δήλωσή σας, που την κάνατε στη συγκεκριμένη φάση δημιουργήσατε αυτή τη σύγχυση, ενώ ξέρετε και ξέρουμε όλοι μας ότι η χώρα μας δεν αντέχει δύο αυτοκινητοδρόμια; 
      Σας παρακαλώ, θέλω να υπάρξει μία σαφής τοποθέτηση στο συγκεκριμένο θέμα. Ξέρω ότι είστε πλήρως ενημερωμένος για την ωριμότητα αυτού του μεγάλου αναπτυξιακού έργου που θα δώσει μία συνολική ώθηση στην περιφέρεια και στην περιφερειακή ανάπτυξη. Γιατί η σύγχυση και γιατί τη συγκεκριμένη χρονική στιγμή; Για να αποθαρρύνετε τους επιχειρηματίες, όταν εμείς πασχίζουμε να έλθουν εδώ ξένα κεφάλαια; 
	Κύριε Πρόεδρε, κλείνω –και ευχαριστώ για την ανοχή σας- με το εξής: Η αλήθεια είναι ότι πρέπει να βρούμε σημεία που πραγματικά να μπορούμε να χτίσουμε και ζητήματα συναίνεσης πάνω σ’ αυτόν τον τομέα γιατί, κύριε Υπουργέ, οι φόβοι μου –μακάρι να διαψευσθώ- είναι ότι ο τουρισμός έχει μπει σ’ ένα πολύ μεγάλο τούνελ. Μπορεί εσείς να έχετε την εύκολη λύση και να λέτε ότι φταίει το χθες. Εσείς, όμως, θα κριθείτε και από την ικανότητά σας να απαντήσετε στο αύριο. 
      Επειδή τα ζητήματα της ανταγωνιστικότητας είναι πολύ μεγάλα και ο κ. Παπουτσής έθεσε το τι προσμετράται σήμερα σε επίπεδο Ευρωπαϊκής Ένωσης από το ωράριο, από την απελευθέρωση των αγορών, από το τι γίνεται γενικότερα, φοβάμαι πως ο τρόπος που έχετε προσεγγίσει το θέμα δεν είναι ισχυρός και αρκετός να δώσει πραγματικές απαντήσεις. 
      Μακάρι τα πράγματα να διαφοροποιηθούν και μακάρι κι εσείς να πάρετε άλλες πρωτοβουλίες, αλλά μέχρι να τις δούμε νομίζουμε ότι οι πρωτοβουλίες που παίρνετε δεν έχουν πραγματικά και άμεσα αποτελέσματα στον τουρισμό.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κατσιφάρα.
	Ο κ. Υπουργός έχει το λόγο.
	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Κυρίες και κύριοι συνάδελφοι, κι εγώ άκουσα με προσοχή τα όσα ελέχθησαν πρωτύτερα από τους συναδέλφους της Αντιπολίτευσης. Θα μου επιτρέψετε να είμαι πολύ σύντομος στις απαντήσεις για να κερδίσουμε χρόνο, διότι πράγματι στην αρχή κάποια από τα σημαντικά σημεία βρέθηκαν εκτός χρονικού πλαισίου κι έτσι μου δίνεται τώρα η ευκαιρία, κάτι που ανέμενα εξάλλου για ν’ απαντήσω.
	Πρώτα απ’ όλα, θα ήθελα να απευθυνθώ στον κ. Παπουτσή. Είναι γνωστό ότι εκτιμώ τον κ. Παπουτσή και αναγνωρίζω και την ευφυΐα του, πλην όμως θα ήθελα να του επισημάνω ότι υπέπεσε σε πολιτικό λάθος. Θα σας πω τι εννοώ. 
	Αυτή η Κυβέρνηση, κύριε Παπουτσή, διακρίνεται για κάτι που δεν είχαν οι προηγούμενες κυβερνήσεις, ακόμα και στην ώριμη φάση τους: Αλληλεγγύη, συνεργασία, εσωτερικές διακυβερνητικές συνέργιες.
	Είναι αλήθεια ότι όταν μου ανετέθη αυτό το Υπουργείο το ανέλαβα με κέφι και ενθουσιασμό, διότι από τον καιρό ακόμα που ασκούσα άλλα δημόσια καθήκοντα είχα αναγνωρίσει τη μεγάλη σημασία του τουρισμού, κάτι που αναγνωρίζουν οι πολίτες αυτής της χώρας, οι επιχειρηματίες του τουρισμού, αλλά δεν αναγνώρισε ποτέ η επίσημη πολιτεία. 
	Από την προγενέστερη θητεία σας στα ευρωπαϊκά όργανα γνωρίζετε ότι άλλες χώρες που ασκούσαν ευφυή πολιτική, δηλαδή, έβλεπαν μακρύτερα σε χρόνο, πήραν έγκαιρα τις αποφάσεις που έπρεπε. Εμείς, δυστυχώς, αργήσαμε. 
	Πριν από λίγο επιχειρηματολόγησα και παρουσίασα πληρέστατα την εικόνα που παραλάβαμε, πάντοτε σημειώνοντας ότι για μας δεν είναι αναφορά το χθες. Είναι, όμως, μία πραγματικότητα το χθες, την οποία δεν μπορούμε να παραγνωρίσουμε. 
	Αναφερθήκατε σε άλλα Υπουργεία και σε άλλα θέματα που εκτείνονται επέκεινα του πλαισίου της σημερινής σας συνάντησης. Θα σας απαντήσω, κύριε Παπουτσή. 
	Πρώτα απ’ όλα, πρέπει να σας πω ότι ήδη –και φαντάζομαι ότι το διαβάσατε στις εφημερίδες- προχωρήσαμε με τον κ. Σουφλιά σε μία σημαντικότατη απόφαση, στην αναδιάταξη του τουριστικού χάρτη της χώρας. Κάνουμε κάτι που έχει ιστορική σημασία για την ελληνική περιφέρεια. Αναδεικνύουμε και επιλέγουμε μετά από μελέτη νέες περιοχές της χώρας για να φύγουμε από τις κορεσμένες. Όλα αυτά γίνονται με βάση και τα όσα προβλέπονται από τον αναπτυξιακό νόμο, αλλά και με μία αναπτυξιακή πολιτική που φέρνει την υπογραφή του συναδέλφου μου κ. Σιούφα, η οποία έχει όραμα και ανοικτούς ορίζοντες.
      Βγάζουμε την Ελλάδα από τα σύνορά της και την ίδια στιγμή διαμορφώνουμε ένα φιλικό και φιλόξενο επενδυτικό περιβάλλον.
      Η αναφορά σας στο Υπουργείο Εμπορικής Ναυτιλίας διότι αποκτήσατε και εκεί μια εμπειρία νομίζω ότι αδικείτε το συνάδελφό σας και εμμέσως αδικεί και εσάς για την εποχή που ήσασταν Υπουργός της Εμπορικής Ναυτιλίας. Κανείς δεν σας αμφισβητεί ότι και εσείς προσπαθήσατε να βάλετε τάξη σ’ αυτά τα πράγματα. Η διαφορά είναι ότι με δεδομένη την ατυχή εμπειρία του παρελθόντος, ο κ. Κεφαλογιάννης στήνει σε γερά θεμέλια τη ναυτιλιακή πολιτική. Και είμαι βέβαιος ότι θα πετύχει.
      Παρήλθε μονάχα ένας χρόνος αφότου ανέλαβε αυτή η Κυβέρνηση και ήδη έγιναν εντυπωσιακά βήματα μπροστά.
      Σε ό,τι αφορά τα θέματα, που θίξατε θα ήθελα απλώς επιγραμματικά να σας πω, ότι η βασική ιδέα που συνοδεύει την πολιτική για τη διαφάνεια μέσα απ’ όλες τις νομοθετικές και πολιτικές πρωτοβουλίες, στοχεύει στη διαμόρφωση ενός πλαισίου ασφαλείας άσκησης της επιχειρηματικής δραστηριότητας. Αποβλέπει στο να χτυπηθεί στη ρίζα του το κακό της διαφθοράς και της αδιαφάνειας από το οποίο τόσο πολύ έχει ταλαιπωρηθεί η ελληνική κοινωνία, η ελληνική οικονομία, το ελληνικό πολιτικό σύστημα. Δεν είναι καθόλου τυχαίο ότι αυτήν τη στιγμή εξακολουθεί η χώρα μας να ζει ιδιαίτερα δύσκολες στιγμές έξω από τα σύνορά της, αφού είναι γνωστό ότι κατατάσσεται ανάμεσα στις χώρες με τον υψηλότερο δείκτη διαφθοράς.
      Στο σημείο αυτό θα ήθελα να πω ότι όλα αυτά στοχεύουν επίσης στο να στηριχτούν οι επιχειρηματικές δραστηριότητες. Όλα όσα γράφονται, αναφέρονται και ακούγονται, δυστυχώς, εξυπηρετούν άλλους σκοπούς.
      Θα ήθελα και εγώ με τη σειρά μου να ενώσω τη φωνή μου με όλους εκείνους σ’ αυτόν το χώρο που επαναλαμβάνουν με κάθε ευκαιρία ότι ήλθε η ώρα να ορθώσει το ανάστημά του το πολιτικό σύστημα της χώρας, όπως εκφράζεται απ’ όλες τις παρατάξεις του Κοινοβουλίου, για να δώσει τέλος σε μια εποχή που κάθε άλλο παρά τιμά την πολιτική και συμβάλλει δυστυχώς στην απαξίωση και του δικού μας ρόλου. Αυτό είναι η βαθύτερη σκέψη που συνοδεύει τις πολιτικές μας και νομοθετικές μας πρωτοβουλίες.
      Αναφερθήκατε, κύριε Παπουτσή, στους Ολυμπιακούς Αγώνες. Μα, τα όσα είπα πρωτύτερα απάντησαν στα όσα εσείς σημειώσατε. Ξέρετε και από τη διεθνή σας εμπειρία -και αναφερθήκατε στη Βαρκελώνη και σας ευχαριστώ γι’ αυτό που είναι κατά τη γνώμη μου το πιο επιτυχές παράδειγμα- ότι εμείς από παλιά, πολλοί από μας, η παράταξή μου, αλλά και εγώ με την ιδιότητά μου, του Δημάρχου των Αθηναίων, έλεγα στην τότε κυβέρνηση, ελάτε να αξιοποιήσουμε την εμπειρία της Βαρκελώνης. Και ξέρουμε πώς τα κατάφερε η Βαρκελώνη. Και ο πλέον ευεργετηθείς τομέας –το είπατε και σεις πριν- ήταν ο τομέας του τουρισμού. Η πόλη της Βαρκελώνης είχε δύο εκατομμύρια επισκέπτες πριν από τους αγώνες και έχει σταθεροποιηθεί στα δεκαοκτώ εκατομμύρια καθ’ όλη τη διάρκεια της περιόδου, με τις εναλλακτικές μορφές, με εκθεσιακό, συνεδριακό τουρισμό. Και επίσης θα έχετε πληροφορηθεί ότι γίνεται και μια μεγάλη προσπάθεια για την αξιοποίηση των ολυμπιακών ακινήτων.
      Είμαστε λοιπόν σε σωστή τροχιά. Φαντάζομαι, λοιπόν, ότι και σεις πάνω απ’ όλα ως πολίτες χαίρεσθε για τα όσα θέλουμε να πετύχουμε και που σταδιακά κατακτούμε. Γι’ αυτό ήταν αδύναμος ο πολιτικός σας λόγος σήμερα, κύριε Παπουτσή. Όχι διότι δεν κάνατε καλά τη δουλειά σας, αλλά κυρίως, διότι λογικά δεν μπορούσατε να πείσετε αφού κατά βάθος και σεις ως πολίτης χαίρεσθε γι’ αυτά τα επιτεύγματα.
      Το Υπουργείο μας είναι ισχυρό διότι αν ήταν κάτι παραπάνω, θα ήταν από μόνο του κυβέρνηση. Είναι πολύ απλό αυτό που σας λέγω. Σε όλο το φάσμα των κυβερνητικών δράσεων υπάρχει και ένα θέμα που έχει άμεση ή έμμεση σχέση με τον τουρισμό. Μας δίνει όμως τη δυνατότητα -και αυτά τα προβλέπει ο νόμος που ψηφίσαμε εδώ στη Βουλή- να αναλαμβάνουμε πρωτοβουλίες και να φέρνουμε όλους προ των ευθυνών τους, όλα τα επίπεδα διοίκησης. Και βέβαια μεγάλες ευθύνες για το νοικοκύρεμα του ελληνικού τουριστικού περιβάλλοντος έχουν και άλλοι φορείς και άλλοι θεσμοί, η Νομαρχιακή, η Τοπική Αυτοδιοίκηση, οι Περιφέρειες. Τα διαβάζετε από τις εφημερίδες, τα πληροφορείσθε από τις τηλεοράσεις. Πήραμε πρωτοβουλίες, τους καλέσαμε, τους μιλήσαμε, τους νομάρχες, τους περιφερειάρχες και τους είπαμε ότι πριν ξεκινήσουμε αυτό που εμείς θέλουμε να πετύχουμε που είναι η ποιοτική επανάσταση -γιατί σ’ αυτό αναφερθήκαμε όλοι σ’ αυτήν την Αίθουσα- πρέπει πρώτα απ΄ όλα να νοικοκυρέψουμε τον τόπο μας. Εδώ ζούμε όλοι. Ταξιδεύουμε. Είμαστε ήδη πολίτες, επισκέπτες της πανέμορφης αυτής χώρας, σχεδόν, κάθε μέρα και βλέπουμε πού την καταντήσατε. Τριτοκοσμική η εικόνα της ελληνικής περιφέρειας. Βγαίνουμε από τα πολυτελέστατα εξαιρετικής ποιότητας ξενοδοχεία, περνάμε το κατώφλι τους και γυρνάμε στο χθες. Ποιος ευθύνεται; Μήπως πρέπει όλοι να συνέλθουμε; Μήπως πρέπει να αντιληφθούμε ότι πάνω απ’ όλα -το είπατε και εσείς- ότι ο τουρισμός είναι πολιτισμός που έχει άμεσα να κάνει με την άσκηση του καθημερινού μας δικαιώματος στη ζωή;
      Εμείς και βοηθούμε με τις ιδέες μας και τις πολιτικές μας και στηρίζουμε, αλλά και ελέγχουμε και τον ιδιωτικό και το δημόσιο τομέα. Τέτοιος έλεγχος δεν υπήρχε ποτέ στο παρελθόν.
      Κύριε Κατσιφάρα, αναφερθήκατε στην Πάτρα. Προφανώς διαβάσατε μέσα από το δικό σας οπτικό πρίσμα τις δηλώσεις. Οι δηλώσεις μου είναι σαφείς και επαναλαμβάνονται από το ιερό αυτό Βήμα. Ακούστε τες για να τις μεταφέρετε στην εκλογική σας περιφέρεια. Γράφτηκαν στις εφημερίδες της περιοχής σας. Προφανώς λείπετε καιρό από την Πάτρα, διότι θα είχατε διαβάσει ότι το Υπουργείο αυτό στηρίζει πλήρως την πρωτοβουλία που ανέλαβε εδώ και πολλά χρόνια η Πάτρα, γιατί είναι ώριμο το σχέδιο της Πάτρας. Αυτό όμως δεν σημαίνει ότι ασκούμε μικροτοπική πολιτική. Εδώ και πάρα πολλά χρόνια –και αυτό προβλέπεται και στο πρόγραμμα της Νέας Δημοκρατίας προεκλογικά- είχε αναληφθεί μία άλλη πρωτοβουλία. Ξέρετε πολύ καλά -εκτός και αν δεν μελετήσατε τους φακέλους- ότι αλλού στοχεύει η Πάτρα και αλλού στοχεύει η περιοχή της Βοιωτίας.
      ΑΠΟΣΤΟΛΟΣ ΚΑΤΣΙΦΑΡΑΣ: Μιλάμε για φόρμουλα I.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Για φόρμουλα Ι και φόρμουλα III. Και αν εγώ δεν μπορώ να σας τα εξηγήσω αυτά, γιατί δεν είμαι τεχνικός, τότε σε λίγο καιρό έρχεται εδώ ο κ. Τζων Γουϊτεγκερ από το Μπαχρέιν -βρεθήκαμε και μιλήσαμε μαζί, μη νομίζετε ότι εμείς βγαίνουμε στα μικρόφωνα και λέμε πράγματα που πριν δεν έχουμε μελετήσει- ο οποίος μαζί με τους αρμόδιους του Υπουργείου μας θα επισκεφθεί την Πάτρα. Η Πάτρα θα το φτιάξει το αυτοκινητοδρόμιο, διότι πρώτα απ’ όλα το θέλει, δεύτερον διότι το μπορεί και τρίτον έχει την αμέριστη υποστήριξη αυτής της Κυβέρνησης. 
      ΑΠΟΣΤΟΛΟΣ ΚΑΤΣΙΦΑΡΑΣ: Δεν θέλει χρηματοδότηση.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Οι άνθρωποι που ασχολούνται μ’ αυτό έχουν πει ότι έχει βρεθεί και ο επενδυτής. Συνεπώς όλα είναι ώριμα, όλα είναι έτοιμα. Δεν καταλαβαίνω αυτή την αντιπολιτευτική διάθεση. Απήντησα με σαφήνεια και είμαι βέβαιος ότι μοιράζονται μαζί μας οι κάτοικοι της Αχαΐας αυτό το σπουδαίο έργο που πρόκειται να γίνει. Εάν για κάποιο λόγο το έργο δεν γίνει κύριε Κατσιφάρα, αναζητήστε τους λόγους στους κόλπους της παράταξής σας, εκεί που ανέδειξε ένα θέμα το οποίο δεν υπήρξε. Ήταν σαφή αυτά που είπα, καταγράφονται και αύριο το πρωί ανακοινώνονται δημόσια και επίσημα. Απάντηση περιμένατε, απάντηση πήρατε. 
      Θα ήθελα επίσης να σας πω τα εξής. Η ΕΤΑ -μιας και αναφερθήκατε στην ΕΤΑ- πράγματι προσφυώς εδώ μέσα είχε χαρακτηριστεί ως αμαρτωλή ΕΤΑ. Γιατί πήρε όμως αυτό το χαρακτηρισμό; Με ιδιαίτερη έμφαση αναφέρονταν στην ΕΤΑ τα κόμματα της Αριστεράς. Πολύ απλά, γιατί ξέφυγε από το σκοπό της. Και εμείς πάρα πολύ απλά την επαναφέρουμε στον αρχικό σκοπό. Προστατεύουμε τη δημόσια υπηρεσία και σ’ αυτήν τη φάση εξυγιαίνουμε τους μηχανισμούς της. Αυτό πρώτα απ’ όλα εσείς έπρεπε να το επιζητείτε και περιμέναμε να το χειροκροτήσετε.
      Κύριε Σγουρίδη, φοβούμαι ότι έχετε κακούς συμβούλους. Εγώ δεν θα μπω στα όσα είπατε πρωτύτερα. Προφανώς δεν θελήσατε να με ακούσετε, διότι απήντησα σε όλα τα θέματα που θίξατε. Θα ήθελα, λοιπόν, με όλο το σεβασμό προς το πρόσωπό σας, να σας υποδείξω να προσέχετε αυτούς που σας συμβουλεύουν. Φαίνεται ότι έμειναν στην εποχή που ήσαν στον Ελληνικό Οργανισμό Τουρισμού και από την ώρα που έφυγαν και ήλθαν στο γραφείο σας δεν σας μεταφέρουν τις πραγματικές εικόνες. Μην πλανάσθε για να μην εξαπατάσθε. Και το λέγω αυτό διότι οφείλω απ’ αυτήν τη θέση, όπως θα κάνατε και σεις στη θέση μου, να προστατεύω πάνω απ’ όλα το κύρος των συναδέλφων Βουλευτών όλων των κομμάτων. Και θα  δεχόμουνα αυτή την παρατήρηση συναδελφικά και εγώ από τον οποιονδήποτε θα ήταν στη θέση μου. Συγκρατείστε αυτή τη σημείωση γιατί πραγματικά εδώ επιτελούμε ένα σπουδαίο έργο.
      Η κ. Αράπογλου -εγώ δεν το ήξερα- είπε ότι είναι τρίτης γενιάς, αν θέλετε, ασχολούμενη με τον τουρισμό. Και δεν μπόρεσαν να σας απαντήσουν οι δικοί σας για το τι γίνεται εδώ. Εντάξει το καταλαβαίνω αυτό. Ρωτήστε τους εκπροσώπους των δικών σας, τις ομοσπονδίες, τους φορείς του τουρισμού που σήμερα πήραν δημόσια θέση στο Εθνικό Συμβούλιο Τουρισμού, εκτός αν η δική σας οικογενειακή επιχείρηση ακολουθεί το μοναχικό της δρόμο.
      Εάν το κάνει, κάνει λάθος. Διότι η υπόθεση του τουρισμού, όπως είπαμε, είναι και εθνικής αλλά και συλλογικής ευθύνης. Και τα όσα έχουν δημόσια λεχθεί από τους φορείς του τουρισμού, κάθε άλλο παρά επιβεβαιώνουν τα όσα ελέχθησαν σήμερα εδώ μέσα. Ούτε μαύρα είναι τα πράγματα, ούτε σκοτεινός ο ορίζοντας. Επέρχεται η ανάκαμψη, επέρχεται η σταθεροποίηση, επέρχεται η άνοδος του ελληνικού τουρισμού. 
      Ελέχθη πριν από λίγο από τον κ. Παπουτσή -δεν ξέρω αν το κατάλαβα καλά- ότι θα ήθελε να δει την Ελλάδα να είναι μία τουριστική υπερδύναμη. Αν το εννοούσατε αυτό που εγώ αντελήφθην, τότε αν ήσαστε μαζί μας στο Βερολίνο, θα το βλέπατε: Την υπερηφάνεια  των Ελλήνων που ήσαν εκεί. Και σήμερα που μιλάμε γι’ αυτήν την διαφημιστική εκστρατεία που δεν την είδατε, έχει κατακλυστεί ο κόσμος ολόκληρος και όχι μόνο. Διότι συμπληρώνεται αυτή η καμπάνια και με την εσωτερική μας διαφημιστική εκστρατεία, σε μία προσπάθεια να αναχαιτίσουμε το ρεύμα προς τα έξω, συμβάλλοντας την ανάδειξη νέων τουριστικών προορισμών εντός της χώρας. Απόδειξη ότι ενεπνεύσθη και η ΕΡΤ από το δικό μας κεντρικό σύνθημα «Μένουμε Ελλάδα» για να το κάνει καθημερινή εκπομπή και σήμερα να κατακλύζεται από αιτήματα από κάθε γωνιά της Ελλάδος, που επιτέλους βλέπει αυτή η χώρα να διαφημίζεται. Και ξέρετε τι σημασία έχει αυτό για την ελληνική οικονομία.
      Είπατε επίσης, και θα συμφωνήσω απόλυτα μαζί σας, διότι εκεί εμείς στοχεύουμε, ότι πάνω από όλα η πολιτική για την οικονομία και για τον τουρισμό είναι κλίμα, είναι ατμόσφαιρα, είναι ψυχολογία. Δημόσιες δηλώσεις απ’ αυτό το Βήμα, που αποπνέουν μιζέρια και αρνητισμό, κακή υπηρεσία προσφέρουν στον τόπο. Διότι όλα όσα λέγονται εδώ, διαβάζονται, ανακοινώνονται, αναμεταδίδονται και από κάποιους τυγχάνουν εκμετάλλευσης. Υπάρχει κανείς σ’ αυτήν την Αίθουσα, πού θέλει να κάνει κακό στον ελληνικό τουρισμό; Το λέω αυτό, μήπως τελικά, από κάτι τέτοια μικρά λάθη εδώ μέσα διαμορφώνουμε κακές εικόνες προς τα έξω.
      Η Ελλάδα, κυρίες και κύριοι συνάδελφοι, πορεύεται με σταθερότητα, με μέθοδο, με σύστημα. Είμαστε υπερήφανοι για την αποστολή που μας έχει ανατεθεί και θα τη διεκπεραιώσουμε με υψηλό αίσθημα ευθύνης. Έχουμε σύμμαχό μας τον επιχειρηματικό κόσμο, πάνω από όλα όμως έχουμε την εμπιστοσύνη του ελληνικού λαού, όπως αυτή καταγράφεται και από πολλές έρευνες. Δεν θα ήθελα να μπω σε περισσότερες λεπτομέρειες.
      Θέλω μονάχα να σας πω, τελειώνοντας, κύριε Πρόεδρε, ότι η Βουλή στο σύνολό της πρέπει να έχει εμπιστοσύνη σ’ αυτό το Υπουργείο. Όπως συνολικά ο λαός πρέπει να έχει εμπιστοσύνη σ’ αυτήν την Κυβέρνηση που πορεύεται με μέθοδο, με σεμνότητα, με αποτελεσματικότητα και που στη τετραετία που έρχεται θα δώσει τα πρώτα αποτελεσματικά της δείγματα γραφής, τα συμπεράσματα μιας πολιτικής υπεύθυνης και σοβαρής και αξιόπιστης, που φέρει την υπογραφή ενός νέου ανθρώπου, ενός ανθρώπου που εκπροσωπεί τη δική μας γενιά, του Κώστα Καραμανλή, αλλά και όλων ημών, που τον πλαισιώνουμε και τον στηρίζουμε, μέχρι να ολοκληρώσει το μεγάλο αυτό έργο, το οποίο είμαι βέβαιος ότι θα καταγραφεί στην ιστορία ως το μεγάλο άλμα της Ελλάδος προς τα εμπρός. Και ο τουρισμός θα έχει την ξεχωριστή του θέση, γιατί οι καιροί το θέλησαν να είναι η στιγμή του, να είναι η ώρα του, άρα μεγάλη η ευθύνη ημών που τον αναλάβαμε. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Χρήστος Παπουτσής, για να δευτερολογήσει. 
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε.
      Άκουσα με πολύ μεγάλη προσοχή τον κύριο Υπουργό, ο οποίος δυστυχώς επιβεβαίωσε το φόβο μου: Ότι έχει παρασυρθεί τόσο πολύ από την καμπάνια με το γενικό μήνυμα «Ζήστε το μύθο στην Ελλάδα» και ο Υπουργός ζει το δικό του μύθο στο Υπουργείο Τουρισμού. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Ελάτε να τον ζήσουμε μαζί, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Και όχι μόνο αυτό, αλλά έκανε και από του Βήματος της Βουλής, αυτό το οποίο έκανε μόλις τώρα καθήμενος. Κάλεσε και την Αντιπολίτευση να έρθει για να ζήσει το μύθο.  Να ζήσουμε όλοι,  να ζήσει το ελληνικό Κοινοβούλιο, σε ένα μύθο για τον τουρισμό ο οποίος υποστηρίζεται από το δήθεν Υπουργείο Τουριστικής Ανάπτυξης.
      Βεβαίως, εκτιμώ ιδιαίτερα τον κ. Αβραμόπουλο για την προσπάθειά του να καλύψει το σοβαρό έλλειμμα αλληλεγγύης το οποίο επικρατεί στην Κυβέρνηση. Και αναφέρθηκε ο ίδιος ότι αυτή η Κυβέρνηση, σε αντίθεση με άλλες, χαρακτηρίζεται από την αλληλεγγύη και τη συνεργασία των Υπουργών. Δεν θα αναφέρω ονόματα, θα αναφέρω Υπουργεία: Ανάπτυξης, Εθνικής Άμυνας, Οικονομίας, Παιδείας, Τουριστικής Ανάπτυξης. Αυτά μόνο, στα οποία βεβαίως καθημερινά οι πολίτες, οι εργαζόμενοι, ο κόσμος όλος, οι δημοσιογράφοι, οι πάντες, γνωρίζουν ότι βασιλεύει η αλληλεγγύη, η συνεργασία, η καλή θέληση, η καλή βούληση, η καλή διάθεση, το καλημέρα σας. Καμία φορά λείπει και το καλημέρα. Για την αποκατάσταση της αλήθειας και για να φύγουμε από το μύθο και να μπούμε στην πραγματικότητα. 
      Κύριε Πρόεδρε, ακολούθησα σήμερα αυτή την αντιπολιτευτική τακτική γιατί ήθελα, ακριβώς, να υποστηρίξω τον Υπουργό κ. Αβραμόπουλο. Γιατί  πιστεύω στην ανάγκη της ενίσχυσης του τουρισμού και γιατί θέλω να ασκήσω έντονη κριτική στην έλλειψη πολιτικής βούλησης του Πρωθυπουργού και της υπόλοιπης Κυβέρνησης για να υποστηρίξει τον τουρισμό. Γιατί η πραγματικότητα είναι αυτή. Και αν ο Κοινοβουλευτικός Εκπρόσωπος κ. Πολύδωρας θεώρησε ότι τα θέματα στα οποία αναφέρθηκα δεν άπτονται του θέματος του τουρισμού και της ανάγκης για την τουριστική ενίσχυση, κάνει πολύ μεγάλο λάθος. Γιατί ο ρόλος του Υπουργείου Ανάπτυξης είναι ακριβώς να συντονίζει τις δράσεις και τις ενέργειες των άλλων Υπουργείων, οι οποίες έχουν άμεση σχέση με την ανάπτυξη του τουρισμού και της τουριστικής βιομηχανίας. Όπως επίσης,  και της διαμόρφωσης του συνολικού οικονομικού περιβάλλοντος, το οποίο με τη σειρά του ελκύει ή αποτρέπει τους επενδυτές και τους τουρίστες προκειμένου να αξιοποιήσουν τον τουρισμό στη χώρα μας. Αυτή είναι η αλήθεια. Και εδώ η πολιτική της Νέας Δημοκρατίας και οι ευθύνες οι οποίες απορρέουν από την εφαρμογή αυτής της πολιτικής, είναι σοβαρές, γιατί το κλίμα το οποίο αυτήν τη στιγμή έχει δημιουργηθεί λειτουργεί ακριβώς εις βάρος του τουρισμού. Και για να είμαι απολύτως ακριβής, δεν επιτρέπει την Κυβέρνηση, δεν επιτρέπει την τουριστική βιομηχανία να εκμεταλλευτεί την υπεραξία των Ολυμπιακών Αγώνων όπως θα έπρεπε.
      Είπα προηγουμένως και είμαι απόλυτα βέβαιος ότι θα συμβεί, θα υπάρξει αύξηση της τουριστικής κίνησης. Και τίποτε να μην κάνει η Κυβέρνηση θα υπάρξει αύξηση και θα υπάρχει και τα επόμενα τρία χρόνια, ως αποτέλεσμα της μεγάλης προβολής που έτυχε η χώρα μας από το γεγονός και μόνο των Ολυμπιακών Αγώνων. Εμείς, ελέγχουμε την Κυβέρνηση γιατί ακόμα δεν έχει συγκροτήσει το Υπουργείο, γιατί δεν λειτουργεί με σοβαρότητα, υπευθυνότητα, συγκροτημένα και νοικοκυρεμένα. Γιατί δεν προωθεί, τώρα που έχει τη δυνατότητα, την καλύτερη δυνατή καμπάνια προς το εξωτερικό. Γιατί προωθεί πολιτικές πρόχειρες, πολιτικές οι οποίες σχεδιάζονται στο πόδι. 
      Ο κύριος Υπουργός επιχειρηματολόγησε για την επίσκεψή του στο Χόλλυγουντ. Ποιος σας είπε ότι διαφωνεί; Συμφωνούμε με την προσπάθεια η οποία γίνεται. Αλλά η προσπάθεια πρέπει να γίνεται σε σοβαρές βάσεις. Πρέπει να γίνεται νοικοκυρεμένα. Να μην λειτουργεί αντίστροφα. Να μην λειτουργεί υπέρ της δυσφήμισης της χώρας. Γιατί αυτό συμβαίνει όταν τα περιοδικά τα οποία κυκλοφορούν στο Χόλλυγουντ και τα πρακτορεία τα οποία μεταδίδουν πληροφορίες, μεταφέρουν τα λεγόμενα του Υπουργού. Γιατί αυτό γίνεται, τα λεγόμενα του Υπουργού. Στη δεξίωση που έδωσε στο ξενοδοχείο «Bev-Hills» όπως λέγεται, έτσι δεν είναι κύριε Υπουργέ; Σωστά το λέω…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Σωστά το είπατε το ξενοδοχείο, λάθος όμως αυτό που είπατε ότι ετελέσθη στο ξενοδοχείο. 
      ΧΡΗΣΤΟΣ ΠΑΠΟΥΤΣΗΣ: Δεν σας άκουσα όμως, δεν άκουσα ούτε μία ανακοίνωση και ούτε διάβασα ούτε μία ανακοίνωση του Υπουργείου σας ή μία δήλωση δική σας προσωπική προς το διεθνή Τύπο -όχι εδώ μεταξύ μας- και ιδιαίτερα προς το συγκεκριμένο περιοδικό που να διαψεύδει τα αναγραφόμενα στα πρακτορεία, τα αναγραφόμενα στα τηλεγραφήματά τους.
      Επίσης δεν άκουσα να διαψεύδεται και το άλλο το οποίο αναφέρεται με τους λόγους σας όπου λέτε επακριβώς ότι «η δουλειά των film makers, των παραγωγών είναι να φτιάχνουν τα films και η δουλειά η δική μας -η δουλειά η δική σας- είναι να βοηθάτε την παραγωγή αυτή. Και ως εκ τούτου είσαστε στην κατεύθυνση αυτή, είσαστε έτοιμος να προχωρήσετε στην αλλαγή της νομοθεσίας προκειμένου να βοηθήσετε». 
      Και ερωτώ, τί αλλαγή στη νομοθεσία πρόκειται να κάνετε; Είναι αυτά τα οποία υπόσχεστε και δεσμεύεστε στο βιβλίο το οποίο παρουσιάσατε; Δηλαδή, όσον αφορά στα εργασιακά δικαιώματα; Όσον αφορά στις εισφορές; Όσον αφορά στη δυνατότητα όπως δεσμεύεστε εδώ, να βοηθάμε με κάθε τρόπο την παραγωγή των films ακόμα και μέσω του στρατού;
      Δηλαδή να διαμορφώσετε μια νομοθεσία με την οποία, όπως λέτε λίγο αργότερα, να ξαναφέρετε τη βιομηχανία της παραγωγής του κινηματογράφου; Να φέρετε στο επίκεντρο των σκέψεών τους την Ελλάδα, όπως την είχαν πριν από τριάντα χρόνια, την Ελλάδα της ψωροκώσταινας, όπου τα πάντα ήταν φτηνά και ωραία και τα πάντα τα σκίαζε γενικότερα το imperium των μεγάλων εταιρειών του κινηματογράφου;
      Κύριε Υπουργέ, θέλω να είμαι απόλυτα σαφής. Εμείς συμφωνούμε σ’ αυτήν την προσπάθεια, γιατί αντιλαμβάνομαι ότι η βιομηχανία του κινηματογράφου είναι μια βιομηχανία που θα μπορούσε, πράγματι, να βοηθήσει πολλαπλώς τον τουρισμό της χώρας αλλά νοικοκυρεμένα, συγκεκριμένα. 
      Να σημειώσω και κάτι άλλο. Ο κύριος Υπουργός στην προσπάθειά του να προβάλει τις δυνατότητες της χώρας -και εδώ είναι η κριτική μας και το αναφέρω ως παράδειγμα, γιατί όλα γίνονται στο πόδι- αναφέρεται σε μια ιστοσελίδα η οποία δεν υπάρχει και αναφέρεται σε συγκεκριμένες δεσμεύσεις τις οποίες αναλαμβάνει. Αμφιβάλλω αν το Υπουργείο Εθνικής Αμύνης γνωρίζει αυτά για τα οποία αναφέρονται και δεσμεύονται εδώ, όπως αμφιβάλλω αν τα υπόλοιπα Υπουργεία της Κυβέρνησης αποδέχονται όλες αυτές τις δεσμεύσεις που υπάρχουν στη συγκεκριμένη έκδοση.
      Επίσης θέλω να ρωτήσω το εξής: Ποιος εισπράττει αυτά τα οποία πληρώνουν οι εταιρείες, οι επιχειρήσεις, τα ξενοδοχεία, ακόμα και οι εταιρείες με τα μοντέλα –τις ωραίες γυναίκες εννοώ- οι οποίες προβάλλονται από τη συγκεκριμένη έκδοση; Ή είναι δωρεάν η προβολή τους; Και αν είναι δωρεάν, ποιος είναι αυτός ο οποίος επέλεξε τα είκοσι ξενοδοχεία από την περιοχή μόνο των Αθηνών και κανένα από την υπόλοιπη Ελλάδα; Ποιος είναι εκείνος ο οποίος επέλεξε τις εταιρείες οι οποίες προβάλλονται με τις διευθύνσεις τους σ’ αυτήν την έκδοση την οποία μοιράσατε παντού;
      Επιπλέον θέλω να ρωτήσω και κάτι άλλο, γιατί εγώ τουλάχιστον δεν το γνωρίζω. Επειδή σε πολύ συγκεκριμένο χώρο, στις πρώτες σελίδες αυτής της έκδοσης την οποία μπορεί να βρει ο κάθε συνάδελφος στην ιστοσελίδα του Υπουργείου, προβάλλεται ότι όσοι ενδιαφέρονται θα πρέπει να απευθυνθούν στο τμήμα παραγωγής ταινιών του Υπουργείου σας, ρωτώ: Πότε δημιουργήθηκε αυτό το τμήμα; Με ποια νομοθετική πράξη; Με ποια απόφαση; Ποιος το δημιούργησε; Ποιος είναι ο υπεύθυνος; Το γνωρίζουν οι επιτελείς σας; Το γνωρίζουν οι υπάλληλοι; Γιατί απ’ όσο γνωρίζω δεν το ξέρει κανείς ούτε στον ΕΟΤ ούτε στο Υπουργείο σας.
      Τα λέω αυτά ως παράδειγμα μιας πολιτικής η οποία είναι σωστή στη σύλληψή της, αλλά δυστυχώς, στην πράξη για μια ακόμη φορά αποδεικνύεται ότι όλα γίνονται στο πόδι και με προχειρότητα.
      Θα κρατήσω μόνο ένα λεπτό για την τριτολογία μου.
      ΠΡΟΕΔΡΕΥΩΝ (Γεώργιος Σούρλας): Κανονικά έχετε καλύψει το χρόνο σας. Θα κλείσει ο Υπουργός βεβαίως.
      Ορίστε, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Δεν θέλω να παραβιάσουμε τον Κανονισμό, κύριε Πρόεδρε, αλλά από εμάς όσο χρόνο θέλει, τον έχει ο κ. Παπουτσής.
      Κύριε Πρόεδρε, κυρίες και κύριοι συνάδελφοι, τελειώνει αυτή η συζήτηση. Τα συμπεράσματα έχουν βγει. Όσοι μας παρακολούθησαν είναι σε θέση να αξιολογήσουν και να κρίνουν.
      Άφησα για το τέλος κάτι που είχε πει νωρίτερα ο κ. Παπουτσής και το άφησα σκόπιμα, γιατί χρειάζεται ξεχωριστή προσέγγιση. Το ότι πάμε καλά το επιβεβαίωσε απόψε ο κ. Παπουτσής. Μέχρι πριν από λίγες ημέρες μόνο γκρίνια, μεμψιμοιρία, κακές προβλέψεις. Σήμερα γύρισε ο κ. Παπουτσής και είπε ότι ό,τι και να κάνουμε, καλά θα πάμε. Κύριε Παπουτσή, αυτό είναι μια παραδοχή της σωστής πολιτικής που ασκούμε, διότι ξέρετε πάρα πολύ καλά από τα παραδείγματα που εσείς επικαλεστήκατε στην πρωτολογία σας άλλων πόλεων και άλλων χωρών που διοργάνωσαν αγώνες και δεν τα πήγαν καλά στο επόμενο στάδιο. Και αν θέλετε, μπορώ να σας φέρω και στοιχεία, γιατί τα είχα μελετήσει πολύ καλά ως δήμαρχος της Αθήνας. Και εσείς μελετημένος πηγαίνατε για τη δημαρχία της Αθήνας και τα ξέρετε αυτά που σας λέω. Η στρατηγική είναι αυτή που μετράει. Εκεί τα κατάφερε η Βαρκελώνη και εκεί θα τα καταφέρουμε και εκεί.
      Σας είπα πρωτύτερα ότι χτίζουμε τη νέα αρχιτεκτονική του τουρισμού με στρατηγική σε βάθος χρόνου, τουλάχιστον δεκαετίας. Εμείς θα καταφέρουμε φέτος να είμαστε σε καλύτερη θέση από τις άλλες ευρωπαϊκές πόλεις που εύχονται να είναι μικρό το ποσοστό της κάμψης τους. Και θα δείτε τα δικά μας τα μεγέθη σαν έρθει η ώρα. Εμείς δεν θριαμβολογούμε. Δεν πιστεύουμε ότι θα κάνουμε το μεγάλο θαύμα ούτε το μεγάλο άλμα. Ξέρουμε όμως ότι κρατήσαμε γερά. Και ξέρετε γιατί κρατήσαμε γερά; Χάρις σ’ αυτήν την πολιτική που εσείς κατακρίνετε. Γιατί κινηθήκαμε γρήγορα. Γιατί έχουμε γρήγορα αντανακλαστικά. Γιατί χτυπήσαμε στην παγκόσμια αγορά. Γιατί βρεθήκαμε εκεί, από όπου έρχεται το δικό μας τουριστικό ρεύμα.
      Σήμερα που βρισκόμαστε εμείς εδώ έχει κατακλυστεί ολόκληρος ο κόσμος από μια διαφημιστική καμπάνια μοναδική. Και μιας και σας άρεσε –γιατί το επαναλάβατε πολύ και εσείς απόψε- σας δίνω το νούμερο 10.200.001. Κύριε Σγουρίδη, είναι τα sites στο Ιnternet, που επιβεβαιώνουν την επιτυχία της διαφημιστικής μας εκστρατείας. 10.200.000 sites χρησιμοποιούν αυτήν τη φράση και αυτό σημαίνει ότι πετύχαμε. Γιατί η λέξη είναι ελληνική, είναι του πολιτισμού μας, είναι από τη μυθολογία μας, είναι εκείνο στο οποίο προσβλέπει κάθε άνθρωπος. Το πετύχαμε και θα ήθελα να πιστεύω ότι αυτό σας χαροποιεί. Θα σας χαροποιούσε βέβαια, αν ήσαστε εκτός Βουλής. Δεν σας το εύχομαι. Θα είχατε όμως τότε την άνεση να το παραδεχθείτε. Δεν το κάνετε. Θέλει λεβεντιά η παραδοχή μιας καλής κίνησης. Πιστεύω όμως ότι ως Έλληνας πολίτης το ζείτε. Πέτυχε αυτή η διαφημιστική εκστρατεία και ήδη αυτό αναγνωρίζεται σε παγκόσμια κλίμακα. 
       Ο τρόπος δε που διαχειριστήκαμε αυτήν την υπόθεση είναι μοναδικός και παράδειγμα για την Ελλάδα. Παρατηρήσατε ότι για πρώτη φορά δεν υπήρξαν ενστάσεις; Διότι κάναμε το αυτονόητο. Φέραμε τις διαφημιστικές εταιρείες προ της ευθύνης να σκεφθούν πατριωτικά για τον τόπο. Υπάρχει συνέργια ανάμεσα σε όλους τους παράγοντες του ιδιωτικού τομέα. Μέχρι χθες τρωγόντουσαν μεταξύ τους. Δεν θα εξετάσω τα αίτια. Εγώ σας εξηγώ πώς έχουν τα πράγματα σήμερα. Διότι όταν επαγγέλλεται η Κυβέρνησή μας τη σύνθεση, δεν τη βλέπει μόνο στο πολιτικό πεδίο. Τη βλέπει και εκεί όπου συναντιόντουσαν παλιά και συγκρούονταν τα επιχειρηματικά συμφέροντα. Και να σας πω και μια κουβέντα γενικότερης αξίας; Στο τέλος αυτής της τετραετίας θα έχουμε καταφέρει το μεγαλύτερο επίτευγμα, να συμφιλιώσουμε τον επιχειρηματικό κόσμο της χώρας, ο οποίος διχάστηκε, γιατί ταυτίστηκε στο παρελθόν με κόμματα και καταστάσεις. Τους έχει ανάγκη η ελληνική οικονομία. Τους έχει ανάγκη η ανάπτυξη.
      Αναφερθήκατε στο ταξίδι μου στο Λος Άντζελες. Κρίμα που δεν μπόρεσα να πάω στο Χόλλυγουντ. Άλλο το Λος Άντζελες και άλλο το Χόλλυγουντ που γυρνάνε τις ταινίες. Πήγαμε εκεί για μιάμιση μέρα, κύριε Πάπουτσή. Είστε ταξιδιώτης ο ίδιος και ξέρετε τι σημαίνει να κοιμάσαι στο αεροπλάνο, να κάθεσαι λίγες ώρες εκεί και να κάνεις δουλειά ουσίας. Μαζέψαμε γύρω από το ίδιο τραπέζι τους μεγαλύτερους παραγωγούς. Συναντηθήκαμε με παραγωγούς. Δεν συναντηθήκαμε με καλλιτέχνες. Μεγάλη η αξία τους. Θα τους φέρουν αυτοί μαζί τους. Ακούσαμε, μάθαμε, πήγαμε προετοιμασμένοι.
      Το βιβλίο στο οποίο αναφερθήκατε έχει πληροφορίες μέσα. Εσείς δεν γνωρίζετε, γιατί και εσείς προφανώς δεν έχετε πληροφορηθεί σωστά ότι δεν υπάρχει ακόμα το «Commission Bureau» το οποίο ανακοινώσαμε, όπως έχουν άλλες χώρες, δηλαδή, ένας ειδικός οργανισμός. Εκεί θα ισχύει το One Stop Shop που αναφέρθηκε από κάποιον στη διάρκεια της κουβέντας εδώ, δηλαδή να έχουν έναν συνομιλητή, κάτι που δεν γινόταν στην Ελλάδα ούτε για τις επενδύσεις ούτε για τίποτα άλλο. Έχουμε όμως μια υπηρεσία στο Υπουργείο. Αυτές τις ημέρες βρίσκεται στα χέρια του Υπουργού Εσωτερικών ο νέος του οργανισμός. Αυτοί που σας πληροφόρησαν δεν ήξεραν τι έλεγαν.
      Και βέβαια, διαφωνείτε και εσείς μ’ αυτό που είπατε, ότι γυρνώντας πίσω πάμε την Ελλάδα στην εποχή της ψωροκώσταινας. Μην αδικείτε τις μεγάλες μας παραγωγές, κύριε Παπουτσή. Να σας ακούσουν σήμερα στην Ελλάδα να λέτε ότι ο «Ζορμπάς» ήταν έκφραση της ψωροκώσταινας; Ούτε για εσάς είναι. Πολιτικός ο λόγος, όχι όμως ανθρώπινος. Ήταν έκφραση πολιτισμού και για πενήντα ολόκληρα χρόνια περίπου αυτή η ταινία θυμίζει μια Ελλάδα με αξίες και παραδόσεις. Και εκατοντάδες ταινίες που μπορεί να γυρίστηκαν, μικρής ή μεγάλης αξίας, μικρά ντοκιμαντέρ ή καμιά δεκαπενταριά- είκοσι υπερπαραγωγές. Αυτά πάμε να φέρουμε πίσω.
      Θα καταλήξω όμως σε κάτι τελευταίο. Εμένα η σημερινή συζήτηση με χαροποίησε, διότι μιλήσαμε, ενδεχομένως αντιπαρατεθήκαμε. Όλοι όμως όσοι μας παρακολούθησαν -και τα Πρακτικά θα το επιβεβαιώσουν- έζησαν μια ωραία στιγμή. Όλοι οι ομιλητές μίλησαν για τη συναίνεση στον τουρισμό, και εσείς προσωπικά και ο κ. Κατσιφάρας και εμμέσως πλην σαφώς οι υπόλοιποι. Αυτό είναι πολύ σημαντικό επίτευγμα. Μακάρι να γινόταν για όλα τα θέματα. Εγώ δεν σας κρύβω ότι αισθάνομαι ότι έχω την  υποστήριξή σας και εγώ ως Υπουργός και οι συνεργάτες μου. Και είμαι βέβαιος ότι κάπου εκεί, όταν συναντιέστε κομματικά, με διάθεση ειλικρίνειας που πάντα συνοδεύει τον εσωτερικό σας διάλογο, θα λέτε τελικά ότι αυτοί οι «τύποι» εκεί πέρα τα καταφέρνουν και πάνε καλά.
    Και η γκρίνια καλό μας κάνει. Γιατί ανάμεσα στα πολλά, τα βάσιμα που είπατε, είπατε και μερικές αλήθειες. Μη νομίζετε ότι δεν τις συγκρατήσαμε. Αυτές οι λίγες αλήθειες, είναι η μικρή δοσολογία συμμετοχής σας σε ένα μεγάλο εθνικό επίτευγμα.
    Σας ευχαριστώ. 
    		(Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Παπουτσής έχει το λόγο. 
     ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε. Να αυξήσω λίγο τη δοσολογία στο μεγάλο εθνικό επίτευγμα του κυρίου Υπουργού, διευκρινίζοντας τρία πράγματα. 
     Πρώτα απ’ όλα είμαι απόλυτα βέβαιος ότι θα πάμε καλά. Γιατί το έχει ανάγκη η χώρα. Και γιατί ο τουρισμός μας είναι δρομολογημένος σε αυτήν την κατεύθυνση. Το τονίζω και θα το τονίζω συνεχώς όμως αυτό, κύριε Υπουργέ. Αυτό θα είναι αποτέλεσμα της δικής μας πολιτικής. Της πολιτικής του ΠΑΣΟΚ. Είτε σας αρέσει είτε δεν σας αρέσει, είναι αποτέλεσμα της δικής μας πολιτικής. Της χρόνιας προσπάθειας των κυβερνήσεων του ΠΑΣΟΚ και του ελληνικού λαού να δημιουργήσει νέες υποδομές και να δημιουργήσει ένα περιβάλλον φιλικό προς τον τουρισμό όχι μόνο στην Ελλάδα αλλά και στην ευρύτερη περιοχή. Γι’ αυτό και σας είπα ότι ακόμα και με το μη Υπουργείο και με την πλήρη αδράνεια της Κυβέρνησης της Νέας Δημοκρατίας θα υπάρξει αύξηση του τουρισμού. 
     Δεύτερον, όσον αφορά στην παραγωγή των κινηματογραφικών ταινιών. Δεν μου αρέσει ο λαϊκισμός. Δεν τον χρησιμοποιώ. Και παρακαλώ πάρα πολύ, τουλάχιστον, όταν διαλεγόμεθα μεταξύ μας μην το χρησιμοποιείτε και εις βάρος μου. Δεν είπα ποτέ κάτι τέτοιο. Δεν μίλησε κανένας για την απαξίωση των ταινιών που έγιναν στο παρελθόν. Μίλησα όμως για κάτι άλλο. Για τον τρόπο με τον οποίο αντιμετώπισαν οι εταιρείες παραγωγής τη χώρα μας. Την οικονομία μας, τους εργαζόμενους, τους ηθοποιούς μας, εκείνους οι οποίοι έπαιξαν τους μικρούς ή τους μεγάλους ρόλους. Και αυτό κανείς δεν μπορεί να το αμφισβητήσει στην ιστορία του ελληνικού κινηματογράφου ούτε στην ιστορία των τοπικών κοινωνιών. Αυτή είναι η πραγματικότητα.
     Τρίτον, όσον αφορά την προετοιμασία των πόλεων. Δεν πρέπει να έχετε ασθενή μνήμη, κύριε Υπουργέ. Σας θυμίζω ότι ήσασταν δήμαρχος της πόλης των Αθηνών την εποχή που εγώ ήμουν επίτροπος της Ευρωπαϊκής Ένωσης. Και με την ιδιότητά μου εκείνη σας επισκέφθηκα στο Δημαρχείο. Πραγματοποιήσατε μια σύσκεψη με όλους τους φορείς της πόλης των Αθηνών και σας παρουσίασα την πρότασή μου προκειμένου να δημιουργηθεί ένας οργανισμός για την τουριστική προβολή της πόλης των Αθηνών. Γιατί η Αθήνα είναι ακόμη η μόνη πρωτεύουσα της Ευρωπαϊκής Ένωσης που δεν αποτελεί τελικό προορισμό, αλλά ενδιάμεσο σταθμό στους τουριστικούς προορισμούς των διαφόρων ταξιδιωτών. Μόλις πριν από ένα μήνα συγκροτήθηκε το Διοικητικό Συμβούλιο του Οργανισμού για την Τουριστική Προβολή των Αθηνών. Όχι με τη δική σας δημαρχία. Δεν είπα ότι φταίτε εσείς. Λέω ότι υπήρξε μια αδράνεια όμως στο Δήμο της Αθήνας. Μια αδράνεια η οποία δεν σας δίνει το δικαίωμα να ομιλείτε τώρα από αυτήν τη θέση ως Υπουργός, μιλώντας και κατηγορώντας άλλους για τη δική σας αδράνεια. Γιατί αυτό δεν ήταν υπόθεση της κυβέρνησης του ΠΑΣΟΚ, ήταν υπόθεση του Δήμου της Αθήνας. Και όχι μόνο δική σας. Και των προκάτοχών σας. Από την εποχή του κ. Έβερτ. Κύριε Αβραμόπουλε, ένα τρισεκατομμύριο οκτακόσια εκατομμύρια δραχμές διαχειριστήκατε εσείς και οι υπόλοιποι Δήμαρχοι που υποστήριξε η παράταξη της Νέας Δημοκρατίας τα προηγούμενα χρόνια. Πείτε μου πόσα εξ αυτών δώσατε στην τουριστική προβολή της πόλης των Αθηνών; Ούτε μία δραχμή. Αυτή είναι η πραγματικότητα. Αυτήν την πραγματικότητα κανένας μύθος δεν μπορεί να τη διαλύσει. Κανένας μύθος και καμία επικοινωνιακή στρατηγική. Και η πιο επιτυχημένη καμπάνια δεν μπορεί να την αναστρέψει.
     Οι Ολυμπιακοί Αγώνες από μόνοι τους, όλες οι προσπάθειες που έγιναν, όλα τα έργα που έγιναν στους δρόμους, στα αεροδρόμια, στα λιμάνια, σε ολόκληρη τη χώρα ήταν η μοναδική, η μεγάλη διαφημιστική καμπάνια που έδωσε μια ισχυρή ώθηση στον ελληνικό τουρισμό τον οποίο θα εισπράττουμε τα επόμενα χρόνια. Και καθήκον δικό σας, καθήκον της Κυβέρνησης της Νέας Δημοκρατίας είναι αν μπορέσει να συγκροτήσει το Υπουργείο και να διαμορφώσει μια πιο συνεκτική πολιτική προκειμένου αυτή την υπεραξία να την εκμεταλλευθεί στο σύνολό της και να την αυξήσει και με τη δική μας βοήθεια και συνέργια αλλά και με την συνέργια όλων των δυνάμεων και των παραγόντων της τουριστικής βιομηχανίας. 
     Σας ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Δικαιοσύνης διεβίβασε στην Βουλή μηνυτήρια αναφορά κατά του Πρωθυπουργού και Υπουργού Πολιτισμού, της αναπληρώτριας Υπουργού Πολιτισμού και του Υφυπουργού Πολιτισμού. 
     Το λόγο έχει ο κύριος Υπουργός.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάτπυξης): Επιγραμματικά. Επιμένει ο κ. Παπουτσής στους Ολυμπιακούς Αγώνες. Επιμένω όμως και εγώ. Και οδηγούμαι σε λογικό συμπέρασμα. Βλέπετε ότι όλα πάνε καλά. Αν δεν πήγαιναν καλά θα έφταιγε η Κυβέρνηση που δεν αξιοποίησε τους Ολυμπιακούς Αγώνες. Τώρα που πάνε καλά, το ΠΑΣΟΚ τα κατάφερε. Το ΠΑΣΟΚ ως προς το κομμάτι τουρισμός για τους Ολυμπιακούς Αγώνες –εγώ δεν είμαι από εκείνους που απαξιώνουν- δεν έκανε τίποτα. Σας το απέδειξα πρωτύτερα. Ούτε μια αφίσα σε κάποια γωνιά του κόσμου που να λέει «Ολυμπιακοί Αγώνες». Και βέβαια μέσω των Ολυμπιακών Αγώνων η τουριστική προβολή της χώρας. Αυτή είναι η αλήθεια, κύριε Παπουτσή. Μην γελιόμαστε. Την επομένη των Ολυμπιακών Αγώνων όλοι τους ανακάλυψαν. 
    Εμείς προχωράμε. Χτίζουμε. Αυτό που ξεκίνησε πριν από ένα χρόνο κάτω από ιδιαίτερα δύσκολες συνθήκες, με την Ελλάδα απαξιωμένη τουριστικά, με την Ελλάδα πανάκριβη γιατί αφήσατε, δυστυχώς, την αγορά στο έλεος των κερδοσκόπων. Θυμηθείτε ότι παραμονές Ολυμπιακών Αγώνων, κάτω από την πίεση της αγοράς, ξενοδοχείο της Αθήνας ανέβασε τις τιμές κατά 800%. Αναρωτιέμαι, μα τόση ασυδοσία υπήρχε τότε; Αλλά υπήρξε νομοθεσία πού να προβλέπει; Αφού υπήρχε η εμπειρία από άλλες πόλεις και άλλες χώρες που διοργάνωσαν αγώνες και αυτά τα φαινόμενα αναμένονταν. Όπως αφέθηκε αυτή η ιστορία στο έλεος των καταστάσεων. Εμείς τη συμμαζέψαμε. Εμείς νοικοκυρέψαμε την αγορά. Εμείς διοργανώσαμε τους Αγώνες. 
    Και θα σας πω και κάτι πάρα πολύ σημαντικό. Σπουδαίο το έργο που συντελέστηκε πρωτύτερα. Φτάσαμε εκεί που φτάσαμε γιατί δούλεψε η προηγούμενη κυβέρνηση. Ποιος είπε εδώ μέσα ότι απαξιώνεται η συμβολή της στους Ολυμπιακούς Αγώνες; Ως προς τον τουρισμό όμως τίποτα δεν έγινε. Ας μην γελιόμαστε. Γιατί πολύ απλά για τον τουρισμό, κύριε Παπουτσή και αγαπητοί συνάδελφοι, δεν υπήρξε όραμα. Δεν υπήρξε ευαισθησία. Δεν υπήρξε προγραμματισμός. Δεν υπήρξε σχεδιασμός. 
    Δεν θέλω να μπω σε προσωπικά αλλά σήμερα είδα τους δυο βασικούς συντελεστές της τελευταίας φάσης της περιόδου ΠΑΣΟΚ στον τουρισμό, επιτέλους να συνομιλούν μεταξύ τους. Στο Υπουργείο δεν μίλαγαν μεταξύ τους. Και αυτό το διασκέδαζαν κάποιοι υπάλληλοι. Ξέρω τι σας λέω. Και έχω προσωπική εμπειρία όταν πήγα να ενημερωθώ και έπρεπε να ενημερωθώ… δύο φορές. Ας τα αφήσουμε όμως αυτά. Ανήκω στην κατηγορία εκείνων που κοιτάνε μπροστά όπως κοιτάει και η Κυβέρνησή μας. 
    Ταινίες λοιπόν. Εγώ συμφωνώ μαζί σας. Δεν είστε λαϊκιστής. Και δεν σας πάει να είστε λαϊκιστής. Γιατί αν κάνατε το λαϊκιστή, θα πάθετε ζημιά. Λίγοι είναι οι «επιστήμονες» με αυτήν τη συμπεριφορά. Εγώ δεν σας είπα τίποτα για τότε. Ένα πράγμα θα σας πω. Τότε οι συνεννοήσεις για να γυριστεί ένα φιλμ στην Ελλάδα, ξέρετε πώς γίνονταν; Οι παραγωγοί απευθείας με την τοπική κοινωνία. Δεν υπήρχε οργανωμένο γραφείο. Τώρα δημιουργείται φορέας ειδικός, με τεχνοκράτες, με ανθρώπους που ξέρουν την κινηματογραφική αγορά και τα ευαίσθητα σημεία. 
    Και να σας πω και κάτι άλλο; Δεν ξεπουλιέται η Ελλάδα. Υπηρεσίες προσφέρει. Και τις προσφέρει κάτω από όρους. Κύριε Παπουτσή, φαντάζεστε πόσο διαφορετικά θα ήταν τα πράγματα αν η «Τροία» είχε γυριστεί στην Ελλάδα; Και ο Αχιλλέας, που σύμφωνα με τον Όμηρο σκοτώθηκε απ’ έξω, δεν ανέβαινε στο Δούρειο ΄Ιππο να μπει μέσα; Πριν από λίγες μέρες έβλεπα στο σπίτι μου με το γιο μου τους «Τριακόσιους» που θα ξαναγυριστούν. Γυρίστηκαν και τότε. 
    Έλεγε στα generiques, όπως λέγονται, δηλαδή στους τίτλους: «Στρατιωτικός Σύμβουλος, Ταξίαρχος κύριος τάδε του ελληνικού Υπουργείου Εθνικής Αμύνης». Τότε είμαστε εκεί με τους στρατιωτικούς μας συμβούλους, με τους επιστημονικούς μας συμβούλους. Δεν θα αφήναμε να γίνουν αυτά που έγιναν. 
    Πόσο σημαντικό θα ήταν για την Ελλάδα σήμερα ο Αλέξανδρος να ήταν 100% δικός μας; Είναι ιστορικά. Το λέμε. Όλοι το παραδέχονται. Γιατί να μην είναι και κινηματογραφικά; Χτύπησαν τις πόρτες της κυβέρνησης του ΠΑΣΟΚ και τις βρήκαν κλειστές, κύριε Παπουτσή.
    Και θα σας ρίξω και εγώ ένα λουλούδι, μιας και μου ρίξατε σήμερα εσείς. Αν ήσασταν εσείς Υπουργός Πολιτισμού δεν θα συνέβαινε αυτό, γιατί έχετε διεθνή εμπειρία. Και το πιστεύω αυτό που λέω τώρα.
    Τέλος, νομίζω ότι αδικείτε την κ. Μπακογιάννη με τις αιχμές σας απόψε. 
    (Θόρυβος από την πτέρυγα του ΠΑΣΟΚ)
    Μισό λεπτό. Αυτό είπε ο κ. Παπουτσής. Είπατε ότι καθυστέρησε να εφαρμόσει μια απόφαση, που όπως είναι γνωστό είναι καταγραμμένο στα Πρακτικά της δικής μου θητείας, για να ενεργοποιήσει τον Οργανισμό Τουρισμού Αθήνας. 
    (Θόρυβος από την πτέρυγα του ΠΑΣΟΚ)
    Όχι, μην το λέτε, διότι δουλεύει –και πάρα πολύ- για την πόλη. Και το έκανε σε τελευταία ανάλυση.
    Εκείνο, όμως, που θα σας πω τώρα ως Υπουργός Τουριστικής Ανάπτυξης, έχοντας την εμπειρία της Αυτοδιοίκησης και την τωρινή –μετά από ένα χρόνο νομίζω ότι μπορώ να έχω πιο ολοκληρωμένη άποψη- είναι το εξής: Αθήνα δεν είναι μονάχα ο Δήμος της Αθήνας. Αθήνα είναι από την Ελευσίνα μέχρι το Σούνιο. Η παλιά Αθήνα ήταν ολόκληρη η Αττική. Και όταν μιλάμε για τουριστική ανάπτυξη, είτε μιλάμε για τη βιομηχανία της αξιοποίησης του ελεύθερου χρόνου είτε για τα ιστορικά σημεία, τα σημεία πολιτισμού αυτής της πόλης, μιλάμε για το σύνολο. 
    Τι έχουμε, λοιπόν, εμείς προτείνει εδώ και πάρα πολύ καιρό; Πριν από λίγες ημέρες βρέθηκαν στο γραφείο μου οι νομάρχες που εκλέγονται και από τις δύο παρατάξεις με επικεφαλής την Υπερνομάρχη Αθηνών και συζητήσαμε για την ίδρυση ενός μητροπολιτικού οργανισμού τουριστικής προβολής της πόλεως των Αθηνών, έτσι ώστε και εμείς ως Υπουργείο να έχουμε έναν συνομιλητή. Διότι, όπως αντιλαμβάνεστε, δεν είναι στα στενά όρια ενός δήμου μία τουριστική προσπάθεια. Οι δήμοι μπορούν να κάνουν πολλά πράγματα. Το έχουμε πει. Και σήμερα το είπα και από αυτό το Βήμα. Μεγάλος και σπουδαίος ο ρόλος τους για να κρατάνε αυτό το περιβάλλον πολιτισμένο, καθαρό, λειτουργικό. Τα στηρίζουμε αυτά. 
    Για φανταστείτε, όμως, πόσο διαφορετικά θα ήταν τα πράγματα αυτά τα εκατοντάδες εκατομμύρια που διαθέτει η ελληνική πολιτεία να μη διαχέονται σε όλο το φάσμα των θεσμικών δράσεων. Και αναφέρομαι και στους νομάρχες και στους δημάρχους και στην περιφέρεια.
    ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, ο κύριος Υπουργός έχει μιλήσει τέσσερα λεπτά παραπάνω.
    ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, όλοι πήρατε παραπάνω λεπτά. Είναι γραμμένα.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Κύριε Σγουρίδη, μου επιτρέπετε να σας πω κάτι; Εδώ όσο θέλουμε, μιλάμε. Εμείς έχουμε και αντοχή και διάθεση και έμπνευση. Δεν είναι ο χρόνος που μετράει εδώ μέσα. Είναι τα λόγια και οι δεσμεύσεις μας απέναντι στον ελληνικό λαό. Σας παρακαλώ, μην τα ακυρώνουμε αυτά στο όνομα ενός τυπικού σημείου. Απαντώ στον κ. Παπουτσή και βλέπω με πόσο σεβασμό και εκτίμηση στέκεται να ακούσει αυτά που λέω, όπως κι εγώ για τον ίδιο. Μην τα ακυρώνετε αυτά στο όνομα της τυπολατρείας.
    Εν πάση περιπτώσει, κύριε Πρόεδρε, εμείς κλείνουμε αυτήν την κουβέντα σήμερα ευχαριστημένοι από τα όσα συζητήθηκαν εδώ.
    Και μιας και προ ολίγου ακούστηκε απειλητικά ότι έρχονται και άλλες επερωτήσεις, σας παρακαλώ πολλές επερωτήσεις. Εμένα μου δίνει ξεχωριστή χαρά να είμαι μαζί σας, να μαθαίνω από εσάς, αλλά να μαθαίνετε και εσείς την αλήθεια για το πώς αυτή η Κυβέρνηση ανοίγει νέες προοπτικές και νέους ορίζοντες για τον τόπο μας.
    Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
    ΠΑΝΑΓΙΩΤΗΣ ΣΓΟΥΡΙΔΗΣ: Κι ο ελληνικός λαός μαθαίνει την αλήθεια.
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 53/26/4.2.2005 επερώτησης Βουλευτών του ΠΑΣΟΚ προς τον Υπουργό Τουριστικής Ανάπτυξης, σχετικά με θέματα που αφορούν το Υπουργείο Τουριστικής Ανάπτυξης.
    Έχουν διανεμηθεί τα Πρακτικά των συνεδριάσεων της Τετάρτης 9 Μαρτίου 2005, της Πέμπτης 10 Μαρτίου 2005 και της Παρασκευής 11 Μαρτίου 2005 και παρακαλώ το Σώμα για την επικύρωσή τους.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Τετάρτης 9 Μαρτίου 2005, της Πέμπτης 10 Μαρτίου 2005 και της Παρασκευής 11 Μαρτίου 2005 επικυρώθηκαν.
    Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 22.57’ λύεται η συνεδρίαση για αύριο ημέρα Τρίτη 22 Μαρτίου 2005 και ώρα 18.00’ με αντικείμενο εργασιών του Σώματος: α) κοινοβουλευτικός έλεγχος, συζήτηση αναφορών και ερωτήσεων και β) νομοθετική εργασία: i) ψήφιση στο σύνολο του σχεδίου νόμου του Υπουργείου Υγείας και Κοινωνικής Αλληλεγγύης: «Εθνικό Σύστημα Υγείας και Κοινωνικής Αλληλεγγύης και λοιπές διατάξεις» και ii)μόνη συζήτηση επί της αρχής, των άρθρων και του συνόλου του σχεδίου νόμου: «Ίδρυση και λειτουργία Εμπορευματικών Κέντρων και άλλες διατάξεις» σύμφωνα με την ημερήσια διάταξη.
    
    Η ΠΡΟΕΔΡΟΣ                                              ΟΙ ΓΡΑΜΜΑΤΕΙΣ



2

Συνεδρίαση 21-3-2005


