Σελίδα 5641 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α'

ΣΥΝΕΔΡΙΑΣΗ ΡΙΕ'

Δευτέρα 14 Απριλίου 1997

Αθήνα, σήμερα, στις 14 Απριλίου 1997, ημέρα Δευτέρα και ώρα 19.09' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα απο το Γραμματέα της Βουλής κ. Αχιλλέα Κανταρτζή, Βουλευτή Τρικάλων, τ' ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Σωματείο Εργαζομένων και Ανέργων στις Μεταλλευτικές Επιχειρήσεις Βορειοκεντρικής Εύβοιας διαμαρτύρεται για την απόφαση του Υπουργού Εργασίας να πάρουν την έκτακτη οικονομική ενίσχυση μόνο οι άνεργοι της περιόδου 1990-91.

2) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Πανελλήνια 'Ενωση Μηχανικών Εμπορικού Ναυτικού ζητεί τη λήψη μέτρων προστασίας της ζωής των ναυτεργατών στα καράβια.

3) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Παλλεσβιακό Εργατικό Κέντρο καταγγέλλει τα Τοπικά Σύμφωνα Απασχόλησης και τον Εθνικό Κοινωνικό Διάλογο που λειτουργούν εις βάρος των εργαζομένων.

4) Οι Βουλευτές κύριοι ΓΕΩΡΓΙΟΣ ΚΑΤΣΙΜΠΑΡΔΗΣ, ΒΑΣΙΛΕΙΟΣ ΚΕΔΙΚΟΓΛΟΥ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Σύλλογος Εργαζομένων της Τοπικής Αυτοδιοίκησης Νομού Βοιωτίας ζητεί την άμεση στελέχωση με προσωπικό της μονάδας τεχνητού νεφρού του Νοσοκομείου Λιβαδειάς Βοιωτίας.

5) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία Εργαζόμενοι στο Παράρτημα Θεσ/νίκης της Πειραϊκής Πατραϊκής ζητούν τη λήψη μέτρων για τη συνέχιση της λειτουργίας της εταιρείας και τη διασφάλιση των θέσεων των εργαζομένων σ' αυτήν.

6) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Πανελλήνια 'Ενωση Κτηνιάτρων Δημοσίων Υπαλλήλων ζητεί την ικανοποίηση των οικονομικών αιτημάτων του κλάδου.

7) Οι Βουλευτές κύριοι ΓΕΩΡΓΙΟΣ ΣΟΥΡΛΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Βελεστίνου του Νομού Μαγνησίας ζητεί την επαναλειτουργία του Ειρηνοδικείου Βελεστίνου.

8) Ο Βουλευτής Αχαίας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε δημοσίευμα εφημερίδας σχετικά με το αίτημα της μείωσης των προδιαγραφών ένταξης των επιχειρηματιών στα προγράμματα "Ενίσχυσης Μικρομεσαίων Επιχειρήσεων".

9) Οι Βουλευτές κύριοι ΔΗΜΗΤΡΙΟΣ ΣΙΟΥΦΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Συμβούλιο Περιοχής της 12ης Εδαφικής Περιφέρειας του Νομού Καρδίτσας ζητεί την λειτουργία του ιδρυθέντος Πυροσβεστικού Σταθμού στην περιοχή του.

10)Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Κοινότητα Καταφυλλίου του Νομού Καρδίτσας ζητεί να λειτουργήσει το Πορθμείο Πράβας Καταφυλλίου.

11)Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία το Επιμελητήριο Καρδίτσας ζητεί τη χορήγηση αποζημίωσης στις πλημμυροπαθείς επιχειρήσεις του Νομού Καρδίτσας.

12)Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανελλήνια Συντονιστική Επιτροπή Επιτυχόντων μη διορισθέντων του διαγωνισμού για το Δημόσιο 8-9 Απριλίου 1995 ζητεί την απορρόφηση των μελών της στο δημόσιο τομέα.

13)Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία οι έφεδροι Αξιωματικοί βραχείας ανακατάταξης ζητούν την παραμονή τους στις υπηρεσίες στρατού βάσει του Ν. 1680/87.

14)Ο Βουλευτής Αχαίας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία η 'Ενωση Κατασκευαστών Οικοδομικών 'Εργων Πατρών ζητεί την τροποποίηση του Ν. 2434/96 άρθρο 23 που αφορά στην υποχρέωση καταβολής εισφορών στο ΙΚΑ.

15)Ο Βουλευτής Αχαίας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε δημοσίευμα εφημερίδας σχετικά με το επίδομα των πολύτεκνων μητέρων.

16)Ο Βουλευτής Θεσ/νίκης κ. ΠΑΝΑΓΙΩΤΗΣ ΨΩΜΙΑΔΗΣ κατέθεσε αναφορά με την οποία ο Ραδιοτηλεοπτικός Σταθμός "ΓΝΩΜΗ ΤΟΥ ΠΟΛΙΤΗ" ζητεί την επίλυση του προβλήματός του για να συμβάλλει στην ουσιαστική ελεύθερη ραδιοτηλεόραση.

Σελίδα 5642 

 

17)Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ κατέθεσε αναφορά με την οποία ο Συνεταιρισμός Πατατοπαραγωγών Καλλονής Λέσβου ζητεί την επίλυση του προβλήματος που αντιμετωπίζει στη διάθεση της παραγόμενης πατάτας.

18)Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Σωματείο Οικοδόμων Σητείας "Ο ΦΕΙΔΙΑΣ" ζητεί την κατασκευή συγκροτήματος εργατικών κατοικιών για την στέγαση των δικαιούχων αστέγων εργαζομένων.

19)Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Διεύθυνση Αγροτικής Ανάπτυξης ζητεί οικονομική ενίσχυση για την ρύθμιση βασικών της υποχρεώσεων.

20)Ο Βουλευτής Αχαίας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Πολιτικών Συνταξιούχων ζητεί την επίλυση των προβλημάτων που απασχολούν τον κλάδο.

21)Ο Βουλευτής Αχαίας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις αντιδράσεις των ιδιοκτητών των Σχολών Οδηγών για την αλλαγή στο σύστημα εκπαίδευσης.

22)Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Κρεστένων Ηλείας διαμαρτύρεται για την κατάργηση της ΔΟΥ Κρεστένων και την υπαγωγή της στη ΔΟΥ Ζαχάρως.

23)Η Βουλευτής Πέλλας κυρία ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια 'Ενωσις των Νεοελθόντων από το 1957 Ελλήνων Ποντίων Προσφύγων εκ Ρωσσίας ζητούν την επίλυση των προβλημάτων που απασχολούν τους επαναπατρισθέντες 'Ελληνες.

24)Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία ο Σύλλογος Γονέων και Κηδεμόνων του Ιδρύματος Περιθάλψεως Ανιάτων Παίδων ζητεί τη χορήγηση επιδόματος σε άτομα με βαρειά νοητική υστέρηση και πολλαπλές αναπηρίες.

25)Η Βουλευτής Αθήνας κυρία ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία υποψήφιοι για τον διαγωνισμό της Εθνικής Σχολής Δικαστών ζητούν την αύξηση του αριθμού εισακτέων.

26)Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία το Πανεπιστήμιο Κρήτης ζητεί να αποκτήσει έδρα Γεωλογίας.

27)Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο οι παραγωγοί θερμοκηπίων στο Τυμπάκι Ηρακλείου ζητούν τη ρύθμιση των οφειλών τους προς την ΑΤΕ.

28)Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ομοσπονδία Αγροτικών Συλλόγων του Νομού Ηρακλείου ζητεί την άμεση καταβολή της αποζημίωσης στους πληγέντες καλλιεργητές της περιοχής της από τους παγετούς του Μαρτίου.

29)Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία το Συμβούλιο Περιοχής της 8ης Εδαφικής Περιφέρειας ζητεί οικονομική ενίσχυση για την προμήθεια κάδων απορριμμάτων στην περιοχή του.

30) Ο Βουλευτής Αιτωλ/νίας κ. ΒΑΣΙΛΕΙΟΣ ΜΑΓΓΙΝΑΣ κατέθεσε αναφορά με την οποία οι Γεωργοκτηνοτρόφοι της Αμφιλοχίας του Νομού Αιτωλ/νίας ζητούν την οικονομική ενίσχυση του 1995.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 2508/20.2.97 ερώτηση δόθηκε με το υπ' αριθμ. 6408/8.4.97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης με αριθμό 2508/20.2.97 που κατέθεσαν στη Βουλή οι Βουλευτές κ.κ. Θεόδωρος Κατσανέβας, Παναγιώτης Κουρουμπλής, Θεόδωρος Γεωργιάδης και Παναγιώτης Φωτιάδης, αναφορικά με την μετατροπή των συμβάσεων έργου σε συμβάσεις αορίστου χρόνου των Επιμελητών Εισπράξεων στο ΤΕΒΕ, ΤΑΕ και ΤΑΞΥ, σας γνωρίζουμε τα εξής:

Το Υπουργείο μας δεν αντιμετωπίζει το θέμα μετατροπής των συμβάσεων έργου σε συμβάσεις εργασίας αορίστου χρόνου και δεν προτίθεται να προβεί σε νομοθετική ρύθμιση του θέματος αυτού.

Ειδικώτερα σημειώνουμε ότι το εργασιακό καθεστώς των Επιμελητών Εισπράξεων των Ασφαλιστικών Ταμείων είναι ιδάζουσας φύσης (εξωτερική απασχόληση και αμοιβή με ποσοστά επί των εισπράξεων) και για το λόγο αυτό είχαν εξαιρεθεί ρητά από παλιότερες ανάλογες ρυθμίσεις (άρθρο 10 σε συνδυασμό με αρθ.12 παρ.2 περ.ιη του Ν.2266/94) μετατροπής των συμβάσεων έργου σε συμβάσεις εξηρτημένης εργασίας.

Επισημαίνεται εξάλλου η διάταξη της παρ.16 του άρθρου 21 του ν.2190/1994 στην οποία ορίζεται ότι οι από τη δημοσίευση του νόμου αυτού καταρτιζόμενες συμβάσεις έργου που υποκρύπτουν συμβάσεις εργασίας είναι άκυρες.

Ο Υφυπουργός

ΑΝ. ΜΑΝΤΕΛΗΣ"

2. Στην με αριθμό 2581/25.2.97 ερώτηση δόθηκε με το υπ' αριθμ. 92/8.4.97 έγγραφο από τον Υφυπουργό Εσωτερικών η ακόλουθη απάντηση:

Σε απάντηση της ερώτησης με αριθμό 2581/25.2.97 που κατέθεσε στη Βουλή ο Βουλευτής κ. Αναστάσιος Παπαληγούρας, σχετικά με την μετατροπή των συμβάσεων έργου σε συμβάσεις αορίστου χρόνου των Επιμελητών Εισπράξεων στο ΤΕΒΕ, σας γνωρίζουμε τα εξής:

To Υπουργείο μας δεν αντιμετωπίζει το θέμα μετατροπής των συμβάσεων έργου σε συμβάσεις εργασίας αορίστου χρόνου και δεν προτίθεται να προβεί σε νομοθετική ρύθμιση του θέματος αυτού.

Ειδικότερα σημειώνουμε ότι το εργασιακό καθεστώς των Επιμελητών Εισπράξεων των Ασφαλιστικών Ταμείων είναι ιδιάζουσας φύσης (εξωτερική απασχόληση και αμοιβή με ποσοστά επί των εισπράξεων) και για το λόγο αυτό είχαν εξαιρεθεί ρητά από παλιότερες ανάλογες ρυθμίσεις (άρθρο 10 σε συνδυασμό με αρθρ.12 παρ.2 περ.ιη του ν.2266/94) μετατροπής των συμβάσεων έργου σε συμβάσεις εξηρτημένης εργασίας.

Επισημαίνεται εξάλλου η διάταξη της παρ.16 του άρθρου 21 του ν. 2190/1994 στην οποία ορίζεται ότι οι από τη δημοσίευση του νόμου αυτού καταρτιζόμενες συμβάσεις έργου που υποκρύπτουν συμβάσεις εργασίας είναι ακύρες.

Ο Υφυπουργός

ΑΝ. ΜΑΝΤΕΛΗΣ"

3. Στην με αριθμό 2590/25-2-97 ερώτηση δόθηκε με το υπ' αριθμ. 747/8.4.97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στο έγγραφό σας, φωτοαντίγραφο του οποίου μας στάλθηκε από το Υπουργείο Ανάπτυξης-Γεν. Γραμματεία Εμπορίου με την προσαρτημένη σ'αυτό 2590/25.2.97 ερώτηση για οικονομικά προβλήματα των εμπόρων και επαγγελματοβιοτεχνών σχετικά με το παραπάνω θέμα, που κατέθεσε στη Βουλή ο Βουλευτής κ. Ν. Νικολόπουλος, σας πληροφορούμε ότι οι όποιες μεταβολές κρίθηκαν σκόπιμες να γίνουν στο σύστημα των αντικειμενικών κριτηρίων, περιλήφθηκαν στο νόμο 2459/1997 "Κατάργηση φορολογικών απαλλαγών και άλλες 

Σελίδα 5643 

διατάξεις" που πρόσφατα ψηφίστηκε στη Βουλή.

Θέμα κατάργησης των αντικειμενικών κριτηρίων και του συντελεστή 35% με τον οποίο φορολογούνται τα καθαρά κέρδη των προσωπικών εταιριών, καθώς και συνεταιρισμών, δεν αντιμετωπίζεται προς το παρόν, γιατί δεν το επιτρέπουν οι δημοσιονομικές ανάγκες της Χώρας.

Ο Υφυπουργός

ΓΕΩΡΓΙΟΣ ΔΡΥΣ"

4. Στην με αριθμό 2853/17.3.97 ερώτηση δόθηκε με το υπ' αριθμ. 285/16.4.97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 2853/17.3.97 που κατέθεσε στη Βουλή ο Βουλευτής κ. Αντώνιος Φούσας, παρακαλούμε να πληροφορήσετε τον κ. Βουλευτή τα εξής;

Η προσωρινή παράκαμψη της πόλης των Ιωαννίνων έχει συνολικό μήκος 11 χλμ. και ενώνει της Ε.Ο. Ιωαννίνων-Αρτας με την Ε.Ο. Ιωαννίνων -Ηγουμενίτσας.

Με δύο εν ενεργεία εργολαβίες συνολικού προϋπολογισμού 320 εκατ. δρχ. έχει ήδη κατασκευασθεί πλήρες τμήμα 3 χλμ. και αναμένεται μέχρι τέλους Ιουνίου 1997 να κατασκευασθούν περίπου 3,5 χλμ.

Επί πλέον με πρόσφατη απόφαση του ΥΠΕΧΩΔΕ διατέθηκε πίστωση 340 εκατ. όπου πρόκειται να δημοπρατηθεί το υπόλοιπο τμήμα της περιφερειακής οδού Ιωαννίνων στο οποίο θα περιλαμβάνεται και η κατασκευή των κόμβων, των διαγραμμίσεων και των σημάνσεων.

Ο Υπουργός

Κ.ΛΑΛΙΩΤΗΣ"

5. Στην με αριθμό 2862/17.3.97 ερώτηση δόθηκε με το υπ' αριθμ. 6438/9.4.97 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 2862/17.3.97 των Βουλευτών κ.κ. Στ. Παναγιώτου και Μ. Μπόσκου σας πληροφορούμε τα εξής:

1. To Ορυχείο Νοτίου Πεδίου, που βρίσκεται στην περιοχή της Πτολεμαϊδας, αποτελεί τη μεγαλύτερη εκμετάλλευση λιγνίτη, που λειτουργεί στη χώρα μας και το βασικό σύστημα παραγωγής λιγνίτη του Λιγνιτικού Κέντρου Πτολεμαϊδας-Αμυνταίου.

2. Το σημαντικότερο πρόβλημα που παρουσιάσθηκε στην ανάπτυξη του Ορυχείου Νοτίου Πεδίου, είναι η έντονη παρουσία σκληρών σχηματισμών στα υπερκείμενα, για τη διακίνηση των οποίων απαιτείται η συγκρότηση ειδικών εργοταξίων από βαρύ χωματουργικό εξοπλισμό.

Από τη μέχρι σήμερα εμπειρία λειτουργίας των ως άνω εργοταξίων, έχει προκύψει, ότι η απασχόληση ίδιου εξοπλισμού, ως βασικού συστήματος, και εργολαβικού εξοπλισμού, ως συμπληρωματικού, αποτελεί την πλέον συμφέρουσα για την ΔΕΗ λύση, διότι επιτρέπει την οικονομική αντιμετώπιση των αιχμών διακίνησης σκληρών, που εμφανίζονται κατά την ανάπτυξη του Ορυχείου, λόγω διακυμάνσεων της συγκέντρωσής τους, της αυξομείωσης των αποστάσεων μεταφοράς, ειδικών αναγκών, κ.λπ.

3. Κατά την τελευταία 2ετία 95/96, η συμμετοχή των εργολάβων στη διακίνηση των σκληρών του Ορυχείου Νοτίου Πεδίου, διαμορφώθηκε σε 27%. Το 1997, παρά το γεγονός ότι η απαίτηση διακίνησης σκληρών αυξάνεται, από 12,5 εκ. Μ3 που ήταν το 1996, σε 15,5 Μ3, ποσοστό αύξησης 24%, η συμμετοχή των εργολάβων προβλέπεται να μειωθεί στο 22%, μείωση που οφείλεται στην ένταξη, το Β' εξ. 96/Α' εξ. 97, πρόσθετου ίδιου εξοπλισμού της ΔΕΗ, συνολικής επένδυσης 4,0 δισ. δρχ.

4. Με βάση τα παραπάνω, και λαμβάνοντας επίσης υπόψη τον ισχύοντα προγραμματισμό του ΛΚΠ-Α για την επόμενη 5ετία, θεωρούμε πως η συμμετοχή του εργολαβικού εξοπλισμού στη διακίνηση σκληρών σχηματισμών συνολικά για το Ορυχείο Νοτίου Πεδίου (συμπεριλαμβανομένου και του νέου τομέα ανάπτυξης του Ορυχείου, του Τομέα 3), θα παραμείνει στα ίδια επίπεδα, παρά το γεγονός ότι, οι απαιτήσεις για συνολική διακίνηση σκληρών προγραμματίζονται αυξημένες κατά 25%, σε σχέση με το 1996.

Η Υπουργός

ΒΑΣΩ ΠΑΠΑΝΔΡΕΟΥ"

6. Στην με αριθμό 2865/17.3.97 ερώτηση δόθηκε με το υπ' αριθμ. 66/9.4.97 έγγραφο από τον Υπουργό Δημ.Τάξης η ακόλουθη απάντηση:

"Σε απάντηση της ερώτησης 2865/17.3.97 που κατέθεσε ο Βουλευτής κ. Γ. Καρατζαφέρης, σας γνωρίζουμε τα εξής:

Το Υπουργείο Δημόσιας Τάξης είναι ιδιαίτερα ευαίσθητο στο θέμα της πιστής εκτέλεσης του καθήκοντος των αστυνομικών και ελέγχει αυστηρά και παραδειγματικά κάθε παρεκτροπή τους από την ηθική και νομική τάξη.

Οι επίορκοι αστυνομικοί, που προσβάλλουν το ήθος και την εντιμότητα της πλειοψηφίας των συναδέλφων τους οι οποίοι μοχθούν νυχθημερόν κάτω από αντίξοες πολλές φορές συνθήκες για τη διασφάλιση της τάξης, της ασφαλείας και προστασίας των εννόμων αγαθών του πολίτη δεν έχουν θέση στο Σώμα.

Τα ελάχιστα, ευτυχώς, κρούσματα διαφθοράς σε καμία περίπτωση δεν μπορούν να αμαυρώσουν την εικόνα της Αστυνομίας, η οποία έχει αναπτύξει ισχυρούς μηχανισμούς αυτοκάθαρσης τους οποίους θα ενισχύσουμε περαιτέρω.

Στα πλαίσια αυτά κατά την πενταετία 1992-1997 παραπέμφθηκαν στη Δικαιοσύνη για παραβάσεις της σχετικής με τα ναρκωτικά νομοθεσίας 16 αστυνομικοί (2 Αξιωματικοί και 14 κατώτεροι) και σε βάρος τους ασκήθηκε πειθαρχική δίωξη. Από αυτούς οι 13 για τους οποίους περαιώθηκαν οι πειθαρχικές διαδικασίες αποτάχθηκαν από το Σώμα. Για τους τρεις εκκρεμούν ακόμη οι υποθέσεις για εκδίκαση ενώπιον των Πειθαρχικών Συμβουλίων.

Σε ό,τι αφορά τα πρόσφατα δημοσιεύματα, ας πληροφορούμε ότι αυτά ανεφέροντο στην υπόθεση στην οποία εμπλέκεται οπρώην Αστυνόμος Αντίχος Κων/νος, ο οποίος διέφυγε στο εξωτερικό και εκκρεμεί σε βάρος του ένταλμα συλλήψεως του 26ου Τακτικού Ανακριτή για παράβαση της περί ναρκωτικών νομοθεσίας. Επίσης έχει ασκηθεί σε βάρος του ποινική δίωξη για πλαστογραφία μετά χρήσεως και σκοπό οφέλους (παράβαση άρθρου 98 και 216 παρ.1 και 3 του Π.Κ.) και για παράβαση του ν.1975/1991 "Είσοδος-έξοδος, παραμονή, εργασία, απέλαση αλλοδαπών κ.λπ.". Η Υπηρεσία παράλληλα με την παραπομπή του στη δικαιοσύνη, την 14.10.1994, τον'εθεσε σε αυτεπάγγελτη διαθεσιμότητα και άσκησε σε βάρος του πειθαρχική δίωξη, η οποία οδήγησε στην απόταξή του από το Σώμα την 30.6.1995.

Ο Υπουργός

ΓΕΩΡΓΙΟΣ ΡΩΜΑΙΟΣ"

7. Στην με αριθμό 2866/17.3.97 ερώτηση δόθηκε με το υπ' αριθμ. 194/4.4.97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ.2866/17.3.97 ερώτηση των Βουλευτών κ.κ. Πέτρου Κουναλάκη και Ανδριανής Λουλέ, σας γνωρίζουμε τα εξής:

Είναι αυτονόητο δικαίωμα και υποχρέωση του κάθε πολίτη να μετέχει στις πολιτιστικές δραστηριότητες της πόλης του. Το ειδικό ζήτημα εγκατάστασης και λειτουργίας φορητού κινηματογράφου και η παραχώρηση συγκεκριμένου χώρου χωρίς άδεια της αρμόδιας αρχής δείχνει απλώς ότι το έντονο ενδιαφέρον και ο ενθουσιασμός για πολιτιστική δημιουργία και συμμετοχή συμβαίνει να μην ακολουθούν πάντοτε κάποιες τυπικές διαδικασίες που όμως προβλέπονται από το νόμο.

Το Υπουργείο Πολιτισμού δεν είναι αρμόδιο για τη χορήγηση άδειας εγκατάστασης και λειτουργίας κινηματογράφου, και στο Τμήμα Κινηματογράφου της Γενικής Διεύθυνσης Πολιτιστικής Ανάπτυξης του ΥΠ.ΠΟ. δεν έχει περιέλθει αίτημα για παραχώρηση ταινιών πολιτιστικού περιεχομένου από την περιοχή της Πτολεμαϊδας. Σημειώνεται ακόμη ότι ο Δήμος 

Σελίδα 5644 

Πτολεμαίδας, επιχορηγήθηκε μέσω του Πολιτιστικού Δελτίου 1996 με το ποσό των 4.000.000 δραχμών για πολιτιστικές δραστηριότητες.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

8. Στην με αριθμό 2868/17.3.97 ερώτηση δόθηκε με το υπ' αριθμ. 13075/8.4.97 έγγραφο από τον Υφυπουργό Ανάπτυξης η ακόλουθη απάντηση:

"Σε απάντηση της ερώτησης 2868/17.3.97 που κατέθεσε η Βουλευτής κα Στ. Αλφιέρη, όσον αφορά θέματα αρμοδιότητάς μας, σας πληροφορούμε τα ακόλουθα:

1. Υπό την εποπτεία του Βιοτεχνικού Επιμελητηρίου Πειραιά λειτουργεί Ευρωπαϊκό Κέντρο Πληροφόρησης για την υποστήριξη των ΜΜΕ της περιοχής.

'Οσον αφορά την ίδρυση Γραφείου Υποστήριξης ΜΜΕ, σας γνωρίζουμε ότι το Υπουργείο μας συντονίζει τις ενέργειες υποστήριξης των ΜΜΕ με τη Δ/νση ΜΜΕ και τις υφιστάμενες δομές της Νομαρχιακής και Τοπικής Αυτοδιοίκησης και τον ΕΟΜΜΕΧ.

2. Ειδικότερα η Γενική Γραμματεία Βιομηχανίας του Υπουργείου Ανάπτυξυς έχει αναλάβει την υλοποίηση του Επιχειρησιακού Προγράμματος Βιομηχανίας και της Κοινοτικής Πρωτοβουλίας για ΜΜΕ, περιοχή εφαρμογής των δράσεων των οποίων είναι όλη η Επικράτεια.

Συγκεκριμένα:

α. Το Υποπρόγραμμα 4 του Ε.Π.Β., συνολικού κόστους 142.200.000 ECU (περίπου 43 δισ. δρχ.) για τα έτη 1994-1999, το οποίο υλοποιείται από τη Γ.Γ.Β. και τον ΕΟΜΜΕΧ, αφορά τη δημιουργία χρηματοπιστωτικών θεσμών και εργαλείων για ΜΜΕ, επιδότηση επιτοκίου καθώς και μέτρα για τη βελτίωση της ανταγωνιστικότητας των ΜΜΕ.

Από τον ΕΟΜΜΕΧ υλοποιούνται οι δράσεις του Υποπρογράμματος που αφορούν τη βελτίωση της ανταγωνιστικότητας των ΜΜΕ, συνολικού ύψους 22 δισ. δρχ., οι οποίες είναι:

Επιδότηση επιτοκίου κατά 20% των βιοτεχνικών δανείων που δεν επιδοτούνται από άλλη πηγή.

Τεχνική βοήθεια σε Επιμελητήρια και Κλαδικούς συλλογικούς φορείς ΜΜΕ.

Ενίσχυση κοινοπραξιών και άλλων μορφών συνεργασίας των ΜΜΕ.

Ενίσχυση υπεργολαβικών ΜΜΕ.

Ενίσχυση νέων επιχειρηματιών για τη δημιουργία της δικής τους επιχείρησης.

Ενίσχυση της χειροτεχνίας.

β. Η Κοινοτική Πρωτοβουλία για τις ΜΜΕ, συνολικού κόστους 156.863.000 ECU (περίπου 47 δισ. δρχ.) για τα έτη 1994-1999, που στοχεύει στην ενίσχυση των ΜΜΕ για την πραγματοποίηση κυρίως άλλων επενδύσεων για τη βελτίωση του εσωτερικού και εξωτερικού περιβάλλοντος των επιχειρήσεων.

Ειδικότερα το πρόγραμμα επιδοτεί μια σειρά ενέργειες που είναι προσαρμοσμένες στην ειδική ανάγκη εκσυγχρονισμού των ΜΜΕ όπως:

Εκσυγχρονισμός στη διοίκηση και παραγωγή.

Αναβάθμιση ποιότητας προιόντων

Συμμετοχή σε Κρατικούς διαγωνισμούς

Δημιουργία συνεργασιών (δεσμών) μεταξύ των επιχειρήσεων

Δημιουργία νέων χρηματοοικονομικών θεσμών ειδικά για τις ΜΜΕ

Σύνδεση των επιχειρήσεων με Επιστημονικά-Ερευνητικά Κέντρα.

Κατάρτιση στελεχών.

Ειδικότερα, στη κοινή προκήρυξη των μέτρων και δράσεων πέντε (5) Κοινοτικών Προγραμμάτων και Πρωτοβουλιών που αφορούν ΜΜΕ, των Υπουργείων Ανάπτυξης και Εθνικής Οικονομίας, συνολικού ύψους 100 δισ. δρχ. συμπεριλαμβάνεται και η Κοινοτική Πρωτοβουλία URBAN, στο πλαίσιο της οποίας προβλέπεται Υποπρόγραμμα για τη στήριξη ΜΜΕ των Δήμων Κερατσινίου και Δραπετσώνας, συνολικού προϋπολογισμού, 2.737.000 ECU (περίπου 827 εκατ. δρχ.).

Παράλληλα από το Υπ. Ανάπτυξης προωθείται η κατάρτιση μητρώου ναυπηγοεπισκευαστικών επιχειρήσεων της Ζώνης Περάματος για την εξυγίανση και ανασυγκρότηση των δραστηριοτήτων στη Ζώνη.

Τα μέτρα αυτά έχουν τοπική εμβέλεια και απευθύνονται σε μικρές κυρίως επιχειρήσεις που ήδη λειτουργούν ή θα δημιουργηθούν στην περιοχή παρέμβασης, με στόχο την ανάπτυξη της τοπικής οικονομίας και την αύξηση των θέσεων απασχόλησης στις συγκεκριμένες περιοχές.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

9. Στην με αριθμό 2870/17.3.97 ερώτηση δόθηκε με το υπ' αριθμ. 193/4.4.97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ.2870/17.3.97 ερώτηση των Βουλευτών κ.κ. Πέτρου Κουναλάκη και Στέλλας Αλφιέρη, σας γνωρίζουμε τα εξής:

Είναι ήδη γνωστό, ότι το ΚΑΣ συζήτησε το θέμα της ανέγερσης της ξενοδοχειακής μονάδας στην 'Υδρα κατά την συνεδρίαση του, της 1.4.97. Η γνωμοδότησή του, μόλις καθαρογραφεί μαζί με τα σχετικά πρακτικά, θα τεθεί υπόψη μου. Υπό την έννοια αυτή το ζήτημα εκκρεμεί και δεν έχει ληφθεί καμμία απόφαση.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

10. Στην με αριθμό 2871/17.3.97 ερώτηση δόθηκε με το υπ' αριθμ. 4819/9.4.97 έγγραφο από τον Υφυπουργό Mεταφορών η ακόλουθη απάντηση:

"Απαντώντας στην ερώτηση 2871/17.3.97 των Βουλευτών κ.κ. Σπ.Δανέλλη και Στ. Αλφιέρη να απευθύνται στον Υπουργό Μεταφορών και Επικοινωνιών αναφορικά με την ελλειπή συντήρηση του δικτύου των ηλεκτρονικών σιδηροδρόμων σας πληροφορούμε τα παρακάτω:

1) Ο Ο.Α.Σ.Α. μέσα στα πλαίσια των αρμοδιοτήτων του αποφασίζει για τα επενδυτικά προγράμματα των φορέων Αστικών Συγκοινωνιών της Πρωτεύουσας, μεταξύ των οποίων συγκαταλέγονται και οι Η.Σ.Α.Π. εισηγείται την έγκρισή τους από τα αρμόδια Υπουργεία και φροντίζει για την έγκαιρη χρηματοδότησή τους.

2) Το έργο του συνολικού εκσυγχρονισμού του δικτύου των Η.Σ.Α.Π. αποτελεί ένα μακροχρόνιο επενδυτικό πρόγραμμα σημαντικά τμήματα του οποίο κάθε χρόνο αποβάλλονται από τους Η.Σ.Α.Π. προς Ο.Α.Σ.Α. και στα αρμόδια Υπουργεία τα οποία εγκρίνονται και χρηματοδοτούνται κατά προτεραιότητα. 'Ετσι το σιδηροδρομικό δίκτυο των Η.Σ.Α.Π. είναι σε καλή κατάσταση αφού το 35% των στρωτήρων και το 90% των σιδηροτροχιών είναι καινούρια. Αφετέρου η συντήρηση του δικτύου γίνεται κανονικά τόσο από μόνιμα συνεργεία γραμμής των Η.Σ.Α.Π. όσο και από εργολάβους.

3) Για το 1997 το επενδυτικό πρόγραμμα των Η.Σ.Α.Π. πρόκειται άμεσα να χρηαμτοδοτηθεί με 8 δισ. δρχ. Τα περισσότερα από τα έργα του προγράμματος αυτού ήδη βρίσκονται από μελέτη ή διακήρυξη ώστε η υλοποίηση τους να μην καθυστερήσει.

4) Παράλληλα συνεχίζεται η μελέτη και προβλέπεται η εκτέλεση έργων συμβατότητας της γραμμής των Η.Σ.Α.Π. με τις δύο γραμμές του υπό κατασκευή ΜΕΤΡΟ.

5) Μετά τα παραπάνω οι καταγγελίες "περί εγκατάλειψης και επικινδυνότητας" του δικτύου των ΗΣΑΠ θεωρούνται αστήρικτες και αβάσιμες. 

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

11. Στην με αριθμό 2873/18.3.97 ερώτηση δόθηκε με το υπ' αριθμ. 195/4.4.97 έγγραφο από τον Υπουργό Πολιτισμού η ακόλουθη απάντηση:

Σελίδα 5645 

 

"Απαντώντας στην αριθμ. 2873/18.3.97 ερώτηση του Βουλευτή κ. Βασίλη Μιχαλολιάκου, σας γνωρίζουμε τα εξής:

Για την επιτάχυνση των διαδικασιών εκτέλεσης του Β' Κ.Π.Σ. έχουν ληφθεί μια σειρά από μέτρα που ήδη εφαρμόσθηκαν ή εφαρμόζονται (αναδιάταξη των έργων που περιλαμβάνονται στο εθνικό σκέλος και τα Π.Ε.Π., ένταξη ωρίμων έργων, επιτάχυνση μελετών και διαδικασιών ανάθεσης κ.λπ.). Επισυνάπτω σχετικά και την απάντησή μου στην 2024/24.1.97 ερώτηση του Βουλευτή κ. Νίκου Κωνσταντόπουλου.

Η διάρθρωση των περιφερειακών υπηρεσιών του ΥΠ.ΠΟ. θα εκλογικευθεί με το νέο Οργανισμό που ετοιμάζεται. Πρώτος πάντως στόχος είναι η σύσταση περιφερειακών τεχνικών υπηρεσιών που θα διευκολύνουν την επιτάχυνση των έργων (αναστηλωτικών και άλλων) του ΥΠ.ΠΟ. Αυτό όμως δεν αρκεί. Απαιτείται κυρίως αύξηση του αριθμού των μηχανικών που υπηρετούν στο ΥΠ.ΠΟ. και μάλιστα των εξειδικευμένων στα ιδιαίτερα έργα που μελετά και εκτελεί το ΥΠ.ΠΟ.

Τέλος, σχετικά με την πρόσληψη προσωπικού διαφόρων ειδικοτήτων με σύμβαση εργασίας ιδιωτικού δικαίου διάρκειας ενός έτους για τη στελέχωση των τοπικών υπηρεσιών, υπάρχει σχετική προκήρυξη με αριθ. 4431/29.1.1997. Το προσωπικό αυτό θα απασχοληθεί σε έργα αρμοδιότητας του ΥΠ.ΠΟ. που έχουν ενταχθεί στα Π.Ε.Π. και στο Επιχειρησιακό Πρόγραμμα "Τουρισμός-Πολιτισμός" στο πλαίσιο του Β' Κ.Π.Σ. 1994-1999.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

12. Στην με αριθμό 2874/18-3-97 ερώτηση δόθηκε με το υπ' αριθμ. 13076/8-4-97 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 2874/18.3.97 που κατέθεσε ο βουλευτής κ. Β. Μιχαλολιάκος, σας γνωρίζουμε τα ακόλουθα:

Μετά την πρόσφατη Νομοθετική ρύθμιση (άρθρο 17 του Ν. 2446/1996, ΦΕΚ 276/Α/19.12.1996), με την οποία αντιμετωπίζονται προβλήματα, που είχαν ανακύψει κατά το παρελθόν (γειτνίαση με Διαδημοτικό Νεκτροταφείο κ.λπ.) καθίσταται δυνατή η έναρξη των απαιτουμένων διαδικασιών οργάνωσης του ΒΙΟ.ΠΑ (εκπόνηση μελετών, απόκτηση γης και στη συνέχεια κατασκευή έργων υποδομής).

Σε σύσκεψη, που πραγματοποιήθηκε στις 13.3.1997 στο Υπουργείο μας, στην οποία συμμετείχαν, οι Γεν. Γραμματέας Βιομηχανίας, εκπρόσωποι του ΥΠΕΧΩΔΕ, της Περιφέρειας Αττικής, της Νομαρχιακής Αυτοδιοίκησης Πειραιά, ανατέθηκε στην ΕΤΒΑ να προχωρήσει άμεσα στις απαραίτητες προκαταρκτικές μελέτες και διαδικασίες για την έναρξη υλοποίησης του έργου, τις οποίες η Τράπεζα δεσμεύθηκε να ολοκληρώσει μέχρι τις 20 Απριλίου 1997.

'Ηδη ολοκληρώνεται η τοπογραφική αποτύπωση του χώρου του ΒΙΟ.ΠΑ. και εκπονείται η μελέτη Πολεοδόμησης-Ρυμοτόμησης, οι οποίες θα είναι έτοιμες πριν από την ορισθείσα ημερομηνία.

Παράλληλα καταρτίζεται ο προϋπολογισμός του έργου, προκειμένου να συνταχθεί και υποβληθεί στην Περιφέρεια Αττικής το Τεχνικό Δελτίο για τη χρηματοδότηση του από το ΠΕΠ Αττικής.

Σε ότι αφορά τα θέματα διαχείρισης του ΒΙΟ.ΠΑ αυτά θα εξετασθούν σε επόμενη φάση.

Η Υφυπουργός

ΑΝΝΑ ΔΙΑΜΑΝΤΟΠΟΥΟΥ"

13. Στην με αριθμό 2886/18-3-97 ερώτηση δόθηκε με το υπ' αριθμ. 197/4-4-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2886/18.3.1997 ερώτηση των Βουλευτών κ.κ. Πέτρου Κουναλάκη και Σπύρου Δανέλλη σας γνωρίζουμε τα εξής:

Η αρμόδια Εφορεία έχει επανειλημμένα ασχοληθεί με τα ζητήματα που θέτει η ερώτηση των κ.κ. Βουλευτών. 'Υστερα από μία σειρά αυτοψιών που πραγματοποιήθηκαν από ειδικευμένο προσωπικό, διαπιστώθηκε ότι το Σπήλαιο Κάψια Αρκαδίας είναι επικίνδυνο για περαιτέρω τουριστική αξιοποίηση εξαιτίας της άμεσης σχέσης υδροφόρου ορίζοντα και καταβοθρών σε περιόδους συχνών βροχοπτώσεων, με αποτέλεσμα να πλημμυρίζει απότομα (στο εσωτερικό του σπηλαίου εντοπίζονται στοιχεία των πλημμυρών, όπως υλύς στο δάπεδο και ίχνη της στάθμης του ύδατος στις παρειές).

Επισυνάπτεται η σχετική έκθεση αυτοψίας.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

14. Στην με αριθμό 2894/18-3-97 ερώτηση δόθηκε με το υπ' αριθμ. 297/16-4-97 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 2894/18.3.97 που κατέθεσε στη Βουλή ο Βουλευτής κ. Παναγιώτης Κουρουμπλής παρακολούμε να πληροφορήσετε τον κ. Βουλευτή ότι προχωράει η διαδικασία για την ανάδειξη αναδόχου για την κατασκευή του φράγματος των Αχυρών, προϋπολογισμού 5.0 δις δρχ. 'Εχουν λυθεί όλα τα προβλήματα που είχαν παρουσιαστεί σχετικά με τους τρόπους χρηματοδότησης του έργου και τις ενστάσεις της Ευρωπαϊκής 'Ενωσης.

Αυτά τα προβλήματα έχουν οδηγήσει στο μπλοκάρισμα του έργου. 'Ηδη το ΥΠΕΘΟ ενέκρινε πίστωση 500 εκατ. δρχ. για το 1997.

Τέλος όσον αφορά στη σύνταξη της μελέτης των αρδευτικών δικτύων σας πληροφορούμε ότι ήδη ανατέθηκε με την Δ7/1146/14.3.97 Απόφαση Υπουργού και πρόκειται να ολοκληρωθεί μέσα σε ένα (1) έτος.

Ο Υπουργός

ΚΩΣΤΑΣ ΛΑΛΙΩΤΗΣ"

15. Στην με αριθμό 2896/18-3-97 ερώτηση δόθηκε με το υπ' αριθμ. 3074/8-4-97 έγγραφο από την Υφυπουργό Ανάπτυξης η ακόλουθη απάντηση: "Σε απάντηση της ερώτησης 2896/18.3.97 που κατέθεσαν οι βουλευτές κ.κ. Ν. Γκατζής, Ε. Μπούτας, όσον αφορά θέματα αρμοδιότητάς μας, σας γνωρίζουμε τα ακόλουθα:

α. Με την 29773/30.11.95 Κ.Υ.Α. ΥΠΕΘΟ, Υπ. Ανάπτυξης και Υπ. Εργασίας, καθορίστηκαν τα τμήματα της Επικρατείας, που για τις περιοχές του Αναπτυξιακού Νομού, χαρακτηρίσθηκαν ως φθίνουσες βιομηχανικές περιοχές.

Στις περιοχές αυτές δίνονται αυξημένα επενδυτικά κίνητρα για τις επενδύσεις του Ν. 1892/90 και δεν συμπεριλαμβάνεται ο Δήμος Αγχιάλου.

β. Στα πλαίσια του μέτρου 1.4 του Επιχειρησιακού Προγράμματος Βιομηχανίας "Ανασυγκρότηση φθινουσών βιομηχανικών περιοχών της χώρας", ως φθίνουσα βιομηχανικά περιοχή έχει χαρακτηρισθεί ολόκληρος ο Νομός Μαγνησίας και περιλαμβάνει:

- Συμπλήρωση βιομηχανικών υποδομών για την προσέκλυση επιχειρηματικών δραστηριοτήτων.

- Βελτίωση της ανταγωνιστικότητας των επιχειρήσεων, μέσω:

1. Της ενίσχυσης ολοκληρωμένων επενδυτικών σχεδίων των ΜΜΕ, με ποσοστό επιχορήγησης 50%.

2. Της εκπόνησης ενός ειδικού προγράμματος εξαγωγικής διείσδυσης προσαρμοσμένο στις περιοχές εφαρμογής του μέτρου.

-Υποστήριξη της ολοκληρωμένης παρέμβασης στις εν λόγω περιοχές, με την λειτουργία Οικονομικών Παρατηρητηρίων - Γραφείων Βιομηχανικής Αλλαγής.

'Ηδη οι ως άνω δράσεις μετά την υποβολή σχετικών προτάσεων από τις αντίστοιχες Νομαρχίες, βρίσκονται στη φάση υλοποίησης.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

 

Σελίδα 5646 

16. Στην με αριθμό 2899/19-3-97 ερώτηση δόθηκε με το υπ' αριθμ. 99/9-4-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 2899/19-3-1997, που κατέθεσαν οι Βουλευτές κ. κ. Μ. ΜΠΟΣΚΟΥ και Σ. ΠΑΝΑΓΙΩΤΟΥ, σας γνωρίζουμε τα εξής:

Για τη στέγαση της Πυροσβεστικής Υπηρεσίας στη Βέροια απαλλοτριώθηκε και βρίσκεται στην τελική τακτοποίηση οικόπεδο κατάλληλο προς ανέγερση των απαραίτητων εγκαταστάσεων. Η ένταξη όμως των έργων στο Πρόγραμμα Δημοσίων Επενδύσεων δεν κατέστη δυνατή κατά το τρέχον έτος λόγω των περιορισμένων πιστώσεων του εκτελουμένου προϋπολογισμού. Το θέμα να αντιμετωπισθεί ευθύς ως εξασφαλισθούν οι σχετικές πιστώσεις.

'Οσον αφορά τη λειτουργία του Πυροσβεστικού Σταθμού που ιδρύθηκε στην Αλεξάνδρεια Ημαθίας, σας πληροφορούμε ότι αναζητείται κατάλληλο κτίριο για τη στέγασή του.

Οι μέχρι σήμερα προσπάθειες του Πυροσβεστικού Σώματος προς τους τοπικούς φορείς για την ανεύρεση δημοσίου ή δημοτικού κτιρίου δεν τελεσφόρησαν. Επίσης δεν απέδωσαν και οι σχετικές δημοπρασίες προς ενοικίαση ιδιωτικού ακινήτου, που ενήργησε η Κτηματική Υπηρεσία Ημαθίας κατόπιν αιτήματος του αναφερόμενου Σώματος.

Οι προσπάθειες για την επίλυση των ανωτέρω προβλημάτων συνεχίζονται.

Ο Υπουργός

ΓΕΩΡΓΙΟΣ ΡΩΜΑΙΟΣ"

17. Στην με αριθμό 2901/19-3-97 ερώτηση δόθηκε με το υπ' αριθμ. 6331/8-4-97 έγγραφο από την Υπουργό Ανάπτυξης η ακόλουθη απάντηση:

"Απαντώντας στην ερώτηση 2901/19-3-97 που κατέθεσε στη Βουλή των Ελλήνων ο βουλευτής κ. Β. Βύζας σας γνωστοποιούμε τα ακόλουθα:

1. Σε εφαρμογή της υπ' αριθμ. 236/7-7-94 ΠΥΣ εγκρίθηκε με την υπ' αριθμ. 116/30.12.96 Πράξη Υπουργικού Συμβουλίου, η πρόσληψη ογδόντα (80) εποχιακών εργατών με σύμβαση εργασίας ιδιωτικού δικαίου διάρκειας οκτώ (8) μηνών (άρθρο 21 Ν. 2190/94), οι οποίοι θα απασχοληθούν στο ΑΗΣ Αγίου Δημητρίου στο Ν. Κοζάνης για την κάλυψη των άμεσων και επιτακτικών αναγκών που προέκυψε με την εκκίνηση της 5ης Μονάδος. 

2. Η κατάταξη των υποψηφίων για την κάλυψη των παραπάνω θέσεων ορίζεται στις διατάξεις του άρθρου 21 του Ν. 2190/94, όπως ισχύει με τις συμπληρώσεις και τροποποιήσεις των Ν. 2225/94, 2247/94, 2266/94, 2349/95, 2434/96 και της υπ' αριθμ. 51/11.12.96 Απόφασης ΑΣΕΠ σύμφωνα με τις οποίες μεταξύ των υποψηφίων προτάσσονται οι μακροχρονίως άνεργοι, λοιποί άνεργοι ή ανεπάγγελτοι, μόνιμοι κάτοικοι των Δήμων ή Κοινοτήτων όπου θα εκτελεσθούν οι εργασίες ή θα παρασχεθούν οι υπηρεσίες και αν δεν καλυφθούν οι θέσεις ακολουθούν στη συνέχεια οι μόνιμοι κάτοικοι των πλησιέστερων Δήμων ή Κοινοτήτων και τέλος οι μόνιμοι κάτοικοι της Επαρχίας στην περιφέρεια της οποίας θα εκτελεσθούν οι εργασίες.

3. Στην προκειμένη περίπτωση ως Κοινότητες εργασιών θεωρούνται οι κοινότητες Ρυακίου, Αγ. Δημητρίου, Ακρινής και Κλείτους επειδή οι εργασίες θα εκτελεσθούν στο Λιγνιτικό Σύστημα και στο Σύστημα Τέφρας της 5ης Μονάδας, τα οποία διέρχονται και απο τις τέσσερις Κοινότητες και ως πλησιέστερες θεωρούνται όλες οι άλλες που περιβάλλουν τον ΑΗΣ Αγ. Δημητρίου.

4. Κατά συνέπεια η επιλογή για την πρόσληψη κατά προτεραιότητα από τις τέσσερις παραπάνω Κοινότητες, έγινε με γεωγραφικά κριτήρια, όπως προβλέπει ο Ν. 2190/94 και όχι με κριτήρια ποια κοινότητα είναι περισσότερο ή λιγότερο πληττόμενη που, ως γνωστόν το κριτήριο αυτό δεν προβλέπεται στον υπόψη Νόμο.

Η Υπουργός

Β. ΠΑΠΑΝΔΡΕΟΥ"

18. Στην με αριθμό 2902/19.3.97 ερώτηση δόθηκε με το υπ' αριθμ. 199/7.4.97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2902/19.3.97 ερώτηση του Βουλευτή κ. Πέτρου Τατούλη, σας γνωρίζουμε τα εξής:

Η δαπάνη για την πληρωμή των απαλλοτριώσεων που αναφέρονται στην ερώτηση του κ. Βουλευτή, εκκρεμεί για έγκριση στο Δ.Σ. του Ταμείου Αρχαιολογικών Πόρων. Μόλις συντελεσθεί η απαλλοτρίωση, θα υπάρξει περίφραξη και θα αρχίσουν οι ανασκαφικές εργασίες.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

19. Στην με αριθμό 2904/19.3.97 ερώτηση δόθηκε με το υπ' αριθμ. 4860/9.4.97 έγγραφο από τον Υφυπουργό Mεταφορών η ακόλουθη απάντηση:

"Απαντώντας στα σχετικά έγγραφά σας, με τα οποία μας διαβιβάζετε τις Αναφορές που κατατέθηκαν στη Βουλή από τους Βουλευτές κ.κ. Ν. Κατσαρό Χρ.Σμυρλή-Λιακατά και την ερώτηση 2904/19.3.97 του κ. Π.Ψωμιάδη, που απευθύνονται στον Υπουργό Μεταφορών και Επικοινωνιών, σχετικά με ψήφισμα του Σωματείου ιδιοκτητών φορτηγών αυτ/των Δ.Χ. "Ο Αγιος Παντελεήμων", σας πληροφορούμε τα παρακάτω:

α) Σε ότι αφορά το μεταφορικό έργο και την αύξηση του μικτού βάρους σε 6 τόννους, αυτά καθορίζονται με τις διατάξεις των Ν.1959/91 και Ν.2366/95.

Η αύξηση του μικτού βάρους των οχημάτων της κατηγορίας αυτής, επί του παρόντος δεν μπορεί να ικανοποιηθεί, διότι δεν προκύπτει αύξηση του μεταφορικού έργου της χώρας.

Η οποιαδήποτε διαφοροποίηση στα δύο αυτά θε'ματα αποτελεί αντικείμενο μελέτης της ομάδας εργασίας που έχει συγκροτηθεί και ασχολείται με την αναμόρφωση της νομοθεσίας που διέπει το σύνολο των εμπορευματικών μεταφορών.

β) Για το θέμα της καθιέρωσης ενιαίου τύπου πινακίδων κυκλοφορίας, έχουν καθοριστεί νέες προδιαγραφές πινακίδων για Φ.Δ.Χ. αυτ/τα.

γ) Σχετικά με την χορήγηση άδειας οδικού μεταφορέα, όπως προκύπτει από τις Κοινοτικές Οδηγίες και το Π.Δ. 294/91 δεν απαιτείται η υποχρεωτική χορήγηση στους κατόχους αυτ/των κάτω από (6) έξη τόννους μικτό βάρος της άδειας οδικού μεταφορέα.

δ) Για το θέμα των λαθρομεταφορών σας γνωρίζουμε ότι εκτός από τα μικτά κινητά κλιμάκια ελέγχου που έχουν συγκροτηθεί ανά Νομαρχία, με τον Ν.2465/97 που πρόσφατα ψηφίστηκε από τη Βουλή έχει εξουσιοδοτηθεί το Σώμα Δίωξης Οικονομικού Εγκλήματος (Σ.Δ.Ο.Ε.), μαζί με υπαλλήλους του Υπ. Μεταφορών και Επικοινωνιών το οποίο θα ελέγχει τη νομιμότητα κυκλοφορίας και μεταφοράς των φορτηγών αυτοκινήτων όλων των κατηγοριών.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

20. Στην με αριθμό 2906/19.3.97 ερώτηση δόθηκε με το υπ' αριθμ. 200/4.4.97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2906/19.3.97 ερώτηση του Βουλευτή κ. Παναγιώτη Ψωμιάδη, σας γνωρίζουμε τα εξής:

Aς μου επιτραπεί να επισυνάψω σχετικό σημείωμα του Καλλιτεχνικού Διευθυντή του ΟΠΠΕΘ '97.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

21. Στην με αριθμό 2910/19.3.97 ερώτηση δόθηκε με το υπ' αριθμ. 2659/10.4.97 έγγραφο από τον Υπουργό Oικονομικών η ακόλουθη απάντηση:

"Απαντώντας στην αριθμ.2910/19.3.97 ερώτηση που κατέ-

Σελίδα 5647 

θεσαν οι Βουλευτές 1) Γ. Κατσιμπάρδης, 2) Β. Κεδίκογλου, 3) Α. Ακριβάκης, 4) Ε. Στάϊκος, 5) Ι. Γιαννάκης, 6) Α.Πεπονής, 7) Ι.Βαλυράκης, 8) Δ. Αλαμπάνος, 9) Δ.Πιπεργιάς, 10) Η.Παπαηλίας, 11) Α. Χρυσανθακόπουλος, 12) Β.Τσιλίκας, 13) Ι.Φλωρίδης, 14) Π.Φουντάς, 15) Ν.Λεβογιάννης, 16) Ι.Καλαμακίδης, 17) Ι.Σκουλαρίκης, και 18) Χ.Κηπουρός, σχετικά με τη διαδικασία προσλήψεων προσωπικού στην Ε.Α.Β. Α.Ε., σας γνωρίζουμε τα εξής:

1. H Ελληνική Αεροπορική Βιομηχανία (Ε.Α.Β. Α.Ε.) υπάγεται για τις προσλήψεις προσωπικού στις διατάξεις του Ν.2190/94, πλην των περιπτώσεων διορισμού απ' ευθείας σε διευθυντικές θέσεις που εξαιρούνται από τις διατάξεις αυτές.

'Ετσι η πρόσληψη σαράντα τριών (43) υπαλλήλων διαφόρων ειδικοτήτων που έχει εγκριθεί από το Υπουργικό Συμβούλιο (αριθ. 172/29.5.96 Π.Υ.Σ.) θα γίνει μέσω Α.Σ.Ε.Π. και κατά τη διαδικασία που προβλέπεται από τις ανωτέρω διατάξεις, ενώ η πρόσληψη Οικονομικού Διευθυντού έγινε σύμφωνα με τον Κανονισμό της εταιρίας, αφού αυτή εξαιρείται από τις διατάξεις αυτές.

2. 'Οσον αφορά τις συμβάσεις έργου που έχουν καταρτισθεί από την Ε.Α.Β. Α.Ε., σας γνωρίζουμε ότι η νέα διοίκηση της Εταιρίας που προήλθε από τις διαδικασίες του Ν.2414/96 και συγκροτήθηκε σε σώμα την 6/3/97, διερευνά με τη συνδρομή της νομικής υπηρεσίας και εξετάζει λεπτομερώς όλες τις εργολαβίες που έχουν συναφθεί μετά την ισχύ των διατάξεων του Ν.2190/94 και θα καταγγείλει άμεσα, όσες εξ αυτών υποκρύπτουν συμβάσεις εξηρτημένης εργασίας.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

22. Στην με αριθμό 2910/19.3.97 ερώτηση δόθηκε με το υπ' αριθμ. Φ2/8.4.97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης με αριθμό 2910/19.3.97 που κατέθεσαν στη Βουλή οι Βουλευτές κ.κ. Γεώργιος Κατσιμπάρδης, Βασίλειος Κεδίκογλου, Αλέξανδρος Ακριβάκης, Ευάγγελος Στάικος, Ιωάννης Γιαννάκης, Αναστάσιος Πεπονής, Σήφης Βαλυράκης, Δημήτριος Αλαμπάνος, Δημήτριος Πιπεριάς, Ηλίας Παπαηλίας, Αλέξανδρος Χρυσανθακόπουλος, Βασίλειος Τσιλίκας, Γεώργιος Φλωρίδης, Παρασκευάς Φούντας, Νικόλαος Λεβογιάννης, Γεώργιος Κουλαμαίδης, Ιωάννης Σκουλαρίκης και Χρήστος Κηπουρός, σας γνωρίζουμε ότι, σχετικά με τον ισχυρισμό τους για προσλήψεις στην ΕΑΒ κατά παράβαση του Ν.2190/1994 το Υπουργείο μας κατ' εφαρμογήν των διατάξεων του νόμου τούτου ζήτησε τη διενέργεια ελέγχου από το προς τούτο αρμόδιο ΑΣΕΠ. Κατόπιν αυτού έχει ορισθεί, από τον Πρόεδρο του ΑΣΕΠ, ως Επιθεωρητής ο Σύμβουλος κ. Ιωάννης Νικολόπουλος για έλεγχο, μετά το πέρας του οποίου θα σας υποβληθεί το σχετικό πόρισμα.

Ο Υφυπουργός

ΑΝ. ΜΑΝΤΕΛΗΣ"

23. Στην με αριθμό 2911/19.3.97 ερώτηση δόθηκε με το υπ' αριθμ. 2840/9.4.97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην ερώτηση με αριθμό 2911/19.3.97 του Βουλευτή κ. Ηλία Βεζδρεβάνη, σχετικά με την παραχώρηση κατά πλήρη κυριότητα έκτασης 4 στρεμμάτων σε καθένα από τους κτηνοτρόφους που εκμεταλλεύονται το λιβάδι "Λωρίδα Σαγιάδας" στη θεσπρωτία, σας γνωρίζουμε ότι για τα ακίνητα αυτά που διαχειριζόμαστε ως μεσεγγυούχοι, σύφμωνα με τις διατάξεις του Α.Ν. 2636/40 που βρίσκονται στη "Λωρίδα Σαγιάδας", από την κείμενη νομοθεσία δεν παρέχεται η δυνατότητα να μεταβιβασθούν κατά κυριότητα στους σημερινούς, βάσει εννόμου σχέσεως κατόχους τους.

Για τα υπόλοιπα, αρμόδια είναι τα συνερωτώμενα Υπουργεία.

Ο Υφυπουργός

ΝΙΚ. ΧΡΙΣΤΟΔΟΥΛΑΚΗΣ"

24. Στην με αριθμό 2912/19.3.97 ερώτηση δόθηκε με το υπ' αριθμ. 390/9.4.97 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση με αριθ. 2912/19.3.97 που κατέθεσε ο Βουλευτής κ. Γ. Αλεξόπουλος σας γνωρίζουμε ότι η Σύγκλητος του Πανεπιστημίου Πατρών κατόπιν της αρ.759/1996 απόφασης της Επτιροπής Αναστολών του Συμβουλίου της Επικρατείας με την οποία αναστέλλεται η εκτέλεση προηγούμενης απόφασης της Συγκλήτου ηοποία όριζε την Πάτρα ως τόπο διεξαγωγής των μαθημάτων του Τμήματος Οικονομικών Επιστημών για το ακαδημαϊκό έτος 1996-1997 αποφάσισε, προς συμμόρφωση της παραπάνω δικαστικής απόφασης, η διδασκαλία των μαθημάτων του εν λόγω Τμήματος καθώς και οι συναφείς με αυτή εκπαιδευτικές δραστηριότητες να πραγματοποιούνται εφεξής στο Αγρίνιο όπου και η έδρα του Τμήματος. Επίσης σας κάνουμε γνωστό ότι το Υπουργείο Παιδείας εξετάζει από κοινού με το Πανεπιστήμιο Πατρών αλλά και με τα άλλα ΑΕΙ της χώρας την εξεύρεση ικανοποιητικής και γενικότερα αποδεκτής λύσης στο συγκεκριμένο θέμα.

Τέλος σας γνωρίζουμε ότι το θέμα του Πανεπιστημιακού Ασύλου ρυθμίζεται από το άρθρο 2 του Ν.4268/82 "Για τη δομή και λειτουργία των Ανωτάτων Εκπαιδευτικών Ιδρυμάτων" (Φ.87).

Ο Υπουργός

ΓΕΡΑΣΙΜΟΣ ΑΡΣΕΝΗΣ"

25. Στην με αριθμό 2917/19.3.97 ερώτηση δόθηκε με το υπ' αριθμ.201/4.4.97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ.2917/19.3.97 ερώτηση των Βουλευτών κ.κ. Πέτρου Κουναλάκη, Σπύρου Δανέλλη και Ανδριανής Λουλέ, σας γνωρίζουμε τα εξής:

1. Για να κινηθεί η διαδικασία αξιολόγησης του αιτήματος οικονομικής ενίσχυσης του Πνευματικού Κέντρου Σπάρτης, θα πρέπει το αίτημα να υποβληθεί στην αρμόδια Υπηρεσία του ΥΠ.ΠΟ. μαζί με τα απαιτούμενα δικαιολογητικά (ΦΕΚ Σύστασης του Πνευματικού Κέντρου, προγραμματισμός και προϋπολογισμός δραστηριοτήτων κ.λπ.). Στο Γραφείο Ε.Π.Δ.Π. δεν έχει υποβληθεί μέχρι στιγμής σχετικό αίτημα από το Δήμο Σπάρτης.

2. Με τον Ν.1558/1985 ζητήματα σχετικά με την μέριμνα για ίδρυση, λειτουργία, ανάπτυξη, ενίσχυση, εποπτεία, έλεγχο και εμπολουτισμό των δημοσίων βιβλιοθηκών ανήκουν στο Υπουργείο Εθνικής Παιδείας και Θρησκευμάτων.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

26. Στην με αριθμό 2918/19.3.97 ερώτηση δόθηκε με το υπ' αριθμ. 202/4.4.97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ.2918/19.3.97 ερώτηση των Βουλευτών κ.κ. Πέτρου Κουναλάκη, Σπύρου Δανέλλη και Ανδριανής Λουλέ, σας γνωρίζουμε τα εξής:

Μέχρι στιγμής δεν έχει υποβληθεί στο Γραφείο Ε.Π.Δ.Π. αίτημα της Κοινότητας Μενετών Καρπάθου για τη στέγαση της συλλογής έργων τέχνης δωρεάς του ζωγράφου Ν. Μελά. Η έναρξη εργασιών στο οικόπεδο που παραχώρησε ο ίδιος ο ζωγράφος μπορεί να πραγματοποιηθεί με πρωτοβουλία των φορέων της Τοπικής Αυτοδιοίκησης, που έχουν εκ των πραγμάτων άμεση επαφή με το χώρο και τις ανάγκες της τοπικής κοινωνίας. Είναι αυτονόητο ότι το ΥΠ.ΠΟ. θα βρεθεί κοντά σε κάθε πρωτοβουλία σχεδιασμού και εκτέλεσης του έργου με τον προσφορότερο δυνατό τρόπο.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ" 

27. Στην με αριθμό 2925/97 ερώτηση δόθηκε με το υπ' αριθμ. 136/10.4.97 έγγραφο από τον Υπουργό Τύπου η ακόλουθη απάντηση:

Σελίδα 5648 

 

"Απαντώντας στην ερώτηση 2925/97 που κατέθεσε στη Βουλή ο Βουλευτής κ. Μ.Καρχιμάκης, σχετικώς με την τηλεοπτική κάλυψη ως προς το πρόγραμμα της ΕΤ-1 της Κοινότητας Καρυδίου του Νομού Λασιθίου, σας γνωστοποιούμε, σύμφωνα με τα σχετικά στοιχεία που έθεσε υπόψη μας η ΕΡΤ-ΑΕ, τα εξής:

H κατασκευή του οικίσκου -από την Κοινότητα Καρυδίου που την έχει αναλάβει -για την εγκατάσταση σ'αυτόν του αναμεταδότη της ΕΡΤ-ΑΕ, δεν έχει ακόμη αποπερατωθεί. Μόλις αποπερατωθεί, οι Τεχνικές Υπηρεσίες της Εταιρίας θα προχωρήσουν στην ηλεκτροδότηση, την ανέγερση του ιστού και την εγκατάσταση του αναμεταδότη.

Ο Υπουργός

ΔΗΜΗΤΡΙΟΣ ΡΕΠΠΑΣ"

28. Στην με αριθμό 2927/97 ερώτηση δόθηκε με το υπ' αριθμ. 137/10.4.97 έγγραφο από τον Υπουργό Τύπου η ακόλουθη απάντηση:

"Σε απάντηση της ερώτησης 2927/97 που κατέθεσαν στη Βουλή οι Βουλευτές κ.κ. ΣΤ. Παναγιώτου και Μ.Μπόσκου, σας γνωστοποιούμε πως, για ό,τι εμπίπτει στην αρμοδιότητά μας, τη διαβιβάσαμε στο Εθνικό Συμβούλιο Ραδιοτηλεόρασης, το οποίο, όπως είναι γνωστό, είναι ανεξάρτητη διοικητική αρχή, η οποία ασκεί. κατά βάση, τον άμεσο έλεγχο του Κράτους πάνω στη ραδιοφωνία και την τηλεόραση.

Ο Υπουργός

ΔΗΜΗΤΡΙΟΣ ΡΕΠΠΑΣ"

29. Στην με αριθμό 2930/10.4.97 ερώτηση δόθηκε με το υπ' αριθμ. 138/10.4.97 έγγραφο από τον Υπουργό Τύπου η ακόλουθη απάντηση:

"Απαντώντας στην ερώτηση αρ.2930/97, που κατέθεσε στη Βουλή ο Βουλευτής κ. Γ. Καρατζαφέρης, σας πληροφορούμε:

1. Η προσφυγή στη Δικαιοσύνη, που σύμφωνα με το Σύνταγμα (άρθρο 87 παρ.1) απονέμεται από δικαστήρια συγκροτούμενα από τακτικούς δικαστές που απολαμβάνουν λειτουργική και προσωπική ανεξαρτησία, αποτελεί δικαίωμα-συνταγματικά κατοχυρωμένο- για κάθε πολίτη.

2. Το Σύνταγμα και οι ισχύοντες νόμοι αποτελούν επαρκές, κατά τη γνώμη μας, θεσμικό πλαίσιο για την προστασία της ελευθερίας, γενικώς, του Τύπου.

Ο Υπουργός

ΑΝΤΩΝΙΑ ΜΠΕΡΤΖΕΜΗ"

30. Στην με αριθμό 2931/20-3-97 ερώτηση δόθηκε με το υπ' αριθμ. 203/7-4-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2931/20.3.1997 ερώτηση του Βουλευτή κ. Δημητρίου Σαρρή, σας γνωρίζουμε τα εξής:

Για το Μουσείο Μεσσαράς έχει γίνει αποδοχή της δωρεάς του οικοπέδου και συντάσσεται το κτιριολογικό πρόγραμμα, που θα υποβληθεί ενώπιον στο ΚΑΣ.

Ο Υπουργός

ΕΥΑΓΓΕΛΟΣ ΓΙΑΝΝΟΠΟΥΛΟΣ"

31. Στην με αριθμό 2932/20-3-97 ερώτηση δόθηκε με το υπ' αριθμ. 225/9-4-97έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 2932/20-3-1997 που κατέθεσε ο Βουλευτή κ. Δ. Κατσικόπουλος, σε ότι μας αφορά, σας γνωρίζουμε τα εξής:

Σε βάρος του Παπαϊωάννου Πάνου του Γεωργίου και της Αγλαϊας που γεννήθηκε το 1959 στο Αίγιο Αχαϊας, οικονομολόγου, ο οποίος από 31-10-1996 διέκοψε την εργασία του στη Δ.Ε.Υ.Α., όπου εργαζόταν ως Γενικός Διευθυντής και είναι αγνώστου διαμονής, έχει επιβληθεί από το Μονομελές Πλημμελειοδικείο Πατρών και εκκρεμεί για εκτέλεση συνολική ποινή φυλάκιση, 18 μηνών και χρηματική ποινή 400.000 χιλιάδων δραχμών για παράβαση εισφορών στο Ι.Κ.Α.

Επίσης εκκρεμεί η εκτέλεση ποινής φυλάκισης 30 ημερών για παράβαση του Κ.Ο.Κ. που του επεβλήθη από το Πρωτοδικείο Αιγίου, καθώς και το ΑΝ/ΕΣ/1 από 27-1-1997 ένταλμα σύλληψης του κ. Ανακριτή Αιγίου, με το οποίο κατηγορείται για υπεξαίρεση, κατ' εξακολούθηση, ιδιαίτερα μεγάλης αξίας ανώτερης των 50 εκατομμυρίων δραχμών σε βάρος νομικού προσώπου που ανήκει σε Ο.Τ.Α.

Με την 51/4 -11-1996 διάταξη του κ. Εισαγγελέα Πρωτοδικών Αιγίου έχει απαγορευθεί και η έξοδος του από τη χώρα.

Για τις ανωτέρω ποινές έχουν ενημερωθεί οι αρμόδιες Υπηρεσίες ελέγχου στα σημεία εισόδου και εξόδου της χώρας, καθώς και όλες οι Υπηρεσίες της Ελληνικής Αστυνομίας και ενεργούν αναζητήσεις για τη σύλληψή του.

Ο Υπουργός

ΓΕΩΡΓΙΟΣ ΡΩΜΑΙΟΣ"

32. Στην με αριθμό 2934/20-3-97 ερώτηση δόθηκε με το υπ' αριθμ. 13073/8-4-97 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 2934/20.3.97 που κατέθεσαν οι βουλευτές κ.κ. Ι. Τζωαννός και Β. Μπαρμπαγιάννης, σας πληροφορούμε τα ακόλουθα:

Οι διαπραγματεύσεις για την Συμφωνία του ΟΟΣΑ, με την οποία καταργούνται οι Κρατικές ενισχύσεις στον ναυπηγοεπισκευαστικό τομέα, ολοκληρώθηκαν τον Ιούλιο του 1994 και διήρκεσαν 5 χρόνια (1989-1994).

Τα συμβαλλόμενα με την συμφωνία μέρη (Ευρ. 'Ενωση, ΗΠΑ, Ιαπωνία, Κορέα, Νορβηγία) είχαν δεσμευθεί ότι η Συμφωνία θα ετίθετο σε ισχύ την 1.1.1996.

Η Ευρωπαϊκή 'Ενωση προκειμένου να ανταποκριθεί στην εν λόγω υποχρέωση προχώρησε στην υιοθέτηση του κανονισμού 3094/95 τον Δεκέμβριο 1995, με το οποίο ενσωματώνονται οι διατάξεις της συμφωνίας ΟΟΣΑ για τις Κρατικές Ενισχύσεις στο Κοινοτικό Δίκαιο.

Ο εν λόγω Κανονισμός, αποτελεί και τη διαδικασία επικύρωσης της συμφωνίας από πλευράς Ευρ. 'Ενωσης η εφαρμογή της όμως τελεί υπό την επιφύλαξη ότι η συμφωνία θα εφαρμοστεί από όλα τα Κράτη-Μέλη της ΟΟΣΑ.

Μέχρι όμως να υλοποιηθεί η εν λόγω προϋπόθεση, θα συνέχιζε να ισχύει το Κοινοτικό καθεστώς των Κρατικών Ενισχύσεων, δηλ. η Οδηγία 90/684/ΕΟΚ (7η οδηγία).

Η συμφωνία όμως δεν επικυρώθηκε στην προκαθορισμένη ημερομηνία αρχικά από τις ΗΠΑ, Ιαπωνία και Κορέα και μέχρι σήμερα εξακολοθεί να παραμένει εκκρεμότητα επικύρωσης από πλευράς ΗΠΑ.

Επομένως πρέπει να γίνει σαφές ότι η Ευρωπαϊκή 'Ενωση παρά τις εσωτερικές δυσκολίες και αντιρρήσεις την περίοδο των διαπραγματεύσεων καθώς και μετά την αρχική συμφωνία, έλαβε ξεκάθαρη θέση κατά της πολιτικής των επιδόσεων, με την προϋπόθεση ότι η πολιτική αυτή θα υιοθετηθεί απ' όλους τους συμβαλλομένους.

Προβληματισμός έχει αναπτυχθεί στην Ευρωπαϊκή 'Ενωση για την μελλοντική Ευρωπαϊκή Πολιτική για την ναυπηγική βιομηχανία, ιδίως μετά την συνεδρίαση της 12.3.97 της ομάδας εργασίας του Συμβουλίου του ΟΟΣΑ, κατά την οποία οι ΗΠΑ ανέφεραν ότι δεν είναι σε θέση να εκθέσουν καθαρά τις προοπτικές επικύρωσης της Συμφωνίας ΟΟΣΑ στους επόμενους δύο-τρεις μήνες.

Το θέμα έχει καταγραφεί σαν συζήτηση προσανατολισμού στην ημερήσια διάταξη του προσεχούς Συμβουλίου Υπουργών Βιομηχανίας της 24.4.97.

Προς το παρόν επίσημη Πρόταση από την Ευρωπαϊκή Επιτροπή για το θέμα δεν έχει γνωστοποιηθεί στα Κράτη-Μέλη.

Πρέπει όμως να υπογραμμισθεί ότι υπάρχει σαφής τάση εντός της 'Ενωσης, την οποία υποστηρίζει και η Ελλάδα με κατεύθυνση την διατήρηση του ισχύοντος Κοινοτικού καθεστώτος μέχρι να επικυρωθεί, απ' όλα τα μέρη, η συμφωνία ΟΟΣΑ.

Σελίδα 5649 

 

Αναφορικά με το σχέδιο δράσης της Κυβέρνησης για την βελτίωση της ανταγωνιστικότητας της ναυπηγικής βιομηχανίας θα θέλαμε να υπογραμμίσουμε τα εξής:

- Με την ιδιωτικοποίηση των μεγάλων μονάδων του κλάδου, δημιουργούνται οι προϋποθέσεις για την δημιουργία βιώσιμων και ανταγωνιστικών επιχειρήσεων.

- 'Εχει υπογραφεί πρόσφατα από τα συναρμόδια Υπουργεία Ανάπτυξης και ΥΠΕΘΟ και ήδη βρίσκεται για δημοσίευση το σχετικό κείμενο για το καθεστώς χορήγησης Κρατικών Ενισχύσεων στον κλάδο.

Συγκεκριμένα:

Με το εν λόγω καθεστώς παρέχεται η δυνατότητα χορήγησης λειτουργικών ενισχύσεων σε ναυπηγικές επιχειρήσεις, το ύψος των οποίων ανέρχεται σε 9% του συνολικού κόστους ναυπήγησης των πλοίων και 4,5% για τις μετασκευές.

Η δυνατότητα αυτή επεκτάθηκε και στους εφοπλιστές, υπό την προϋπόθεση ότι μέρος του έργου ναυπήγησης ή μετασκευής θα εκτελεσθεί από υπεργολάβους.

Με την τελευταία ρύθμιση, δίδεται η δυνατότητα και στις επιχειρήσεις της περιοχής Περάματος να ενταχθούν στο εν λόγω καθεστώς.

Παρέχεται η δυνατότητα επίσης χορήγησης ενισχύσεως για αναδιάρθρωση και εκσυγχρονισμό, το ύψος των οποίων μπορεί να ανέλθει μέχρι 50% του κόστους του έργου.

'Οσον αφορά τις μικρές και μεσαίες επιχειρήσεις του κλάδου και συγκεκριμένα τις επιχειρήσεις της περιοχής Περάματος, η Κυβέρνηση έχει προχωρήσει την υλοποίηση των 26 σημείων που εξήγγηλε το Νοέμβριο '95 με στόχο:

α. Τη βελτίωση και αναβάθμιση της υποδομής, της Ν/Ζώνης Περάματος. β. Βελτίωση της ασφάλειας και αναβάθμισης του περιβάλλοντος στην περιοχή.

γ. Μέτρα για ΜΜΕ.

δ. Μέτρα στήριξης του ανθρωπίνου δυναμικού.

Το Υπουργείο Ανάπτυξης για τη δημιουργία αξιόπιστων και βιώσιμων Μικρών και Μεσαίων Επιχειρήσεων έχει αναλάβει πρωτοβουλία και προωθεί τη δημιουργία μητρώου ναυπηγοεπισκευαστών.

Στο μητρώο θα καταγράφονται επιχειρήσεις ανάλογα με την δυνατότητα εργασιών που μπορούν να υλοποιήσουν, θα διαθέτουν το ανθρώπινο δυναμικό που απαιτείται γι' αυτό, εξειδικευμένο ή μη, τον εξοπλισμό, την εμπειρία κ.α.

Επίσης στ πλαίσια του Επιχειρησιακού Προγράμματος για την βιομηχανία και συγκεκριμένα στις δράσεις που αφορούν ΜΜΕ μπορούν να ενταχθούν επιχειρήσεις του κλάδου.

'Ηδη υπάρχουν σχετικές προκηρύξεις των έργων. Επίσης μπορούν να ενταχθούν και ΜΜΕ στην Κοινοτική Πρωτοβουλία για τους ΜΜΕ.

Στα έργα των παραπάνω δράσεων έχουν υποβληθεί ήδη προτάσεις από ναυπηγοεπισκευαστικές επιχειρήσεις.

Ολοκληρώνοντας, πρέπει να επισημανθεί ότι για πρώτη φορά υπάρχει σφαιρικός μεσομακροπρόθεσμος σχεδιασμός για τον κλάδο της ναυπηγοεπισκευαστικής βιομηχανίας και θέματα του κλάδου αντιμετωπίζονται αποτελεσματικά τόσο σε Εθνικό όσο και σε Κοινοτικό επίπεδο.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

33. Στην με αριθμό 2936/21-3-97ερώτηση δόθηκε με το υπ' αριθμ. 4847/9-4-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 2936/21.3.97 του Βουλευτή κ. Παναγ. Ψωμιάδη και απευθύνεται στον Υπουργό Μεταφορών και Επικοινωνιών, αναφορικά με καταγγελίες της ΔΑΚΕ ΕΛΤΑ ΘΕΣ/ΝΙΚΗΣ, σας πληροφορούμε τα παρακάτω:

Η ΔΑΚΕ ΕΛΤΑ Θεσ/νίκης στις 12.3.97 εξέδωσε Δελτίο - Τύπου Καταγγελία με την οποία γενικά, αόριστα και χωρίς συγκεκριμένα στοιχεία κατήγγειλε την Διοίκηση του Οργανισμού, για μεθοδεύσεις αλλαγών στελεχών του Οργανισμού ενόψει εκλογών του Συλλόγου.

Η πραγματικότητα είναι ότι δεν υπήρξαν μετακινήσεις υπαλλήλων, ούτε σκέψη για πολιτική χρησιμοποίηση των Διοικητικών μέτρων σε βάρος στελεχών ή υπαλλήλων του Οργανισμού.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

34. Στην με αριθμό 2939/21-3-97ερώτηση δόθηκε με το υπ' αριθμ. 13079/8-4-97 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 2939/21.3.97 που κατέθεσαν οι βουλευτές κ.κ. Δ. Κωστόπουλος και Σ. Παναγιώτου, σας πληροφορούμε τα ακόλουθα:

Το Υπουργείο Ανάπτυξης σε μια προσπάθεια βελτίωσης και εκσυγχρονισμού του θεσμικού πλαισίου για τη δημιουργία οργανωμένων χώρων βιομηχανικής εγκατάστασης, έχει ήδη ολοκληρώσει και προωθεί σχέδιο Νόμου που αντικαθιστά και το υφιστάμενο θεσμικό πλαίσιο που αφορά τη διαδικασία ίδρυσης βιομηχανικών Περιοχών.

Με το υφιστάμενο θεσμικό πλαίσιο μόνο η ΕΤΒΑ έχει δικαίωμα να ιδρύσει και να οργανώσει Βιομηχανικές Περιοχές (ΒΙΠΕ) με στόχο κυρίως την ενίσχυση της περιφέρειας με τη δημιουργία φθίνουσας βιομηχανικής υποδομής για την προσέλκυση μεγάλων βιομηχανικών επενδύσεων.

'Ομως οι σύγχρονες ανάγκες επιβάλλουν τη δημιουργία νέων μορφών οργανωμένων χώρων για την εξυπηρέτηση κυρίως της βιοτεχνίας και βιομηχανίας αλλά και άλλων δραστηριοτήτων που συνδέονται με τη βιομηχανία και γι' αυτό αναφερόμαστε σε Βιομηχανικές Επιχειρηματικές Περιοχές (ΒΕΠΕ).

Το ενδιαφέρον σήμερα επικεντρώνεται στη δημιουργία μικρότερων χώρων (Βιοτεχνικά και Βιομηχανικά Πάρκα) που στόχο έχουν να καλύψουν τις σύγχρονες απαιτήσεις των μεγάλων πόλεων με τη συγκέντρωση νέων μικρών μονάδων ή αυτών που πρόκειται να μετεγκατασταθούν για αποσυμφόρηση του οικιστικού ή την ανάπλαση τμημάτων αυτού.

Η ίδρυση και οργάνωση αυτών των χώρων με το νέο θεσμικό καθεστώς μπορεί να γίνεται όχι μόνο από την ΕΤΒΑ που θα εξακολουθήσει να παραμένει φορέας οργάνωσης τέτοιων περιοχών, αλλά και από ιδιωτικούς και μικτούς φορείς (Νομαρχιακή Αυτοδιοίκηση, Επιμελητήρια, Αναπτυξιακοί φορείς κ.λπ.).

Τα οφέλη τόσο για το περιβάλλον όσο και για τις εγκατεστημένες με τη νέα νομοθετική ρύθμιση που προωθούνται είναι πολλά και σημαντικά.

- Αποφεύγεται η διασπορά των εγκαταστάσεων και δεν υποβαθμίζονται τεράστιες εδαφικές εκτάσεις.

- Δημιουργείται οργανωμένη δόμηση προσαρμοσμένη στις περιβαλλοντικές συνθήκες.

- Οι αυξημένοι χώροι πρασίνου που προβλέπονται διαμορφώνουν μια αισθητική εικόνα πολύ διαφορετική απ' αυτή των γνωστών βιομηχανικών περιοχών.

- Οι συνθήκες εργασίας είναι σαφώς καλύτερες και μπορούν να ληφθούν συνολικά μέτρα προστασίας του περιβάλλοντος.

- Διευκολύνεται ο έλεγχος των εγκαταστάσεων

- Υπάρχει χαμηλώτερο κόστος βιομηχανικής υποδομής

- Είναι δυνατή η χρήση νέων σύγχρονων υποδομών όπως η ηλεκτρονική διασύνδεση με δίκτυα πληροφοριών.

Η οργάνωση αυτών των χωρών και η δημιουργία των απαραίτητων υποδομών ενισχύονται με βάση τη ρύθμιση που προωθούμε σε ποσοστό 60% του συνολικού κόστους των υποδομών αυτών.

Το υψηλότερο αυτό ποσοστό σε σχέση με άλλες κατηγορίες ενισχύσεων κρίθηκε απαραίτητο γιατί πρόκειται για ενίσχυση υποδομών που έχει πολλαπλασιαστικά θετικά οφέλη για την ανάπτυξη των περιοχών αυτών που σαν επένδυση έχει μεγάλο επιχειρηματικό κίνδυνο και δεν προβλέπεται άμεση απόσβεση.

Ο ενδιαφερόμενος επιχειρηματίας (δημόσιος ή ιδιωτικός φορέας) θα καταβάλει το 40% της επένδυσης και θα πρέπει η ίδια συμμετοχή να καλύπτει το 25% σε καμία δε περίπτωση 

Σελίδα 5650 

δεν υπάρχει ποσοστό ενίσχυσης 90%.

Το 10% που αναφέρεται στην ερώτηση δεν συνδέεται με την συμμετοχή στην επένδυση αλλά με το ύψος του μετοχικού κεφαλαίου το οποίο πρέπει να έχει η Α.Ε. την οποία θα ιδρύσει ο φορέας για να εκτελέσει το έργο.

Με βάση τη σχετική ρύθμιση το ύψος του μετοχικού κεφαλαίου της Α.Ε. δεν μπορεί να είναι κατώτερο του 10% του συνολικού ύψους της επένδυσης αλλά αυτό δεν συνδέεται με την υποχρέωση συμμετοχής του φορέα στις δαπάνες του έργου που είναι 40%.

Βασικός στόχος των ρυθμίσεων αυτών είναι η εξυπηρέτηση κυρίως των μικρών βιοτεχνικών εγκαταστάσεων που σήμερα ασφυκτικούν εγκλωβισμένες στον οικιστικό ιστό των μεγάλων πόλεων μέσα από τη δημιουργία σύγχρονης Βιομηχανικής υποδομής και ανταγωνιστικού περιβάλλοντος που θα προκύψει από τις καλύτερες συνθήκες εργασίας και λειτουργίας των εγκαταστάσεων τη βελτίωση των υπηρεσιών και τη δυνατότητα χρήσης νέων σύγχρονων τεχνολογιών και μεθόδων παραγωγής.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

35. Στην με αριθμό 2945/24-3-97 ερώτηση δόθηκε με το υπ' αριθμ. 404/9-4-97 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση με αριθμό 2945/24.3.97 που κατέθεσε ο Βουλευτής κ. Παν. Ψωμιάδης, σχετικά με τη σύσταση οργανικών θέσεων Ιεροψαλτών, σας πληροφορούμε τα εξής:

Το Υπουργείο Εθνικής Παιδείας και Θρησκευμάτων αναγνωρίζει και εκτιμά τη συμβολή των Ιεροψαλτών στο έργο της Εκκλησίας.

Για την ικανοποίηση όμως του αιτήματός των απαιτείται νομοθετική ρύθμιση η οποία προϋποθέτει την ύπαρξη ανάλογης πίστωσης στον προϋπολογισμό του Υπουργείου για τη κάλυψη της προκαλούμενης δαπάνης.

Δια το οικον. έτος 1997 δεν έχει γίνει σχετική πρόβλεψη και ούτε είναι δυνατόν να γίνει προς το παρόν, λόγω των δημοσιονομικών συνθηκών της χωρας μας.

Ο Υπουργός

ΓΕΡΑΣΙΜΟΣ ΑΡΣΕΝΗΣ"

36. Στην με αριθμό 2945/24-3-97 ερώτηση δόθηκε με το υπ' αριθμ. 205/9-4-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2945/24.3.1997 ερώτηση του Βουλευτή κ. Παναγιώτη Ψωμιάδη, σας γνωρίζουμε τα εξής:

Το νέο θεσμικό πλαίσιο για την μουσική παιδεία που βρίσκεται υπό επεξεργασία θα περιλαμβάνει διαχωρισμό της ερασιτεχνικής από την επαγγελματική κατεύθυνση και παράλληλα διαβάθμιση των μουσικών σπουδών. Οι ανώτερες σχολές μουσικής εκπαίδευσης θα εντάσσονται στην τριτοβάθμια εκπαίδευση και θα παρέχουν ειδική κατάρτιση. Μέσα δε σε αυτές προβλέπεται και η λειτουργία τομέων βυζαντινής μουσικής. Στο σχεδιασμό του Υπουργείου Πολιτισμού εντάσσεται και η εκπόνηση ολοκληρωμένου προγράμματος για την προώθηση και προβολή της βυζαντικής και εκκλησιαστικής μουσικής με πρώτο βήμα τη σύσταση τμήματος βυζαντινής και εκκλησιαστικής μουσικής ως ιδιαίτερης οργανικής μονάδας.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

37. Στην με αριθμό 2997/97 ερώτηση δόθηκε με το υπ' αριθμ. 145/10-4-97 έγγραφο από τον Υπουργό Τύπου η ακόλουθη απάντηση:

"Σε απάντηση της ερώτησης 2997/97 που κατέθεσε στη Βουλή ο Βουλευτής κ. Γ. Καρατζαφέρης, σχετικώς με την εκπομπή "ΗΡΑΚΛΗΣ" του STAR CHANNEL, σας γνωστοποιούμε πως τη διαβιβάσαμε στο Εθνικό Συμβούλιο Ραδιοτηλεόρασης, που, όπως είναι γνωστό, είναι ανεξάρτητη διοικητική αρχή, η οποία ασκεί κατά βάση, τον άμεσο έλεγχο του Κράτους πάνω στη Ραδιοφωνία και την Τηλεόραση.

Ο Υπουργός

ΔΗΜΗΤΡΙΟΣ ΡΕΠΠΑΣ"

38. Στην με αριθμό 3021/28-3-97 ερώτηση δόθηκε με το υπ' αριθμ. 452/7-4-97 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στην ερώτηση 3021/28-3-97 που κατατέθηκε στη Βουλή από τον Βουλευτή κ. Σταύρο Δήμα, αναφορικά με την αντιμετώπιση των ζημιών που προκλήθηκαν από τις πλημμύρες στο Νομό Κορινθίας, σας γνωρίζουμε ότι η Περιφέρεια Πελοποννήσου μας πληροφόρησε τα εξής:

Η απόφαση της Περιφέρειας Πελοποννήσου με 1583/18-3-97 "Κριτήρια αποζημίωσης πλημμυροπαθών Νομών Αργολίδας και Κορινθίας" στηρίχθηκε στις εξαγγελίες του Κυβερνητικού κλιμακίου που δόθηκαν στην Κόρινθο στις 30-1-97 και αφορούσαν τόσο άμεσα μέτρα για τις καταστροφές που επέφερε η θεομηνία, καθώς και σειρά μέτρων γτια αποκατάσταση και αντιμετώπιση των ζημιών σε παραγωγικές μονάδες (βιοτεχνίες, αγροτικές εκμεταλλεύσεις, αποθήκες, επιχειρήσεις, εμπορικά καταστήματα), αποκατάσταση σε αγροτικές καλλιέργειες, αγροτικές εκμεταλλεύσεις, κτηνοτροφικές μονάδες, αποκατάσταση ζημιών στις υποδομές και τα δίκτυα καθώς και πρόσθετα έργα και συμπληρωματικές παρεμβάσεις για την αντιπλημμυρική προστασία της περιοχής.

Ειδικότερα χορηγήθηκε άμεσα βοήθημα μέχρι 200 χιλιάδες δραχμών σε 1092 πλημμυροπαθείς απαραίτητο για τη διασφάλιση της τροφής, ρουχισμού και στέγης για τις πρώτες ημέρες. (Σύνολο βοηθήματος 200 εκατομμύρια δρχ.).

Ακολούθησε η καταγραφή των ζημιών σε οικίες και επαγγελματικές στέγες από Α'θμιες Επιτροπές της Νομαρχιακής Αυτοδιοίκησης Κορίνθου και οι φάκελοι διαβιβάσθηκαν στις Β'θμιες Επιτροπές της Περιφέρειας, οι οποίες προέβησαν στην αποτίμηση των ζημιών σύμφωνα με τα κριτήρια της αναφερόμενης απόφασής μας.

Για τις κατοικίες έγινε διαβάθμιση σε κατηγορίες ανάλογα με το ύψος της ζημιάς. Ειδικότερα η διαβάθμιση περιλαμβάνει τρεις κατηγορίες: κατηγορία Α μικρές ζημιές, Β μεσαίες ζημιές και Γ ολοσχερής καταστροφή. Η αποζημίωση υπολογίζεται με βάση τα διαμένοντα άτομα και τα τετραγωνικά της κατοικίας. Η αποζημίωση δεν μπορεί να ξεπεράσει τα δύο εκατομμύρια δραχμές.

Για τις αποζημιώσεις κατοικιών ζητήθηκε η υποβολή συγκεκριμένων δικαιολογητικών τα οποία όταν δεν θα είχε ο φάκελος απορρίπτετο το αίτημα σύμφωνα με τις οδηγίες της Περιφέρειας Πελοποννήσου. Διευκρινίζεται ότι η αποζημίωση για κατοικίες αφορούσε εκείνες που ήσαν κατοικήσιμες πριν από τις πλημμύρες και όχι ανεξάρτητους βοηθητικύς χώρους (π.χ. αποθήκες, υπόγεια).

'Οσον αφορά τις επαγγελματικές στέγες -περιλαμβάνονται και οι γεωργικές επιχειρήσεις- διαβαθμίσθηκαν σε κατηγορίες Α, Β, Γ, ανάλογα με το ύψος της ζημιάς προκειμένου να εκτιμηθεί η ζημιά στα οικοδομικά της επιχείρησης. Ακολούθως υπήρξε η αποτίμηση του εμπορεύματος και του εξοπλισμού, που προκύπτει από μια σειρά δικαιογητικών που ζητήθηκαν (π.χ. φορολογικές δηλώσεις, απογραφή, τιμολόγια). Μετά το τελικό ποσό ζημιάς ή αποζημίωση υπολογίζεται στο 30% ενώ το υπόλοιπο 70% είναι δυνατό να αντιμετωπισθεί με δανεισμό που έχει επιδοτούμενο επιτόκιο κατά 40%.

Το ίδιο καθεστώς αποζημίωσης δίνεται και για τα ΙΧ-ΔΧ αυτοκίνητα που έχουν υποστεί ολοσχερή καταστροφή.

Είναι αυτονόητο ότι σε όλες τις περιπτώσεις πρέπει να υπάροχυν τα δικαιολογητικά που είχαν ζητηθεί.

Η Περιφέρεια ζήτησε καταρχήν από το ΥΠΕΘΟ μεταβίβαση πιστώσεων 300 εκατ. δρχ. για τις αποζημιώσεις κατοικιών και 500 εκατ. δρχ. για αποζημίωση επαγγελματικών στεγών (συμπεριλαμβάνονται γεωργικές επιχειρήσεις, ΙΧ-ΔΧ αυτοκίνητα). Το συνολικό ποσό των 800 εκατ. εγκρίθηκε και 

Σελίδα 5651 

διαβιβάσθηκε στο Τμήμα Πρόνοιας για κατοικίες και στον ΕΟΜΜΕΧ για επαγγελματικές στέγες.

Μέχρι σήμερα έχουν σταλεί καταστάσεις αποζημίωσης για 705 κατοικίες και 431 επιχειρήσεις.

Η διαδικασία απο τις Β'θμιες Επιτροπές αποτίμησης των ζημιών ολοκληρώνεται εντός των ημερών για τις υπόλοιπες επιχειρήσεις και κατοικίες που έχουν σταλεί από τη Νομαρχιακή Αυτοδιοίκηση Κορινθίας.

Βέβαια υπάρχουν σε εκκρεμότητα οι γεωργικές επιχειρήσεις και ορισμένες αιτήσεις αυτοκινήτων και οικιών τα οποία βρίσκονται στη Νομαρχιακή Αυτοδιοίκηση Κορινθίας, γιατί δεν έχουν συμπληρωθεί οι φάκελοι.

Εκτός των ρυθμίσεων αυτών έχουν εξαγγελθεί και μέτρα τα οποία αφορούν ρυθμίσεις χρεών και οφειλών σε Τράπεζες, ΙΚΑ και άλλες κοινωφελείς επιχειρήσεις καθώς και μέτρα για φορολογικές ελαφρύνσεις.

Τονίζεται ότι τα 800 εκατ. ήταν μία πρώτη δόση για αποζημίωση των υπολοίπων πλημμυροπαθών εάν απαιτηθεί.

Επίσης οι εκτιμήσεις από τις Β'θμιες Επιτροπές στηρίχθηκαν στα πορίσματα των Α'θμιων Επιτροπών στην ανωτέρω απόφαση της Περιφέρειας και στα στοιχεία του κάθε φακέλου.

'Οσον αφορά την αποκατάσταση ζημιών στις υποδομές και τα δίκτυα, πρόσθετα έργα και συμπληρωματικές παρεμβάσεις για την αντιπλημμυρική προστασία της περιοχής μετά την καταγραφή και την αποτίμηση των ζημιών στις υποδομές και τα δίκτυα του Νομού (οι ζημιές αναφέρονται στο επαρχιακό οδικό δίκτυο, στη Δημοτική, Κοινοτική και αγροτική οδοποιϊα, στα δίκτυα άρδευσης και ύδρευσης, σε σχολικά κτίρια, σε αντιπλημμυρικά έργα εγγείων βελτιώσεων) το Υ.ΠΕ.ΧΩ.Δ.Ε. έχει ήδη διαθέσει πιστώσεις τόσο για άμεση αποκατάσταση 580 εκατ. δρχ. καθώς και σταδιακά θα διαθέσει 1 δισ. 100 εκατ. στο πλαίσιο Εθνικού Σχεδιασμού Αντιπλημμυρικής προστασίας για το Νομό Κορινθίας.

Τέλος για την εξάλλειψη τυχόν αδικιών που έχουν γίνει στις εκτιμήσεις των ζημιών δίνεται δικαίωμα ένστασης ενώπιον του Γενικού Γραμματέα Περιφέρειας, η οποία θα εξετάζεται από τριτοβάθμια Επιτροπή στην οποία θα μετέχουν εκπρόσωποι της Περιφέρειας Νομαρχίας και Επιμελητηρίου.

Ο Υφυπουργός

Λ. ΠΑΠΑΔΗΜΑΣ"

39. Στην με αριθμό 3041.31-3-97 ερώτηση δόθηκε με το υπ' αριθμ. 215/9-4-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 3041/31.3.1997 ερώτηση της Βουλευτού κ. Στέλλας Αλφιέρη, σας γνωρίζουμε τα εξής:

Η μελέτη αποκατάστασης του Δημοτικού Θεάτρου Πειραιά βρίσκεται στο στάδιο της μελέτης εφαρμογής, έχει ανατεθεί από το Δήμο Πειραιά και δεν έχει ακόμη ολοκληρωθεί. Το Υπουργείο Πολιτισμού έχει χρηματοδοτήσει την εκπόνηση της μελέτης, στο πλαίσιο της προστασίας του μνημείου (τελευταία χρηματοδότηση προς τον Δήμο Πειραιά για την αποπληρωμή της μελέτης 50.000.000 δραχμές).

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα, το δελτίο αναφορών και ερωτήσεων της Τρίτης, 15ης Απριλίου 1997.

Α. Αναφορές-Ερωτήσεις Πρώτου Κύκλου ('Αρθρο 130 παρ. 5 Καν. Βουλής)

1. Η με αριθμό 890/22.11.1996 ερώτηση του Βουλευτή της Νέας Δημοκρατίας κ. Αναστασίου Καραμάριου προς τον Υπουργό Δικαιοσύνης, σχετικά με την κάλυψη θέσεων Δικαστών και Διοικητικού Προσωπικού των Ειρηνοδικείων Ρόδου, Κω, Καρπάθου, Κάσου και Σύμης, κ.λπ.

2. Η με αριθμό 2820/268/13.3.1997 ερώτηση του Βουλευτή του Κομμουνιστικού Κόμματος Ελλάδας κ. Απόστολου Τασούλα προς τον Υπουργό Υγείας και Πρόνοιας, σχετικά με τη λήψη μέτρων αντιμετώπισης του προβλήματος των ναρκωτικών, κ.λπ.

3. Η με αριθμό 1136/4.12.1996 ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Υγείας και Πρόνοιας, σχετικά με τις προθέσεις της Κυβέρνησης για δωρεά ύψους έξι δισεκατομμυρίων στο "ΩΝΑΣΕΙΟ ΚΑΡΔΙΟΧΕΙΡΟΥΡΓΙΚΟ ΚΕΝΤΡΟ".

Σελίδα 5652 

 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι εισερχόμαστε

ΣΤΗΝ ΕΙΔΙΚΗ ΗΜΕΡΗΣΙΑ ΔΙΑΤΑΞΗ

ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ

Συζήτηση, σύμφωνα με το άρθρο 148 παρ. 3 του Κανονισμού της Βουλής, επί του κατατεθέντος πορίσματος της Εξεταστικής Επιτροπής για τη διευκρίνιση όλων των βασικών πτυχών της υπόθεσης χορήγησης αδείας στο Καζίνο της Περιοχής Φλοίσβου Αθηνών, που ανακοινώθηκε στη Βουλή στις 12 Μαρτίου 1997.

Η αρμόδια Υπηρεσία της Βουλής, εν όψει της σημερινής συζήτησης, εφρόντισε και είναι στη διάθεση όλων των συναδέλφων ικανός αριθμός αντιτύπων του πορίσματος για όσους δεν το είχαν μελετήσει όταν είχε διανεμηθεί.

Σύμφωνα με το άρθρο 148 παράγραφος 3 του Κανονισμού θα ακολουθήσουμε τη διαδικασία που ορίζεται από το άρθρο 137, δηλαδή τη γενίκευση της συζήτησης στις επερωτήσεις και η συζήτηση θα ολοκληρωθεί στη σημερινή συνεδρίαση. 

'Εχω την τιμή να θέσω υπόψη του Σώματος την ομόφωνη απόφαση της Διασκέψεως των Προέδρων που αφορά την οργάνωση αυτής της συζήτησης και τον καθορισμό των ομιλητών από τα Κόμματα, όπως και το χρόνο που θα διατεθεί για τον κάθε ομιλητή.

Σε εφαρμογή της παραγράφου 5 του άρθρου 65 του Κανονισμού προτείνω στο Σώμα να ακολουθήσουμε την πρακτική που εφαρμόσαμε και σε αντίστοιχες περιπτώσεις συζητήσεων πορισμάτων και εκθέσεων Διακομματικών Επιτροπών στο παρελθόν.

Θα λάβουν το λόγο τέσσερις ομιλητές από τη Νέα Δημοκρατία, τέσσερις από το ΠΑ.ΣΟ.Κ. και ανά ένας ομιλητής από τα υπόλοιπα Κόμματα. Και βεβαίως οι Αρχηγοί και οι Κοινοβουλευτικοί Εκπρόσωποι των Κομμάτων μπορούν να λάβουν το λόγο, όπως και οι Υπουργοί, κατά τον Κανονισμό.

Προτείνω το χρόνο των είκοσι λεπτών για τον πρώτο ομιλητή από κάθε Κόμμα και των δέκα λεπτών για τους υπολοίπους.

ΑΠΟΣΤΟΛΟΣ ΑΝΔΡΕΟΥΛΑΚΟΣ:Είναι λίγος ο χρόνος κύριε Πρόεδρε!

ΠΡΟΕΔΡΟΣ (Απόστολος Κακλαμάνης):Ο χρόνος των είκοσι λεπτών είναι πολύς, ιδιαίτερα για σας που γνωρίζετε το θέμα πολύ καλά.

Ο χρόνος ομιλίας των Υπουργών και των Προέδρων των Κοινοβουλευτικών Ομάδων καθορίζεται επίσης από τον Κανονισμό. Το ίδιο ισχύει και για τους Κοινοβουλευτικούς Εκπροσώπους, εφ'όσον λάβουν το λόγο πριν από τους Προέδρους των Κοινοβουλευτικών Ομάδων. Δευτερολογίες δε θα υπάρξουν. Εάν οι Υπουργοί δευτερολογήσουν, μπορούν να δευτερολογήσουν και οι Κοινοβουλευτικοί Εκπρόσωποι για πέντε λεπτά. Θα εφαρμόσουμε επίσης τη διάταξη της παραγράφου 5 του άρθρου 65 για την εναλλαγή των ομιλητών.

Εάν συμφωνείτε με την πρόταση αυτή, από το ΠΑ.ΣΟ.Κ. θα μιλήσουν οι κύριοι Ιωάννης Καλαμακίδης, Γεώργιος Ανωμερίτης, Λεωνίδας Τζανής και ένας ακόμα συνάδελφος από το ΠΑ.ΣΟ.Κ. που θα προταθεί κατά την πορεία της συζητήσεως.

Από την Πλευρά της Νέας Δημοκρατίας έχουν προταθεί οι κύριοι Απόστολος Ανδρεουλάκος, Αντώνης Φούσας, Τριαντάφυλλος Μπέλλος και Επαμεινώνδας Ζαφειρόπουλος.

Από την Πλευρά του Κομμουνιστικού Κόμματος Ελλάδος έχει προταθεί ο κ. Αχιλλέας Κανταρτζής.

Από την Πλευρά του Συνασπισμού της Αριστεράς και της Προόδου έχει προταθεί ο κ. Φώτης Κουβέλης.

Από την Πλευρά του Δημοκρατικού Κοινωνικού Κινήματος έχει προταθεί ο κ. Αναστάσιος Ιντζές.

Εφ'όσον συμφωνεί το Σώμα, ο λόγος θα δοθεί πρώτα στον κ. Ανδρεουλάκο από την Πλευρά της Νέας Δημοκρατίας, που εζήτησε τη συζήτηση του πορίσματος και εν συνεχεία στον κ. Καλαμακίδη και στους συναδέλφους των άλλων τριών Κομμάτων που προανέφερα. Οι δε Βουλευτές της Νέας Δημοκρατίας και του ΠΑ.ΣΟ.Κ., που ακολουθούν, θα εναλλάσσονται στο Βήμα.

Η Νέα Δημοκρατία ορίζει ως Κοινοβουλευτικό της Εκπρόσωπο τον κ. Χρήστο Μαρκογιαννάκη.

Το Κομμουνιστικό Κόμμα Ελλάδας ορίζει ως Κοινοβουλευτικό του Εκπρόσωπο τον κ. Αχιλλέα Κανταρτζή.

Το Δημοκρατικό Κοινωνικό Κίνημα ορίζει ως Κοινοβουλευτικό του Εκπρόσωπο τον κ. Αναστάσιο Ιντζέ.

Κυρίες και κύριοι συνάδελφοι, συμφωνείτε επί της προτάσεώς μου;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η Βουλή ομοφώνως αποδέχθηκε την πρόταση αυτή και καλώ τον κ. Απόστολο Ανδρεουλάκο στο Βήμα.

Ορίστε, κύριε Ανδρεουλάκο, έχετε το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κυρίες και κύριοι συνάδελφοι, η Εξεταστική Επιτροπή πραγματοποίησε τριάντα τρεις συνεδριάσεις, εξέτασε είκοσι εννέα μάρτυρες και συνέλεξε εκατοντάδες έγγραφα. Κοντολογής σχηματίσθηκε ένας ογκώδης φάκελος χιλιάδων σελίδων, πλην όμως η μελέτη για αξιολόγηση και επεξεργασία αυτού του τεράστιου ανακριτικού υλικού, απέδωσε μόνο δύο σελίδες πόρισμα από την Πλευρά του ΠΑ.ΣΟ.Κ. 'Ολο αυτό το υλικό κατέληξε, δηλαδή, σε μία ανύπαρκτη αξιολόγηση.

Δικαίωμά σας είναι, κύριοι συνάδελφοι του ΠΑ.ΣΟ.Κ., να μη βλέπετε αυτό που όλοι βλέπουν και να μην ακούτε αυτό που όλοι ακούν. Το ανακριτικό, όμως, υλικό είναι αμείλικτο και αποδίδει τεράστιες πολιτικές ευθύνες και στον κ. Λιβανό, Υπουργό άλλοτε Τουρισμού και στην κα Βάσω Παπανδρέου, σημερινή Υπουργό Ανάπτυξης. Αυτό το υλικό αποδίδει όμως και ποινικές ευθύνες και στον έναν Υπουργό και στον άλλο. Βεβαίως περισσότερες ποινικές ευθύνες και περισσότερες πολιτικές ευθύνες, από το σύνολο του ανακριτικού υλικού, προκύπτουν για τον κ. Λιβανό.

Ο κ. Λιβανός ευθύς ως ανέλαβε Υπουργός Τουρισμού -αν δεν απατώμαι το Νοέμβριο του 1993- προσανατολίσθηκε στη ματαίωση του πλειοδοτικού διεθνούς διαγωνισμού που είχε προκηρύξει και διεξαγάγει η κυβέρνηση της Νέας Δημοκρατίας και ο οποίος διαγωνισμός είχε τελειώσει από πλευράς προσφορών και εναπέκειτο μόνο η αξιολόγησή τους. Σημειωτέον ότι υπήρξε αθρόα η προσέλευση, από πλευράς συμμετοχής, στο διεθνή αυτό διαγωνισμό.

Παράλληλα ο κ. Λιβανός προσανατολίσθηκε στην αναθεώρηση του νομοθετικού πλαισίου, γι'αυτό έφερε σχετικό σχέδιο νόμου στη Βουλή και έγινε ο νόμος 2206 της 20ης Απριλίου 1994. 

Σε διάταξη αυτού του νόμου προεβλέπετο ότι δικαίωμα συμμετοχής στο διεθνή διαγωνισμό για τις δώδεκα άδειες καζίνο, έχουν ανώνυμες εταιρείες ή κοινοπραξίες ανωνύμων εταιρειών των οποίων, όμως, το καταβεβλημένο κεφάλαιο πρέπει να είναι τουλάχιστον δύο δισεκατομμύρια δραχμές. Η ολοσχερής, όμως, καταβολή δεν πρέπει να έχει συντελεσθεί κατά το χρόνο που εισέρχεται ο υποψήφιος επενδυτής στο διαγωνισμό και καταθέτει την προσφορά του, αλλά μέχρι και την προτεραία της εκδόσεως της άδειας ιδρύσεως και λειτουργίας καζίνο.

Αυτό αντιλαμβάνεσθε ότι συνιστά πονηρά διάταξη, διότι δίνει το δικαίωμα σε άφραγκους, σε αεριτζήδες, να μετάσχουν σε διεθνή διαγωνισμό τέτοιας σημασίας και να παίξουν τα άνομα και βρώμικα παιχνίδια τους σε βάρος του δημοσίου συμφέροντος και σε βάρος της αξιοπιστίας του Κράτους και των λειτουργιών του.

Στις 5.8.1994 εκδίδεται η περιβόητη κοινή υπουργική απόφαση 1363, την οποία υπογράφουν ο τότε Υπουργός Τουρισμού και ο τότε και σήμερα Υπουργός Περιβάλλοντος Χωροταξίας και Δημοσίων 'Εργων κ. Λαλιώτης. Αυτή η κοινή υπουργική απόφαση έχει τον τίτλο "'Οροι επιτρεπομένων χρήσεων και περιορισμών δόμησης στο Φλοίσβο Αττικής".

Με αυτήν την απόφαση ολοκληρώνεται εσπευσμένως ο κύκλος των κυβερνητικών ενεργειών και επιλέγεται, με ακατανόητα κριτήρια και αδιαφανείς σκοπιμότητες, η παραλία 

Σελίδα 5653 

του Φαληρικού 'Ορμου, η οποία αποτελεί την κυρία διέξοδο προς τη θάλασσα για το μεγαλύτερο μέρος του πληθυσμού του Λεκανοπεδίου και έναν από τους τελευταίους ελεύθερους χώρους της Αττικής, για την εγκατάσταση του Καζίνο της Αττικής.

Και χωροθετείται, με την απόφαση αυτή, στη μεν χερσαία έκταση η ανέγερση όλων των συνοδευτικών εγκαταστάσεων για τη λειτουργία του Καζίνο, δηλαδή γραφεία διοίκησης μαρίνας και καταστημάτων υποστήριξης, συνεδριακό κέντρο, ξενοδοχείο, Καζίνο, θέσεις υπαιθρίου στάθμευσης, στη δε θαλάσσια ζώνη η ολοκλήρωση της κατασκευής μαρίνας, δυναμικότητος τουλάχιστον πεντακοσίων σκαφών αναψυχής.

Η χερσαία έκταση είναι συνολικού εμβαδού τετρακοσίων σαράντα στρεμμάτων. Και περιλαμβάνεται σ' αυτήν η χερσαία ζώνη του χωροθετημένου τουριστικού λιμένα Φλοίσβου από εκατόν εβδομήντα τρία και κάτι στρέμματα, οι συνεχόμενες εκτάσεις ιδιοκτησίας και διαχείρισης του Ε.Ο.Τ. και τα συνεχόμενα τουριστικά δημόσια κτήματα, τα οποία ανεκηρύχθησαν ως τοιαύτα με το προεδρικό διάταγμα 201 της 4ης Αυγούστου 1994.

Η κοινή αυτή υπουργική απόφαση μνημονεύεται ότι θα κυρωθεί με νόμο. Νόμος όμως ουδέποτε εξεδόθη. 'Ομως και αν εξέδιδε ο νόμος -όπως απεφάνθη εν ολομελεία και ομοφώνως το Νομικό Συμβούλιο του Κράτους- αυτός ο νόμος θα ήτο αντισυνταγματικός. Γιατί θα αντεστρατεύετο το άρθρο 24 του Συντάγματος, το οποίο προστατεύει το φυσικό και το πολιτιστικό περιβάλλον.

Με την κοινή όμως αυτή υπουργική απόφαση δίνεται ένα άλλο πλεονέκτημα σε όσους αεριτζήδες θέλουν να μπουν στο διεθνή αυτό διαγωνισμό. Τους εξασφαλίζεται δηλαδή μία έκταση τετρακοσίων σαράντα στρεμμάτων στην πιο περίοπτη θέση της Αττικής, στην παραλία του Φαληρικού 'Ορμου, αμύθητης αξίας. Ενώ εάν δεν επελέγετο αυτός ο χώρος και αυτές οι δημόσιες εκτάσεις για την εγκατάσταση του Καζίνο και των συνοδευτικών εγκαταστάσεων, θα ήτο υποχρεωμένος ο οποιοσδήποτε υποψήφιος είτε να αγοράσει είτε να μισθώσει την έκταση. Και αντιλαμβάνεσθε ότι ένας αεριτζής δε θα μπορούσε, σε καμία περίπτωση, να λάβει μέρος σε ένα τέτοιο διαγωνισμό, εάν θα έπρεπε εκ προοιμίου να αποκτήσει ή να μισθώσει μία τέτοια τεράστιας αξίας έκταση, η οποία και με μίσθωμα ακόμη θα τον επεβάρυνε με πολλές

εκατοντάδες εκατομμύρια το χρόνο.

'Ομως, αυτή η κοινή υπουργική απόφαση, κύριοι συνάδελφοι, δεν υπήρξε μόνο μη νόμιμη, γιατί εξεδόθη χωρίς νομοθετική εξουσιοδότηση, αλλά ήτο και από πάσης πλευράς μοιραία, διότι αυτή απετέλεσε την αρχική αιτία του κακού. Εάν δεν είχε υπογραφεί αυτή η κοινή υπουργική απόφαση, δε θα φθάναμε στα αδιέξοδα τα οποία φθάσαμε. Ούτε θα εξεγείρετο το σύνολο των δήμων που είναι εγγύς αυτής της περιοχής, αλλά βεβαίως και ούτε θα φθάναμε στο αδιέξοδο υλοποίησης του αντικειμένου του ανταγωνισμού. Γιατί η βάση υλοποίησης του αντικειμένου αυτού του διαγωνισμού ήταν βεβαίως η κοινή υπουργική απόφαση. Εάν η κοινή υπουργική απόφαση δεν ήταν σύννομη και συνταγματική δε θα μπορούσαν, στην έκταση αυτή να ανεγερθούν όλες οι εγκαταστάσεις οι οποίες θα συναπάρτιζαν το συγκρότημα του Καζίνο στο Φλοίσβο της Αττικής.

Την επομένη ημέρα, στις 5 Αυγούστου του 1994, εκδίδεται η 1364 απόφαση του κ. Λιβανού η οποία συνιστά συμπλήρωση της αρχικής προκήρυξης του διαγωνισμού η οποία είχε γίνει στις 30 Μαίου 1994.

Η συμπλήρωση αυτή στοιχεί στην πάρα πάνω κοινή Υπουργική Απόφαση, διότι πλέον ο διαγωνισμός γίνεται μεικτός. Δηλαδή, δεν αφορά μόνο στην παραχώρηση αδείας λειτουργία του καζίνο, αλλά αφορά ακόμη και στην παραχώρηση της χρήσης και εκμετάλλευσης του χωροθετημένου Τουριστικού Λιμένα Φλοίσβου Παλαιού Φαλήρου.

Στις 9.9.1994 ανοίγει ο διαγωνισμός και υποβάλλονται δύο προσφορές. Η μια προσφορά υποβάλλεται από την "ΚΟΙΝΟΠΡΑΞΙΑ ΚΑΖΙΝΟ ΑΘΗΝΩΝ" την οποία συγκροτούν η Mirage Resort Inc. ως operator και ως κυρίως μέτοχος η Interglobe και μια προσφορά την οποία καταθέτει μια άλλη εταιρεία, η κοινοπραξία "London C. I.".

Αμφότερες έγιναν δεκτές για να μετάσχουν στο πρώτο στάδιο επιλογής. Εδώ πρέπει να τονίσω εξ'αρχής ότι η κοινοπραξία, η οποία τελικά ανεδείχθη πλειοδότης, ήταν μια κοινοπραξία μη υποστατή, διότι φέρεται ότι συνεστήθη μεταξύ Interglobe και Mirage Resorts. Το κοινοπρακτικό της 8.9.1994 υπογράφει από πλευράς Mirage η ιδιοκτήτρια της Interglobe, η κα Ρόζμαρι Μάρρα, χωρίς να έχει εξουσιοδότηση και εν αγνοία της μεγάλης αυτής Αμερικάνικης εταιρείας, γνωστής στο χώρο των καζίνο και των τουριστικών επενδύσεων. Χωρίς νομιμοποίηση και εν αγνοία της.

'Αρα, λοιπόν, δεν ήτο υποστατή και παρανόμως μπήκε στο διαγωνισμό αυτό.

Αυτή, δε, η κοινοπραξία κατέθεσε στις 9 Σεπτεμβρίου, μαζί με την προσφορά της και την εγγυητική επιστολή διακοσίων εκατομμυρίων δραχμών, συμμετοχής στο διαγωνισμό, αλλά κατόπιν εντολής της τεχνικής εταιρείας, "ΠΡΟΟΔΕΥΤΙΚΗ" του κ. Κούτλα. Δηλαδή, αυτή η υποψήφια επενδύτρια, η οποία σύμφωνα με την οικονομική της προσφορά θα έκανε μια επένδυση της τάξεως των ενενήντα δισεκατομμυρίων δραχμών, δεν μπορούσε να εξεύρει, δεν είχε την πίστη στην τραπεζική αγορά να εκδόσει, μια εγγυητική επιστολή ύψους διακοσίων εκατομμυρίων δραχμών και χρειάστηκε να παρέμβη με την πίστη της η τεχνική εταιρεία "ΠΡΟΟΔΕΥΤΙΚΗ", αλλά αφού προηγούμενα, την ίδια μέρα, είχε συναφθεί ιδιωτικό συμφωνητικό με το οποίο παρείχε το δικαίωμα προτιμήσεως στην "ΠΡΟΟΔΕΥΤΙΚΗ ΑΤΕ" να αγοράσει μετοχές της "ΚΑΖΙΝΟ ΑΘΗΝΩΝ ΑΕΤΕ", η οποία θα υπογράψει με το Δημόσιο την οικεία σύμβαση Παραχωρήσεως της αδείας λειτουργίας Καζίνο, εφ'όσον στον διαγωνισμό επιλεγεί η "ΚΟΙΝΟΠΡΑΞΙΑ ΚΑΖΙΝΟ ΑΘΗΝΩΝ".

Δηλαδή βλέπετε εδώ πέρα ξεκάθαρα ότι αυτή η Interglobe, η οποία υποδύεται την κοινοπραξία ως συνεργαζομένη τάχα, με την αμερικάνικη εταιρεία Mirage, ευθύς εξ'αρχής είναι απένταρη και αδέκαρη και μεθοδεύει διάφορες καταστάσεις και επιτηδεύεται διάφορα τεχνάσματα, ώστε να μπορέσει να μπει στο διαγωνισμό και να προχωρήσει.

Αρκεί να σας πω το εξής: Για να εξεύρει την εγγυητική επιστολή εισόδου στο δεύτερο στάδιο επιλογής του διαγωνισμού, χρειάστηκε να συνάψει συμβόλαιο με τις γνωστές τέσσερες τεχνικές εταιρείες, οι οποίες πλέον μερίμνη και δαπάναις τους, εφρόντισαν να εκδοθούν οι εγγυητικές επιστολές συνολικού ύψους έντεκα δισεκατομμυρίων δραχμών. Αυτό τι δηλοί; Δηλοί ότι οι άνθρωποι αυτοί δεν είχαν οικονομική επιφάνεια, γι'αυτό συνεχώς, αυτή η κοινοπραξία δεν είχε καμία σταθερότητα και συνεχώς ανασχηματίζετο. 'Εμπαιναν και έβγαιναν εταίροι. Ανανεώθηκε δύο φορές για να καταλήξει στις 25 Οκτωβρίου 1925 στο σχήμα των τεσσάρων τεχνικών εταιρειών.

Βεβαίως, όλα αυτά δείχνουν την πλήρη αφερεγγυότητα της κοινοπραξίας και ιδία της Interglobe.

'Οταν επελέγη και η μία εταιρεία και η άλλη για το δεύτερο στάδιο του διαγωνισμού, η "LONDON CLUB INTERNATIONAL" κατέθεσε την εγγυητική επιστολή εμπροθέσμως. Την ημέρα, όμως, που έπρεπε να καταθέσει -την τελευταία ημέρα- την εγγυητική επιστολή και η "ΚΟΙΝΟΠΡΑΞΙΑ ΚΑΖΙΝΟ ΑΘΗΝΩΝ", δεν είχε τη δυνατότητα και ζήτησε με αίτηση προς την επιτροπή καζίνο παράταση της προθεσμίας μέχρι 26 Οκτωβρίου. Αυτή την παράταση σημειωθήτω την έλαβε στις 12 Δεκεμβρίου με απόφαση του Υπουργού του κ. Λιβανού, ο οποίος υπερέβη το αίτημα της κοινοπραξίας και αντί να δώσει παράταση προθεσμίας μέχρι 26 Οκτωβρίου -διότι ήδη η Κοινοπραξία με τις πλάτες των τεσσάρων τεχνικών εταιρειών είχε εξεύρει τις εγγυητικές επιστολές και τις είχε καταθέσει στις 26 Οκτωβρίου και δεν ζητούσε παρά μόνο τη νομιμοποίηση αυτής της καθυστέρησης- έρχεται ο Υπουργός στις 12 Δεκεμβρίου 1994 και ενοποιεί όλες τις διαδικασίες και όλες τις προθεσμίες του διαγωνισμού κατά παράβαση του ν.2206, ο οποίος προβλέπει δύο διακεκριμένα στάδια αξιολογήσεως των προσφορών. Κατ'αυτόν τον τρόπο, μ'αυτήν την ενοποίηση, 

Σελίδα 5654 

τακτοποίησε την κοινοπραξία και από πλευράς εγγυητικής επιστολής, αλλά και από πλευράς του υποστατού της και των οβιδιακών της μεταμορφώσεων. Διότι εφ'όσον υφίστατο διαρκώς οβιδιακές μεταμορφώσεις δεν συνέτρεχαν το πρόσωπό της, στο νομικό της πρόσωπο, τα κριτήρια εκείνα που θέλει ο νόμος, δηλαδή το ήθος, η οικονομική φερεγγυότητα, το προσόν της διαχείρισης τουριστικών επενδύσεων και καζίνο, επίσης το προσόν της επαρκούς χρηματοδότησης από αδιάβλητη πηγή. Διότι συνεχώς είχαμε αλλαγές στη σύνθεση αυτής της κοινοπραξίας.

Με αυτή, λοιπόν, την ενοποίηση των διαδικασιών και προθεσμιών 

μπορούσε κάλλιστα αυτό που δεν έγινε στο πρώτο στάδιο, να γίνει στο δεύτερο στάδιο. Και έτσι ετακτοποιείτο από πάσης πλευράς αυτή η κοινοπραξία. Υπόψη ότι ετακτοποιείτο κατ'αυτόν τον τρόπο, ενώ ήταν ανοικτή από τις 14 Οκτωβρίου η προσφορά της ανταγωνίστριας εταιρείας, της "LONDON CLUB INTERNATIONAL". Δηλαδή εδώ η διαφάνεια πήγε περίπατο. Εδώ ο νόμος και η προκήρυξη υπέστησαν δεινά πλήγματα απ'αυτήν την υπουργική απόφαση του κ. Λιβανού. Διότι μπορούσε με την ενοποίηση των προθεσμιών και των διαδικασιών, να έρθει κάποιος και την παραμονή ακόμη της τελικής κρίσεως και αξιολογήσεως των προσφορών, δηλαδή στις 19 Δεκεμβρίου, και να κάνει προσφορά μ'ανοιχτές τις άλλες προσφορές. Αυτό σήμαινε η ενοποίηση.

Δηλαδή η αξιοπιστία του διαγωνισμού, η αρχή της ισότητας των όρων του διαγωνισμού, η διαφάνεια κι η αξιοπιστία του Κράτους και των λειτουργιών του πήγαν περίπατο μ'αυτήν την υπουργική απόφαση, η οποία και συνιστά βαρύ σφάλμα και αξιόποινο του κυρίου Υπουργού. Συνιστά βαρειά παράβαση καθήκοντος.

Και ερχόμαστε, κυρίες και κύριοι συνάδελφοι, στις 20 Δεκεμβρίου του 1994, όπου καλείται η επιτροπή του διαγωνισμού να αξιολογήσει τις προσφορές και να κάνει την οριστική επιλογή και την τελική κατάταξη. Τι γίνεται εκεί; Εκεί βλέπουμε να αναδεικνύεται πλειοδότρια η "ΚΟΙΝΟΠΡΑΞΙΑ ΚΑΖΙΝΟ ΑΘΗΝΩΝ" με σύνολο γενικής βαθμολογίας 207,5 βαθμούς με άριστα τους 480 βαθμούς και με τη μειοδότρια 2,5 μονάδες πίσω δηλαδή ή 205 βαθμούς.

Δηλαδή ο διαγωνισμός δεν απέδωσε. Η αξιολόγηση δεν έφθασε ούτε το 40% του άριστα και επίσης ούτε στο κρίσιμο κριτήριο της αξιοπιστίας, της πληρότητας και της σαφήνειας της επενδυτικής προτάσεως και της φερεγγυότητάς της. Ξέρετε τι βαθμολογία πήρε η πλειοδότρια εταιρεία; Πήρε 3,5 μονάδες με άριστα το 30. Και η μειοδότρια πήρε 9,5 μονάδες.

Δηλαδή η πλειοδότρια είχε το 10% της αξιοπιστίας που ζητούσε ο νόμος.

Αντιλαμβάνεσθε, λοιπόν, ότι το αποτέλεσμα του διαγωνισμού -δε θα μπω σε άλλες λεπτομέρειες, στέκομαι μόνο σ' αυτά- ήταν πενιχρό, ήταν άγονο και δεν συνέφερε από καμία άποψη το Ελληνικό Δημόσιο. Διότι ούτε καν εγγύηση υπήρχε ότι θα πραγματοποιούνταν αυτές οι ταπεινές οικονομικά προσφορές, αφού ήταν και οι δύο εταιρίες που έλαβαν μέρος στο διαγωνισμό, αφερέγγυες και αναξιόπιστες, όπως δηλώνουν οι κρίσεις όλων των μελών της επιτροπής.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Θα ήθελα να μου δώσετε λίγο χρόνο παραπάνω, γιατί είναι μεγάλο το θέμα. 

Υπάρχει η γενική παρατήρηση όλων των μελών της επιτροπής, ότι δεν μπορέσαμε να κάνουμε έλεγχο του ήθους, της οικονομικής φερεγγυότητας, της επάρκειας της χρηματοδότησης και της προέλευσής της από έντιμο πηγή. 

Παρά ταύτα, στις 20.12.1994 ο κ. Λιβανός, μόλις πληροφορείται την είδηση ότι έγινε αυτή η κατάταξη, σπεύδει να δηλώσει ότι η άδεια θα χορηγηθεί στην "ΚΟΙΝΟΠΡΑΞΙΑ ΚΑΖΙΝΟ ΑΘΗΝΩΝ". Ενώ μία στοιχειώδης μελέτη αυτού του πορίσματος, αυτού του πρακτικού της Επιτροπής, έπρεπε να τον οδηγήσει στο συμπέρασμα ότι υπάρχει παρανομία της διαδικασίας και ως φύλακας της νομιμότητας έπρεπε αυτό να το ελέγξει και να πει "δεν έγινε έλεγχος του ήθους, όπως απαιτεί ο νόμος της φερεγγυότητας κλπ. , δεν εφαρμόστηκε ο νόμος". 'Αρα δε βγάζει άδεια ή εν πάση περιπτώσει, αν θεωρούσε ότι ήταν νόμιμη διαδικασία, όφειλε να κηρύξει άγονο το διαγωνισμό με σχετική πρόταση στο Υπουργικό Συμβούλιο. Διότι ο διαγωνισμός ήταν πράγματι πενιχρός.

Παρά ταύτα, καίτοι δεν είχε επικυρωθεί η κοινή υπουργική απόφαση που ήταν το θεμέλιο του διαγωνισμού και της υλοποιήσεως του αντικειμένου, καίτοι ήταν φτωχό το αποτέλεσμα του διαγωνισμού , καίτοι η επιτροπή του διαγωνισμού δεν απεφάνθη μετά από γνωμοδότηση της επιτροπής λιμένων για την παραχώρηση της χρήσης και της εκμετάλλευσης του Τουριστικού Λιμένα Φλοίσβου Π. Φαλήρου, έρχεται και εκδίδει αυτή την αμαρτωλή απόφαση παραχώρησης του Καζίνο.

Για όλους αυτούς τους λόγους αντιλαμβάνεσθε ότι αυτή η απόφαση είναι παράνομη και ότι με το να την εκδόσει ο Υπουργός, παρεβίασε τα καθήκοντά του και είναι γι'αυτό αξιόποινος. 

Παράλληλα είναι και το περιεχόμενο της αποφάσεως, ζημιογόνο για το Ελληνικό Δημόσιο, κυρίες και κύριοι συνάδελφοι. Γιατί; Γιατί έρχεται και λέει το εξής: Θα παίρνει το Δημόσιο το 30% από τα μεικτά κέρδη εκ παιγνίων. Αλλά πώς; 'Οπως αυτά προσδιορίζονται από το π.δ. 1121/1980, που σημαίνει ότι δε θα είναι 30% η συμμετοχή στα κέρδη του ελληνικού Δημοσίου, αλλά περίπου 10%.!!

Το τι σημαίνει αυτό το αντιλαμβάνεσθε. Τεράστια είναι η ζημία του Δημοσίου.

(Στο σημείο αυτό ακούγεται και πάλι ο προειδοποιητικός ήχος του χρόνου ομιλίας του κυρίου Βουλευτή)

Δύο λεπτά, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Παρακαλώ, ολοκληρώστε.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Υπόψιν ότι μόνο σε αυτήν την απόφαση υπάρχει αυτή η χαριστική ρύθμιση, για την "ΚΟΙΝΟΠΡΑΞΙΑ ΚΑΖΙΝΟ ΑΘΗΝΩΝ", ενώ σε όλες τις άλλες παραχωρήσεις Καζίνο -και ήταν πολλές- δε λέει για τα μεικτά κέρδη "ως προσδιορίζονται από το προεδρικό αυτό διάταγμα". Αυτή ήταν μία χαριστική ενέργεια προς την Κοινοπραξία και αντίστοιχα ζημιογόνα για το Δημόσιο.

Επίσης στο περιεχόμενο αυτής της αποφάσεως διαλαμβάνεται ότι το ετήσιο μίσθωμα της οικοπεδικής εκτάσεως, θα αρχίσει να καταβάλεται στο Ελληνικό Δημόσιο όχι από την ώρα που παραχωρείται η έκταση, αλλά από τότε που θα λειτουργήσει το Καζίνο. Μα, αν αναγκαζόταν να εκμισθώσει μία έκταση από ένα ιδιώτη, δε θα κατέβαλε ετήσιο μίσθωμα από την ώρα που θα παρεδίδετο η χρήση της οικοπεδικής εκτάσεως; Αναμφιβόλως.

Τρίτον, οι υποχρεώσεις και το χρονοδιάγραμμα εκτελέσεως των έργων δε συνδέεται με την υπογραφή της σύμβασης, αλλά συνδέεται ως αφετηρία, με την έκδοση των οικοδομικών αδειών. Αντιλαμβάνεσθε τι μπορούσε να συμβεί εδώ. Ο επενδυτής ενδιαφέρεται μόνο για να πάρει την άδεια να χτίσει το καζίνο και να το βάλει να δουλέψει, για να εισπράξει τα κέρδη ετησίως, δεκάδων δισεκατομμυρίων. Δεν τον ενδιαφέρει να κάνει τα άλλα έργα. Για τα άλλα έργα ενδιαφέρεται το Δημόσιο. 'Αρα, θα υπέβαλε τους φακέλους και την αίτηση για να πάρει την άδεια για το Καζίνο και δε θα υπέβαλε ποτέ -και ούτε θα υποχρεούτο προς τούτο- τις άδειες για να οικοδομήσει τις άλλες συνοδευτικές εγκαταστάσεις.

Πρόκειται, λοιπόν, για χαριστικές πράξεις, οι οποίες είναι και αξιόποινες. 

Και τέλος, γιατί έγιναν όλα αυτά κυρίες και κύριοι συναδελφοι; Εγώ στο πόρισμά μου βάζω υπόνοιες δωροληψίας. Και τούτο ξέρετε γιατί; Διότι αγοράστηκε ένα διαμέρισμα στο πιο ακριβό σημείο της Αθήνας. Αυτό το διαμέρισμα λοιπόν, αγοράστηκε αντί εννενήντα εκατομμυρίων δηλουμένου τιμήματος και μαζί με τα άλλα έξοδα υπερβαίνει τα εκατό εκατομμύρια. Απ' όλες τις αναλήψεις που κάνει από τους λογαριασμούς της η κ. Στάη φθάνει τα σαράντα εννιά εκατομμύρια. Δεν προκύπτει να υπάρχει μέχρι τα εκατό εκατομμύρια ανάληψη από κάπου αλλού.

'Αρα και να δεχθούμε ότι όλες οι αναλήψεις πήγαν για το 

Σελίδα 5655 

σκοπό καλύψεως του τιμήματος, δεν καλύπτεται με διαφανή τρόπο το τίμημα. 

Δεύτερον, αυτό το συμβόλαιο έγινε πέντε μέρες προτού ανακοινώσει ο Υπουργός ότι παραχωρείται η άδεια λειτουργίας στη "ΚΟΙΝΟΠΡΑΞΙΑ ΚΑΖΙΝΟ ΑΘΗΝΩΝ", στις 15 Δεκεμβρίου, και η μεταγραφή έγινε μετά από επτάμισι μήνες. Είναι δυνατόν έναν τέτοιο περιουσιακό στοιχείο να καθυστερεί τόσο να μεταγραφεί;

(Στο σημείο αυτό και πάλι ο προειδοποιητικός ήχος λήξης του χρόνου ομιλίας του κυρίου Βουλευτή)

'Ενα λεπτό ακόμα, κύριε Πρόεδρε, και τελειώνω. 

ΠΡΟΕΔΡΟΣ (Απόστολος Κακλαμάνης): Κύριε Ανδρεουλάκο, ένα λεπτό ακόμα και θα κλείσετε γιατί αν προχωρήσουμε έτσι θα πάμε στις δυο η ώρα το πρωί.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Επίσης, δε θέλησε η πλειοψηφία της επιτροπής θα διερευνηθεί η αληθής αγοραία αξία. Επίσης, δε θέλησε να διερευνηθεί δια κλήσεως μαρτύρων, όπως προτείναμε, ποιο ήταν το ύψος των ανακαινίσεων και των αναδιαρρυθμίσεων και επισκευών που έγιναν σ' αυτό το διαμέρισμα το οποίο είναι εκτάσεως τριακοσίων τριάντα τετραγωνικών μέτρων. Ακόμη η επιτροπή δεν εφρόντισε και δε θέλησε να φθάσουμε μέχρι την πωλήτρια εταιρεία ώστε να δούμε πώς έγινε η συναλλαγή, πώς βρήκε αυτή τη χρυσή ευκαιρία η κα Στάη.

Και τέλος δεν ανοίχτηκαν οι λογαριασμοί ούτε του κ. Λιβανού, που ήταν το κεντρικό πρόσωπο ούτε των ενηλίκων τέκνων του. 

Πολύ λίγα είπα για να θεμελιώσω τις υπόνοιες. Οι υπόνοιες είναι καταχωρημένες με κάθε λεπτομέρεια στο συζητούμενο πόρισμα. 'Οσον αφορά την κα Βάσω Παπανδρέου, σας παραπέμπω, ελλείψει χρόνου, στο τεκμεριωμένο πόρισμα. Θα αναφερθούν οι υπόλοιποι ομιλητές της Νέας Δημοκρατίας σ' αυτό το θέμα. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Αγαπητοί συνάδελφοι, θα παρακαλέσω του επόμενους ομιλητές να περιοριστούν στο χρόνο που κατά τον Κανονισμό δικαιούνται να μιλησουν. Υπολογίζει ο καθένας το χρόνο του. Δεν κάνει ρητορικές αναφορές και επιστρέφει στα στοιχεία που έχει να αναπτύξει στο Σώμα. 

Ορίστε, κύριε Καλαμακίδη, έχετε το λόγο. 

ΙΩΑΝΝΗΣ ΚΑΛΑΜΑΚΙΔΗΣ: Κυρίες και κύριοι συνάδελφοι, συζητάμε επί του πορίσματος της Εξεταστικής Επιτροπής της Βουλής, η οποία είχε αναλάβει να εξετάσει αυτήν την υπόθεση σε βάθος, σε όλες τις βασικές πτυχές της και ιδίως να ανεύρει, εάν πράγματι υπάρχουν ποινικές ευθύνες των εμπλεκομένων προσώπων. 

Ο άλλοτε Εισαγγελέας του Αρείου Πάγου κ. Σιούλας, με έγγραφό του, απευθυνόμενο προς τον Πρόεδρο της Βουλής, ζήτησε τη δίωξη, ανάκριση και προανάκριση του άλλοτε Υπουργού Τουρισμού κ. Λιβανού και των εμπλεκομένων προσώπων, διαβιβάζοντας συγχρόνως την ποινική δικογραφία που σχημάτισε ο Αντισαγγελέας Εφετών κ. Σίγουρας και που αφορούσε βεβαίως την άδεια λειτουργίας και εκμετάλλευσης καζίνο στη περιοχή Φλοίσβου Αττικής.

Η διενεργηθείσα προκαταρκτική εξέταση έγινε με αφορμή μιας ανώνυμης αναφοράς η οποία κατήγγειλε ότι κατά το διαγωνισμό έλαβαν χώρα παράνομες ενέργειες και ποινικώς αξιόποινες πράξεις.

Πρέπει να σημειωθεί ότι κατά το πόρισμα δεν υπάρχουν κατ' αρχήν στοιχεία και ενδείξεις για την τέλεση του αδικήματος της δωροδοκίας. Απλώς αναφέρει ότι ενδεχομένως να υπάρχουν στοιχεία για την τέλεση του αδικήματος της παράβασης καθήκοντος.

Επίσης μετά από δημοσιεύματα στον ημερήσιο Τύπο, εκινήθη προανακριτική ποινική εξέταση προκειμένου να διαπιστωθεί αν τα καταγγελλόμενα είναι αληθή. Μετά την ολοκλήρωση αυτής της διαδικασίας ο Εισαγγελέας Εφετών κ. Κολιοκώστας έθεσε την υπόθεση στο Αρχείο με το σκεπτικό ότι τα καταγγελόμενα απεδείχθησαν κατ' ουσία αβάσιμα και ότι δεν προκύπτουν ούτε πιθανολογούνται αθέμιτες συναλλαγές και παρεμβάσεις πολιτικών ή μη προσώπων για μεροληπτικές και χαριστικές ενέργειες.

Στη συνέχεια ο Εισαγγελέας Εφετών κ. Τζανακάκης με πράξη, του καθ' ο είχε δικαίωμα να ελέγξει αν πράγματι ορθώς ετέθη η υπόθεση στο Αρχείο, ηρεύνησε κι αυτός την υπόθεση και με εμπεριστατωμένη σκέψη ενέκρινε οριστικά και αμετάκλητα να τεθεί αυτή η υπόθεση στο Αρχείο.

Βεβαίως αυτή η έρευνα των εισαγγελικών αρχών δεν περιορίστηκε μόνο σε ορισμένα πρόσωπα, εξήτασε πράξεις και παραλείψεις πολιτικών προσώπων που υπάγονται στις διατάξεις του ν.δ. 802/1971. 

Παρά ταύτα η Εξεταστικη Επιτροπή ηρεύνησε την υπόθεση σε βάθος, εξήτασε είκοσι εννέα μάρτυρες, πληθώρα εγγράφων και πραγματοποίησε τριάντα τρεις συνεδριάσεις και βεβαίως έκανε δεκτά όλα τα αιτήματα τα οποία υπεβλήθησαν από τα μέλη της Επιτροπής προκειμένου να έχει όλα τα στοιχεία εκείνα που ήταν απαραίτητα για να στοιχειοθετήσει οποιαδήποτε άδικη και ποινικώς αξιόποινη πράξη.

Ως προς τη νομική και ποινική αξιολόγηση της υποθέσεως. Είναι γνωστό ότι οι κανόνες του ουσιαστικού δικαίου με τους οποίους θεσπίζεται η ευθύνη των μελών της Κυβέρνησης, περιέχονται κατ' αρχήν, στις διατάξεις των άρθρων 35, 85 και 86 του ισχύοντος Συντάγματος. Από αυτές τις διατάξεις προβλέπεται η ευθύνη Υπουργών και Υφυπουργών για πράξεις και παραλήψεις που λαμβάνουν χώρα στο πλαίσιο της ατομικής τους υπουργικής αρμοδιότητας που κατά τη συνταγματική επιταγή δημιουργούν ποινική ευθύνη. Αυτές όμως θα πρέπει να αποτελούν άσκηση της δικαιοδοσίας που τους απονέμεται από το Σύνταγμα και το νόμο ως φορέων της Εκτελεστικής Εξουσίας.

Εκτός από αυτές τις βασικές διατάξεις, τα θέματα της ποινικής ευθύνης των μελών της Κυβέρνησης ρυθμίζονται και από το ν.δ. 802/1971, που είναι υπό κατάργηση, αφού η αρμόδια Διαρκής Επιτροπή της Βουλής αποφάσισε να καταργήσει αυτό το νομοθετικό διάταγμα. Είναι γεγονός ότι με την κατάργηση του νομοθετικού αυτού διατάγματος επιχειρείται, πράγματι, ο εκσυγχρονισμός του θεσμού της ποινικής ευθύνης των Υπουργών.

'Ηδη, με το σχέδιο νόμου καταργείται το σύστημα των ιδιωνύμων αδικημάτων των Υπουργών και Υφυπουργών. Παράλληλα, καταργείται και η υπάρχουσα ασάφεια και αοριστία, στις διατάξεις του διατάγματος αυτού.

Το καταργητικό νομοσχέδιο θέτει ως προϋπόθεση -εδώ πρέπει να προσέξουμε ιδιαίτερα- της απόδοσης ποινικής ευθύνης, την εκ δόλου τέλεση των πράξεων, αντίθετα με τον ισχύοντα νόμο που χαρακτήριζει ως αξιόποινες πράξεις τις τελούμενες εξ ασυγνώστου αμελείας. Με δεδομένη όμως τη βασική

αρχή του Δικαίου ότι, στην περίπτωση περισσοτέρων νόμων εφαρμόζονται οι διατάξεις εκείνου του νόμου που συμπεριλαμβάνει ευμενέστερες για τον κατηγορούμενο διατάξεις, οφείλουμε ασφαλώς να λάβουμε υπόψη τις προοπτικές κατάργησης του υφισταμένου νομικού καθεστώτος.

Οφείλουμε συνεπώς και επί του προκειμένου, να αξιολογήσουμε τα πράγματα, έχοντας ως δεδομένη τη μελλοντική παύση των άρθρων 1 έως 4 του ν.δ. 802/1971.

Επομένως η ποινική αξιολόγηση των πράξεων και συμπεριφορών θα πρέπει να γίνει με ευθεία υπαγωγή τους στις σχετικές διατάξεις του Ποινικού Κώδικα, εφ'όσον βεβαίως πληρούται η υποκειμενική και αντικειμενική υπόσταση της πράξεως.

Τα αδικήματα που θα πρέπει να ερευνήσουμε είναι: Της παράβασης καθήκοντος, της απιστίας και της δωροδοκίας. Τα στοιχεία, που κυριαρχούν στα αδικήματα αυτά, είναι πρώτον, ο δόλος, άμεσος ή ενδεχόμενος και το αποτέλεσμα. Με δόλο, δηλαδή με πρόθεση, ενεργεί και πράττει, όποιος θέλει την παραγωγή των περιστατικών που κατά το νόμο απαρτίζουν την έννοια κάποιας αξιόποινης πράξης, δηλαδή χρειάζεται γνώση και θέληση των στοιχείων της πράξεως, όπως επίσης και όποιος γνωρίζει, ότι από την πράξη του δέχεται να παραχθούν αυτά τα περιστατικά και όμως τα αποδέχεται. 

Σελίδα 5656 

Δηλαδή εδώ αρκεί και ενδεχόμενος δόλος.

Επί των κατ'ιδίαν αδικημάτων. Για τη στοιχειοθέτηση του αδικήματος της παράβασης καθήκοντος, κυρίες και κύριοι συνάδελφοι, δεν αρκεί μόνο η εκ προθέσεως παράβαση του καθήκοντος της υπηρεσίας, αλλά συγχρόνως η παράβαση αυτή να γίνει επί σκοπώ παρανόμου οφέλους, είτε του ιδίου του δράστη είτε άλλου ή επί σκοπού βλάβης του κράτους ή τρίτου. Εάν το αδίκημα τελείται μεν εκ προθέσεως, άνευ όμως σκοπού ωφελείας ή βλάβης, δεν θεωρείται ποινικώς τιμωρητέο.

Για να υπάρχει η από το Σύνταγμα και την Ποινική Δικονομία απαιτουμένη ειδική και εμπεριστατωμένη αιτιολογία, θα πρέπει τα πράγματα και τα περιστατικά, στα οποία θα στηριχθεί η κρίση μας, να εκτίθενται με πληρότητα, σαφήνεια και χωρίς αντιφάσεις. Διαφορετικά, η απόφασή μας δεν θα στερείται μόνο νόμιμης βάσης, αλλά θα είναι και αντίθετη με την παγιωθείσα πλέον νομολογία του Αρείου Πάγου.

Για το αδίκημα της απιστίας απαιτείται δόλος. Εδώ χρειάζεται άμεσος δόλος, δόλος επηυξημένος, υπερχειλής, έντονος και επιπλέον προμελέτη για την επαγωγή ζημίας. Πέραν αυτών θα πρέπει να εκτίθενται με σαφήνεια και πληρότητα τα πραγματικά περιστατικά, από τα οποία να προκύπτει η ζημία και να καθορίζεται επιπλέον εις τι συνίσταται αυτή.

Για το αδίκημα της δωροδοκίας προανέφερα βεβαίως, ότι δύο πορίσματα Ποινικής Εξεταστικής Επιτροπής και Προκαταρκτικής Ποινικής Εξέτασης από δύο Εισαγγελείς, το αδίκημα της δωροδοκίας δεν υπάρχει, διότι δεν υπάρχουν τα στοιχεία όχι μόνο για να στοιχειοθετηθεί το αδίκημα της δωροδοκίας αλλά και να υπάρξουν έστω και απλές ενδείξεις ή υποψίες, ότι ετελέσθη η πράξη αυτή.

Εν πάση περιπτώσει, είναι γνωστό, ότι για την τέλεση αυτού του αδικήματος εκτός του δόλου, απαιτείται και συμφωνία μεταξύ του παρέχοντος και λαμβάνοντος. Είναι στοιχείο απαραίτητο για να θεμελιωθεί το αδίκημα της δωροδοκίας. 

Το δώρο ή το αντάλλαγμα θα πρέπει απαραιτήτως να σχετίζεται προς ορισμένη και συγκεκριμένη πράξη, η οποία θα πρέπει να προσδιορίζεται με ακρίβεια και να υπάρχει συνάφεια. 

Η Επιτροπή προς ανεύρεση των πραγματικών περιστατικών εξήτασε όλα τα έγγραφα και μάρτυρες, οι οποίοι εκρίθησαν αναγκαίοι και απαραίτητοι. Εξήτασε φορολογικές δηλώσεις, λογαριασμούς τραπεζών, τίτλους ακίνητης περιουσίας και όλα τα έγγραφα εκείνα, τα οποία ζήτησαν τα μέλη της Εξεταστικής Επιτροπής. Από το αποδεικτικό υλικό όχι μόνο δεν προέκυψαν τα στοιχεία των αδικημάτων τα αναφερόμενα στο πόρισμα της Προκαταρκτικής Ποινικής Εξέτασης αλλά απεναντίας αποδυναμώθηκαν σε τέτοιο βαθμό, που δεν είναι δυνατόν να οδηγήσουν κατά τρόπο σαφή, αιτιολογημένο και πείθοντα στην κρίση περί του ότι πιθανολογείται η τέλεση κάποιου αδικήματος.

Οι πηχαίοι και πομπώδεις τίτλοι εφημερίδων και περιοδικών, όχι μόνο δεν απεδείχθησαν ως αληθείς αλλά αποδυναμώθηκαν σε τέτοιο σημείο, που δεν μας δίνει το δικαίωμα να πούμε, ότι υπήρξαν στοιχεία που να μας οδηγήσουν στην κρίση, ότι υπάρχουν υποψίες τελέσεως των αδικημάτων που αναφέρονται σ'αυτά τα δημοσιεύματα.

Πέραν του γεγονότος αυτού, κυρίες και κύριοι συνάδελφοι, και οι μάρτυρες, οι οποίοι εξετάσθησαν, απομυθοποιήθηκαν, διότι αυτά τα οποία είχαν δημοσιεύσει στον ημερήσιο Τύπο, δεν είχαν τη δυνατότητα, όχι μόνο να τα αποδείξουν αλλά να δώσουν έστω οποιαδήποτε στοιχεία στην Εξεταστική Επιτροπή για να ερευνήσει και αξιολογήσει περαιτέρω τα στοιχεία αυτά.

Ως προς την 37/95 απόφαση του τότε Υπουργού Τουρισμού του κ. Λιβανού.

Κυρίες και κύριοι συνάδελφοι, η απόφαση αυτή είναι ανίσχυρη και μη νόμιμη για πολλούς και διαφόρους λόγους και ιδίως επειδή δεν είχε προηγηθεί κύρωση από τη Βουλή της κοινής υπουργικής απόφασης 1363/94. Η ενέργεια αυτή του τότε Υπουργού Τουρισμού αποτελεί συνειδητή πολιτική πράξη, για την οποία υπέχει σοβαρές πολιτικές ευθύνες. Η απαράδεκτη και αντισυμβατική συμπεριφορά της πλειοδότριας εταιρείας, η αμφίβολη οικονομική της υπόσταση, η παράτυπη σύστασή της, οι αλλεπάλληλες αλλαγές στη σύνθεσή της, σε βαθμό που να μην είναι δυνατή η έρευνα σχετικά με το ήθος, την εντιμότητα, την οικονομική υπόσταση των εταιρειών και των φυσικών προσώπων, επέβαλε την προσεκτικότερη και πλέον υπεύθυνη, από μέρους του Υπουργού Τουρισμού, αντιμετώπιση της υποθέσεως.

Η εισήγηση ενώπιον του Συμβουλίου της Επικρατείας επί αιτήσεως ακυρώσεως της πλειοδότριας εταιρείας, επιβεβαιώνει την ορθότητα από νομικής πλευράς της ανάκλησης της υπ'αριθμόν 37/95 απόφασης.

Επιπλέον, η ολομέλεια του Νομικού Συμβουλίου του Κράτους διατύπωσε επί του προκειμένου τη γνώμη, ότι η 37/95 απόφαση του Υπουργού Τουρισμού πρέπει να ανακληθεί και μπορεί να ανακληθεί και επιπλέον, με την ανάκληση δεν θεμελιώνονται αξιώσεις της πλειοδότριας κοινοπραξίας για διαφυγόντα κέρδη. 

Στο συμπέρασμα αυτό οδηγήθηκε η ολομέλεια, αφού πρώτα ξεκαθάρισε με εμπεριστατωμένη σκέψη, ότι ο διαγωνισμός δεν οδηγεί σε κατάρτιση συμβάσεως, αλλά σε μονομερή διοικητική πράξη, η δε εκδιδομένη υπουργική απόφαση, δεν έχει την έννοια της κατακυρώσεως του αποτελέσματος του διαγωνισμού. Αυτή άλλωστε, κυρίες και κύριοι συνάδελφοι, είναι και η έννοια του ν. 2206/94 περί καζίνο.

Γίνεται, άλλωστε, πάγια δεκτό, ότι οι ανίσχυρες διοικητικές πράξεις είναι ελευθέρως ανακλητές και ιδίως αζημίως γι'αυτούς που τις ανακαλούν. 'Ετσι η ολομέλεια του Νομικού Συμβουλίου του Κράτους ορθώς έκρινε, ότι η 37/95 απόφαση του Υπουργού Τουρισμού είναι εξ' υπαρχής ανίσχυρη και επομένως ανακλητή.

Κατά την άποψή μας, η πολιτική ευθύνη του τότε Υπουργού Τουρισμού δεν επεκτείνεται μέχρι τα όρια της πρόθεσης για τη διάπραξη ποινικού αδικήματος.

Η σύσταση Προανακριτικής Επιτροπής, κυρίες και κύριοι συνάδελφοι, δεν θα ήταν πράξη ευθύνης, αφού και το πόρισμα, που μας έστειλε ο Εισαγγελέας του Αρείου Πάγου, δεν περιέχει κανένα στοιχείο, που θα μπορούσε να δώσει λαβή και αφορμή για ποινική δίωξη.

Η περαιτέρω διερεύνηση της υποθέσεως δεν πρόκειται να προσθέσει νέα στοιχεία πέραν αυτών, που αναζήτησε, ερεύνησε, εξέτασε και αξιολόγησε η Εξεταστική Επιτροπή, εξαντλήσασα όλες τις δυνατότητες προς την ανεύρεση της αλήθειας. Στην άποψη αυτή συνηγορούν όλες οι ενέργειες και οι έρευνες που έγιναν από τις εισαγγελικές αρχές. Επομένως από το αποδεικτικό υλικό, που συλλέχθηκε και αξιολογήθηκε ορθότατα, δεν προέκυψαν αποχρώσες ενδείξεις διάπραξης αξιοποίνων πράξεων και ούτε πιθανολογείται και στο ελάχιστο, ότι οι ενδείξεις αυτές θα μεταβληθούν σε αποδείξεις.

Βέβαια από τον όλο χειρισμό του θέματος προκύπτους σοβαρές πολιτικές ευθύνες για τον τότε Υπουργό Τουρισμό, κ. Διονύσιο Λιβανό, αλλά αυτό δεν αποτελεί αντικείμενο των εργασιών της Εξεταστικής Επιτροπής.

Τέλος, πρέπει να τονιστεί, ότι με την ανάκληση της υπουργικής απόφασης 37/95 ως ανίσχυρης και μη νόμιμης, αποκαταστάθηκε η νομιμότητα και κατοχυρώθηκε και προστατεύθηκε το συμφέρον του Δημοσίου. Υπό τα δεδομένα αυτά, η πλειοψηφία της Επιτροπής αποφαίνεται, ότι δεν προέκυψαν αποχρώσες ενδείξεις για την στοιχειοθέτηση ποινικών ευθυνών και προτείνει να μη γίνει κατηγορία και να μη συσταθεί Προανακριτική Επιτροπή.

Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Ο κ. Αχιλλέας Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, κυρίες και κύριοι συνάδελφοι, είναι η δεύτερη φορά που γίνεται συζήτηση στην Ολομέλεια της Βουλής για την υπόθεση του Καζίνο του Φλοίσβου, μέσα σε λίγο χρονικό διάστημα. 'Εχει προηγηθεί η συζήτηση το Νοέμβρη του 1996, που κατέληξε στη γνωστή απόφαση για τη σύσταση Εξεστατικής των Πραγμάτων 

Σελίδα 5657 

Επιτροπής για τη διαλεύκανση της όλης υπόθεσης. Γι' αυτό και δεν θα σταθώ αναλυτικά όσον αφορά την πολιτική που ακολουθήθηκε, την πολιτική των ιδιωτικοποιήσεων γύρω από τα καζίνο, τους παράγοντες και τις αιτίες που οδήγησαν στο γνωστό πρόβλημα, αφού τα αναπτύξαμε αναλυτικά και την προηγούμενη φορά. Θα περιοριστώ στα ζητήματα που προέκυψαν από τις εργασίες και από το υλικό, το οποίο συγκέντρωσε η Εξεταστική Επιτροπή.

Είναι γνωστό το ιστορικό: Με την 37/95 απόφαση του τότε Υπουργού Τουρισμού κ. Λιβανού, παραχωρήθηκε στην Κοινοπραξία με την επωνυμία "Κοινοπραξία Καζίνο Αθηνών", ύστερα από διεθνή πλειοδοτικό διαγωνισμό, που προκηρύχθηκε δυνάμει του ν. 2206/94 με τις υπ' αριθμ. 920/94 και 1364 αποφάσεις του Υπουργού Τουρισμού, η άδεια ίδρυσης λειτουργίας και εκμετάλλευσης επιχείρησης καζίνο με τις συνοδευτικές της εγκαταστάσεις στο Νομό Αττικής, εκτός Δήμου Αθηναίων και συγκεκριμένα στην περιοχή Φλοίσβου, καθώς επίσης και η παραχώρηση και η χρήση και εκμετάλλευση του τουριστικού λιμένα, δηλαδή της μαρίνας του Φλοίσβου Αττικής, συμπεριλαμβανομένης και της χερσαίας ζώνης.

Η απόφαση αυτή 37/95 του τότε Υπουργού Τουρισμού ανακλήθηκε με την 588/96 απόφαση της Υπουργού Ανάπτυξης. Η απόφαση του Υπουργού Τουρισμού είναι παράνομη για τους παρακάτω λόγους:

Πρώτον: Μετά την αποπεράτωση του πρώτου σταδίου του διαγωνισμού, σημειώθηκαν αλλαγές στη σύνθεση της Κοινοπραξίας των μελών της πλειοδότριας Κοινοπραξίας, αφού απεχώρησαν ορισμένα μέλη της και στη θέση τους υπεισήλθαν άλλα. Και πιο συγκεκριμένα η εταιρεία "INTERGLOBΕ", η οποία συμμετείχε στην Κοινοπραξία με ποσοστό μεγαλύτερο του 51% μεταβίβασε τις μετοχές της στις ανώνυμες κατασκευαστικές εταιρείες "ΑΤΤΙΚΑΤ", "ΠΡΟΟΔΕΥΤΙΚΗ", "ΑΛΤΕ" και "ΑΕΤΕ ΤΕΧΝΟΔΟΜΗ Αδελφοί Τραυλού".

Δεν θα μας πάρει ο χρόνος να αναφερθούμε αναλυτικά ούτε στις παρατυπίες ως προς τη σύσταση της Κοινοπραξίας ούτε στη διαδικασία των αλλεπάλληλων μεταβολών στη σύνθεσή της, μετά το πέρας του προβλεπόμενου από το νόμο πρώτου σταδίου. Θα σημειώσουμε μόνο, ότι αποκλειστικά και μόνο αυτές οι μεταβολές θα έπρεπε να δημιουργήσουν στην τότε πολιτική ηγεσία σοβαρότατα ερωτηματικά γύρω από τις σκοπιμότητες όλης αυτής της διαδικασίας.

Οι μεταβολές αυτές είχαν σαν αποτέλεσμα, να μην μπορέσει η επιτροπή του διαγωνισμού να διαπιστώσει έγκαιρα και στο πρώτο στάδιο, όπως επιβάλλει ο νόμος, το ήθος, την εντιμότητα, την επάρκεια χρηματοδότησης από αδιάβλητη πηγή των εταίρων, που συμμετείχαν στην πλειοδότρια Κοινοπραξία. Ο απαραίτητος από το νόμο έλεγχος για τα στοιχεία αυτά δεν στάθηκε δυνατόν να γίνει, ούτε και κατά το δεύτερο στάδιο, όπως αβίαστα προκύπτει από το από 20.12.94 πρακτικό της επιτροπής διαγωνισμού, όπου σημειώνεται σαν γενική παρατήρηση όλων των μελών της επιτροπής, ότι δεν έγινε επαρκής διερεύνηση του ήθους, της εντιμότητας και της επάρκειας χρηματοδότησης από αδιάβλητη πηγή της πλειοδότριας Κοινοπραξίας. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ.)

Δεύτερον: Είναι παράνομη, γιατί σύμφωνα με τις διατάξεις του άρθρου 57 του ν. 2224/94 η παραχώρηση της χρήσης και εκμετάλλευσης τουριστικών λιμένων διενεργείται μετά από προηγούμενη γνώμη της επιτροπής, του άρθρου 30 του ν. 2160/93. Η γνωμοδότηση, όμως, της επιτροπής του άρθρου 30, που ήταν αρνητική, εκδόθηκε μετά την απόφαση της επιτροπής διαγωνισμού, που ανέδειξε την πλειοδότρια Κοινοπραξία. Ενώ η γνωμοδότηση της επιτροπής του άρθρου 30 φέρει ημερομηνία 10.1.95, η απόφαση της επιτροπής καζίνο, που αξιολόγησε, βαθμολόγησε και ανέδειξε τον πλειοδότη, συντάχθηκε στις 20.12.94. 

Κατ' αυτόν τον τρόπο η γνωμοδότηση της επιτροπής του άρθρου 30 τέθηκε υπόψη μόνο του Υπουργού Τουρισμού, ο οποίος παρά την αρνητική γνωμοδότηση της παραπάνω επιτροπής, έσπευσε στις 13.1.95 να εκδόσει την 37/95 απόφαση, ενώ σύμφωνα με το γράμμα και το πνεύμα των διατάξεων του άρθρου 57 του ν.2224/94 η γνώμη της επιτροπής αυτής πρέπει να προηγείται της επιτροπής διαγωνισμού για τα καζίνο, η οποία οφείλει να λαμβάνει υπόψη τη γνωμοδότηση και να τη συνεκτιμά με τα άλλα στοιχεία κατά τη βαθμολόγηση των υποψηφίων.

Το γεγονός άλλωστε αυτό αποσαφηνίζεται και στην αιτιολογική έκθεση του άρθρου 57 του ν.2224/94 -και είναι η αιτιολογική έκθεση που φέρει την υπογραφή του τότε Υπουργού Τουρισμού- στην οποία ρητά και κατά λέξη αναφέρεται: "Η γνώμη της επιτροπής του άρθρου 30 παρέχεται πλέον όχι στον Υπουργό Τουρισμού αλλά στην επιτροπή του άρθρου 1, παράγραφος 7 του ν.2206/94". 

Τρίτον, η 37/95 απόφαση του Υπουργού Τουρισμού είναι παράνομη, γιατί θέτει ως βάση για την ανέγερση από την πλειοδότρια Κοινοπραξία των εγκαταστάσεων καζίνο, ξενοδοχείο, συνεδριακό κέντρο, κτίρια μαρίνας κ.λπ., στη χερσαία και πέραν αυτής ζώνης του τουριστικού λιμένα Φλοίσβου την 1364/94 κοινή υπουργική απόφαση των Υπουργών Τουρισμού και ΠΕ.ΧΩ.Δ.Ε.

Η απόφαση όμως αυτή, με την οποία τροποποιούνται οι όροι και οι περιορισμοί δόμησης, που είχε καθορίσει για τη χερσαία ζώνη ο ν.2160/93, καθώς οι όροι και οι περιορισμοί δόμησης, που ισχύουν με βάση τις σχετικές διατάξεις για την πέραν της χερσαίας ζώνης και εκτός σχεδίου περιοχή, είναι ανίσχυρη, γιατί εκδόθηκε χωρίς νομοθετική εξουσιοδότηση και ποτέ δεν κυρώθηκε από το νόμο, όπως προβλεπόταν, και από το τελευταίο εδάφιό της.

Να σημειωθεί ότι η παραπάνω κοινή υπουργική απόφαση, σαν κανονιστική πράξη, που είναι, δεν μπορεί να κυρωθεί με νόμο και να έχει αναδρομική ισχύ, αλλά μόνο για το μέλλον, όπως αναφέρεται χαρακτηριστικά και στην ομόφωνη γνωμοδότηση του Νομικού Συμβουλίου του Κράτους. 

Η κοινή υπουργική απόφαση είναι παράνομη και γιατί έρχεται σε αντίθεση με το άρθρο 24 του Συντάγματος -αν ληφθεί υπόψη, ότι με τον ισχύοντα ν. 1515/85 για το ρυθμιστικό σχέδιο και πρόγραμμα προστασίας περιβάλλοντος της ευρύτερης περιοχής της Αθήνας, προβλέπεται η δημιουργία υπερτοπικού χώρου αναψυχής, αθλητισμού, πολιτιστικών λειτουργιών- αλλά και γιατί στα σχετικά διαγράμματα του νόμου αυτού ολόκληρη η χερσαία ζώνη του φαληρικού όρμου, πέραν της λεωφόρου Ποσειδώνος, απεικονίζεται ως χώρος πρασίνου, ελεύθερος και αρχαιολογικός χώρος.

Επομένως σύμφωνα με όσα αναλυτικά αναφέραμε, η 37/95 απόφαση του Υπουργού Τουρισμού είναι παράνομη και κατά το μέρος που στηρίζεται στη 1363/94 κοινή υπουργική απόφαση.

Τέλος, η 37/95 απόφαση του Υπουργού Τουρισμού είναι παράνομη και για έναν ακόμη λόγο, που επίσης αναφέρεται στην ομόφωνη γνωμοδότηση του Νομικού Συμβουλίου του Κράτους. 

Η Επιτροπή Καζίνο είναι αρμόδια να διενεργεί διαγωνισμούς, αφ' ενός μεν για την χορήγηση αδειών καζίνο, σύμφωνα με τις διατάξεις του νόμου και αφ' ετέρου για την παραχώρηση της χρήσης και εκμετάλλευσης τουριστικών λιμένων, συμπεριλαμβανομένης και της χερσαίας ζώνης αυτών. Στην περίπτωση, όμως, του Φλοίσβου, σύμφωνα με τις παραπάνω προκηρύξεις και ιδίως με τη δεύτερη από αυτές την 1364/94, ο διαγωνισμός αφορούσε εκτός από τη χορήγηση και εκμετάλλευση μαρίνας και την παραχώρηση εκτάσεως εβδομήντα πέντε περίπου στρεμμάτων που βρίσκονται πέραν της χερσαίας ζώνης του τουριστικού λιμένα, ιδιοκτησία και διαχείρισης του Ε.Ο.Τ., στις οποίες, όμως, κατά την προσφορά της πλειοδότριας Κοινοπραξίας πρόκειται να ανεγερθούν όλα τα κτίρια του καζίνο. Η διαδικασία, επομένως, του διαγωνισμού -και συνεπώς και η υπουργική απόφαση χορήγησης της άδειας-είναι παράνομη, όσον αφορά την παραχώρηση των εκτάσεων αυτών, οι οποίες μπορούσαν να παραχωρηθούν μόνο από τα αρμόδια όργανα του Ε.Ο.Τ. και σύμφωνα με την προβλεπόμενη από τη νομοθεσία περί Ε.Ο.Τ. διαδικασία.

Επειδή,όμως, η διαδικασία που οδήγησε στην υπουργική 

Σελίδα 5658 

απόφαση ήταν ενιαία στη βαθμολόγηση των προσφορών και η ανάδειξη του πλειοδότη έγινε αδιακρίτως, με βάση ολόκληρη την επενδυτική πρόταση των υποψηφίων και χωρίς την παραχώρηση των εκτάσεων αυτών, δεν μπορεί να παραχωρηθεί η επενδυτική πρόταση. Η παρανομία ως προς το σκέλος αυτό, αν και αναφέρεται εμμέσως μόνο στην παραχώρηση των παραπάνω εκτάσεων, συμπαρασύρει ολόκληρη τη διοικητική διαδικασία και την τελική διοικητική πράξη, η οποία είναι πρόδηλο, ότι δεν θα εκδιδόταν χωρίς την παραχώρηση αυτών των εκτάσεων.

'Ολες αυτές οι παρανομίες διαπιστώνονται και στην υπ'αριθμόν 194/1996 ομόφωνη γνωμοδότηση του Νομικού Συμβουλίου του Κράτους, που αποτέλεσαν και την αιτιολογική βάση για την 588/1996 απόφαση της Υπουργού Ανάπτυξης, με την οποία ανακαλείται η απόφαση του κ. Λιβανού. Βεβαίως γνωρίζουμε, ότι έπαιξαν ρόλο και άλλοι παράγοντες.

Το ερώτημα το οποίο ανακύπτει μετά από όλα αυτά τα στοιχεία είναι: Τις γνώριζε τις παρανομίες αυτές ο Υπουργός Τουρισμού; Τι προκύπτει από όλα τα στοιχεία που συγκεντρώθηκαν από την Εξεταστική Επιτροπή; Η απάντησή μας είναι: Ανεπιφύλακτα ναι. Τις παρανομίες αυτές τις γνώριζε ο τότε Υπουργός Τουρισμού κ. Λιβανός, όταν εξέδιδε την 37/1995 απόφασή του για παραχώρηση της άδειας καζίνο στο Φλοίσβο.

Και για να είμαστε πιο συγκεκριμένοι:

Πρώτον, στο πρακτικό της συνεδρίασης της επιτροπής διαγωνισμού, που φέρει ημερομηνία 20.12.1994, κατά την οποία τα μέλη της βαθμολόγησαν και αξιολόγησαν τις προσφορές, εκφράζεται από όλα τα μέλη της προβληματισμός και σημειώνεται σαν γενική παρατήρηση, ότι δεν έγινε διερεύνηση του ήθους, της εντιμότητας και της επάρκειας χρηματοδότησης από αδιάβλητη πηγή των μελών της κοινοπραξίας. Στο ίδιο, επίσης, πρακτικό υπάρχει η διαπίστωση μελών της επιτροπής, ότι η προσφορά της πλειοδότριας στερούνταν πρόσθετων εγγυήσεων για την πραγματοποίηση της συνολικής επένδυσης.

Δεν υπάρχει αμφιβολία, ότι ο τότε Υπουργός Τουρισμού έλαβε γνώση αυτού του πρακτικού. Αυτό άλλωστε προκύπτει και από την 37/1995 απόφασή του, όπου μεταξύ άλλων αναφέρεται, ότι ο Υπουργός έλαβε υπόψη του ρητά το ανωτέρω πρακτικό.

Δεύτερον, ο Υπουργός Τουρισμού γνώριζε, ότι η απόφαση της επιτροπής του άρθρου 30, έπρεπε να προηγηθεί της γνώμης της επιτροπής διαγωνισμού για τα καζίνο, όπως προβλεπόταν από το άρθρο 57 του ν.2224, αφού η ρύθμισή του είναι προϊόν δικής του τροπολογίας.

Τρίτον, ο Υπουργός Τουρισμού γνώριζε, επίσης, ότι η 1363/1994 κοινή υπουργική απόφαση περιείχε παρεκκλίσεις από τις ισχύουσες πολεοδομικές διατάξεις, όπως αυτό συνάγεται και από το ίδιο το κείμενο της απόφασης 37/1995, με την οποία παραχωρείται η άδεια ίδρυσης και λειτουργίας καζίνο.

Επί λέξει στην απόφαση αυτή, στο άρθρο 2α, παράγραφος 6, εδάφιο 4, αναφέρεται: "...δεδομένου ότι η χορήγηση της παρούσας άδειας δεν συνεπάγεται οποιαδήποτε δυνατότητα παρέκκλισης από τις ισχύουσες πολεοδομικές διατάξεις, πέραν των αναγραφομένων στην ως άνω κοινή υπουργική απόφαση 1363/1994".

Γνώριζε ακόμα ο Υπουργός Τουρισμού, ότι η κοινή υπουργική απόφαση ήταν ανίσχυρη, αφού εκδόθηκε χωρίς νομοθετική εξουσιοδότηση και ούτε είχε κυρωθεί με νόμο, μια και στο ίδιο το κείμενο της απόφασης, στο τελευταίο εδάφιο, προβλεπόταν η κύρωσή της.

Από όλα τα παραπάνω συνάγεται, ότι ο τότε Υπουργός Τουρισμού κ. Διονύσιος Λιβανός, έχοντας επίγνωση όλων των προαναφερομένων παρανομιών και παρά το γεγονός, ότι είχε την υποχρέωση, ασκώντας τον έλεγχο νομιμότητας σε όλες τις διαδικασίες, να προτείνει στο Υπουργικό Συμβούλιο να κηρυχθεί άγονος ο διαγωνισμός, εν τούτοις προχώρησε στην παραχώρηση άδειας με την 37/1995 απόφασή του.

Συνεπώς ο τότε Υπουργός Τουρισμού κ. Λιβανός, παρέχοντας την ανωτέρω άδεια παρέβη με πρόθεση τα καθήκοντα της υπηρεσίας του, με σκοπό να προσχωρήσει σε άλλον και συγκεκριμένα στην πλειοδότρια Κοινοπραξία, με την επωνυμία Κοινοπραξία "ΚΑΖΙΝΟ ΑΘΗΝΩΝ" παράνομο όφελος.

Το όφελος αυτό συνίσταται στη με παράνομο τρόπο απόκτηση της δυνατότητας να εκμεταλλευτεί η Κοινοπραξία αυτή το καζίνο και τη μαρίνα του Φλοίσβου. Το συμπέρασμα μας, ότι ο πρώην Υπουργός Τουρισμού ενήργησε με πρόθεση, ενισχύεται ακόμη περισσότερο, αν πάρουμε υπόψη μας και τα παρακάτω:

Πρώτον, η εγγύηση συμμετοχής στο δεύτερο στάδιο από την πλειοδότρια Κοινοπραξία καταβλήθηκε εκπρόθεσμα και αφού προηγουμένως επιχειρήθηκε να καλυφθεί με την εκ των υστέρων παράταση καταβολής των εγγυήσεων, ώστε να καλυφθεί η παράβαση αυτή.

Δεύτερον, η ενιαιοποίηση των προθεσμιών της διαδικασίας του διαγωνισμού, ώστε να καλυφθούν όλες οι μεταβολές στη σύνθεση της πλειοδότριας Κοινοπραξίας -και όχι μόνο βέβαια- κατά παράβαση των διατάξεων του ν. 2206/1994 και:

Τρίτον, ενισχύεται το συμπέρασμά μας αυτό ακόμη περισσότερο από το γεγονός, ότι η ερμηνεία που δίνεται από τον Υπουργό Τουρισμού με την απόφασή του για την παραχώρηση της άδειας σε μια σειρά κενά και ασάφειες, τα οποία παρουσίαζε ο νόμος για επί μέρους ρυθμίσεις, είναι όλες ερμηνείες, οι οποίες ευνοούν τα συμφέροντα της πλειοδότριας Κοινοπραξίας.

Το Κομμουνιστικό Κόμμα Ελλάδας κρίνει, ότι είναι επιβεβλημένη η σύσταση Προανακριτικής Επιτροπής, για να διερευνήσει τις περαιτέρω ποινικές ευθύνες του Υπουργού Τουρισμού, αφού υπάρχουν σοβαρές ενδείξεις, που είναι απαραίτητες για την σύσταση Προανακριτικής Επιτροπής, για την τέλεση από μέρους του του αδικήματος της παράβασης του καθήκοντος, που προβλέπεται και τιμωρείται από το άρθρο 259 του Ποινικού Κώδικα.

Το Κομμουνιστικό Κόμμα Ελλάδας εμμένει στη διακηρυγμένη θέση του -και από την προηγούμενη συζήτηση στη Βουλή- για τη σύσταση Προανακριτικής Επιτροπής, ώστε να ριχθεί φως στην υπόθεση και να αποδοθούν ευθύνες, όπου υπάρχουν, για να σταματήσει πια αυτή η ιστορία, που χρόνια τώρα βλέπουμε να διαδραματίζεται στον Τόπο μας, να βοά ο κόσμος από τα σκάνδαλα, αλλά κανένας υπεύθυνος να μην τιμωρείται και να οδηγούνται όλες αυτές οι υποθέσεις στο κουκούλωμα, πότε με τη μια και πότε με την άλλη μεθόδευση.

Από τα στοιχεία, που προέκυψαν από όλα τα υλικά, τα οποία συγκεντρώθηκαν από την Εξεταστική Επιτροπή, επιβεβαιώνεται η ορθότητα της θέσης του Κ.Κ.Ε. για την ανάγκη σύστασης Προανακριτικής Επιτροπής, όταν το θέμα είχε έρθει για συζήτηση στην Ολομέλεια της Βουλής το Νοέμβριο του 1996.

Αποδείχθηκε ακόμη, ότι η εμμονή της κυβερνητικής Πλειοψηφίας, κατά τη συζήτηση εκείνη, που υπήρχε το αίτημα για τη σύσταση Εξεταστικής των Πραγμάτων Επιτροπής και μάλιστα με διακηρυγμένη τη θέση, ότι δεν υφίστανται ποινικές ευθύνες του τότε Υπουργού, ήταν το λιγότερο λανθασμένη και προδίκαζε τη στάση της, η οποία επιβεβαιώνεται και σήμερα.

Και απ' αυτήν τη διαδικασία παραχώρησης άδειας λειτουργίας ιδιωτικών καζίνο και ιδιωτικής εκμετάλλευσης της μαρίνας του Φλοίσβου, εξάγεται -κατά τη γνώμη μας- ένα κρίσιμο πολιτικό συμπέρασμα, που επανειλημμένα έχει διατυπωθεί από το Κ.Κ.Ε., ότι η πολιτική των ιδιωτικοποιήσεων με το πρόσχημα της άντλησης δήθεν πόρων για την κάλυψη της μαύρης τρύπας και της καλύτερης αξιοποίησης της δημόσιας περιουσίας από τους "ιδιώτες", είναι αυτή που εκτρέφει τα σκάνδαλα και δημιουργεί τη διαπλοκή των συμφερόντων των εκφραστών αυτής της πολιτικής με το μεγάλο κεφάλαιο.

Εκεί, κατά τη γνώμη μας, βρίσκονται και οι πολιτικές ευθύνες, για τις οποίες και άλλοι μιλούν, αλλά αρνούνται να τις εξηγήσουν, γιατί συνυπεύθυνες είναι -κατά τη γνώμη μας- και όλες εκείνες οι δυνάμεις, που στήριξαν και στηρίζουν την πολιτική, που υπαγορεύεται από τα συμφέροντα και τις επιδιώξεις του μεγάλου κεφαλαίου. Και αρνούνται ακόμη και 

Σελίδα 5659 

σήμερα να βγάλουν τα συμπεράσματα, τώρα πλέον που είναι ολοφάνερες οι συνέπειες από την ιδιωτικοποίηση και την εξάπλωση των καζίνο στη Χώρα μας.

Οι αρνητικές εμπειρίες από την ίδρυση και λειτουργία καζίνο είναι πολλές. Είναι γνωστά τα κοινωνικά προβλήματα, τα οποία δημιούργησαν στις περιοχές, που λειτουργούν. Μετέτρεψαν τη Χώρα μας σε παράδεισο του τζόγου και τα καζίνο σε επιχειρήσεις, από τις οποίες αντλούν υπερκέρδη οι ιδιοκτήτες τους, όπως φανερώνουν και τα κέρδη, που άντλησαν την προηγούμενη χρονιά.

Η θεοποίηση του τζόγου καταγράφεται ως η σύγχρονη μάστιγα, χαρακτηριστικό γνώρισμα μιας κοινωνίας που σαπίζει. Γι' αυτόν ακριβώς το λόγο λέμε, ότι δεν υπάρχουν άλλα περιθώρια εφησυχασμού μπροστά στο πρόβλημα αυτό. 

Η λύση δεν βρίσκεται σ' αυτό, που υπονοούν ορισμένοι, ότι θα πρέπει να χορηγηθούν και άλλες άδειες λειτουργίας για τα καζίνο, για να περιορισθούν δήθεν τα κέρδη των σημερινών ιδιοκτητών τους. Επαναφέρουν για άλλη μία φορά στην επικαιρότητα την πρόταση νόμου, που είχε καταθέσει το Κ.Κ.Ε. το 1992, σύμφωνα με την οποία απαγορευόταν η ίδρυση νέων καζίνο και την ευθύνη για τα μέχρι τότε λειτουργούντα θα έπρεπε να έχει ένας δημόσιος φορέας.

ΠΡΟΕΔΡΕΥΩΝ(Παναγιώτης Ν. Κρητικός): Κύριοι Βουλευτές, έχω τη χαρά να ανακοινώσω στο Σώμα, ότι από τα δυτικά Θεωρεία παρακολουθούν τη συνεδρίασή μας πενήντα μαθητές και δύο συνοδοί-καθηγητές από το Α' Λύκειο Κιλκίς, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ".

Τους καλωσορίζουμε στο Κοινοβούλιο.

(Χειροκροτήματα από όλες τις Πτέρυγες).

Κύριοι συνάδελφοι, παρακαλώ να εγκρίνετε άδεια ολιγοήμερης απουσίας στο εξωτερικό του συναδέλφου κ. Ορέστη Κολοζώφ. Εγκρίνει το Σώμα;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ(Παναγιώτης Ν. Κρητικός): Συνεπώς το Σώμα ενέκρινε τη ζητηθείσα άδεια.

Ο Βουλευτής κ. Φώτης Κουβέλης έχει το λόγο, εκ μέρους του Συναπισμού της Αριστεράς και της Προόδου.

ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, είναι ακριβές, ότι η Εξεταστική Επιτροπή ασχολήθηκε διεξοδικότατα με την υπόθεση, που είχε αναλάβει να διευρευνήσει. Και οφείλω να σας πω, ότι προσήλθαμε στη λειτουργία αυτής της Επιτροπής χωρίς καμία προκατάληψη, αλλά με γνώμονα να διαπιστώσουμε την αλήθεια, να ελέγξουμε την υπόθεση ως προς όλες τις πτυχές και τις διαστάσεις της, προκειμένου τα όσα εμείς έχουμε συμπεράνει, να τα θέσουμε στη κρίση της Βουλής και να προσπαθήσουμε να πείσουμε, ότι αυτή είναι η ορθή επιλογή: Δηλαδή η σύσταση Προανακριτικής Επιτροπής.

Κυρίες και κύριοι συνάδελφοι, μετά την ολοκλήρωση της έρευνας, αξιολογώντας τις αποδείξεις που συνέλεξε η Επιτροπή, κρίνω, ότι επιβεβαιώθηκαν τα διαλαμβανόμενα στο πόρισμα της προκαταρκτικής ποινικής εξέτασης, που ενήργησε ο Αντεισαγγελέας Εφετών Νικόλαος Σίγουρας, αναφορικά με την υποχρέωση ελέγχου του ήθους, της εντιμότητας, της επαγγελματικής ικανότητας, καθώς και της εμπειρίας των υποψηφίων κοινοπραξιών, όπως ορίζει το άρθρο 2 παρ. 2 του ν. 2206/94.

Κυρίες και κύριοι συνάδελφοι, κατά το δεύτερο στάδιο του διαγωνισμού σημειώθηκαν αλλαγές στη σύνθεση της πλειοδότριας κοινοπραξίας "Κοινοπραξία Καζίνο Αθηνών" κατά το δεύτερο δεκαπενθήμερο του μηνός Οκτωβρίου 1994, καθόσον η εταιρεία "ΙNTERGLOBE", της οποίας η συμμετοχή στην Κοινοπραξία υπερέβαινε το 51%, πώλησε τις μετοχές της σε άλλες ανώνυμες κατασκευαστικές εταιρείες.

'Ετσι η επιτροπή καζίνο δεν μπόρεσε να διαπιστώσει κατά το πρώτο στάδιο το ήθος, την εντιμότητα, την εμπειρία, την επάρκεια των νέων μελών, όπως ο νόμος ορίζει. Το γεγονός αυτό, όμως, όπως αποδείχθηκε, ήταν γνωστό στον τέως Υπουργό Τουρισμού Διονύσιο Λιβανό, αφού εκτός των άλλων υπήρχε η σαφής επισήμανση του προέδρου της Επιτροπής Καζίνο Ευάγγελου Ρίκου, Αντιπροέδρου του Αρείου Πάγου, ο οποίος και μειοψήφισε στην Επιτροπή, λέγοντας, ότι "υπάρχουν ανεξακρίβωτα στοιχεία προσωπικής καταστάσεως βασικού μέλους της Κοινοπραξίας" και οι αναφερόμενες επιπλέον εξασφαλίσεις δεν συνιστούν αληθείς εγγυήσεις.

Κυρίες και κύριοι συνάδελφοι, ώφειλε ο τέως Υπουργός Τουρισμού Διονύσιος Λιβανός, ασκώντας έλεγχο νομιμότητας, σύμφωνα με το ν. 2206/94, να διαπιστώσει τη συντελεσθείσα παρανομία εκ μέρους της "Κοινοπραξίας Καζίνο Αθηνών", η οποία συνίσταται στις άλλαγές των μελών της και κατά συνέπεια στο ανέλεγκτο αυτής ως προς το ήθος, την εντιμότητα, την επάρκεια και τα άλλα στοιχεία, στα οποία αναφέρεται ο νόμος κατά το πρώτο στάδιο του διαγωνισμού και εν συνεχεία να αρνηθεί τη χορήγηση άδειας.

Η προαναφερθείσα συμπεριφορά του τέως Υπουργού Τουρισμού ελέγχεται, κύριοι συνάδελφοι, και από το γεγονός ότι ενοποίησε τις προθεσμίες του άρθρου 6 παράγραφοι β, γ, δ, ε και ζ, της με αριθμό 920/94 προκήρυξης και τούτο χωρίς να υπάρχει ούτε συγκεκριμένο αίτημα των Κοινοπραξιών, ούτε συναίνεση της Επιτροπής Καζίνο. Αυτό είχε ως περαιτέρω αποτέλεσμα την ενοποίηση των δύο σταδίων κρίσεως των Κοινοπραξιών, προκειμένου να παρασταθεί, ότι η "Κοινοπραξία Καζίνο Αθηνών" νομίμως κρίθηκε μόνον κατά το δεύτερο στάδιο.

Η χαμηλή κύριοι συνάδελφοι, άλλωστε βαθμολογία, που συγκέντρωσε η Κοινοπραξία αυτή, ήταν ένα πρόσθετο, αλλά και σημαντικό στοιχείο για να κηρυχθεί άγονος ο διαγωνισμός. Παραταύτα, παραβαίνοντας ο τέως Υπουργός Τουρισμού Διονύσιος Λιβανός τα καθήκοντά του και όπως αυτά ορίζονται με σαφήνεια στο ν. 2206/94 παραχώρησε στην "Κοινοπραξία Καζίνο Αθηνών" άδεια ίδρυσης λειτουργίας καζίνου στο Φλοίσβο, με σκοπό, βεβαιότατα, να ωφελήσει αυτήν την Κοινοπραξία.

Κύριοι συνάδελφοι, επιβεβαιώθηκαν τα διαλαμβανόμενα στο πόρισμα της Προκαταρκτικής Εξέτασης του Αντεισαγγελέως Εφετών Νικολάου Σίγουρα αναφορικά και με την παραχώρηση της χρήσης του τουριστικού λιμένα, της γνωστής μαρίνας, του Φλοίσβου. Ο τέως Υπουργός αγνόησε την από 10.1.1995 γνωμάτευση της Επιτροπής του άρθρου 30 του ν.2160/93, σύμφωνα με την οποία δεν έπρεπε και για τους λόγους που αναφέρονται στη γνωμάτευση αυτή να παραχωρηθεί η χρήση του λιμένα Φλοίσβου. Η ηθελημένη αγνόηση της γνωμάτευσης αυτής, προκειμένου να ωφεληθεί η "Κοινοπραξία Καζίνο Αθηνών", προκύπτει και από το πρόσφατο, αλλά και αποδειχθέν γεγονός, ότι ο Πρόεδρος της προαναφερόμενης Επιτροπής Ευάγγελος Ρουχωτάς με το από 19.1.95 έγγραφό του γνωστοποίησε στον τότε Υπουργό ότι παρεκάμφθη πλήρως σε ό,τι αφορά τη μαρίνα Φλοίσβου.

Επιπροσθέτως, αυτός, κύριοι συνάδελφοι, είχε υποβάλει προηγουμένως στον τότε Υπουργό Τουρισμού την παραίτησή του. Η κατά τα προαναφερθέντα αντίθεση της αρμόδιας επιτροπής και του προεδρεύοντος αυτής της Επιτροπής, για την παραχώρηση του λιμένα Φλοίσβου, πρέπει, κύριοι συνάδελφοι, να συνεκτιμηθεί και με το γεγονός ότι η γνωμάτευση της Επιτροπής του άρθρου 30 του ν. 2160/93 δεν ετέθη υπόψη της Επιτροπής του διαγωνισμού η οποία, αν την γνώριζε, ασφαλώς και θα την εστάθμιζε και μάλιστα σημαντικά πριν εκδόσει την απόφασή της. Επιπλέον, η κατά τα άνω παραχώρηση της κρίσης και εκμετάλλευσης του λιμένα Φλοίσβου ήταν σε ευθεία αντίθεση με το ν. 2160 και την πολεοδομική νομοθεσία, ήταν αντίθετη ακόμα και προς τις διατάξεις του Συντάγματος για την προστασία του περιβάλλοντος. Τα στοιχεία αυτά δεν έλαβε υπόψη του, αντίθετα ηθελημένα τα αγνόησε ο τέως Υπουργός Τουρισμού Διονύσιος Λιβανός, προκειμένου να ωφελήσει την "Κοινοπραξία Καζίνο Αθηνών". Ο τέως Υπουργός Τουρισμού, τόσο με την προκήρυξη, κύριοι συνάδελφοι, όσο και με την με αριθμό 37/95 απόφασή του δεν έταξε προθεσμία εντός της οποία η πλειοδότρια Κοινοπραξία θα ώφειλε να υποβάλει αίτηση μαζί με τα αναγκαία δικαιολογητικά στην αρμόδια πολεοδομική αρχή για την έκδοση των αδειών εκτέλεσης των οικοδομικών και άλλων εργασιών.

Σελίδα 5660 

 

Δηλαδή, προσδιόρισε την προθεσμία εκτέλεσης των έργων με ασαφές χρονικό όριο και έτσι δινόταν η δυνατότητα στην πλειοδότρια κοινοπραξία να επιλέξει αυτή,κατά τα δικά της συμφέροντα, την προτεραιότητα εκτέλεσης του οικοδομικού έργου του Καζίνο, το οποίο θα της απέφερε κέρδη και όχι των άλλων εγκαταστάσεων.

Απεδείχθη ακόμη, κύριοι συνάδελφοι, ότι ο τέως Υπουργός Τουρισμού Διονύσιος Λιβανός, με την υπ' αριθμ. 37/95 απόφασή του, παράγραφοι 3, 2, 4β, καθόρισε τη συμμετοχή του Ελληνικού Δημοσίου στα μεικτά κέρδη των παιχνιδιών σύμφωνα με τα όσα ορίζει το προεδρικό διάταγμα με αριθμό 1123/80. 

Κατ' εξαίρεση των όσων καθορίστηκαν για τα άλλα Καζίνο, η ειδική αυτή ρύθμιση για την "Κοινοπραξία Καζίνο Αθήνων" θα είχε, κύριοι συνάδελφοι, ως αποτέλεσμα τον επί έλαττον προσδιορισμό των μεικτών κερδών, με αποτέλεσμα τη ζημιά του Ελληνικού Δημοσίου, αφού θα περιορίζονταν έτσι τα κέρδη. 'Αλλωστε ο νομικός σύμβουλος, Ηλίας Παπαδόπουλος, είχε κάνει τη σχετική επισήμανση. Επεσήμανε στον τότε Υπουργό την ανάγκη απάλειψης της ρύθμισης αυτής, πλην όμως, ο τότε Υπουργός, αγνόησε την επισήμανση και διατήρησε τη ρύθμιση. Με τον τρόπο που ενήργησε και στις δύο περιπτώσεις που προανέφερα, ζημίωνε την περιουσία του Ελληνικού Δημοσίου, που εν προκειμένω είχε τη διαχείρισή της, αλλά και την υποχρέωση της επιμέλειάς της.

Μετά απ' όλα αυτά, κύριοι συνάδελφοι, έχω τη γνώμη ότι υπάρχουν αποχρώσες ενδείξεις ευθύνης του τέως Υπουργού Τουρισμού, και σύμφωνα με όσα προανέφερα, για παράβαση καθήκοντος και απιστία.

Επίσης, φρονώ ότι πρέπει να συσταθεί Προανακριτική Επιτροπή προκειμένου περαιτέρω να ελεγχθούν οι πράξεις του τέως Υπουργού Τουρισμού Διονύση Λιβανού. Κύριοι συναδελφοι, παρά το γεγονός ότι το αντικείμενο της Εξεταστικής Επιτροπής προσδιορίστηκε ως "διευκρίνιση όλων των βασικών πτυχών της υπόθεσης της χορήγησης άδειας στο Καζίνο της περιοχής του Φλοίσβου Αθηνών", έχω τη γνώμη και προτείνω η Προανακριτική Επιτροπή, εάν και εφόσον συσταθεί, να διερευνήσει λόγω της συνάφειας που υπάρχει και όλα τα ζητήματα που αφορούν συνολικότερα στην υπόθεση του Καζίνο αλλά και στην ανάκληση της άδειας που είχε χορηγήσει ο τότε Υπουργός Λιβανός και συγκεκριμένα εάν και κατά πόσον συνέπραξαν για την ανάκληση όλοι οι αναγκαίοι όροι και προϋποθέσεις για τη διασφάλιση του Δημοσίου και να αναζητηθούν βέβαια, εφόσον υπάρχουν, ευθύνες κατά παντός υπευθύνου.

Κυρίες και κύριοι συνάδελφοι, ο Συνασπισμός για άλλη μια φορά επισημαίνει, ότι η υποχρέωση σεβασμού των νόμων είναι κοινή για όλους. Ιδιαίτερα όμως βαρύνει εκείνους που διαχειρίζονται το δημόσιο χρήμα, τις υποθέσεις του κράτους τα συμφέροντά του. Αυτή η υποχρέωση έχουμε τη γνώμη ότι αναδεικνύεται και ως ιδιαίτερα σημαντική, σε μια πολιτική φάση, κατά την οποία η καχυποψία των πολιτών για αδιαφάνειες στη διαχείριση των δημοσίων υποθέσεων, αμφισβητεί σημαντικά το κύρος της πολιτικής και των πολιτικών.

Πιστεύω ότι εμείς έχουμε την ευθύνη να υπερασπιζόμαστε με τρόπο σαφή την ασκούμενη πολιτική, όχι μόνο με τη διαμόρφωση θεσμών διαφάνειας και θωράκισης της διαχείρισης του δημοσίου χρήματος -ζήτημα που άλλωστε εκκρεμεί- αλλά και με τον έλεγχο των συγκεκριμένων πράξεων και ενεργειών που αφορούν το μέγεθος αυτό. Και στην επιλογή αυτού του ελέγχου, έχω τη βεβαιότητα ότι πρέπει να προσερχόμαστε όλοι χωρίς κομματικές οχυρώσεις και υπολογισμούς του δήθεν κομματικού συμφέροντος, αλλά ανυπόκριτα, σταθερά και αταλάντευτα με μόνο και αποκλειστικό γνώμονα την υπεράσπιση του κύρους της πολιτικής.

Ο έλεγχος της ευθύνης για πράξεις ή παραλείψεις μέλους της όποιας κυβέρνησης, σύμφωνα με τις επιταγές του Συντάγματος του Νόμου και του Κανονισμού της Βουλής, είναι υποχρέωσή μας απέναντι στους πολίτες της χώρας αλλά και της κοινής, όπως πιστεύω, διεκδίκησής μας, να μη σκιάζεται η πολιτική αλλά να προβάλlει ξεκάθαρη και ικανή να αυτοελέγχεται. Δεν είναι ευχάριστο βεβαίως, κύριοι συνάδελφοι, για κανέναν, να συζητάει η Βουλή σύσταση προανακριτικής επιτροπής. Είναι δυσάρεστο όμως, όσο και επικίνδυνο για την ευρυθμία της πολιτικής, να αφήνουμε αδιευκρίνιστες και ανέλεγκτες πράξεις που ελέγχονται για παράβαση νόμου. 

Ο Συνασπισμός πιστεύει ότι πρέπει να συσταθεί η προανακριτική επιτροπή η οποία στο πλαίσιο των αρμοδιοτήτων της, θα διενεργήσει όλα εκείνα που προβλέπει ο νόμος για τη διακρίβωση των στοιχείων της υπόθεσης περαιτέρω των πορισμάτων της Εξεταστικής Επιτροπής, όλων των στοιχείων που αφορούν την παραχώρηση της άδειας ίδρυσης λειτουργίας και εκμετάλλευσης Καζίνο στην περιοχή Φλοίσβου Αττικής.

Κύριοι συνάδελφοι, έχουμε τη δυνατότητα, αν το θελήσουμε, να συστήσουμε προανακριτική επιτροπή και να αποφύγουμε τον ενδεχόμενο κίνδυνο για άλλη μια φορά να μας παρακολουθεί η καχυποψία των πολιτών και ο γενικευμένος αφορισμός ότι μεταξύ τους "τα βρίσκουν και τα σκεπάζουν".

Μας αφήνουν βέβαια αδιάφορους απόψεις που έχουν διατυπωθεί, ότι έπρεπε εν όψει των δεδομένων να προτιμηθεί η άλλη κοινοπραξία ως περισσότερο φερέγγυος. Εμείς είμαστε σε κάθε περίπτωση αντίθετοι με τη λειτουργία και ίδρυση Καζίνο στη Xώρα. Είμαστε αντίθετοι με την επιλογή ανάπτυξης της ιδεολογίας του τζόγου.

Κύριοι συνάδελφοι, θέλω να επισημάνω ότι η λειτουργία Καζίνο στη Xώρα δημιουργεί τεράστια κοινωνικά προβλήματα. Τα έσοδα του κράτους από τη λειτουργία των Καζίνο, όσα και αν είναι αυτά, σε καμιά περίπτωση, έχω την άποψη ότι δεν αντισταθμίζουν την κοινωνική ζημία. Δεν αποτελεί για μας μορφή τουριστικής ανάπτυξης η λειτουργία Καζίνο.

Κύριοι συνάδελφοι, με αυτήν την υπόθεση για άλλη μια φορά η εμπιστοσύνη προς το κράτος κλονίστηκε. Δεν δικαιούμεθα κατά συνέπεια, μπροστά σ'αυτήν την κατάσταση, να αποφεύγουμε την απόφαση εκείνη που αναδεικνύει τους Βουλευτές ικανούς και αποφασισμένους να διερευνήσουν σε βάθος την υπόθεση, χωρίς υπεκφυγές, που, ανεξάρτητα από προθέσεις, θα εισπράττονται από τους πολίτες ως μία ακόμη προσπάθεια παρέλκυσης και συγκάλυψης του ζητήματος. Θα μεγεθύνεται η καχυποψία των πολιτών, θα μεγαλώνει η έλλειψη εμπιστοσύνης προς το κράτος και ο διασυρμός θα απειλεί όλους. 

Κυρίες και κύριοι συνάδελφοι, δεν ξέρω πόσο πειστικός είναι ο λόγος όταν έρχεται και διατυπώνει την άποψη ότι δεν υπάρχουν παρανομίες, όταν λίγο καιρό πριν, ζωντανή είναι ακόμα η φωνή της κυρίας Υπουργού Ανάπτυξης στα αυτιά όλων μας, που έλεγε ότι, ανεκάλεσα την άδεια διότι διεπίστωσα έξι παρανομίες, παρανομίες τις οποίες θεώρησε παρανομίες με ομόφωνη απόφασή της η Ολομέλεια του Νομικού Συμβουλίου του Κράτους.

Κύριοι συνάδελφοι του ΠΑ.ΣΟ.Κ., με την καλύτερη των διαθέσεών μου σας ερωτώ: Αυτές οι διαπιστωμένες παρανομίες από την ομόφωνη απόφαση της Ολομέλειας του Νομικού Συμβουλίου του Κράτους, οι παρανομίες στις οποίες συστηματικά αναφέρθηκε η κυρία Υπουργός και στη διαπίστωση αυτή στήριξε την ανακλητική απόφαση, πού πήγαν με το πόρισμα το οποίο καταθέσατε ως πλειοψηφία στην Εξεταστική Επιτροπή;

Κυρίες και κύριοι συνάδελφοι, εμείς, επειδή συντρέχουν όλα εκείνα που είχα την τιμή να σας εκθέσω, προτείνουμε τη σύσταση προανακριτικής επιτροπής.

(Χειροκροτήματα)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αναστάσιος Ιντζές, εκ μέρους του Δημοκρατικού Κοινωνικού Κινήματος, έχει το λόγο.

ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, θέλω προεισαγωγικά να κάνω ορισμένες παρατηρήσεις.

Η πρώτη παρατήρησή μου είναι ότι η συζήτηση του πορίσματος της εξεταστικής επιτροπής μολονότι κατατέθηκε στις 12.3.97,έρχεται προς συζήτηση σήμερα,μετά από ένα μήνα. Αυτό,σε συνδυασμό με το επείγον της υποθέσεως,γιατί,όπως ενθυμείστε,όταν συνεστήθη η εξεταστική επιτροπή,είχε καθορισθεί χρονικό όριο λήξης των εργασιών της το δίμηνο. Πήρε άλλους δύο μήνες παράταση,αλλά πάντα με άγχος να

Σελίδα 5661 

τελειώσουμε,για να προλάβουμε,αν τυχόν καταλήγαμε στο συμπέρασμα,ότι πρέπει να συσταθεί προανακριτική επιτροπή,να αποφύγουμε την παραγραφή.

Επομένως, καταλογίζω ευθύνες και στο Προεδρείο της Βουλής,αλλά και στην Κυβέρνηση του ΠΑ.ΣΟ.Κ.,που έφερε καθυστερημένα προς συζήτηση αυτό το πόρισμα.

Καταλογίζω ευθύνες και στη Νέα Δημοκρατία, διότι, και αν συσταθεί εξεταστική επιτροπή, που θα γίνει μετά το Πάσχα, θα έχουμε στη διάθεσή μας μόνο ένα μήνα να λειτουργήσουμε και έτσι έμμεσα απαλλάσσουμε οποιεσδήποτε ευθύνες υπάρχουν και όσες διαπιστωθούν στα πρόσωπα, που επισημαίνουμε στο πόρισμά μας.

'Εχω λοιπόν το δικαίωμα να εξάγω το συμπέρασμα, ότι υπάρχει κάποια συμπαιγνία μεταξύ των δύο μεγάλων Κομμάτων, Συμπολίτευσης και Μείζονας Αντιπολίτευσης, σε τέτοια θέματα ηθικής τάξεως, που εδώ και επτά χρόνια αλληλοκατηγορούνται και ποτέ δεν έρχονται στο δικαστήριο.

Το δεύτερο που έχω να επισημάνω είναι ότι το ΔΗΚΚΙ, μολονότι βλέπει αυτόν τον κίνδυνο δεν μπορεί να τον αποτρέψει, αλλά τον επισημαίνει για να λάβει γνώση ο Ελληνικός Λαός, γιατί δεν διαθέτει τον ανάλογο αριθμό Βουλευτών για να αναλάβει την πρωτοβουλία για την υποβολή πρότασης σύστασης προανακριτικής επιτροπής.

Το τρίτο που έχω να επισημάνω, είναι ότι ο εισηγητής της Πλειοψηφίας έκανε ορισμένους νομικούς συλλογισμούς πολύ μετέωρους. Επικαλέστηκε λ.χ. ότι ο εισαγγελέας που διηνήργησε την προκαταρκτική εξέταση δεν διαπίστωσε ποινικές ευθύνες. Αυτό δεν είναι αληθές τουλάχιστον. Απλούστατα, διαπίστωσε ότι δεν υπήρξε απάτη εκ μέρους της κοινοπραξίας, ή των συμμετεχουσών στην "Κοινοπραξία Καζίνο Αθηνών" ως προς τον Υπουργό και πως ότι έκανε ο Υπουργός δεν ήταν αποτέλεσμα απάτης, αλλά συνειδητής πολιτικής πράξης. 'Οταν δε έρχεται η σειρά να διερευνήσει ποινικά αδικήματα, λέει ότι βάσει του άρθρου 86 του Συντάγματος, δεν μπορώ να προχωρήσω, αν δεν έχω άδεια της Βουλής.

Το δεύτερο επιχείρημα είναι επίσης πολύ μετέωρο και πάντως μη νομικό, δεν ξέρω αν είναι πολιτικό, να στηρίζει, την άποψη ότι δεν υπάρχει αδίκημα, διότι ο νόμος που ετοιμάζεται να ψηφισθεί περί ευθύνης Υπουργών δεν προβλέπει τα αδικήματα που ήδη σήμερα διαπιστώνονται με την υπάρχουσα νομοθεσία. 'Ομως, εδώ είναι και η ειρωνεία της τύχης και το αδίκημα που ερευνάμε έγινε με την προσδοκία, ότι μια μετέωρη υπουργική απόφαση θα επικυρωθεί με νόμο. Δεν επικυρώθηκε όμως. Και σήμερα αναγκαζόμαστε σ' ένα όχι και τόσο συμπαθές έργο να διερευνούμε ευθύνες Υπουργών συναδέλφων μας.

Κυρίες και κύριοι συνάδελφοι, μετά από αυτές τις παρατηρήσεις θα ήθελα να μπω απευθείας στο θέμα, δηλαδή στην επισήμανση των ευθυνών του τέως Υπουργού κ. Λιβανού, του κ. Ευαγγέλου Ρίκου προέδρου της επιτροπής διεξαγωγής διαγωνισμού Καζίνο και εν ενεργεία αντιπροέδρου του Αρείου Πάγου, του Προέδρου του Ε.Ο.Τ. κ. Στεφανίδη και της Υπουργού Ανάπτυξης κας Βασιλικής Παπανδρέου.

Θεωρώ ότι δεν πρέπει να αναφερθώ καθόλου στο ιστορικό -ήδη έχει εκτεθεί εκτενώς από τους προλαλήσαντες- και εισέρχομαι απευθείας στις επισημάνσεις των παραβάσεων, οι οποίες στοιχειοθετούν την άποψή μου για την ανάγκη σύστασης προανακριτικής επιτροπής, για την περαιτέρω δικαστική διερεύνηση της υποθέσεως που συζητάμε.

Η με αριθμό 3795 υπουργική απόφαση του κ. Λιβανού, με την οποία παραχωρήθηκε στην "Κοινοπραξία Καζίνο Αθηνών", πρώτον η άδεια ίδρυσης, λειτουργίας και εκμετάλλευσης επιχείρησης καζίνο και τις συνοδεύσουσες το καζίνο συναφείς εγκαταστάσεις (ξενοδοχεία, συνεδριακά κέντρα, χώροι στάθμευσης αυτοκινήτων κ.λπ.,) καθώς και τη χρήση και εκμετάλλευση του τουριστικού λιμένα του Φλοίσβου Αττικής, συμπεριλαμβανομένης και της χερσαίας ζώνης, όπως αυτή περιγράφεται στους νόμους 2160 κ.λπ., είναι κατά την άποψή μας άκυρη, είναι μη νόμιμη. Πρώτον, γιατί στηρίχθηκε στην κοινή υπουργική απόφαση 1363 που εκδόθηκε χωρίς νομοθετική εξουσιοδότηση, ούτε ποτέ κυρώθηκε με νόμο και, συνεπώς, είναι νομικώς ανίσχυρη και ανύπαρκτη. Είναι γνωστό ότι ο τυπικός νόμος τροποποιείται, καταργείται μόνο με τυπικό νόμο, άρα με πράξη νομοθετική της Βουλής. 'Οχι με υπουργική απόφαση. Δευτέρον, γιατί παραβιάστηκε ο ν. 2206/84 και οι υπουργικές αποφάσεις με τις οποίες έγινε η διακήρυξη για τα καζίνο, η 920/94 η 1364/94 οι οποίες έθεταν ορισμένες συγκεκριμένες προθεσμίες διεξαγωγής του διαγωνισμού και προέβλεπαν και στάδια διεξαγωγής του διαγωνισμού, τα οποία όμως δεν τηρήθηκαν από την επιτροπή αξιολόγησης των προσφορών του διαγωνισμού. Τρίτον, γιατί κατά το δεύτερο στάδιο του διαγωνισμού δεν μπόρεσε η επιτροπή για τα καζίνο να κρίνει το ήθος και την εντιμότητα των μελών της "Κοινοπραξίας Καζίνο Αθηνών" -η δεύτερη κοινοπραξία που διαγωνίζετο ήταν σταθερή στη σύνθεσή της τουλάχιστον-λόγω των συνεχών και αλλεπαλλήλων, οβιδιακών μεταβολών των μελών των κοινοπραττουσών εταιρειών στην εν λόγω κοινοπραξία. 'Ετσι παραβιάστηκε ευθέως ο νόμος και στο πρώτο στάδιο και στο δεύτερο στάδιο.

Τέταρτον, γιατί προτού να εκδοθεί το πρακτικό της επιτροπής που αξιολογούσε στο δεύτερο στάδιο τις προσφορές των διαγωνιζομένων κοινοπραξιών, δεν είχε ζητηθεί η γνώμη της επιτροπής του άρθρου 30 του ν. 2160/93., που αποτελεί ουσιώδες προαπαιτούμενο για να είναι ισχυρά η διοικητική πράξη που θα εξεδίδετο. 

'Ολα τα παραπάνω, έγιναν εν γνώση του κ. Λιβανού, όπως προκύπτει από το αποδεικτικό υλικό και από την κατάθεσή του. Από τη συμπεριφορά του αυτή είναι σφόδρα πιθανό να προκύψουν οικονομικές ζημίες στο Ελληνικό Δημόσιο, αλλά και όφελος υπέρ του ιδίου ή τρίτου. Για τη ζημιά του Ελληνικού Δημοσίου, αλλά και όφελος του ιδίου ή τρίτου υπάρχουν βάσιμες ενδείξεις. Απλώς επισημαίνω και μνημονεύω τις αγοροπωλησίες που έγιναν τόσο από το ίδιο, όσο και από τη συμβία του την κα Στάη, στο κρίσιμο στον ύποπτο, που λέμε με τη νομική έννοια, χρόνο χορήγησης της άδειας και αγοράς των εν λόγω ακινήτων και λοιπών συναλλαγών τραπεζικών, σε αυτό τον ύποπτο χρόνο.

Για τον κ. Ευάγγελο Ρίκο του Μιχαήλ προέκυψαν τα εξής:

Πρώτον, υπάρχουν βάσιμες ενδείξεις ότι παραβίασε εν γνώσει του το ν. 2206/1994 και τις υπουργικές αποφάσεις, που αναφέρονται στις διακηρύξεις του διαγωνισμού, γιατί προχώρησε στο δεύτερο στάδιο του διαγωνισμού -δηλαδή στη βαθμολογία των δύο απομεινασών κοινοπραξιών- προτού να περάσουν από το πρώτο στάδιο αξιολόγησης -κάτι που αφορά και τον κ. Λιβανό- ορισμένων εταιρειών που εισήρχοντο στην "Κοινοπραξία Καζίνο Αθηνών" και έτσι έγινε ευθεία παράβαση του νόμου.

Δεύτερον, υπάρχουν βάσιμες ενδείξεις, ότι εν γνώσει του παραβίασε το ν. 2206/1994 και τις συναφείς πάλι υπουργικές αποφάσεις περί διακήρυξης του διαγωνισμού, γιατί δέχθηκε και πρότεινε ως πρόεδρος της επιτροπής την παράταση των προθεσμιών στο δεύτερο στάδιο, για να διευκολυνθεί κυρίως η "Κοινοπραξία Καζίνο Αθηνών", η οποία δεν είχε καταθέσει την αναγκαία εγγυητική επιστολή και η οποία ζήτησε παράταση. Και δόθηκε, αφού έληξε ο χρόνος κατάθεσης της εγγυητικής επιστολής. Μετά από ενάμιση περίπου μήνα, παρατείνεται αναδρομικά η προθεσμία κατάθεσης εγγυητικής επιστολής. Για να μην είναι, όμως, εμφανής η εύνοια στη συγκεκριμένη κοινοπραξία, κάνει γενική την παράταση και συγχωνεύει και τις προθεσμίες, δηλαδή πρώτου και δευτέρου σταδίου, για να μην υπάρχει εμφανέστατος λόγος κήρυξης ακύρου του διαγωνισμού από τη δεύτερη κοινοπραξία, της οποίας όντως οι προσφορές ήταν ανοιχτές πριν από ενάμιση μήνα. 'Αρα μπορούσε να λάβει γνώση η δεύτερη κοινοπραξία, κάτι το οποίο αντίκειται στις αρχές περί δημοπρασίας και ευθέως στις διατάξεις που προβλέπει ρητώς ο νόμος.

Τρίτον, υπάρχουν βάσιμες ενδείξεις ότι παραβίασε εν γνώσει του τους ν. 2206/1994 και 2224/1994 γιατί προχώρησε στη διαδικασία διεκπεραίωσης του διαγωνισμού ως πρόεδρος της Επιτροπής Καζίνο, χωρίς προηγουμένως να ζητήσει να λάβει τη γνώμη της Επιτροπής του άρθρου 30 του ν. 2160/1993 για την παραχώρηση της χρήσης του Τουριστικού Λιμένα 

Σελίδα 5662 

Φλοίσβου, όπως ρητώς και σαφώς το άρθρο 57 του ν. 2224/1994 ορίζει και -ακούστε- όπως στη γνωμοδότηση που δίδει ο ίδιος ο κ. Ρίκος στην κυρία Υπουργό Ανάπτυξης, όταν του ζήτησε τη γνώμη για την ανάκληση, μαζί με έναν καθηγητή, τον κ. Κορνιλάκη, λέει "ναι, έπρεπε να ζητηθεί η γνώμη της Επιτροπής του άρθρου 30 του ν. 2160." Και μιλάμε για Αντιπρόεδρο του Αρείου Πάγου.

Τέταρτον, παραβίασε εν γνώσει του τις υπουργικές αποφάσεις 920/94 και 1364/94 στην αξιολόγηση των διαγωνιζομένων κοινοπραξιών και στα δύο στάδια, ενώ γνώριζε ότι ο διαγωνισμός ήταν μετέωρος, δεδομένου ότι οι ρυθμίσεις για τη χωροθέτηση και δόμηση των κτιρίων του καζίνο και των συνοδευουσών αυτών λοιπών εγκαταστάσεων εστηρίζοντο νομικώς στη 1363/1994 κοινή υπουργική απόφαση εκδοθείσα, όπως έχουμε πει επανειλημμένως, χωρίς νομοθετική εξουσιοδότηση, αλλά και μη κυρωθείσα από τη Βουλή.

Ο κ. Ευάγγελος Ρίκος με την ανωτέρα συμπεριφορά του ως συμμέτοχος στην παράνομη έκδοση της με αριθμό 37/95 υπουργικής απόφασης από τον αρμόδιο Υπουργό κ. Διονύσιο Λιβανό, υπάρχουν βάσιμες ενδείξεις ότι έβλαψε το Ελληνικό Δημόσιο προς όφελος τρίτων και έτσι ετέλεσε το έγκλημα της παράβασης καθήκοντος και απιστίας των άρθρων 259 και 256 του Ποινικού Κώδικα.

Για τον κ. Ιωάννη Στεφανίδη, Πρόεδρο του Ε.Ο.Τ. και μέλος της Επιτροπής Καζίνο: Ο ανωτέρω προφανώς μετέχει στην επιτροπή EX OFFICIO, γιατί εξ αντικειμένου πρέπει να γνωρίζει όσα αφορούν τον Ε.Ο.Τ.. Ο εν λόγω λοιπόν, ενώ εγνώριζε ή όφειλε να γνωρίζει από τη μακρά θητεία -επί έξι χρόνια υπήρξε και είναι Πρόεδρος του Ε.Ο.Τ.- ότι, για να παραχωρηθεί η χρήση και εκμετάλλευση τουριστικού λιμένα, προαπαιτείται η γνώμη της επιτροπής του αρθρ. 30 του 2160/93, συνέπραξε στην αξιολόγηση του δευτέρου σταδίου των διαγωνιζομένων κοινοπραξιών, εν γνώση ότι παραβιάζει τον νόμο.

Τέλος για την κα Βασιλική Παπανδρέου, Υπουργό Ανάπτυξης: Ως αρμοδία Υπουργός ανακάλεσε την 37/95, υπουργική απόφαση, με το σκεπτικό, που εκ πρώτης όψεως είναι ορθό, να αποκαταστήσει τη νομιμότητα. 'Ομως ο τρόπος που επέλεξε, να ανακαλέσει την εν λόγω απόφαση, δεν ήταν ο ενδεδειγμένος, και δεν διασφάλιζε το Ελληνικό Δημόσιο από ενδεχόμενες αξιώσεις αγώγιμες από το Δημόσιο.

(Στο σημείο αυτό την Προεδρική 'Εδρα καταλαμβάνει ο Γ'Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Γιατί είναι γνωστό στους νομικούς ότι και ακυρώσιμες διοικητικές πράξεις πολλές φορές θεμελιώνουν αξιώσεις ιδιωτικού δικαίου. Γιατί εξαρτάται από το χρόνο ύπαρξης αυτής της ακυρώσιμης ή και άκυρης διοικητικής πράξης και ο τρόπος με τον οποίο ανακαλείται.

'Αλλωστε η κυρία Υπουργός Ανάπτυξης, φαίνεται ότι ήθελε σώνει και καλά να ανακαλέσει την εν λόγω πράξη. Και ζητεί γνωμοδοτήσεις από τρεις διαπρεπείς νομικούς, από τον κ. Βγόντζα, από τον κ. Ρίκο, από τον Κορνηλάκη και από την Ολομέλεια του Νομικού Συμβουλίου του Κράτους.

Ο κ. Ρίκος, όπως είπα και προηγουμένως, είναι αντιφατικός σε πολλά έγγραφα. Στη γνωμοδότησή του λέει άλλα απ' ό,τι συμβούλευε τον κ. Λιβανό. Και λέει άλλα στην απόφαση του πρακτικού της 9.12.94, αν θυμάμαι καλά.

Το Νομικό Συμβούλιο του Κράτους συμβουλεύει την κυρία Υπουργό να ανακαλέσει την άδεια.

'Ομως σε αυτό το Νομικό Συμβούλιο του Κράτους μετέχει ο κ. Ηλίας Παπαδόπουλος ο οποίος δέχθηκε τη νομιμότητα της 37/95. Και όταν κλήθηκε να κάνει παρατηρήσεις, αρκέστηκε σε φραστικές και δευτερεύουσες ή τριτεύουσες παρατηρήσεις αλλά καταρχήν δέχθηκε τη νομιμότητα της 37/95. Δεν έχω χρόνο να την διαβάσω.

Επιπλέον επειδή η κυρία Υπουργός ήθελε, σώνει και καλά -και το τονίζω αυτό- να ανακαλέσει, ακούστε πως υπέβαλλε ερώτημα στην Ολομέλεια του Νομικού Συμβουλίου του Κράτους: "Πως μπορεί να ανακληθεί η 37/95;" Εννοώ, αν ενδιαφερόταν για τη νομιμότητα αυτή καθ'αυτή το ερώτημα θα ετίθετο ως εξής: "Είναι νόμιμη η 37/95;" Και το Νομικό Συμβούλιο του Κράτους θα έλεγε αν είναι νόμιμη ή όχι.

Αλλά όταν προσδιορίζει τη βούλησή της ότι σώνει και καλά θέλει να την ανακαλέσει και πρέπει να βρείτε τρόπους νόμιμους ανάκλησης ή νομιμοφανείς για μένα, προσδιορίζεται η πρόθεση της, ανάκλησης και από εκεί και πέρα γίνονται πολλές σκέψεις για περαιτέρω.

Για όλους αυτούς του λόγους, κυρίες και κύριοι συνάδελφοι, το Δημοκρατικό Κοινωνικό Κίνημα προτείνει την περαιτέρω δικαστική έρευνα της υπόθεσης και προφανώς τη σύσταση προανακριτικής επιτροπής.

Κλείνοντας, θα ήθελα και πάλι να επισημάνω ότι θα φέρουν ευθύνες τόσο η Πλειοψηφία, όσο και η Μείζονα Αντιπολίτευση, εάν το αδίκημα παραγραφεί. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Η Υπουργός Ανάπτυξης κα Παπανδρέου έχει το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κυρίες και κύριοι συνάδελφοι, είμαι στην πολιτική είκοσι πέντε χρόνια, αλλά πρέπει να ομολογήσω ότι η υπόθεση του Φλοίσβου υπήρξε για μένα ένα μεγάλο μάθημα. Υπήρξε ένα μάθημα σε σχέση με το πόσο μακριά μπορεί να φθάνει η υποκρισία των πολιτικών και των πολιτικών δυνάμεων. Υπήρξε ένα μάθημα για τις διαπλοκές επιχειρηματικών και πολιτικών συμφερόντων, κυρίως δε η υπόθεση του Φλοίσβου υπήρξε ως τώρα ένα μάθημα για τις δυνατότητες διαστροφής της αλήθειας, για τις δυνατότητες αντιστροφής της πραγματικότητας.

'Ολους αυτούς τους μήνες ζήσαμε μία πρωτοφανή κατάσταση, ζήσαμε μία αδίστακτη επίθεση, επειδή τολμήσαμε να αποκαταστήσουμε τη νομιμότητα. 'Εζησα προσωπικά την απαράδεκτη στάση πολιτικών αντιπάλων, οι οποίοι με εγκαλούν, επειδή τάχα δεν προστάτευσα τα συμφέροντα του Δημοσίου, όταν οι ίδιοι επιχειρούν ανενδοίαστα να δημιουργήσουν πρόβλημα στο Δημόσιο, κόντρα σε όλες και ομόφωνες γνωματεύσεις των θεσμικών οργάνων της Πολιτείας.

'Εζησα όμως και την ανήθικη συμπεριφορά συγκεκριμένων συγκροτημάτων Τύπου, που επιχειρώντας να προασπίσουν τα συμφέροντα, δήθεν επενδυτών, επενδυτών που εξαπάτησαν το Δημόσιο, εκτόξευσαν εναντίον μου τόνους λάσπης και συκοφαντίας.

Θέλω να ομολογήσω ότι μπροστά σ' αυτήν τη θάλασσα της λάσπης σκέφτηκα αρκετές φορές τους τελευταίους μήνες: 'Αραγε, αξίζει κάτι όλη αυτή η προσπάθεια μέσα στην πολιτική; Αξίζει να αγωνίζεσαι μέσα σε ένα κλίμα απάθειας, αδιαφορίας από τη μια μεριά και χυδαίων επιθέσεων από την άλλη; Θα είχα λυγίσει, αν ήμουν μόνη. Θα είχα επιλέξει την ιδιώτευση. Αλλά δεν είμαι μόνη. Δεν είμαστε μόνοι όλοι εμείς στο ΠΑ.ΣΟ.Κ..

'Ολους αυτούς τους τελευταίους μήνες που γυρίζω τις διάφορες περιοχές της Χώρας, ακούω από τους πολίτες μία φωνή: "Μη λυγίσετε, μην τους αφήσετε να επιβάλουν το παρελθόν, μην επιτρέψετε πισωγυρίσματα, αντισταθείτε στις επιταγές των συμφερόντων". Γι' αυτό δεν λυγίζω. Γι' αυτό δεν πρόκειται να λυγίσουμε.

Η Κυβέρνηση του ΠΑ.ΣΟ.Κ., η Κυβέρνηση του Κώστα Σημίτη θα προασπίσει το συμφέρον του Δημοσίου, το συμφέρον του κάθε πολίτη, επειδή έχουμε καθημερινή λαϊκή εντολή. Κι αυτό δεν το ξεχνάμε ποτέ.

Πέρσι είχαμε πει ότι εμείς δεν παίζουμε τη συνείδησή μας στα καζίνα. Είχαμε πει ότι η Κυβέρνηση Σημίτη, η Κυβέρνηση του ΠΑ.ΣΟ.Κ. δεν θεωρεί τα καζίνα ως μοχλό της ανάπτυξης. Είχαμε πει ότι η πολιτική Λιβανού δεν ήταν η πολιτική του ΠΑ.ΣΟ.Κ., για την οποία είχαμε δεσμευτεί πριν από τις εκλογές του '93.

Στο διάστημα που πέρασε από τότε, η Κυβέρνησή μας έκανε πολλά, για να δικαιώσει εκείνες τις δηλώσεις. 'Οπου είχαμε τη νομική δυνατότητα, όπου διαπιστώσαμε ότι υπήρχε νομικό έδαφος, προχωρήσαμε στην ακύρωση των διαγωνισμών για την ίδρυση νέων καζίνων.

Θέλω δε να επισημάνω ότι οι νομικές μας δυνατότητες ήταν ιδιαίτερα περιορισμένες, λόγω των δεσμεύσεων που είχαν αναληφθεί.

Επίσης, προετοιμάζουμε την αναθεώρηση της νομοθεσίας 

Σελίδα 5663 

που διέπει τη λειτουργία τους, με στόχο τη μείωση του κόστους που έχει για την κοινωνία μας η ίδρυση τέτοιων επιχειρήσεων. 

Ακόμα, μετά την ανάκληση της άδειας του Φλοίσβου, ξεκινήσαμε και τελικά πετύχαμε την αναθεώρηση της σύμβασης του Καζίνο Λουτρακίου.

Σε ό,τι αφορά το θέμα της άδειας του Φλοίσβου, όταν ορκίστηκε η Κυβέρνηση Σημίτη παρέλαβε την υπόθεση ως εξής: Υπήρχε μια άδεια από τη γέννεσή της μη νόμιμη, η οποία ουδέποτε έγινε νόμιμη. Αμέσως μετά την έκδοσή της, προσβλήθηκε στο Συμβούλιο της Επικρατείας, πράγμα που λόγω και της εκκρεμοδικίας, δημιούργησε την αμφιβολία για το κατά πόσον ήταν δυνατή η πραγματοποίηση της επένδυσης. Παράλληλα, σημειωνόταν πάνδημη αντίδραση για το ενδεχόμενο εγκατάστασης καζίνο στο Φλοίσβο.

'Οπως είχα υποχρέωση, απευθύνθηκα στο Νομικό Συμβούλιο του Κράτους, που είναι ο επίσημος νομικός σύμβουλος της κάθε κυβέρνησης, από τη στιγμή που η άδεια ήταν πασιδήλως μη νόμιμη, αφού βασιζόταν στην κοινή υπουργική απόφαση, που δεν είχε -ούτε μπορούσε να- κυρωθεί με νόμο και είχε εκφράσει ο αρμόδιος Υπουργός δημόσια τη διαφωνία του. Απηύθυνα ερώτημα για τις δυνατότητες ανάκλησής της. Δεν μπορούσε να κυρωθεί. Η άδεια υπήρχε. Το ερώτημα ήταν για την ανάκληση.

Απηύθυνα επίσης ερώτημα για τις δυνατότητες υλοποίησης προηγούμενης πολιτικής απόφασης για μεταφορά της άδειας σε άλλο σημείο, όπως και απηύθυνα ερώτημα για τις πιθανές δυσμενείς για το Δημόσιο συνέπειες, σε κάθε περίπτωση.

Η ανάκληση της άδειας, που έγινε με ομόφωνη απόφαση της κυβερνητικής επιτροπής, βασίστηκε στην ομόφωνη γνωμοδότηση του Νομικού Συμβουλίου του Κράτους, το οποίο συνοπτικά λέει τα εξής:

Πρώτον, η απόφαση Λιβανού ήταν παράνομη. Δεν μπορούσε να νομιμοποιηθεί. Και η ανάκληση αποτελεί αποκατάσταση της νομιμότητας.

Δεύτερον, δεν θεμελιώνονται αξιώσεις της κοινοπραξίας για διαφυγόντα κέρδη.

Τρίτον, δεν είναι επιτρεπτή η μεταφορά του καζίνο και των συνοδευτικών εγκαταστάσεων σε άλλη θέση.

Προς τούτο, απαιτείται νέος πλειοδοτικός διαγωνισμός.

Σημειώνω ότι με βάση ακριβώς τη γνωμοδότηση του Νομικού Συμβουλίου του Κράτους, συντάχθηκε η ανάκληση της άδειας. Γι' αυτό και η εισήγηση του εισηγητή στο Συμβούλιο της Επικρατείας δικαιώνει απολύτως τους κυβερνητικούς χειρισμούς.

Ειδικά για το θέμα της διεκδίκησης αποζημίωσης από τη λεγόμενη κοινοπραξία, το Νομικό Συμβούλιο του Κράτους μάλιστα, παρέπεμπε μεταξύ άλλων και σε σύγγραμμα καθηγητή, στελέχους της Νέας Δημοκρατίας με τίτλο: "Η αστική ευθύνη του Δημοσίου κατά τους κανόνες του δημοσίου δικαίου". Στη σελίδα 258 του συγγράμματός του λέει: "Η ανάκληση, ως νόμιμη πράξη, δεν μπορεί να θεμελιώσει αξιώσεις εις βάρος του Δημοσίου". Αυτές, βεβαίως, είναι οι έγκυρες απόψεις του καθηγητή και όχι οι είωλοι ισχυρισμοί του πολιτικού ή του επαγγελματία.

Για κάθε Υπουργό, μια γνωμοδότηση του Νομικού Συμβουλίου του Κράτους και μάλιστα ομόφωνη, αποτελεί ηθική, νομική και πολιτική δέσμευση. Η Κυβέρνησή μας και εγώ προσωπικά ως Υπουργός, θα είμασταν υπόλογοι απέναντι στην Εθνική Αντιπροσωπεία και στην ελληνική κοινωνία εάν είχαμε παρακάμψει, αν είχαμε αγνοήσει ή αν είχαμε ακυρώσει την ομόφωνη γνωμοδότηση του Νομικού Συμβουλίου του Κράτους.

Σας θυμίζω δε, ότι από την ίδρυση του Νομικού Συμβουλίου του Κράτους δεν υπάρχει ούτε μια περίπτωση που η διοίκηση να μην έχει κάνει αποδεκτή μια γνωμοδότησή του και μάλιστα ομόφωνη. 

'Αλλωστε, πριν από μερικούς μήνες που συζητούσαμε τη σύσταση εξεταστικής επιτροπής κατά το ΠΑ.ΣΟ.Κ., ή προανακριτικής κατά τη Νέα Δημοκρατία και πριν ορισμένοι ξεχάσουν τα νομικά τους, όλα τα Κόμματα αναγνώριζαν εγγράφως ότι η ανάκληση πράγματι, αποτέλεσε αποκατάσταση της μονιμότητας και ότι στηρίχθηκε εν πολλοίς στην ομόφωνη και άκρως τεκμηριωμένη γνωμοδότηση του Νομικού Συμβουλίου του Κράτους, όπως χαρακτηριστικά αναφέρεται, ακόμα και στη σχετική πρόταση που υπογράφεται από δεκάδες Βουλευτές της Νέας Δημοκρατίας.

Τι συνέβη στη συνέχεια; Συνέβη το ανήκουστο. Η Αξιωματική Αντιπολίτευση δεν στοιχίθηκε τελικά πίσω από τη γνωμοδότηση, την ομόφωνη γνωμοδότηση του Νομικού Συμβουλίου του Κράτους, όπως θα όφειλε, αλλά προτίμησε να στηρίξει επιχειρήματα, ισχυρισμούς, απόψεις και επιδιώξεις στο περιώνυμο σημείωμα Βγόντζα, το οποίο μάλιστα προβιβάστηκε και σε γνωμοδότηση Βγόντζα. Για να αντιληφθείτε το μέγεθος της σοβαρότητας των όσων περιλαμβάνονται στο σημείωμα αυτό του κ. Βγόντζα, αρκεί να αναφέρω ότι ο κύριος αυτός πρότεινε να λυθεί το ζήτημα του Φλοίσβου με τροπολογία στη Βουλή, με την οποία θα μειώνονταν σε ένα ο αριθμός των καζίνο στην Αττική. Μα, αν είχε παρασυρθεί τότε η Κυβέρνηση από μία τέτοια υπόδειξη, βεβαίως και θα υποχρεούτο να αποδώσει αποζημιώσεις στη λεγόμενη κοινοπραξία των τεσσάρων τεχνικών εταιρειών και της κυρίας περίφημης Ροζμαρί Μάρρα.

Οι κύριοι ήλθαν -κακώς, κάκκιστα, αλλά την είχαν στα χέρια τους- με μία άδεια για καζίνο. Και αν την καταργούσαμε με τροπολογία και όχι για λόγους έλλειψης νομιμότητας, τότε το Δημόσιο θα είχε να αντιμετωπίσει αστικές συνέπειες.

Προσωπικά, δεν απορώ με τα όσα αμήχανα ψέλλισε τότε ο κάθε κύριος που είχε εμπλακεί με τον ένα ή τον άλλο τρόπο στην υπόθεση. Απορώ και θλίβομαι για τη στάση υπεύθυνων Κομμάτων που έσπευσαν να πιαστούν από τέτοιες απόψεις και να τις αναγορεύσουν σε θέσφατα, να τις θεωρήσουν δημοσίως ως αρτιότερες μιας ομόφωνης γνωμοδότησης του επίσημου Νομικού Συμβούλου του Κράτους. Αντιλαμβάνεσθε που οδηγεί η πρακτική σας; Αντιλαμβάνεσθε ότι με τη λογική σας, της πάση θυσία δίωξης των πολιτικών σας αντιπάλων, ρίχνετε για μία άλλη φορά τη Χώρα στη θάλασσα της λάσπης; Δεν διδαχθήκατε τίποτα από τα όσα διαπράξατε τα προηγούμενα χρόνια;

Πέρα απ'όλα τα άλλα θέλω να επισημάνω το γεγονός ότι η Εξεταστική Επιτροπή, πέρα και πάνω από την εντολή που είχε και η οποία αφορούσε τη διερεύνηση ύπαρξης ή όχι δόλου στην παραχώρηση της άδειας, κατανάλωσε πολύ χρόνο στη διερεύνηση της νομιμότητας της ανάκλησής της, θέμα που αποτελεί αρμοδιότητα του Συμβουλίου της Επικρατείας. Δεν γνωρίζουμε την απόφαση του Συμβουλίου της Επικρατείας, γνωρίζουμε όμως τη σχετική εισήγηση, η οποία όπως καλά γνωρίζετε, είναι καταλυτική ως προς τη δικαίωση των κυβερνητικών χειρισμών.

Τι έρχονται να κάνουν, λοιπόν, η Νέα Δημοκρατία και το ΔΗ.Κ.ΚΙ.; Παραγνωρίζουν, ότι το Νομικό Συμβούλιο του Κράτους, αλλά και το Συμβούλιο Επικρατείας με την εισήγησή του, δεν αποδέχονται, για την ακρίβεια διαφωνούν πλήρως με τη νομική σοφία του κ. Βγόντζα, αλλά και των νομικών συμβούλων φανερών και μη της κοινοπραξίας και κάνουν λόγο για ενδεχόμενη ζημία του Δημοσίου. Πώς το γνωρίζουν; Με ποια στοιχεία; Με ποια απόφαση; Μήπως απλώς εκφράζουν κρυφές επιθυμίες τους; Εάν είναι έτσι έχω να πω, τόσο στον κ.Καραμανλή, όσο και στον κ. Τσοβόλα, ότι αυτήν τη χάρη δε θα τους την κάνουμε.

Ποιος εξυπηρετεί επιχειρηματικά συμφέροντα; Εμείς που ενεργήσαμε με βάση την ομόφωνη γνωμοδότηση του Νομικού Συμβουλίου του Κράτους και διακαιωνόμαστε πλήρως από την εισήγηση του Συμβουλίου της Επικρατείας; 'Η εσείς που ονειρεύεστε ζημιά του Δημοσίου και επιχειρείτε να την προκαλέσετε με τη στάση σας, μόνο και μόνο για να σπιλώσετε πολιτικούς αντιπάλους;

Πού ξανακούστηκε πολιτικά κόμματα να κάνουν προβλέψεις για δικαστικές υποθέσεις και μάλιστα προβλέψεις αντίθετες με τις γνωμοδοτήσεις και εισηγήσεις των θεσμικών οργάνων; Πού ξανακούστηκε να θέλετε να κατηγορήσετε Υπουργό, με βάση τις εκτιμήσεις σας για ζημιά του Δημοσίου, που μόνο εσείς ονειρεύεστε;

Σελίδα 5664 

 

Ας πάμε, όμως, στο κύριο μέρος της υπόθεσης. 'Οπως είναι γνωστό, η διερεύνηση της υπόθεσης από την πλευρά της ποινικής Δικαιοσύνης ξεκίνησε από ανώνυμη επιστολή προς τον εισαγγελέα του Αρείου Πάγου.

Σήμερα, δεν έχω καμία αμφιβολία ότι συντάκτης της επιστολής είναι κάποιος από το κύκλωμα της λεγόμενης κοινοπραξίας, που για κάποιους άγνωστους λόγους βρέθηκε εκτός του κυκλώματος και θέλησε να εκδικηθεί.

Σημειώνω, ότι όσα από τα στοιχεία που περιλαμβάνονται στην επιστολή αυτή έγινε δυνατόν να ελεγχθούν, επιβεβαιώθηκαν πλήρως. Για παράδειγμα, η εξαπάτηση του Ελληνικού Δημοσίου στην αρχική φάση του διαγωνισμού μέσω ψευδών δηλώσεων για τη συμμετοχή γνωστής αμερικάνικης εταιρείας Καζίνων στη λεγόμενη "Κοινοπραξία".

Διευκρινίζω ότι για να γίνει δυνατή η επιβεβαίωση της εξαπάτησης χρειάστηκε αρκετό διάστημα, αφού έπρεπε ν'απευθυνθουμε στις Ηνωμένες Πολιτείες της Αμερικής, να επικοινωνήσουμε με την εν λόγω εταιρεία την "Mirage Resorts" και να εξασφαλίσουμε τα σχετικά έγγραφα.

Ως εκπρόσωπος της Κυβέρνησης θέλω να επαναλάβω, όπως έχουμε πει και στο παρελθόν, ότι οι δικαστικές ενέργειες από την πλευρά του Δημοσίου δεν έχουν ολοκληρωθεί.

Σε σχέση με το ζήτημα της εξαπάτησης του Δημοσίου η έρευνα δεν έχει ολοκληρωθεί και βεβαίως το Δημόσιο θα πάρει όλα εκείνα τα μέτρα για τη διασφάλιση των συμφερόντων του τόσο στην Ελλάδα όσο και αλλού με ό,τι αυτό συνεπάγεται.

'Ομως, στην απελπισμένη προσπάθεια να στοιχειοθετηθούν δήθεν κατηγορίες για τις κυβερνητικές ενέργειες, εφευρέθηκε και δεύτερο σκάνδαλο, η αναθεώρηση της Σύμβασης του Λουτρακίου. Υπενθυμίζω ότι όταν ανεκλήθη η άδεια του Φλοίσβου, το Καζίνο του Λουτρακίου ήδη λειτουργούσε. Εμείς τότε δηλώσαμε την πρόθεσή μας να επαναδιαπραγματευθούμε τη Σύμβαση του Λουτρακίου λόγω του ότι το Καζίνο αυτό θα αποκτουσε πλεονέκτημα εξαιτίας της λειτουργίας μόνο ενός Καζίνο στην περιοχή της Αττικής.

Γνωρίζετε τότε ποια ήταν η αντίδραση της Νέας Δημοκρατίας; Είπε "δεν έχετε το δικαίωμα να επαναδιαπραγματευθείτε τη Συμβαση του Λουτρακίου"

Καταθέτω τις σχετικές απόψεις των αρμόδιων για τον τουρισμό Βουλευτών της Αξιωματικής Αντιπολίτευσης, κύριων Μάνου και Κασσίμη.

(Στο σημείο αυτό η Υπουργός Ανάπτυξης κ. Β. Παπανδρέου καταθέτει για τα Πρακτικά της Βουλής τα σχετικά δημοσιεύματα, τα οποία βρίσκονται στο αρχείο της Στενογραφικής Υπηρεσίας στη διάθεση κάθε ενδιαφερομένου).

Ποιον στήριζαν τότε; Το Δημόσιο; Αντιλαμβάνεσθε για τι μιλάμε; Αντιλαμβάνεσθε σε ποιο σημείο έχουμε φθάσει; Οι ίδιοι άνθρωποι, το ίδιο κόμμα που υποστήριζε τότε ότι η Κυβέρνηση δεν είχε τη δυνατότητα να κάνει επαναδιαπραγμάτευση -ότι θα φάμε τα μούτρα μας, όπως έλεγαν χαρακτηριστικά, επειδή πράγματι δεν είχαμε από το νόμο τη δυνατότητα να επαναδιαπραγματευθουμε, μόνο αν συμφωνούσαν και οι άλλοι- έρχονται σήμερα να μας κατηγορήσουν, επειδή πετύχαμε εκείνο που αρνούνται οι ίδιοι.

Είναι ντροπή για όλους μας να διεξάγεται με τέτοιους όρους η πολιτική ζωής της Χώρας. Είναι ντροπή να επιχειρούν να εμφανιστούν ως δήθεν τιμητές οι άνθρωποι και οι δυνάμεις εκείνες που θα έπρεπε, αν μη τι άλλο, να σιωπούν. Και αναφέρομαι και σε πολιτικες δυνάμεις επειδή η Νέα Δημοκρατία είχε σπεύσει τότε να καλύψει τη στάση των Βουλευτών της. Εμφανίστηκε, λοιπόν, το Κόμμα της Αξιωματικής Αντιπολίτευσης το περσινό καλοκαίρι να διαφωνεί με τη δυνατότητα της Κυβέρνησης, για επαναδιαπραγμάτευση της σύμβασης του Λουτρακίου και το ίδιο κόμμα έρχεται τώρα και μας λέει ότι τάχα, με την επαναδιαπραγμάτευση, ευνοήσαμε το Λουτράκι γιατί δεν πετύχαμε το καλύτερο αποτέλεσμα για το Δημόσιο.

Κατ'αρχήν κυρίες και κύριοι, εδώ είχαμε να κάνουμε με ένα θέμα, που αφορά την αποκατάσταση της νομιμότητας. Και ερωτώ: Θα αρνηθείτε το γκρέμισμα μίας αυθαίρετης κατασκευής με το επιχείρημα, ότι αν γκρεμισθεί το παράνομο, τότε το από πίσω σπίτι θα αποκτήσει καλύτερη θέα; Αν μία άδεια περιπτέρου στο Σύνταγμα ήταν παράνομη, εσείς θα τη δίνατε για να μην αποκτήσουν πλεονέκτημα τα περίπτερα στην οδό Σταδίου; Η αρχή της νομιμότητας επιβάλλει στη διοίκηση την ανάκληση κάθε παράνομης διοικητικής πράξης. Τι μου λέτε, λοιπόν; 'Οτι έπρεπε να δικαιώσω την παρανομία στο Φλοίσβο, ότι επειδή λειτουργούσε Καζίνο στο Λουτράκι έπρεπε να βρω τρόπο ώστε να λειτουργήσει παράνομα και άλλο Καζίνο στην Αττική, ώστε να μην ωφεληθει το Λουτράκι; 'Οταν μάλιστα το Λουτράκι παρουσιάζει και μείωση της κίνησής του μετά την ανάκληση -και έχουμε όλα τα στοιχεία, αν τα θέλετε- και αύξηση των δημοσίων εσόδων χάριν στις δικές μας ενέργειες;

Και λέτε ότι ζημιώθηκε το Δημόσιο. Και προηγουμένως ο κ. Ανδρεουλάκος είπε, ότι όπως είχε παραχωρηθεί η άδεια για το Φλοίσβο, τελικά το ποσοστό που θα έπαιρνε το Δημόσιο, ήταν γύρω στο 10%. Από το Λουτράκι παίρνουμε 33% Ωφελήθηκε ή ζημιώθηκε το Δημόσιο;

Αλλά πέρα απ' αυτό δε θα είχαμε αποκατάσταση της νομιμότητας, πράγμα που είναι το κύριο. Και παρ' όλα αυτά καταφέραμε να αυξήσουμε τα έσοδα του Δημοσίου. Και έφθασαν ακόμα να λένε και για τον τύπο της νέας σύμβασης. Σοβαροί κατά τα άλλα Βουλευτές και νομικός από το δικό μας πολιτικό χώρο, διοχέτευσαν δημοσιεύματα για το δήθεν σκάνδαλο του ιδιωτικού συμφωνητικού του Λουτρακίου, ενώ ακόμη και ένας πρωτοετής φοιτητής της Νομικής γνωρίζει ότι ιδιωτικό συμφωνητικό, συμφωνητικό και σύμβαση είναι ένα και το αυτό.

Και επειδή έχουμε φθάσει στο σημείο να πρέπει να αποδεικνύουμε ακόμη και τα αυτονόητα, καταθέτω γνωματεύσεις πανεπιστημιακών καθηγητών και εγκύρων νομικών γι' αυτό το ζήτημα, αν και θα πρέπει να σας πω ότι όταν ζήτησα αυτές τις γνωματεύσεις οι άνθρωποι έβαλαν τα γέλια.

(Στο σημείο αυτό η Υπουργός Ανάπτυξης κ. Β. Παπανδρέου καταθέτει για τα Πρακτικά τις προαναφερθείσες γνωματεύσεις, οι οποίες βρίσκονται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Θα περίμενα από την πλευρά της Νέας Δημοκρατίας την ελάχιστη αναγνώριση της επαναδιαπραγμάτευσης ως πράξη που ωφέλησε τα μέγιστα το Δημόσιο. Διότι πράγματι δεν προέκυπτε δικαίωμα επαναδιαπραγμάτευσης της σύμβασης και αυτό επιτεύχθηκε με πολύ σκληρό αγώνα. Ας είναι. Αλλωστε η Νέα Δημοκρατία μας έχει συνηθίσει σε τέτοια συμπεριφορά. Αυτό που έχει σημασία είναι η αναγνώριση από τον Ελληνικό Λαό. Και ο Ελληνικός Λαός στηρίζει την Κυβέρνηση του ΠΑ.ΣΟ.Κ., την Κυβέρνηση του Κώστα Σημίτη και κατά συντριπτική πλειοψηφία είναι εναντίον της ίδρυσης τέτοιων επιχειρήσεων καζίνο. Συμφωνεί, όμως, ότι η ανάκληση της άδειας ήταν ορθή, ήταν το μόνο δικαίωμα που είχε η Κυβέρνηση του ΠΑ.ΣΟ.Κ..

Κυρίες και κύριοι, είμαι υπερήφανη γι' αυτό που κάναμε, δηλαδή, για την αποκατάσταση της νομιμότητας. 'Ηταν υποχρεώσή μας και αυτό πράξαμε. Γι' αυτό και μας στηρίζει ο Ελληνικός Λαός. Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.).

ΠΡΟΕΔΡΕΥΩΝ(Λουκάς Αποστολίδης): Ο Πρόεδρος του ΔΗ.Κ.ΚΙ κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Κυρίες και κύριοι συνάδελφοι, πράγματι δεν είχα σκοπό να μιλήσω γι' αυτό το θέμα σήμερα, αφού το ανέπτυξε λεπτομερώς ο κ. Ιντζές. 'Ομως, η προκλητική ομιλία της κυρίας Υπουργού Ανάπτυξης με υποχρεώνει να τοποθετηθώ, δίνοντας απαντήσεις ανάλογες με τις αναφορές της κυρίας Υπουργού σε ορισμένα ζητήματα που έθιξε.

Δε μίλησα για διαπλοκές. Φαίνεται ότι εξ ιδίων κρίνει τα αλλότρια η κυρία Υπουργός Ανάπτυξης, όταν διανοείται να μιλήσει για διαπλοκές συμφερόντων και να υπονοήσει το ΔΗ.Κ.ΚΙ. στο σύνολό του και αυτό πολύ περισσότερο όταν είναι γνωστό, ότι οι διαπλοκές γίνονται με κυβερνήσεις και με εκείνους οι οποίοι μπορούν να υπηρετήσουν τα διαπλεκόμενα συμφέροντα κατά τρόπο αποτελεσματικό. Πολύ περισσότερο δεν μπορεί να αγγίζει το ΔΗΚΚΙ και τον υποφαινόμενο, όταν είναι γνωστό στον Ελληνικό Λαό, ότι πολέμησε τα 

Σελίδα 5665 

διαπλεκόμενα συμφέροντα στην πράξη και όχι στα λόγια.

Αλλά αλήθεια, κυρία Παπανδρέου, εσείς δεν είστε που δώσατε κατάθεση στην Εξεταστική Επιτροπή και μετά την κατάθεση σε συνέντευξη ή σε δηλώσεις στα Μέσα Μαζικής Επικοινωνίας μιλήσατε -υπάρχουν οι καταθέσεις- για ποινικές ευθύνες, για την ανάθεση κατά παράνομο τρόπο του Καζίνο και σήμερα έρχεσθε και υποστηρίζετε ότι δεν πρέπει να συσταθεί Προανακριτική Επιτροπή; Σε ποιον τα λέτε αυτά; Δεν υπάρχει η κατάθεση μέσα; Δεν υπάρχουν οι δηλώσεις που κάνατε αμέσως μετά; Δεν υπάρχει η όψιμη ανώνυμη εκείνη επιστολή, την οποία παρουσιάσατε την τελευταία στιγμή;

Δεύτερον, αλήθεια, ο νόμος για τη νέα μορφή ανάπτυξης της Χώρας με την ίδρυση και παραχώρηση αδειών Καζίνο, που ψηφίστηκε επί Νέας Δημοκρατίας, δεν ολοκληρώθηκε με αύξηση ακόμα του αριθμού των αδειών Καζίνο το 1994, όταν Υπουργός Βιομηχανίας, Ενέργειας και Εμπορίου ήταν ο σημερινός Πρωθυπουργός, συμφωνώντας σε αυτήν την πολιτική και εσείς ψηφίζοντας ως Βουλευτής που ήσασταν τότε αυτήν την πολιτική της αύξησης των Καζίνο; Και έρχεσθε τώρα να πείτε, ότι δήθεν δεν είναι σωστή η πολιτική; Αυτή είναι υποκρισία! Αυτός είναι λαϊκισμός! Γιατί δεν αναλαμβάνετε τις ευθύνες για πράξεις που κάνατε και έρχεστε να εμφανισθείτε ότι δήθεν εσείς ανακαλέσατε αυτήν τη δήθεν παράνομη πράξη -όπως το λέει στην πρόταση που κάνει ο κ. Ιντζές- γιατί δε θέλατε δήθεν να δοθούν άδειες Καζίνο. Δεν πείθετε κανέναν, γιατί ακριβώς είναι αντιφατικά αυτά σε σχέση με τις συγκεκριμένες πράξεις τις οποίες κάνατε και τις στηρίξατε και εσείς και ο κύριος Πρωθυπουργός.

Κυρίες και κύριοι συνάδελφοι, είναι φανερό ότι αυτή η τακτική, αυτή η πολιτική της χορήγησης άδειας καζίνο σε πολλές περιοχές της Χώρας, είναι κάκιστο πρότυπο για την κοινωνία. Η λογική του τζόγου, την οποία εισήγαγε και η Νέα Δημοκρατία και το ΠΑ.ΣΟ.Κ. μετά το 1993, έχει καταστρέψει την κοινωνία, έχει καταστρέψει επίσης χιλιάδες οικογένειες και μάλιστα φτωχών ανθρώπων. Και σας ερωτώ, αυτήν τη στιγμή τουλάχιστο που δόθηκαν άδειες και λειτουργούν Καζίνο στο Λουτράκι, στη Θεσσαλονίκη, στην Ξάνθη και αλλού, που καταστρέφονται οικογένειες και περνάει η πολιτεία με Κυβέρνηση και της Νέας Δημοκρατίας και του ΠΑ.ΣΟ.Κ. τη λογική του τζόγου, γιατί δεν έρχεσθε να βάλετε τουλάχιστο περιορισμούς, αφού δεν μπορείτε να ανακαλέσετε αυτές τις άδειες; Σας προτείνουμε δύο τουλάχιστον:

Πρώτον, να απαγορεύεται να συμμετέχουν, να μπαίνουν μέσα στο Καζίνο, εκείνοι οι οποίοι κατάγονται από την περιοχή στην οποία βρίσκεται το Καζίνο και σε μια απόσταση αρκετών δεκάδων χιλιομέτρων από εκεί.

Δεύτερον, να απαγορεύσετε να έρχεται οποιοσδήποτε -τουλάχιστον στη λογική τη δική σας- ο οποίος έχει εισόδημα, με βάση τη φορολογική δήλωση, κάτω από είκοσι εκατομμύρια το χρόνο. Για να δούμε, θα έλθετε σε ρήξη με την εταιρεία του Καζίνο στο Λουτράκι, που κατέστρεψε και καταστρέφει καθημερινά οικογένειες; Θα έλθετε σε ρήξη με τους ιδιοκτήτες των άλλων Καζίνο, που αυτό έχετε δικαίωμα να το κάνετε και δεν είναι θέμα καμίας παραβίασης;

Για να δούμε τελικά πού βρίσκεται η αλήθεια, σε σχέση με την κοινωνία και σε σχέση με τη φιλοσοφία που υπηρέτησαν και υπηρετούν τα καζίνο.

Κυρίες και κύριοι συνάδελφοι, θα κλείσω -επειδή δεν είχα σκοπό να μιλήσω- λέγοντας ότι, όταν συζητήθηκε η υπόθεση στη Βουλή επεσήμανα και εγώ και ο Ειδικός Αγορητής του ΔΗ.Κ.ΚΙ. τον κίνδυνο, αν προκύψουν ενδείξεις ή και υποψίες, να παρεξηγηθεί η Βουλή και ο πολιτικός κόσμος από ενδεχόμενη παραγραφή. 

Γι' αυτό ακριβώς είχαμε τοποθετηθεί υπέρ της συστάσεως όχι Εξεταστικής Επιτροπής, αφού είχε προηγηθεί δικαστική διερεύνηση, αλλά Προανακριτικής Επιτροπής για περαιτέρω δικαστική διερεύνηση, για να εξοικονομηθεί χρόνος και να μην υπάρχει αυτό το ενδεχόμενο σε πρόσωπα στα οποία αποδίδονταν έστω υποψίες, να διαιωνίζεται αυτή η αρνητική κατάσταση για τα ίδια τα πρόσωπα. Ακριβώς έτσι το είχα επισημάνει.

Είδαμε -όπως τόνισε και ο κ. Ιντζές, ότι μετά από παράταση, που κρίθηκε αναγκαία για την Εξεταστική Επιτροπή- ότι κατατέθηκε το πόρισμα στις 12 Μαρτίου και έρχεται για συζήτηση σήμερα, μετά από ένα μήνα. Διερωτώμαι: Ακόμη και αν σήμερα, μετά από ένα μήνα η Νέα Δημοκρατία, που εμφανίζεται να θέλει τυπικά τη σύσταση Προανακριτικής Επιτροπής, καταθέσει πρόταση, αφού μόνο αυτή έχει τον απαιτούμενο αριθμό Βουλευτών κατά τον Κανονισμό της Βουλής και το Σύνταγμα -τα άλλα Κόμματα δεν τον έχουν και δεν μπορούν να το κάνουν- ασφαλώς θα έλθει για συζήτηση μετά το Πάσχα, δηλαδή, το Μάιο μήνα. Από κει και πέρα καταλαβαίνετε ότι στην ουσία, μέχρι να συσταθεί η Προανακριτική Επιτροπή, τελείωσε το θέμα, ακόμη και αν προκύψουν στοιχεία, που εγώ και το ΔΗ.Κ.ΚΙ. ευχόμαστε να μην προκύψουν.

Γι' αυτό είμαστε πολύ προσεκτικoί στο ζήτημα που αφορά την κα Βάσω Παπανδρέου. Ο κ. Ιντζές το είπε ως ενδεχόμενο -για να μην πάμε στην αντίφαση- και δεν αποδίδει παράνομη πράξη για την κα Βάσω Παπανδρέου. 'Ηταν προσεκτικός στη διατύπωσή του και πριν πείτε αυτά που είπατε, έπρεπε να εκτιμήσετε αυτήν τη διατύπωση. Ακριβώς, επειδή θέλουμε να προστατεύσουμε πολιτικά πρόσωπα και όχι να τα διαβάλουμε, μπορεί στην πορεία της Προανακριτικής Επιτροπής θεωρητικά να προέκυπτε το αντίθετο, σε σχέση με το πρώτο σκέλος, οπότε θα φθάναμε στο παράδοξο -που για τον πολιτικό κόσμο θα ήταν τραγικό μια και βρίσκεται στο ναδίρ της αξιοπιστίας- να ειπωθεί ότι λόγω προθεσμιών δεν μπορεί να γίνει. Και γι' αυτό ακριβώς το λόγο λέμε, ύστερα από δικαστική διερεύνηση, αν ανακύψει θέμα, ενδεχομένως, για την κα Βάσω Παπανδρέου.

Αλλά σας ερωτώ: Είναι, ναι ή όχι, υποκριτικά τελικά αυτά που γίνονται και που οδηγούν σε παραγραφή, ακόμη και αν προκύψει από την Προανακριτική Επιτροπή που θα συσταθεί, αν συσταθεί, κάποιο στοιχείο ποινικής ευθύνης για κάποιον ή για κάποιους;

Εμείς, λοιπόν, καταγγέλλουμε ως συμπαιγνία αυτό που έγινε μεταξύ των δύο μεγάλων Κομμάτων, δηλαδή, του Κυβερνώντος Κόμματος και της Αξιωματικής Αντιπολίτευσης.

Γιατί θα μπορούσε η Αξιωματική Αντιπολίτευση, εάν πίστευε και ήθελε ουσιαστικά να προωθηθεί αίτημα για σύσταση προανακριτικής επιτροπής, να κάνει την αίτηση αμέσως μόλις κατατέθηκε το πόρισμα, ώστε να εξοικονομηθεί ένας μήνας, για να μπορεί η Προανακριτική Επιτροπή και μετά η Βουλή, να προχωρήσει, εάν τυχόν προέκυπταν ποινικές ευθύνες.

Αυτά θέλαμε να πούμε και να επισημάνουμε ότι ακριβώς χάριν της τιμής των πολιτικών προσώπων, αλλά και του πολιτικού κόσμου, επιβαλλόταν από την πρώτη στιγμή και επιβάλλεται η περαιτέρω δικαστική διερεύνηση της υπόθεσης, για να διερευνηθούν πτυχές που δε διερευνήθηκαν, ούτε μπορούσαν να διερευνηθούν από την Εξεταστική Επιτροπή, ώστε όταν δεν υπάρξουν στοιχεία, να αποδοθούν τα του Καίσαρος τω Καίσαρι και να μην κρέμονται πάνω από το κεφάλι κάποιων, κατηγορίες ή και υπαινιγμοί ακόμη, μετά από αυτό το πόρισμα που είχε έλθει εδώ από τον Εισαγγελέα του Αρείου Πάγου.

ΠΡΟΕΔΡΕΥΩΝ(Λουκάς Αποστολίδης): Ο Κοινοβουλευτικός Εκπρόσωπος της Νέας Δημοκρατίας, ο κ. Χρήστος Μαρκογιαννάκης έχει το λόγο.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρίες και κύριοι συνάδελφοι, θα ήθελα για να διασκεδαστούν οι φόβοι του κ. Τσοβόλα και του ΔΗ.Κ.ΚΙ. γενικότερα, ότι υπάρχει ο φόβος της παραγραφής, να πω ότι τέτοιος φόβος δεν υπάρχει. Γιατί ναι μεν κατά την ισχύουσα σήμερα νομοθεσία, θα πρέπει μέχρι το πέρας της Α' Συνόδου, δηλαδή, μέχρι τον Ιούνιο-Ιούλιο να γίνει η παραπομπή, πλην, όμως, έχει τη δυνατότητα η Βουλή να παρατείνει τις εργασίες της Συνόδου και για όλο το καλοκαίρι. Αλλά το σημαντικότερο, θα πρέπει να έχετε υπόψη σας ασφαλώς, ότι ήδη έχει περάσει από τη Διαρκή Επιτροπή νομοσχέδιο του κυρίου Υπουργού της Δικαιοσύνης, το οποίο προβλέπει την τροποποίηση του νόμου "Περί ευθύνης Υπουργών" και όπου εκεί προστίθεται και δεύτερη σύνοδος, 

Σελίδα 5666 

η οποία ως δικονομική διάταξη ισχύει μόλις ψηφιστεί. Δεν έχουμε λοιπόν τίποτε άλλο να κάνουμε, παρά να προτρέψουμε τον κύριο Υπουργό της Δικαιοσύνης, αυτήν την καθυστέρηση επί μήνες ολόκληρους που παρατηρούμε μετά την ψήφιση στη Διαρκή Επιτροπή του σχετικού νομοσχεδίου, να την σταματήσει, να φέρει το νομοσχέδιο στη Βουλή, να γίνει νόμος του κράτους και ο φόβος αυτός πλέον να μην υπάρχει.

Κυρίες και κύριοι συνάδελφοι, αισθανόμαστε απόλυτα δικαιωμένοι από τη θέση την οποία είχαμε πάρει από την αρχή, γύρω από αυτήν την περίφημη υπόθεση του Καζίνο του Φλοίσβου, που είχαμε ζητήσει ευθύς εξ αρχής τη σύσταση Προανακριτικής Επιτροπής, χωρίς να είναι ανάγκη να προηγηθεί η Εξεταστική Επιτροπή. Και τότε, το είχαμε υποστηρίξει, διότι είχαμε πει ότι από το έγγραφο, από το πόρισμα του Αντεισαγγελέα Εφετών του κ. Σίγουρα, από τα δημοσιεύματα τα οποία είχαν δει το φως της δημοσιότητος τότε, αλλά και από την εν γένει περιρρέουσα ατμόσφαιρα, εδημιουργείτο βάσιμος υπόνοια, βάσιμη υποψία ότι είχαν διαπραχθεί ποινικά αδικήματα γύρω από την υπόθεση του Καζίνο του Φλοίσβου.

Και εδώ, θα πρέπει να κάνω μια επισήμανση. Είναι λάθος, κύριοι συνάδελφοι του ΠΑ.ΣΟ.Κ. να υποστηρίζετε ότι δεν προκύπτουν αποχρώσες ενδείξεις. Οι αποχρώσες ενδείξεις είναι αναγκαίες για την παραπομπή. Για την σύσταση της Προανακριτικής Επιτροπής, ήτοι την άσκηση της ποινικής διώξεως, απαιτούνται απλές ενδείξεις ή αν θέλετε υπόνοιες διάπραξης αξιόποινης πράξης και όχι αποχρώσες ενδείξεις, επαναλαμβάνω.

Και έρχομαι εδώ να επισημάνω μια κραυγαλέα αντίφαση, η οποία παρατηρείται στις θέσεις του ΠΑ.ΣΟ.Κ.. Από τη μια μεριά έχουμε το εισαγωγικό έγγραφο για τη σύσταση της Εξεταστικής Επιτροπής των συναδέλφων του ΠΑ.ΣΟ.Κ., το οποίο ομιλεί για αποκατάσταση της νομιμότητας, έχουμε την άποψη της πλειοψηφίας στο συζητούμενο σήμερα πόρισμα της Εξεταστικής Επιτροπής που ομιλεί για αποκατάσταση της νομιμότητας και από την άλλη μεριά, έχουμε εδώ πέρα μια περίεργη θέση: Ενώ έχουμε δύο αντικρουόμενες θα έλεγα ενέργειες, η μια είναι η διαδικασία χορήγησης αδείας από τον κ. Λιβανό και η άλλη είναι η ανάκληση της αδείας η οποία έγινε από την κα Βασιλική Παπανδρέου, όπου επισημαίνονται παρανομίες, ερχόμαστε και λέμε ότι παρανομία δεν έγινε ούτε από τον ένα ούτε από τον άλλο. Θέλουμε, δηλαδή και το σκύλο χορτάτο και την πίτα ολάκερη, στην προκειμένη περίπτωση.

Τι είναι κύριοι συνάδελφοι του ΠΑ.ΣΟ.Κ. εκείνο το οποίο σας συγκρατεί, να κάνετε εκείνο το οποίο πιστεύετε και εκείνο το οποίο έχετε αποτυπώσει εγγράφως τουτέστιν να στέρξετε στη σύσταση Προανακριτικής Επιτροπής για τον κ. Λιβανό; Για ποιο λόγο ενώ έχετε κατ' επανάληψη δηλώσει και εγγράφως, ότι διεπράχθησαν ποινικά αδικήματα από τον κ. Λιβανό με πρώτη και καλύτερη την κα Βάσω Παπανδρέου...

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Για πιθανές ποινικές ευθύνες.

ΧΡΗΣΤΟΣ ΜΑΡΚΟΓΙΑΝΝΑΚΗΣ: ... σήμερα αρνείστε να δεχθείτε τη σύσταση Προανακριτικής Επιτροπής;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Είπαμε για πιθανές ποινικές ευθύνες.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

ΧΡΗΣΤΟΣ ΜΑΡΚΟΓΙΑΝΝΑΚΗΣ: Φθάνει αυτό το "πιθανές ποινικές ευθύνες" για τη σύσταση Προανακριτικής Επιτροπής. Αυτό λέω τόση ώρα και εγώ. Δε θέλω να πιστέψω εκείνο το οποίο φημολογείται, ότι υπάρχουν κάποιοι οι οποίοι φοβούνται το Λιβανό, ότι υπάρχουν κάποιοι οι οποίοι φοβούνται μη μιλήσει ο Λιβανός στην περίπτωση κατά την οποία θα βρεθεί κατηγορούμενος γι' αυτήν την περίφημη υπόθεση του Φλοίσβου.

Αξιότιμοι κύριοι συνάδελφοι, δυστυχώς η ασφυκτική προθεσμία η οποία υπήρξε, αλλά και η άρνηση σε ορισμένες περιπτώσεις...

(Θόρυβος στην Αίθουσα - Κωδωνοκρουσίες)

ΠΡΟΕΔΡΟΣ (Απόστολος Κακλαμάνης): Με συγχωρείτε, κύριε Μαρκογιαννάκη.

Παρακαλώ καθίστε στη θέση σας. Κύριε Ιντζέ, παρακαλώ καθίστε στη θέση σας! 

ΧΡΗΣΤΟΣ ΜΑΡΚΟΓΙΑΝΝΑΚΗΣ: ... της πλειοψηφίας της Εξεταστικής Επιτροπής στο να δεχθεί συγκεκριμένες πράξεις, οι οποίες θα συνέβαλαν αναμφισβήτητα στη σε βάθος έρευνα της υποθέσεως...

(Θόρυβος στην Αίθουσα - Κωδωνοκρουσίες)

ΠΡΟΕΔΡΟΣ (Απόστολος Κακλαμάνης): Με συγχωρείτε, κύριε Μαρκογιαννάκη. 

Παρακολουθείστε αν θέλετε τη Συνεδρίαση, άλλως να βγείτε έξω να συζητήσετε, κύριοι συνάδελφοι. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, σε ποιον απευθύνεσθε;

ΠΡΟΕΔΡΟΣ (Απόστολος Κακλαμάνης): Σε σας και στους άλλους τέσσερις εκεί συναδέλφους.

ΑΝΑΣΤΑΣΙΟΣ ΙΝΤΖΕΣ: 'Ετσι εντάξει. 'Οχι μόνο σ' εμένα.

ΠΡΟΕΔΡΟΣ (Απόστολος Κακλαμάνης): Σας παρακαλώ, σας παρακαλώ! Δεν μπορεί να γυρίζετε την πλάτη σας στο Προεδρείο και να στήνετε "καφενείο". Να βγείτε έξω αν θέλετε να κουβεντιάσετε!

Το λέω σ' όλους σας και στους πέντε. 

ΑΝΑΣΤΑΣΙΟΣ ΙΝΤΖΕΣ: 'Ετσι ναι, όχι μόνο σ' εμένα.

ΠΡΟΕΔΡΟΣ (Απόστολος Κακλαμάνης): Σας παρακαλώ! 

Ορίστε, κύριε Μαρκογιαννάκη, συνεχίστε.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Οι ασφυκτικές προθεσμίες, λοιπόν, οι οποίες υπήρχαν, αλλά και η άρνηση της πλειοψηφίας της Εξεταστικής Επιτροπής να δεχθεί συγκεκριμένες ενέργειες οι οποίες θα συνέβαλαν στη σε περισσότερο βάθος έρευνα της υποθέσεως οδήγησαν στο να μείνουν πολλά σημεία ανεξιχνίαστα. 'Ομως, και από το υλικό που συγκεντρώθηκε και υπάρχει αναμφίβολα μπορούμε να οδηγηθούμε σε συμπεράσματα τα οποία αβιάστως οδηγούν στην απόφαση της Βουλής για σύσταση Προανακριτικής Επιτροπής, διότι υπάρχουν σαφώς υπόνοιες διάπραξης δεδομένων ποινικών αδικημάτων.

Κύριοι συνάδελφοι, το πρώτο που θέλω να επισημάνω είναι αυτή η περίφημη αλλαγή του νομοθετικού πλαισίου που έγινε όταν ήρθε το ΠΑ.ΣΟ.Κ. στην εξουσία. Ενώ υπήρχε ο ν. 2160 και βάσει αυτού είχαν προκηρυχθεί περίπου οκτώ με δέκα άδειες καζίνο σ' όλη την Ελλάδα και είχαμε εικοσι δύο προσφορές αξιόπιστων κοινοπραξιών και εταιρειών από τις οποίες εφόσον υλοποιούντο -και θα υλοποιούντο- θα εισέπραττε το Δημόσιο τουλάχιστον εκατό δισεκατομμύρια δραχμές, ήλθε αιφνιδιαστικά ο κ. Λιβανός. Και ας μη μας λέει σήμερα η κα Παπανδρέου ότι η πολιτική των καζίνο είναι έξω από την πολιτική και νοοτροπία του ΠΑ.ΣΟ.Κ. όπως είπε και ο κ. Σημίτης σήμερα στη συνέντευξη που έδωσε διότι οι ίδιοι έφεραν στη συνέχεια νομοσχέδιο, το συζητήσαμε στη Βουλή, το ψήφισε το ΠΑ.ΣΟ.Κ. και έγινε ο ν. 2206, όπου συμπληρώνει κατά το χείρον βέβαια τη δική μας πολιτική πάνω στα θέματα του καζίνο.

Εδώ, λοιπόν, το ερώτημα το οποίο υπάρχει είναι για ποιο λόγο έγινε αυτή η ανατροπή, με αποτέλεσμα το συνολικό ποσό το οποίο εισέπραξε το Ελληνικό Δημόσιο απ' όλη αυτήν την ιστορία να μην ξεπερνά τα δέκα δισεκατομμύρια, το πολύ ένδεκα δισεκατομμύρια δραχμές ενώ ήταν δεδομένο το ποσό το οποίο ανέφερα προηγουμένως. Και δεν ερευνήθηκε μεν γύρω απ' αυτήν την ευθύνη τη συλλογική, την πολιτική θα έλεγα αν υπάρχει οποιοδήποτε ίχνος ποινικής ευθύνης, όμως, μπορώ να πω -και το λέω- ότι αυτό απετέλεσε την αρχή, το εφαλτήριο για όλες τις παρανομίες, οι οποίες στη συνέχεια επηκολούθησαν.

Κύριοι συνάδελφοι, λόγω του περιορισμένου του χρόνου, δε θα σταθώ στα όσα έκανε ή δεν έκανε ο κ. Λιβανός -εξετέθησαν από το συνάδελφο Εισηγητή της Πλειοψηφίας με κάθε λεπτομέρεια- αλλά εκείνο που θα επισημάνω είναι, ότι όλη αυτή η διαδικασία αποτελεί ένα μνημείο θα έλεγα παρανομίας και αυθαιρεσίας. Οι περίεργες συντμήσεις προθεσμιών, οι ύποπτες παρατάσεις άλλων προθεσμιών και γενικά η συμπεριφορά του τότε Υπουργού Τουρισμού, με μία

Σελίδα 5667 

πρεμούρα θα έλεγα -επιτρέψτε μου να χρησιμοποιήσω τη λέξη- γύρω από τη διαδικασία η οποία επηκολούθησε, δείχνουν το μέτρο της ευθύνης ή αν θέλετε τον τρόπο με τον οποίο αντιμετώπισε αυτό το μείζον θέμα.

Για τις παρανομίες που έγιναν -ομιλείτε εσείς οι ίδιοι, ομιλεί το Νομικό Συμβούλιο του Κράτους, τα λέμε και εμείς, γράφονται στις εφημερίδες- θα επισημάνω δύο πράγματα, τα οποία και μόνα έφθαναν για να οδηγηθεί ο κ. Λιβανός στο να μη υπογράψει αυτήν την περίφημη 37/95 απόφασή του.

Πρώτον, δεν προϋπήρχε η γνώμη της επιτροπής του άρθρου 30 του ν.2160 για τα καζίνο και τους λιμένες, δεν προϋπήρχε της απόφασης της Επιτροπής Καζίνο και δεύτερον, τις μύριες όσες επιφυλάξεις, τι οποίες είχε εκφράσει η Επιτροπή Καζίνο όταν πήγε τη γνωμοδότησή της στον κ. Λιβανό.

Αντί, λοιπόν, να υπάρξει ένας προβληματισμός, ένας σκεπτικισμός στον κ. Λιβανό, να το δει, να το ξαναδεί και να το ξανασκεφθεί, έσπευσε με ταχύτητα -η οποία δεν είναι δεδομένη για τα ελληνικά πράγματα και για την ελληνική δημόσια διοίκηση- φωτός, θα έλεγα, υπέγραψε αυτήν την απόφαση, έδωσε την άδεια ίδρυσης και εκμετάλλευσης του Καζίνο του Φλοίσβου και της Μαρίνας στην περιοχή αυτή στην "κοινοπραξία Καζίνο Αθηνών" και από εκεί και πέρα άρχισαν τα τεράστια προβλήματα, που δημιουργούσαν και θέμα νομιμότητας, αλλά και ποινικών ευθυνών.

Εγώ θα πω ευθαρσώς, ότι υπάρχουν για τον κ. Λιβανό ενδείξεις -και θα έλεγα κάτι παραπάνω- για παράβαση καθήκοντος, για διάπραξη του ιδιωνύμου αδικήματος, το οποίο προβλέπεται από το ν.δ. 802/71 για απιστία, αλλά και υπόνοιες για δωροδοκία.

Κύριοι συνάδελφοι, για ποιο λόγο τα έκανε όλα αυτά ο κ. Λιβανός, όταν μάλιστα του είχαν επισημανθεί -και ο δόλος προκύπτει από το γεγονός ότι υπήρχαν και παραιτήσεις ακόμα συνεργατών του- οι παρανομίες και δεν τις ελάμβανε υπόψη του; Για ποιο λόγο τα έκανε αυτά; Και είναι σύμπτωση αυτές οι περίφημες αγορές εκατοντάδων εκατομμυρίων εκείνη την περίοδο με τη σύντροφό του την κα Στάη; Και εν πάση περιπτώσει, ήταν συμπεριφορά αυτή της κας Στάη στην Εξεταστική Επιτροπή, η οποία ήλθε, είδε και απήλθε, αφού κατά τρόπο σκαιό προσέβαλε όλα τα μέλη της Εξεταστικής Επιτροπής;

'Εχω την άποψη, ότι οι ενδείξεις που υπάρχουν είναι αναμφισβήτητες. Θα είναι κουκούλωμα, αν δεν προχωρήσουμε στη σύσταση Προανακριτικής Επιτροπής για τον κ. Λιβανό, θα είναι κραυγαλέα αντίφαση των θέσεων του ΠΑ.ΣΟ.Κ και της Κυβέρνησης.

'Ερχομαι τώρα στις ενέργειες που έγιναν μετά την έκδοση της απόφασης από τον κ. Λιβανό. Επηκολούθησε η ανάκληση. Θα έλεγα, ότι αυτή καθ'εαυτή η ανάκληση -επειδή είπε η κα Παπανδρέου, ότι εσείς μιλούσατε όταν θέλατε της Εξεταστικής Επιτροπής για παρανομίες του κ. Λιβανού και τώρα αντιφάσκετε όταν έρχεσθε και αναζητείτε παρανομίες και σε μένα που ανεκάλεσα αυτήν την παράνομη απόφαση- εκ πρώτης όψεως θα μπορούσε να θεωρηθεί ως αποκατάσταση της νομιμότητας. Μετά, όμως, απ'όσα συνέβησαν στην Εξεταστική Επιτροπή, μετά τα στοιχεία, τα οποία προέκυψαν, αναμφίβολα έχουμε ένα πελώριο ζήτημα ευθυνών της κας Παπανδρέου, η οποία ανεκάλεσε εκείνη την απόφαση.

Κυρίες και κύριοι συνάδελφοι, θα επισημάνω δύο πράγματα. Στην ανακλητική απόφαση τεχνιέντως και εσκεμμένως, πιθανολογώ, δεν μπήκαν μέσα λόγοι ανάκλησης που να συνιστούν υπαιτιότητα της πλειοδότριας κοινοπραξίας. Και αυτό επισημαίνεται με κάθε λεπτομέρεια στο πόρισμα, το οποίο καταθέσαμε. Επισημαίνονται, επίσης, οι λόγοι, οι οποίοι είχαν δοθεί στην κα Παπανδρέου από τον κ. Βγόντζα, ο οποίος απεκλήθη σήμερα από την κυρία Υπουργό "αυτός ο κύριος" ως να μην ήτο κάποτε ο νομικός σύμβουλος του μακαρίτη Ανδρέα Παπανδρέου. Εν πάση περιπτώσει, υπήρχε αυτό το περίφημο σημείωμα πάνω στο οποίο επισημαίνετο το πρόβλημα και οι λόγοι, οι οποίοι έπρεπε να καταχωρηθούν στην ανακλητική απόφαση. Υπήρχε το Νομικό Συμβούλιο του Κράτους, όπου και εκεί επισημαίνονται λόγοι σοβαροί ενδεχομένως, που συνιστούν υπαιτιότητα της κοινοπραξίας και από εκεί και πέρα η γνωμοδότηση Ρίκου-Κορνηλάκη, όπου το ίδιο συμβαίνει.

Και αντί να έρθει η κυρία Υπουργός να συμπεριλάβει έστω και ένα λόγο ο οποίος συνιστά αυτήν την υπαιτιότητα, τους παραλείπει όλους. Και όχι μόνο αυτό. Ενώ στην αρχική απόφαση με την οποία ανακαλούσε την απόφαση του κ. Λιβανού, υπήρχε ένας λόγος που ανέφερε τις λέξεις "υπαιτιότητα της Κοινοπραξίας" έρχεται μετά από ένα μήνα περίπου, τον Ιούνιο του 1995 και αναδημοσιεύεται η απόφαση, όπου αφαιρούνται οι λέξεις "υπαιτιότητα της Κοινοπραξίας".

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Και συμφωνεί το Συμβούλιο της Επικρατείας με αυτό.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Παρακαλώ μη με διακόπτετε. Δε σας διέκοψα.

Ερχόμαστε βέβαια τώρα και λέμε ότι έχουμε την εισήγηση του Συμβουλίου της Επικρατείας που μας δικαιώνει. Εγώ δεν αντιλέγω, αλλά υπάρχει και η απόφαση του Συμβουλίου της Επικρατείας, την οποία θα αναμείνουμε.

Από εκεί και πέρα, όμως, ασφαλώς θα γνωρίζετε πολύ καλά, ότι τις ενδεχόμενες αστικές αξιώσεις ίσως να τις διεκδικήσει η Κοινοπραξία όχι στα ελληνικά δικαστήρια, αλλά σε κάποια άλλα δικαστήρια και δεν γνωρίζουμε ποιες θα είναι οι πιθανές αποφάσεις.

Και τότε ασφαλώς, ούτε εσείς ούτε ο κ. Σημίτης, δε θα επαίρετο όπως το κάνατε σήμερα και λέγατε "εμείς δεν πληρώνουμε δραχμή". Αυτό είπατε, αλλά αν υπάρχουν αποφάσεις κάποιων δικαστηρίων που θα σας υποχρεώνουν, τότε δεν ξέρω τι θα έχετε να πείτε.

'Ερχομαι τώρα στο περίφημο θέμα του Λουτρακίου. Δεν ξέρω κατά πόσο πρέπει να είσαστε υπερήφανη για το χειρισμό τον οποίο κάνατε, αξιότιμη, κυρία Υπουργέ. Δεν ξέρω κατά πόσο θα πρέπει να είσθε υπερήφανη γι'αυτό. 'Ερχεσθε και μας λέτε ότι εμείς είχαμε πει πριν από ενάμισυ χρόνο, ότι δεν υπάρχει δυνατότητα επαναδιαπραγμάτευσης. Και βεβαίως δεν υπήρχε. Και η επαναδιαπραγμάτευση την οποία κάνατε, την κάνατε στο μιλητό.

Από 'κει και πέρα, εμένα με βάζει σε υπόνοια για ποιο λόγο να δεχθεί η εταιρεία εκείνη να συναλλαγεί μαζί σας -και όταν λέω "συναλλαγεί" δεν το αναφέρω με οποιαδήποτε κακή πρόθεση, αλλά με την έννοια να συζητήσει μαζί σας- όταν ήταν νομικά κατοχυρωμένη και δεν είχατε καμία δυνατότητα να επιβάλετε όρους. Ξέρετε γιατί το έκανε; Διότι γνώριζε, κυρία Υπουργέ, ότι όταν πηγαίνατε στα δικαστήρια και θέτατε υπόψιν της Δικαιοσύνης την αλλαγή των συνθηκών, ασφαλώς τότε η επαναδιαπραγμάτευση την οποία επιτύχατε, θα φάνταζε νάνος μπροστά στο αποτέλεσμα το οποίο θα έφερνε η Ελληνική Δικαιοσύνη με τις αποφάσεις της.

Τι επιτύχατε; Ακούστε τι επιτύχατε. Δώσατε μια άδεια Καζίνο στο Λουτράκι. Και ξέρετε πόσο πλήρωσε η εταιρεία την οποία την πήρε; 'Ενα δισεκατομμύριο δραχμές. 

ΠΡΟΕΔΡΟΣ (Απόστολος Κακλαμάνης): Κύριε Μαρκογιαννάκη, με συγχωρείτε. Συζητούμε το πόρισμα της Εξεταστικής Επιτροπής για την υπόθεση του Καζίνο του Φλοίσβου. Αυτό είναι το θέμα μας.

(Θόρυβος στην Αίθουσα)

ΧΡΗΣΤΟΣ ΜΑΡΚΟΓΙΑΝΝΑΚΗΣ: Αυτό συζητάμε, κύριε Πρόεδρε.

ΔΗΜΗΤΡΙΟΣ ΣΙΟΥΦΑΣ: Για το Θεό, κύριε Πρόεδρε!

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Μα, αυτό συζητάμε.

ΠΡΟΕΔΡΟΣ (Απόστολος Κακλαμάνης): Παρακαλώ, έχετε ακόμη τριάμισυ λεπτά, γι'αυτό ελάτε στο θέμα σας.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, θέλω κάποιο χρόνο, διότι και με τις διακοπές...

ΠΡΟΕΔΡΟΣ (Απόστολος Κακλαμάνης): Θα σας δώσω και έχετε δίκιο ως προς το χρόνο. Αλλά παρακαλώ, στο θέμα μας.

ΧΡΗΣΤΟΣ ΜΑΡΚΟΓΙΑΝΝΑΚΗΣ: 'Ενα κομμάτι του πορίσματος αναφέρεται ακριβώς σ' αυτό το θέμα. Το έχουμε επισημάνει, το έχουμε τονίσει και εν πάση περιπτώσει, συνέχεται με την υπόθεση Φλοίσβου.

ΠΡΟΕΔΡΟΣ (Απόστολος Κακλαμάνης): Εγώ θα προτιμούσα 

Σελίδα 5668 

να είχατε τελειώσει νωρίτερα το έργο σας για το θέμα του Φλοίσβου. 'Αλλως, μπορεί να πάμε και στο παρελθόν και στο μέλλον, για οτιδήποτε αφορά τον τουρισμό.

ΕΥΑΓΓΕΛΟΣ ΜΕΙΜΑΡΑΚΗΣ: Μα αφού αναφέρθηκε και η κυρία Υπουργός.

ΧΡΗΣΤΟΣ ΜΑΡΚΟΓΙΑΝΝΑΚΗΣ: 'Οταν έχουμε το πόρισμα, στο οποίο αναφέρεται το πρόβλημα του Καζίνο του Λουτρακίου, όταν έχουμε την κυρία Υπουργό, η οποία έρχεται και αντικρούει τις όποιες υπόνοιες που εκφράζονται σ'αυτό το πόρισμα, έχω δικαίωμα -κατά την άποψή μου- να αναπτύξω τη θέση της Νέας Δημοκρατίας με την ιδιότητα του Κοινοβουλευτικού Εκπροσώπου.

'Ερχομαι, λοιπόν, και λέω, ότι εκείνο το οποίο είχε γίνει τότε, ήταν ότι είχε καταβληθεί ένα δισεκατομμύριο για να χορηγηθεί η άδεια του Καζίνο στο Λουτράκι, με προοπτική δύο ακόμα Καζίνο στο Νομό Αττικής. Αυτό σήμαινε ότι τα κέρδη του Λουτρακίου, τα συγκεκριμένα, θα ήταν περιορισμένα, διότι ασφαλώς το Λεκανοπέδιο της Αττικής θα έσπευδε στα δύο Καζίνο, τα οποία θα υπήρχαν εδώ στην Αττική. Και με την ανάκληση αυτή και -όπως είδα σήμερα τη συνέντευξη την οποία έδωσε ο κύριος Πρωθυπουργός- την οριστική ματαίωση άλλου Καζίνο στην Αττική, ερχόμαστε και βλέπουμε το εξής εκπληκτικό: 'Ενα δισεκατομμύριο, το οποίο κατεβλήθη. Τρία με τέσσερα δισεκατομμύρια επενδύσεις, οι οποίες δεν έγιναν ακόμη. Κέρδη το πρώτο δεκάμηνο, αξιότιμοι κύριοι συνάδελφοι, είκοσι ένα δισεκατομμύρια καθαρά, αφού αφαιρέσουμε τα δικαιώματα του Δημοσίου. Και υπερηφανεύεται η κυρία Υπουργός ότι από 20%, που είναι η συμμετοχή του Δημοσίου, πήγε τώρα στο 33%.

'Ερχομαι να απαντήσω: Δηλαδή θα κερδίζει κάθε πρώτο δεκάμηνο ο επιχειρηματίας του Καζίνο Λουτρακίου αντί για είκοσι ένα, δεκαεπτά δισεκατομμύρια, όταν έχει ξοδέψει τέσσερα δισεκατομμύρια και δεν τα έχει ξοδέψει ακόμη. Αυτό θα συμβαίνει στο διηνεκές. Αυτό κι αν είναι σκάνδαλο, κύριοι συνάδελφοι, αυτή κι αν είναι παρανομία. Και αν η Βουλή σιωπήσει και δεν ερευνήσει και δεν προχωρήσει σ' αυτό το πελώριο ηθικό και οικονομικό πρόβλημα, ασφαλώς νομίζω, ότι δε θα έχουμε επιτελέσει το καθήκον μας.

Ο Ελληνικός Λαός μας παρακολουθεί και δεν του αρέσει η σκανδαλολογία. Δεν του αρέσει σε καμιά περίπτωση η σκανδαλολογία. Θέλει όμως και τη διαφάνεια, θέλει και το άπλετο φως. Κι εκείνο, το οποίο θα πρέπει να κάνουμε, είναι να το ερευνήσουμε παραπέρα. Και θα το ερευνήσουμε παραπέρα με τη σύσταση Προανακριτικής Επιτροπής ως ενδείξεις απιστίας, κύριοι συνάδελφοι. Και πάνω σ' αυτό το πρόβλημα, υπάρχει.

Και τι σας θορυβεί τέλος πάντων; Αν γίνει Προανακριτική Επιτροπή και δεν προκύψουν στοιχεία, τότε εδώ είμαστε, θα το ξανασυζητήσουμε και άσπιλοι και αμόλυντοι θα φύγουν οι πάντες.

Και μην έρχεστε να λέτε σ' εμάς, κύριε Υπουργέ, ότι θέλουμε να σας δημιουργήσουμε πρόβλημα. Να σας θυμίσω τι είπε ο κ. Λαλιώτης; 'Οτι θα γελάσει, όποιος γελάσει τελευταίος. Και ξέρετε πότε το είπε; 'Οταν του ετέθησαν υπόψη οι θέσεις σας και κάποιες δηλώσεις, τις οποίες είχατε κάνει. Το τι εννοούσε ο κ. Λαλιώτης, είναι ένα πρόβλημα, το οποίο αφορά αυτόν.

Θα ήθελα, τελειώνοντας, κύριοι συνάδελφοι, να πω ότι βέβαια δεν έχει καμιά σχέση το περίπτερο της οδού Πανεπιστημίου -τον παραλληλισμό αυτόν έκανε η κυρία Υπουργός- με το Καζίνο του Λουτρακίου. Ατυχής ήταν ο παραλληλισμός.

Εν πάση περιπτώσει, η Νέα Δημοκρατία θα επιμείνει στη σύσταση Προανακριτικής Επιτροπής, για να αναλάβει ο καθένας τις ευθύνες του, διότι αν περνά κρίση αξιοπιστίας ο πολιτικός κόσμος, ανεξάρτητα από το αν ευθύνεται ή δεν ευθύνεται και το ποιοι ευθύνονται γι' αυτό, θα συμβάλλουμε ακόμη παραπέρα σ' αυτήν την κρίση αξιοπιστίας, αν συναινέσουμε στο να κουκουλώσουμε το θέμα, αν πούμε "δεν έγινε τίποτε", αν αυτά που λέγαμε για παρανομίες του κ. Λιβανού, τώρα τα ξεχνάμε, αν αρκεστούμε σε μια άποψη της πλειοψηφίας.

Το πόρισμα είναι μια σελίδα, κύριοι συνάδελφοι. Η ουσία του πορίσματος, η άποψή σας, είναι μια σελίδα. Τα άλλα είναι νομικές αναλύσεις. Εκεί λέτε ότι πολιτικές ευθύνες υπάρχουν και ότι απεκατεστάθη η νομιμότητα. Αφού μιλάμε για αποκατάσταση της νομιμότητας, πείτε μας ποιες ήταν οι παρανομίες. Εμείς τις είπαμε, τις επισημάναμε. Θέλουμε να διερευνηθούν παραπέρα. Θ' ακούσουμε κι από εσάς ποιες ήταν οι παρανομίες, τις οποίες με τη νομιμότητα, την οποία φέρατε, θα αποκαταστήσετε.

Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Φοίβος Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κύριοι συνάδελφοι, αισθάνομαι και πάλι την ανάγκη να πω, ότι η ηθική, περί της οποίας γίνεται πολύς λόγος, δεν έχει καμιά σχέση με την ηθικολογία. Θα έλεγα ότι είναι το αντίθετο. Αλλά, επειδή ελέχθησαν πολλά και περί Καζίνο, υπάρχουν εκείνοι, οι οποίοι θεωρούν ότι τα Καζίνο ή ο τζόγος γενικά, είναι καταστροφή και ότι μπορεί με κάποιες νομοθετικές ρυθμίσεις να απαγορευθούν.

Κατ' αρχήν, αγαπητοί συνάδελφοι, εγώ έχω την γνώμη, ότι ο παράνομος τζόγος, που δίνει και παίρνει ανά την Ελλάδα και ευδοκιμεί ιδιαίτερα στην πατρίδα μου την Κρήτη, είναι πολύ μεγαλύτερο κακό από το νόμιμο. Εδώ, όμως, δεν είναι μόνο αυτό το θέμα. Το αν πρέπει να λειτουργούν ή όχι Καζίνο σε μια χώρα, είναι ένα θέμα συναρτημένο και με το τι λειτουργεί στις όμορες χώρες.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Ο 'Ελληνας έχει την αδιαμφισβήτητη τάση να διακινδυνεύει επιθυμώντας εύκολα κέρδη και αυτό δε χρειάζεται να πάει κανείς σε Καζίνο της Ελλάδος για να το δει. Ας πάει σε όποιο Καζίνο του εξωτερικού, όπου γης θέλει και αν δε δει 'Ελληνες να παίζουν, να με βγάλει ψεύτη.

Αλλά ανεξάρτητα από αυτό, ακόμα και οι σοσιαλιστικές χώρες παλαιότερα ακριβώς για λόγους ενισχύσεως της εθνικής οικονομίας είχαν εγκαταστήσει Καζίνο και μάλιστα πολύ κοντά στη Χώρα μας όπου διέπρεπαν οι 'Ελληνες.

Κάποτε, λοιπόν, αποφάσισε η Κυβέρνηση του ΠΑ.ΣΟ.Κ., ότι θα μπορούσε να συνδυάσει τη λειτουργία Καζίνο με κάποιες αναπτυξιακές διαδικασίες χάριν της οικονομικής ανάπτυξης του Τόπου. Είχε προηγηθεί η Νέα Δημοκρατία σε αυτό.

Από κει και πέρα αποδείχτηκε, αν θέλετε, στην πράξη, ότι πολύ λίγες είναι οι περιπτώσεις Καζίνο που βοηθούν την οικονομική ανάπτυξη, όταν γίνονται πραγματικά σοβαρές επενδύσεις για να προσελκυστούν υψηλού επιπέδου χρήστες, που θέλουν εκεί που πηγαίνουν να έχουν και Καζίνο. 

Ακούστε, κύριοι, κανείς δεν είναι αλάθητος. Και στην πολιτική εκείνος που έχει το θάρρος να ομολογεί το λάθος του, δεν είναι κατακριτέος. Εγώ δεν έχω κανένα δισταγμό να πω, ότι ο συγκεκριμένος Υπουργός, ο κ. Λιβανός δεν έκανε καλό χειρισμό της υποθέσεως των Καζίνο.

Αυτό αναντίρρητα σημαίνει πολιτική ευθύνη. Θα προχωρήσω περισσότερο και θα σας πω πολιτική ευθύνη όχι μόνο του ιδίου, γιατί οι πολιτικές ευθύνες είναι συλλογικές. Και εγώ ήμουνα μέλος εκείνης της Κυβέρνησης ως Υφυπουργός. Δεν ασχολήθηκα ποτέ μου με τα Καζίνο την εποχή εκείνη, αλλά θεωρώ ότι συλλογικώς μπορεί να υπέχω και εγώ πολιτική ευθύνη. 

'Αλλο όμως η πολιτική ευθύνη και άλλο η ποινική ευθύνη. Και όσες φορές έγινε σύγχυση πολιτικών και ποινικών ευθυνών πάντοτε το πράγμα λειτούργησε εις βάρος του πολιτικού κόσμου, εν τω συνόλω του και έγινε και μπούμερανγκ σ' εκείνους που χρησιμοποίησαν τη μέθοδο αυτή, προκειμένου να εξοντώσουν τους πολιτικούς τους αντιπάλους.

Αλλά φαίνεται, ότι τα παθήματα δεν έγιναν μαθήματα. 'Ηδη η προηγούμενη Κυβέρνηση του ΠΑ.ΣΟ.Κ. είχε ακυρώσει την εγκατάσταση Καζίνο στο Φλοίσβο. Η νέα Κυβέρνηση του Κώστα Σημίτη με αρμόδια Υπουργό τη Βάσω Παπανδρέου διαπιστώνοντας, ότι υπήρχε σειρά παρατυπιών και παρανομιών

Σελίδα 5669 

στη διαδικασία χορηγήσεως της αδείας κάνει αυτό που πρέπει να κάνει κάθε Υπουργός που σέβεται τον εαυτό του. Στέλνει ερωτήματα στο Νομικό Συμβούλιο του Κράτους και έρχεται ομόφωνη η απάντηση -της οποίας το περιεχόμενο όλοι γνωρίζετε-που λέει, ότι όχι μόνο είναι παράνομη και ανίσχυρη, αλλά δεν μπορεί ακόμα και αν είχε κυρωθεί με νόμο, διότι προσκρούει στο Σύνταγμα, να θεωρηθεί ισχυρά.

Και κατόπιν τούτου έρχεται η αρμοδία Υπουργός και ανακαλεί αυτήν την απόφαση. Να πιστέψω ότι είσθε καλόπιστοι, αγαπητοί συνάδελφοι της Αντιπολιτεύσεως; Αν στρεφόσασταν έστω μόνο κατά του κ. Λιβανού και επιμένατε στη σύσταση Προανακριτικής Επιτροπής, θα έλεγα, ότι ήταν εξ αρχής η άποψή τους αυτή, δε θέλουν να την αλλάξουν. Δεν είναι όμως και κάτι για το οποίο μπορεί να μου δημιουργήσει εύλογα αμφισβήτηση της καλοπιστίας τους.

Αλλά εσείς που κατακεραυνώνετε το Λιβανό -και αυτό είναι επιχείρημα δικό μας και όχι δικό σας, κύριε Μαρκογιαννάκη- και που επισημαίνετε έντονα τις παρανομίες, έρχεσθε και λέτε όσα λέτε κατά του Λιβανού και ταυτόχρονα έρχεσθε και λέτε να παραπεμφθεί και η κα Παπανδρέου, διότι ανακάλεσε τις παρανομίες. Με την αντίφαση αυτή δεν μπορείτε να ξεμπλέξετε. Είναι προφανής η αντίφαση. Και δεν είναι τόσο απλό το πράγμα όσο θέλει να το εμφανίσει ο κ. Μαρκογιαννάκης. "Μα αφού μας λέτε για παρανομίες γιατί δε συμφωνείτε για την Προανακριτική Επιτροπή". Από πού βγήκε, κύριε συνάδελφε, ότι κάθε παράνομος πράξη Υπουργού αποτελεί ποινικό αδίκημα; Δεν υπάρχει σειρά υπουργικών αποφάσεων που ακυρώνονται από τα δικαστήρια ως παράνομες ή ως αντίθετες προς το Σύνταγμα, ατελεύτητη σειρά τέτοιων υπουργικών αποφάσεων; Ετέθη ποτέ θέμα για όλους όσους διετέλεσαν Υπουργοί, ότι η ακύρωση μιας αποφάσεώς τους σημαίνει ταυτόχρονα ότι ετέλεσαν ποινικό αδίκημα, επειδή εξέδωσαν απόφαση που τα δικαστήρια έκριναν, ότι είναι είτε αντισυνταγματική είτε αντίθετη στο νόμο; Υπάρχουν παρανομίες. Αλλά υπάρχει ποινικό αδίκημα εξ αυτού και μόνο; 'Οχι βεβαίως. Και εδώ είπε πολύ ορθά ο Εισηγητής μας, ότι έχει ξεκινήσει η διαδικασία και έχει περάσει από τη Διαρκή Επιτροπή η κατάργηση του περιφήμου διατάγματος 802/71, το οποίο και μόνο του συνιστά με τις διατάξεις του το ιδιώνυμο αδίκημα, ότι παράνομη πράξη εκ προθέσεως είναι ποινικό αδίκημα, που αφορά μόνο τους Υπουργούς και κανένα άλλο. Και δεν είναι μόνο αυτό. Εδώ όλη η ποινική επιστήμη, σύμφωνοι είναι όλοι οι ποινικολόγοι, ότι η σχετική διάταξη του 802/71 είναι αντισυνταγματική και ως εκ τούτου ανίσχυρη και αν ακόμη δεν ήταν να καταργηθεί ρητά, είναι ανίσχυρη ως αντισυνταγματική διότι αντίκειται στο άρθρο 7 του Συντάγματος. Είναι κλασσική θα έλεγα περίπτωση διατάξεως ποινικού νόμου που πάσχει από ανεπίτρεπτη συνταγματικά αοριστία.

'Εχουμε, λοιπόν, αυτά τα δεδομένα τα οποία οφείλουμε να συνεκτιμήσουμε, και γι' αυτό, ενώ λέμε ότι πράγματι υπήρξαν παρανομίες, πολύ ορθά ήρθε η Κυβέρνηση, ανακάλεσε τη σχετική υπουργική απόφαση, αποκατέστησε την νομιμότητα και βεβαίως υπάρχουν πολιτικές ευθύνες του κ. Λιβανού, προεκτείνατέ τες όσο θέλετε λόγω συλλογικότητας των πολιτικών ευθυνών, αλλά από εκεί και πέρα πού είναι οι ποινικές ευθύνες;

Ελέχθησαν μερικά περίεργα πράγματα σήμερα. Κατ' αρχήν ήθελα πραγματικά να σας θέσω ένα ερώτημα. Από όλη αυτήν την επιχειρηματολογία που αναπτύσσετε για το ενδεχόμενο ζημίας του Δημοσίου, ποιος ωφελείται; Παρακαλώ να διερωτηθείτε ποιος ωφελείται ή είναι ενδεχόμενο να ωφεληθεί.

Διότι πάντως η Κυβέρνηση πιστεύει και ήδη η ομόφωνη απόφαση του Νομικού Συμβουλίου του Κράτους αλλά και η σχετική εισήγηση στο Συμβούλιο της Επικρατείας την δικαιώνουν. Ουδεμία συνεπώς αξίωση αποζημιώσεως θα έχουν οι εταιρείες οι τεχνικές ή οι τεχνητές, γιατί είναι τεχνικές, αλλά είναι και τεχνητές, οι εταιρείες της κας Μάρας, η οποία μάλιστα φέρετε να έχει διαπράξει πλαστογραφία σε βαθμό κακουργήματος και απάτη. Και δεν ξέρω πώς αντιμετωπίζεται από τα δικαστήρια της Αμερικής.

Πάντως σύμφωνα με τη δική μας νομοθεσία διώκεται σε βαθμό κακουργήματος και η απάτη σε βάρος του Δημοσίου.

Ελέχθησαν και άλλα πράγματα σήμερα. Ο κ. Κουβέλης μίλησε για αντιμετώπιση όλων αυτών των περιπτώσεων, χάριν της αξιοπιστίας του πολιτικού κόσμου, όχι με κομματικά κριτήρια, αλλά με κριτήρια, υποτίθεται, δικαίου ανδρός, δικαστικά, αν θέλετε.

Θέλετε να υπενθυμίσω το 1989 και στον κ. Κουβέλη; Να υπενθυμίσω ότι τότε επισήμως ελέγετο "κατέθεσε πρόταση η Νέα Δημοκρατία και έπαιρνε το λόγο ο κ. Φλωράκης που έλεγε ότι ο Συνασπισμός στηρίζει την πρόταση κατηγορίας της Νέας Δημοκρατίας". Τότε δεν υπήρχαν αυτά τα ίδια κριτήρια που θα έπρεπε πάντοτε να ισχύουν.

Αλλά και τώρα, τι ελέχθη; "Εμείς, λέει, τα μικρά Κόμματα, δεν έχουμε τον αριθμό των Βουλευτών, που έχει η Νέα Δημοκρατία για να καταθέσουμε πρόταση κατηγορίας. Εσείς, της Νέας Δημοκρατίας, που τον έχετε, πρέπει να το κάνετε", Ως να είναι υπόθεση των Κομμάτων, αυτό που πράγματι ορθώς είπε ο κ. Κουβέλης, ότι δεν είναι και δεν πρέπει να είναι υπόθεση των Κομμάτων. Ούτε πρέπει να υπάρχουν κομματικές πειθαρχίες, όταν αναζητούνται ποινικές ευθύνες οποιουδήποτε Υπουργού, οποιασδήποτε κυβέρνησης, σε οποιαδήποτε Παράταξη και αν ανήκει.

Ελέχθη ακόμα κάτι από τον κ. Μαρκογιαννάκη, εις απάντηση του ισχυρισμού του κ. Τσοβόλα περί παραγραφής. Ο μεν κ. Τσοβόλας επισήμανε κίνδυνο παραγραφής, που αν η Βουλή κρίνει ότι πρέπει να συσταθεί η Προανακριτική Επιτροπή, δεν υπάρχει, διότι μπορεί να ρυθμίσει τα θέματα έτσι, ώστε πρώτον σε τυχόν περίπτωση συστάσεως Προανακριτικής Επιτροπής, υπάρχει το περιθώριο η υπόθεση να διερευνηθεί και να υπάρξει αποτέλεσμα πριν από τη λήξη της Συνόδου. Αλλά υπάρχει και το άλλο ενδεχόμενο, που είπε ο κ. Μαρκογιαννάκης. 'Ομως ο κ. Μαρκογιαννάκης ατύχησε βαρύτατα όταν είπε, ότι η παραγραφή είναι δικονομικός θεσμός και επομένως μπορεί να έχει και αναδρομική εφαρμογή.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Είπα παραγραφή δικαιώματος.

ΦΟΙΒΟΣ ΙΩΑΝΝΙΔΗΣ: Εκείνο που έχει σημασία είναι, ότι η παραγραφή είναι θεσμός ουσιαστικού ποινικού δικαίου και είναι απόλυτος λόγος απόσβεσης του αξιοποίνου.

ΧΡΗΣΤΟΣ ΜΑΡΚΟΓΙΑΝΝΑΚΗΣ: 'Αλλο παραγραφή.

ΦΟΙΒΟΣ ΙΩΑΝΝΙΔΗΣ: 'Οπως και να έχει το πράγμα, και αυτό είναι δευτερεύον.

Κύριοι συνάδελφοι, υπάρχει μια διάσταση, που φαίνεται ότι εντελώς την παραγνωρίζετε. 

Εσείς καταθέσατε μια πρόταση για τη σύσταση Προανακριτικής Επιτροπής, η οποία απερρίφθη. Σας είχα επισημάνει ότι, αν πραγματικά θέλετε την έρευνα της υποθέσεως με δεδομένο ότι είχε προηγηθεί κατάθεση αιτήσεως συστάσεως Εξεταστικής Επιτροπής από το ΠΑ.ΣΟ.Κ., που διαθέτει την πλειοψηφία, δε θα έπρεπε να εμμείνετε στην πρόταση συστάσεως Προανακριτικής Επιτροπής.

(Θόρυβος από την Πτέρυγα της Συμπολιτεύσεως)

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Κεδίκογλου, μπορείτε να συνεχίσετε τη συζήτησή σας έξω από την Αίθουσα. Μιλάτε επί δέκα λεπτά συνέχεια. Επηρεάζετε τον ομιλητή.

ΒΑΣΙΛΗΣ ΚΕΔΙΚΟΓΛΟΥ: Μπορούμε να σχολιάζουμε τον ομιλητή και δε θα μου πείτε εσείς τι θα κάνω. Σας παρακαλώ...

ΠΡΟΕΔΡΕΥΩΝ (Νικόλαος Κατσαρός): Τα σχόλια να τα κάνετε, αλλά εκτός Αιθούσης και πολύ περισσότερο να μην παρενοχλείτε τον ομιλητή. Σας παρακαλώ.

Παρακαλώ, κύριε Ιωαννίδη, συνεχίστε.

ΦΟΙΒΟΣ ΙΩΑΝΝΙΔΗΣ: Κύριοι συνάδελφοι, σας είχα τότε επισημάνει ότι είναι δικιά σας ευθύνη, εάν επιμείνετε, να ανακύψει το πρόβλημα που υπάρχει από το άρθρο 155 παρ.6, του Κανονισμού της Βουλής, που δεν επιτρέπει να επανέλθει με τα ίδια πραγματικά περιστατικά πρόταση για σύσταση Προανακριτικής Επιτροπής, που έχει ήδη απορριφθεί.

Τα πραγματικά περιστατικά είναι τα ίδια κύριοι συνάδελφοι. Εν πάση περιπτώσει εγώ απλώς σας το επισημαίνω τώρα για να το έχετε υπόψη σας διότι φαίνεται, ότι ξεχνάτε ότι και 

Σελίδα 5670 

στο πόρισμά σας, στο πόρισμα της Εξεταστικής Επιτροπής περιλαμβάνονται πολλά άλλα τα οποία δεν περιλαμβανόντουσαν στην πρόταση κατηγορίας που απευθύνατε τότε. 

Ελέχθη από ορισμένες πλευρές ότι για την κα Παπανδρέου υπάρχουν κάποιες υπόνοιες και πρέπει να ερευνηθούν αυτές. Μάλιστα έχω σημειώσει μία εκπληκτική φράση από τον κ. Κουβέλη που είπε, το λέει και στο πόρισμά του: "Προτείνω η Προανακριτική Επιτροπή να διερευνήσει λόγω της συναφείας που υπάρχει και τα ζητήματα που αφορούν στην ανάκληση αυτής της άδειας και συγκεκριμένα εάν και κατά πόσον συνέτρεξαν για την ανάκληση όλοι οι αναγκαίοι όροι και προϋποθέσεις για τη διασφάλιση των συμφερόντων του Ελληνικού Δημοσίου και αναζητηθούν τυχόν ευθύνες κατά παντώς υπευθύνου".

Μα, δε γνωρίζει ότι για να υπάρξει Προανακριτική Επιτροπή πρέπει να υπάρξει πρόταση κατηγορίας κατά συγκεκριμένου Υπουργού; Τι θα πει εκ λόγων συναφείας να συσταθεί Προανακριτική Επιτροπή χωρίς να υπάρχει προηγουμένως πρόταση με τις υπογραφές τριάντα Βουλευτών που ζητούν να ασκηθεί κατηγορία, που ασκούν κατηγορία κατά συγκεκριμένου Υπουργού; Γιατί ελέχθη και από άλλους συναδέλφους κάτι τέτοιο, να έχει τη δυνατότητα η Προανακριτική Επιτροπή παρεμπιπτόντως κατά κάποιο τρόπο να εξετάσει τυχόν ποινικές ευθύνες της κας Παπανδρέου.

Κοιτάξτε επειδή το πράγμα δεν μπορεί να δικαιολογηθεί άλλως, επειδή δεν μπορεί με κανένα τρόπο να πείσετε, ότι η ανακλητική απόφαση της Κυβέρνησης και της κας Παπανδρέου που περιφρούρησε τα συμφέροντα του Δημοσίου, είναι απολύτως νόμιμη, επανέφερε τη νομιμότητα και θα έπρεπε να επαινεθεί γι αυτό, για πολιτικούς λόγους θέλετε να εμπλέξετε και άλλο μέλος της Κυβέρνησης και καταλήγετε σε αυτά τα αντιφατικά και περίεργα.

Θυμίζουν μάλιστα πολλά σχετικά επιχειρήματα που άκουσα το "ράβδος εν γωνία, άρα βρέχει".

Εάν πρόκειται με τέτοιο σκεπτικό να οδηγούμαστε σε προτάσεις κατηγορίας και παραπομπής και συστάσεως Προανακριτικών Επιτροπών εις βάρος Υπουργών, τότε αγαπητοί συνάδελφοι, πρέπει να επαναλάβω αυτό που είπα και στην αρχή, ότι πολύ φοβούμαι ότι δε μάθατε τίποτε από όσα έπρεπε να έχετε διδαχθεί από τα παθήματα του παρελθόντος. Και να επαναλάβω, ότι το ΠΑ.ΣΟ.Κ., θέλοντας να ερευνηθεί η υπόθεση, ζήτησε τη σύσταση Εξεταστικής Επιτροπής. Η Εξεταστική Επιτροπή ολοκλήρωσε το έργο της. Και τότε φωνάζατε ότι δε θα προλάβει να το ολοκληρώσει και ενδεχομένως να έχουμε κινδύνους παραγραφής και άλλα τέτοια που δε χρειάζεται να τα υπομνήσω.

Και βεβαίως η πλειοψηφία της Επιτροπής -και δεν υπάρχει κανένα τεκμήριο υπέρ της μειοψηφίας, ότι είναι εγκυρότερη η γνώμη της μειοψηφίας από αυτή της πλειοψηφίας- απεφάσισε και εισηγείται, ότι ναι μεν υπάρχουν πολιτικές ευθύνες, μεγάλες πολιτικές ευθύνες αν θέλετε στον κ. Λιβανό, προεκτείντε τις όπως σας είπα αν θέλετε ή διότι οι πολιτικές ευθύνες είναι συλλογικές, αλλά δεν υπάρχουν ποινικές ευθύνες, αποχρώσες ενδείξεις για την τέλεση ποινικών αδικημάτων, εν όψει μάλιστα και της καταργήσεως του 802/71, ώστε να μπορεί να προτείνει τη σύσταση Προανακριτικής Επιτροπής, όπως κάνει η Νέα Δημοκρατία.

Και βεβαίως για την κα Παπανδρέου θα έλεγα ότι θα έπρεπε να ακουστεί έπαινος για την απόφαση, την ανακλητική που πήρε, μετά τουλάχιστον και από τη δικαίωση που είχε από τη γνωστή σε μας πια εισήγηση του αρμοδίου Συμβούλου Επικρατείας στην Ολομέλεια του Συμβουλίου της Επικρατείας. 

Ευχαριστώ, κύριε Πρόεδρε. Εγώ δε θα ζητήσω άλλο χρόνο, παρά το ότι όλοι οι συνάδελφοι το ζήτησαν.

(Χειροκροτήματα)

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να ανακοινώσω στο Σώμα, ότι ο Αναπληρωτής Υπουργός Εξωτερικών και οι Υπουργοί Εθνικής Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων 'Εργων, Εθνικής Παιδείας και Θρησκευμάτων, Γεωργίας, Εργασίας και Κοινωνικών Ασφαλίσεων, Δικαιοσύνης, Πολιτισμού, Εμπορικής Ναυτιλίας, Δημόσιας Τάξης, Μεταφορών και Επικοινωνιών και Τύπου και Μέσων Μαζικής Ενημέρωσης κατέθεσαν σχέδιο νόμου: "Κύρωση συμφωνίας για τη σύναγη εταιρικής σχέσης μεταξύ των Ευρωπαϊκών Κοινοτήτων και των κρατών - μελών τους αφενός και της Δημοκρατίας του Ουσμπεκιστάν αφετέρου".

Παραπέμπεται στην αρμόδια Διαρκή Επιτροπή.

Ο κ. Φούσας έχει το λόγο.

ΑΝΤΩΝΙΟΣ ΦΟΥΣΑΣ: Κυρίες και κύριοι Συνάδελφοι, ως δικηγόρος,αλλά και ως Βουλευτής, αντιλαμβάνομαι τη δύσκολη θέση της Υπουργού Ανάπτυξης κας Παπανδρέου, αλλά θα πρέπει να σημειώσω ότι κατά τη σημερινή της ομιλία υπήρξε ιδιαίτερα προκλητική και απαράδεκτη. Οι δε αναφορές της έχουν δυστυχώς σχέση με όλους μας, όσους υπογράψαμε το πόρισμα της Νέας Δημοκρατίας και βεβαίως και με τους Βουλευτές άλλων Κομμάτων.

Είμαι υποχρεωμένος να αναφερθώ σε μερικές από αυτές τις φράσεις της. Μίλησε π.χ. για "υποκρισία των πολιτικών της αντιπάλων", για "διαστροφή των πολιτικών, που επιδιώκουν τη δίωξή της". Οφείλω να παρατηρήσω, ότι δεν μπορώ να παρακολουθήσω τέτοιες φράσεις της, που, αναμφίβολα, μαρτυρούν το πολιτικό τους ήθος και ιδίως στην Αίθουσα αυτή. Την ερωτώ όμως: Εμείς στ' αλήθεια έχουμε ευθύνη για τις πράξεις της; Μήπως δεν παρακολούθησε τι είπε ο κ.Λιβανός στην Εξεταστική Επιτροπή εναντίον της και ότι έχει ποινικές ευθύνες; Δε γνωρίζει ότι ο ίδιος ο κ.Λαλιώτης είπε, ότι "γελάει καλύτερα αυτός που γελάει τελευταίος", υπονοώντας σαφώς την κα Παπανδρέου και τη συμπεριφορά της, για τη γνωστή υπόθεση; 'Η μήπως δε γνωρίζει τη στάση και τη συμπεριφορά του προκατόχου της κ. Σηφουνάκη, ο οποίος για αρκετά μεγάλο χρονικό διάστημα δεν αποτόλμησε να ανακαλέσει την πράξη αυτή, καθ'ον τρόπο εκείνη την ανεκάλεσε και ήταν πράγματι πολύ προσεκτικός.-

Και βέβαια επειδή όλα πλέον κατά του κ. Λιβανού στρέφονται, από την κα Παπανδρέου, αλήθεια ο κ.Λιβανός, κυρία Υπουργέ, και κυρίες και κύριοι συνάδελφοι του ΠΑ.ΣΟ.Κ., δεν ήταν Υπουργός της δικής σας Κυβέρνησης; Δεν ήταν Υπουργός του δικού σας Κόμματος; 'Η τώρα, επιτέλους, επειδή δεν είναι Υπουργός, είναι όλο το ανάθεμα σε εκείνον, προφανώς για να αποφευχθούν οι δικές σας ευθύνες, κυρία Παπανδρέου;

Αλλά εμείς, και πρέπει να το ξεκαθαρίσουμε πολύ καλά, κύριε Ιωαννίδη και κυρία Παπανδρέου, δε σας εγκαλούμε, γιατί ανακαλέσατε απλώς την άδεια, που χορήγησε ο κ.Λιβανός. 'Οχι. Εκείνος έχει τις δικές του ευθύνες, όπως και εσείς λέτε. Σας εγκαλούμε για τον τρόπο που ανακαλέσατε την άδεια και για τους λόγους που δεν επικαλεσθήκατε και οι οποίοι έχουν σχέση με την υπαιτιότητα της Κοινοπραξίας ή το ορθότερο χλιαρά πρώτα τους επικαλεσθήκατε και αργότερα περιέργως τους ανακαλέσατε. Και εύλογα αναρωτιόμαστε γιατί, ποιο ήταν το κίνητρο; Και βέβαια είναι αυτονόητο και υποχρεωτικό αυτή η ανάκληση σαφώς να συνδεθεί και με τη νεότερη σύμβαση που κάνατε με το Καζίνο Λουτρακίου, η οποία έχει ημερομηνία 8.11.1996.

Και θα σας ρωτήσω και θα ρωτήσω και εσάς αξιότιμοι κύριοι συνάδελφοι του ΠΑ.ΣΟ.Κ., και βεβαίως το 20% της αρχικής αυτής σύμβασης γίνεται 23% και περιμένω μια απάντηση, αν θα δευτερολογήσετε, κυρία Υπουργέ ή εσείς, κύριε Ιωαννίδη ως εκπρόσωπος του ΠΑ.ΣΟ.Κ., η δέσμευση όμως του Ελληνικού Κράτους, ότι πράγματι καζίνο δε θα δημιουργηθεί άλλο, σε όλη την Αττική και όχι μόνο, αλλά και στην πορεία του δρόμου από το Λουτράκι μέχρι την Αττική, δεν είναι πράγματι μια χαριστική πράξη, υπέρ αυτής της Κοινοπραξίας και του Καζίνο Λουτρακίου; Δεν έχετε ευθύνη γι'αυτό νομίζετε και δεν πρέπει να συνδεθεί με το θέμα Φλοίσβου και την ανάκληση της αδείας του. Δεν ευνοήθηκε σκανδαλωδώς το Καζίνο Λουτρακίου;

Αυτή η Συμφωνία έχει ημερομηνία 8.11.96 και επειδή είναι ιστορική η σημερινή συζήτηση, παρακαλώ την καταθέτω για να συμπεριληφθεί στα Πρακτικά.

Σελίδα 5671 

 

(Στο σημείο αυτό ο Βουλευτής κ.Φούσας καταθέτει για τα Πρακτικά την προαναφερθείσα Συμφωνία η οποία βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

Και σε σας όμως συνάδελφε, κύριε Καλαμακίδη, Εισηγητά του ΠΑ.ΣΟ.Κ., όλα έχουν ένα όριο.Και βεβαίως συνηθίζετε ως ΠΑ.ΣΟ.Κ. να επικαλείσθε στοιχεία τα οποία είναι παντελώς αβάσιμα νομικά και ουσιαστικά.

Πού το βρήκατε ότι ο Εισαγγελέας κ.Κολιοκώστας, κάτι που επικαλεσθήκατε με έμφαση και σε άλλες περιπτώσεις, δήθεν απεφάνθη ότι δεν υπάρχει και για τους πολιτικούς ευθύνη ποινική, άρα και για τον κ. Λιβανό και την κα Παπανδρέου.-

Η πρόταση είναι η εξής, συγκεκριμένη του κ. Κολιοκώστα και την διαβάζω: "Η παραγγελία μας περιορίστηκε στην έρευνα τυχόν ποινικών ευθυνών μόνο των προσώπων εκείνων, που συμμετείχαν στην Επιτροπή". Και εισηγήθηκε περαιτέρω: "Ρητά δε εξαιρείτο από την εν λόγω έρευνα ο Υπουργός Τουρισμού, οι πράξεις ή παραλείψεις του οποίου δεν υπάγονται στην αρμοδιότητά μας, αλλά στην αρμοδιότητα της Βουλής". Επομένως, δεν ερευνήθηκε το θέμα αυτό και δεν μπορούσε να ερευνηθεί, αλλά επίσης θέλω να πω...

ΙΩΑΝΝΗΣ ΚΑΛΑΜΑΚΙΔΗΣ: Δεν τα διαβάζετε όλα όμως. Το μισό διαβάσατε!

ΑΝΤΩΝΙΟΣ ΦΟΥΣΣΑΣ: ... ότι έμμεσα πλην σαφώς γίνεται λόγος ότι υπάρχουν ευθύνες. Και θα ήταν λάθος μου, αν δεν αναφερόμουν στη σκέψη αυτή του Κολιοκώστα. Και σας παραπέμπω όλους τους κυρίους του ΠΑ.ΣΟ.Κ. να διαβάσετε την εισήγηση του άλλου Εισαγγελέα, του κ. Ισίδωρου Ντογιάκου, ο οποίος ευθέως ομιλεί ότι υπάρχουν ευθύνες και σε πολιτικά πρόσωπα. Επειδή, επίσης, είναι ιστορική αυτή η συζήτηση, καταθέτω αυτό το έγγραφο για τα Πρακτικά, την πράξη δηλ. του εισαγγελέα κ. Κολιοκώστα.

(Στο σημείο αυτό ο κ. Βουλευτής κ. Φούσας καταθέτει το προαναφερθέν έγγραφο το οποίο βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

Επειδή όμως έγινε λόγος ότι το Συμβούλιο της Επικρατείας δικαίωσε τάχα την κα Παπανδρέου, θα σας παρακαλούσα να μελετηθεί πολύ καλά η εισήγηση του κ. Γεραρή, για να δείτε πως τα πράγματα είναι διαφορετικά και ασφαλώς δεν δικαιώνει πλήρως τη κα Παπανδρέου την οποία επίσης, καταθέτω για τα Πρακτικά της Βουλής.

(Στο σημείο αυτό ο Βουλευτής κ. Φούσας καταθέτει για τα Πρακτικά την προαναφερθείσα εισήγηση η οποία βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

Εμείς, ως Ν.Δ. επαναλαμβάνω, έχουμε μια άποψη για το θέμα του φλοίσβου και μία θέση, ότι πράγματι οι πολιτικές διαφορές βεβαίως δε λύνονται με τα δικαστήρια. 'Εχουμε, όμως, και μία άλλη άποψη, ότι η νομιμότητα και η διαφάνεια προηγούνται όλων των άλλων θεμάτων και ότι αφορούν τους πάντες, χωρίς καμία απολύτως εξαίρεση.

'Ετσι, λοιπόν, θα πρέπει να διευκρινιστεί και κάτι ακόμη: Εμείς, κυρίες και κύριοι συνάδελφοι, δε ζητούμε και δεν μπορούμε και δεν πρέπει στη φάση αυτή να ζητήσουμε τυχόν καταδίκη, ούτε ενόχους. Απλώς, ζητούμε, αν υπάρχουν -και ασφαλώς υπάρχουν- ενδείξεις, άλλως, το ορθότερο υπόνοιες, όπως ορίζει το άρθρο 43 του Κώδικα Ποινικής Δικονομίας οπότε θα πρέπει να γίνει προκαταρκτική και να ασκηθεί ποινική δίωξη για περαιτέρω έρευνα .

Βεβαίως ο χρόνος, που έχω σήμερα στη διάθεσή μου, είναι ελάχιστος, θα πρέπει όμως να παρατηρήσω τα εξής: 'Οσον αφορά την ευθύνη του κ. Λιβανού, για όνομα του Θεού!

Είναι δυνατόν να υπάρχει σήμερα άποψη ότι δεν έχει ευθύνη ο κ. Λιβανός, όταν -κι εδώ παρακαλώ τον κύριο Υπουργό να απαντήσει με τις γνωστές νομικές γνώσεις, τις οποίες έχει- η ίδια η κα Παπανδρέου στο από 4.2.1997 έγγραφό της προς την εξεταστική επιτροπή, αναφέρει επί λέξει: "Θεωρώ ότι σε συνδυασμό με τα άλλα στοιχεία που έχουν ήδη κατατεθεί, απαιτείται περαιτέρω έρευνα..." -η κυρία Παπανδρέου ομιλεί για ανάγκη για περαιτέρω έρευνα! Πέραν της προανακριτικής- Και συνεχίζει: "για να καταλογιστούν οι πιθανές ποινικές ευθύνες σε όλους τους εμπλεκομένους". Και όσοι γνωρίζουν νομικά, ξέρουν πολύ καλά ότι η διάταξη του άρθρου 43 Κ.Π.Δ. ρητά ομιλεί μόνο για υπόνοιες, για ενδείξεις προκειμένου να ασκηθεί ποινική δίωξη. Επομένως, όταν η κα Παπανδρέου ομιλεί για πιθανές ποινικές ευθύνες, δεν εντάσσεται στη διάταξη αυτή; Γι' αυτό ιδίως διερωτώμαι, τι θα ψηφίσει εκείνη σε λίγο, όταν θα έρθει η ώρα, όχι βέβαια σήμερα, όπως και πολλοί άλλοι Βουλευτές του ΠΑ.ΣΟ.Κ..

Το υπόμνημα αυτό πρέπει να κατατεθεί επίσης στα Πρακτικά της Βουλής.

(Στο σημείο αυτό ο Βουλευτής κ. Φούσας καταθέτει το προαναφερθέν υπόμνημα, το οποίο βρίσκεται στο Αρχείο της Στενογραφικής Υπηρεσίας και είανι στη διάθεση κάθε ενδιαφερόμενου).

Τώρα για την κα Παπανδρέου, κατ' αρχήν, πρέπει να παρατηρήσω ότι ασφαλώς έχει ευθύνες, όπως αναφέρεται στο πόρισμά μας. Γιατί; Υπάρχουν έξι λόγοι ιδιαίτερα σοβαροί. Πρώτα και κύρια υπάρχει το από 28.2.96 -σημειώστε ημερομηνία- σημείωμα του πρώην νομικού συμβούλου του τότε Πρωθυπουργού Ανδρέα Παπανδρέου, του κ. Αντ. Βγόντζα, ο οποίος επισημαίνει κατά τον πλέον κατηγορηματικό τρόπο, ότι δεν πρέπει να γίνει η ανάκληση, όπως δυστυχώς έγινε, γιατί θα υπάρξουν μεγάλες αστικές ευθύνες και υποχρεώσεις για αποζημίωση του Ελληνικού Κράτους.

Διερωτώμαι στ' αλήθεια Κυρία Παπανδρέου -διαλογιζόμενος απευθύνομαι σε σας, όχι για να μου απαντήσετε- δεν ήταν επί 3 χρόνια ο κ. Βγόντζας προϊστάμενος της Νομικής Υπηρεσίας του Πρωθυπουργού της Χώρας μας; Τώρα είναι απλώς ο Κύριος, όπως είπατε και για τον οποίο με τόσο υποτιμητικό τρόπο ομιλείτε; Γιατί επιτέλους δεν ακούσατε τη νομική του άποψη, η οποία μάλιστα διατυπώνεται εγγράφως και ήλθε έγκαιρα στα χέρια σας.

Δεύτερο, απευθυνθήκατε στον κ. Ρίκο και στον κ. Κορνηλάκη, καθηγητής πανεπιστημίου ο δεύτερος, ο πρώτος αντιπρόεδρος του Αρείου Πάγου και σας υπέδειξαν τον τρόπο, με τον οποίο πρέπει να γίνει η ανάκληση. Αλλά δυστυχώς δεν τον ακούσατε. Τρίτο απευθυνθήκατε, επίσης, στην Κυβερνητική Επιτροπή στις 4.4.96 -και είναι η γνωστή η τοποθέτησή της- που σας είπε να μην κάνετε την ανάκληση, όπως την κάνατε και όμως αγνοήσατε και αυτή. Και τέλος, θα παραγνωρίσουμε τη δήλωση του κ. Ρέππα στις 4.4.96 για το θέμα αυτό, που μίλησε για όχι ανάκληση;

Μήπως, όλα αυτά είναι από εκείνα που πρέπει να παραγνωριστούν; 'Οταν επίσης, κάναμε εμείς ως Νέα Δημοκρατία μια επερώτηση στη Βουλή, διά του Αλάξανδρου Δεσύλλα, εσείς η ίδια δε δεσμευθήκατε με έγγραφό σας τότε πως πράγματι δε θα μεταστεγαστεί το καζίνο αυτό; Τι σας έκανε μετά ταύτα και καταργήσατε και ανακαλέσατε τόσο εσπευσμένα την άδεια αυτή;

Εμείς, λοιπόν, δεν σας κατηγορούμε ότι ανακαλέσατε την άδεια. Καλώς μεν ίσως θα έπρεπε να την ανακαλέσετε αφού είναι παράνομη, όπως λέει η Ολομέλεια του Νομικού Συμβουλίου του Κράτους, αλλά έπρεπε πρωτίστως να κάνετε χρήση του λόγου εφτά αυτής της γνωμοδότησης. Θα έπρεπε δηλαδή, να ανακληθεί για υπαιτιότητα της Κοινοπραξίας, που πράγματι υπάρχει, κάτι το οποίο δεν κάνατε και προφανώς ύστερα και απ' όλες τις άλλες γνωμοδοτήσεις, απ' όσα δηλ. είχα την τιμή να αναφέρω, και το κάνατε δυστυχώς σκοπίμως απ' ότι φαίνεται και γι' αυτό θα πρέπει να ερευνηθεί περαιτέρω και εις βάθος η όλη υπόθεση.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Θα τελειώσω αμέσως.

Γι' αυτό και θα πρέπει περαιτέρω επαναλαμβάνω να ερευνηθεί η υπόθεση. Δε λέμε πως είσθε ένοχοι, δε λέμε ότι υπάρχουν αποχρώσες ενδείξεις. Λέμε ότι υπάρχουν υπόνοιες για εσάς και τους δύο. Εμείς έχουμε χρέος να ζητήσουμε την περαιτέρω έρευνα, που σημαίνει συγκρότηση Προανακριτικής Επιτροπής, άσκηση ποινικής διώξεως. Εσείς αν δε θέλετε, μην το κάνετε. Εάν δεν το κάνετε όμως, καλύπτετε μια

Σελίδα 5672 

υπόθεση για την οποία όλος ο Ελληνικός Λαός διερωτάται τι συμβαίνει. Επιτέλους, μην τη φοβάσθε. Τι κακό θα συμβεί; Θα ελεγχθεί περισσότερο μια υπόθεση.

Εμείς με αίσθημα ευθύνης ζητάμε -και θα το κάνουμε αυτό- τη συγκρότηση Προανακριτικής Επιτροπής. Εσείς εάν δεν το κάνετε, έχω τη γνώμη ότι βάλλετε εναντίον της αξιοπρέπειας των πολιτικών, εναντίον του πολιτικού ήθους και ιδίως εναντίον της διαφάνειας.

Ευχαριστώ πάρα πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο Υπουργός της Δικαιοσύνης κ. Ευάγγελος Γιαννόπουλος έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κυρίες και κύριοι συνάδελφοι, ασκείται κριτική κατά ή υπέρ των πορισμάτων της Εξεταστικής Επιτροπής. Ασκείται κριτική καθ' ο υπάρχει δικαίωμα και καθήκον.

Από κει και ύστερα, είδα να εκφεύγει η συζήτηση σε άλλα θέματα, επιτρεπτώς ή ανεπιτρέπτως. Πάντως έχουμε κάποια παρέκβαση. Τι θέλετε να κάνουμε; Δεν έχετε διδαχθεί από το 1989; Τι είχαμε τότε:

Από εκείνη τη θέση μόνος, παρελαυνόντων εδώ όλων εκείνων των Υπουργών, Υφυπουργών, Κοινοβουλευτικών Εκπροσώπων, Αρχηγών της Συγκυβέρνησης της εποχής εκείνης, μας σπιλώσατε, μας λασπώσατε. Αμυνθήκαμε. Τα είπαμε, τα ξαναείπαμε. Δεν υπάρχουν ποινικές ευθύνες λέγαμε. Ο αείμνηστος Πρόεδρός μας Ανδρέας Παπανδρέου μέσα στη Βουλή είπε "πολιτικές ευθύνες έχουμε όπου υπάρχουν". Από κει και ύστερα ποινική ευθύνη δεν υπάρχει. Εσείς σώνει και καλά ...

ΑΠΟΣΤΟΛΟΣ ΑΝΔΡΕΟΥΛΑΚΟΣ: .... (Δεν ακούστηκε)

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Μη με ξαναδιακόψετε. Ειδικώς εσείς.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Γιατί;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Γιατί θα τα ακούσετε. Γι'αυτό.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Πείτε τα για να τα πω και εγώ.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Τι να πεις εσύ;

ΠΡΟΕΔΡΕΥΩΝ (Νικόλαος Κατσαρός): Σας παρακαλώ!

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, είναι συμπεριφορά αυτή;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Είναι συμπεριφορά αυτή; Του είπα να μη με διακόπτει.

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Υπουργέ. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριε Πρόεδρε, να αποκαταστήσετε την τάξη. Εγώ διέκοψα; Ο κ. Ανδρεουλάκος με προκαλεί συνεχώς εδώ.

ΠΡΟΕΔΡΕΥΩΝ (Νικόλαος Κατσαρός): Σας παρακαλώ!

ΑΠΟΣΤΟΛΟΣ ΑΝΔΡΕΟΥΛΑΚΟΣ: Είναι συμπεριφορά αυτή;

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, μη διακόπτετε. Παρακαλώ και εσάς, κύριε Υπουργέ.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Να μη μιλάτε για τον Υπουργό, κύριε Πρόεδρε. Να μιλάτε γι' αυτόν που είναι ένοχος.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Είναι πεζοδρομιακή συμπεριφορά.

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, είμαι υπεύθυνος για ορισμένα πράγματα. Ακριβώς αυτά υπαινίσσομαι. Σας παρακαλώ πάρα πολύ.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): 'Οχι για μένα. Δεν είμαστε ίσα.

ΠΡΟΕΔΡΕΥΩΝ (Νικόλαος Κατσαρός): Για όλους, όταν είναι εκτός Κανονισμού.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Για όποιον διακόπτει, κύριε Πρόεδρε. Είμαι προκαλούμενος.

ΑΠΟΣΤΟΛΟΣ ΑΝΔΡΕΟΥΛΑΚΟΣ: ... (δεν ακούστηκε)

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Παρακαλώ ησυχάστε.

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Ανδρεουλάκο.

Ορίστε, κύριε Υπουργέ, συνεχίστε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριοι συνάδελφοι, εάν οι ομιλητές δεν ήταν όλοι νομικοί και δικηγόροι, δε θα έπαιρνα το λόγο. Εκφεύγετε, όμως, από τις διαδικασίες. Εκφεύγετε από τα πραγματικά περιστατικά. Εκφεύγετε από τα νομικά περιστατικά. Γιατί δηλαδή η κα Παπανδρέου έχει ποινικές ευθύνες; Δεν εξηγήθηκε εδώ γιατί. Γιατί ανακάλεσε μια παράνομη πράξη, η οποία σαν παράνομη εκρίθη από το Νομικό Συμβούλιο του Κράτους ομοφώνως και σαν παράνομη κρίνεται η πράξη αυτή από τον εισηγητή του Συμβουλίου της Επικρατείας;

Ο κ. Φούσας έδωσε το κείμενο του εισηγητού του Συμβουλίου Επικρατείας του κ. Γεραρή, υπέρ των απόψεών του.

Μα, αν αυτό το κάνατε, κύριε Φούσα, σε ένα ποινικό δικαστήριο, ήταν σε βάρος σας.

ΑΝΤΩΝΙΟΣ ΦΟΥΣΑΣ: Δεν είπα αυτό εγώ.

ΕΥΑΓΓΕΛΟΣ ΓΙΑΝΝΟΠΟΥΛΟΣ(Υπ. Δικαιοσύνης): Τι λέει ο κ. Γεραρής; Σε είκοσι σημεία λέει ότι απορρίπτονται όλοι εκείνοι οι λόγοι ακυρώσεως οι οποίοι προεβλήθησαν στο Συμβούλιο της Επικρατείας. Δηλαδή δικαιώνει την κα Παπανδρέου.

ΑΝΤΩΝΙΟΣ ΦΟΥΣΑΣ: Δεν λέει αυτό. Αναφέρεται στα δικαιολογητικά...

ΠΡΟΕΔΡΕΥΩΝ(Νικόλαος Κατσαρός): Παρακαλώ, κύριε Φούσα. Δε σας διέκοψε ο κύριος Υπουργός.

ΑΝΤΩΝΙΟΣ ΦΟΥΣΑΣ: Με προκάλεσε...

ΠΡΟΕΔΡΕΥΩΝ(Νικόλαος Κατσαρός): Παρακαλώ πολύ!

ΕΥΑΓΓΕΛΟΣ ΓΙΑΝΝΟΠΟΥΛΟΣ(Υπ. Δικαιοσύνης): Κύριοι συνάδελφοι, δικαίωμα έχετε εσείς της Νέας Δημοκρατίας να καταθέσετε πρόταση προς σύσταση Προανακριτικής Επιτροπής.

Δικαίωμα έχουμε και εμείς να αμυνόμεθα στην επιχειρούμενη εναντίον μας συκοφαντία. Είτε ηθελημένως είτε αθελήτως, μας συκοφαντείτε, μας λασπώνετε, μας λοιδορείτε και μας χλευάζετε.

Εναντίον της Βάσως Παπανδρέου, της Υπουργού Ανάπτυξης, διατυπώνετε κατηγορίες. Και διατυπώνετε κατηγορίες όχι σε εκείνη τη διαδικασία που πρέπει να τις διατυπώσετε, αλλά εδώ, γιατί η πλειοψηφία της Εξεταστικής Επιτροπής της Βουλής απέριψε τα θέματά σας.

Βεβαίως δεν είναι η πολυλογία, δεν είναι -ας επιτραπεί να πω- η αρλουμπολογία, μέσο στήριξης ενός νομικού οπωσδήποτε θέματος, είναι η αλήθεια.

Τι έχει εδώ η πλειοψηφούσα άποψη της Εξεταστικής Επιτροπής; Είπε τα νομικά θέματα. Και ότι, δυνάμει των νόμων εκείνων και εκείνων, ερχόμαστε να αποφανθούμε, ότι δεν υπάρχει λόγος για παραπομπή, περαιτέρω διαδικασίες, για σύσταση Προανακριτικής Επιτροπής της Βουλής. Αυτό λέει, αυτό λένε οι δικαστικές αποφάσεις.

'Ομως εδώ, αναπτύσσονται θέματα. Και είμαστε νομικοί οι περισσότεροι ομιλητές. Ας επιτραπεί να πω σαν μεγαλύτερος, ότι πρέπει να έχετε υποστεί μια διδασκαλία πάνω σ'αυτό το θέμα, στην προηγούμενη διαδικασία του 1989. Και εκεί ήταν κραυγαλέα πράγματα και έλεγε και ο Τύπος κ.λπ. Και στο τέλος, ενώπιον του Ειδικού Δικαστηρίου του άρθρου 86 του Συντάγματος, αυτά πήγαν περίπατο όλα. 

Τι επιχειρείτε να κάνετε τώρα; Ρεβάνς σ'αυτήν την ήττα σας τη νομική και την πολιτική; Δε θα το επιτύχετε. Θέλετε να κρατάτε ένα θέμα στο δημόσιο βίο, να απασχολείται ο Ελληνικός Λαός; Και αυτό δε θα το πετύχετε.

( Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ )

Και θα σας πω και τούτο, πόσο έντιμα φέρθηκα, σύμφωνα με τη δική μου νομική συνείδηση, τις δικές μου νομικές πεποιθήσεις, όταν ο κ. Μητσοτάκης, με απόφαση του ΠΑ.ΣΟ.Κ., επεζητείτο να πάει στην Προανακριτική Επιτροπή της Βουλής και έγινε, δεν ψήφισα. Εκεί ήμουν και ήταν και δύο παρόντες. Και είπα: Κοιτάξτε, εγώ δεν ψηφίζω. Δε βλέπω αδικήματα να βγαίνουν πέρα. Και τους το εξήγησα.

Σελίδα 5673 

 

Και έγινε η Προανακριτική Επιτροπή της Βουλής. Και αγωνίστηκαν όλα τα μέλη της Προανακριτικής Επιτροπής της Βουλής. Δεν εισέφεραν τίποτε, δεν εισήγαγαν τίποτε. 

Εγώ είπα ότι δεν ψηφίζω. Και είχα και κάποια παράπονα όταν είπα ότι δεν ψηφίζω και έγινε γνωστό και στα ανώτατα κλιμάκια. Και είπα: Θα το δείτε.

Και στο τέλος, εμείς οι ίδιοι, ηγουμένου και εμού, ύστερα από την πρόταση του αείμνηστου Προέδρου μας Ανδρέα Παπανδρέου: Αναστολή της διώξεως που εμείς είχαμε παραπέμψει τον κ. Μητσοτάκη.

'Ετσι εγώ αισθάνομαι, έτσι λειτουργώ, έτσι ακόμη, αν θέλετε, πολιτεύομαι. Να έχουμε το θάρρος της γνώμης μας.

Και ξαναερωτώ: Πού ακούστηκε ότι η Βάσω Παπανδρέου, επειδή ανεκάλεσε μια παράνομη απόφαση, έχει ποινική ευθύνη; Γιατί; Γιατί ενδεχομένως, κατά τον σοφότατο ή τον σοφολογιότατο κ. Βγόντζα, να υπήρχαν αποζημιώσεις σε βάρος του Δημοσίου.

Kαι έρχεται ο εισηγητής και λέει: "Δε στέκονται αυτά." Πέρα από το γεγονός -εγώ δεν το παρακολούθησα- ότι ορισμένες απ'αυτές τις εταιρείες παραιτήθησαν, απ'ό,τι θυμάμαι. Δεν μπήκα μέσα στο θέμα. Γιατί ξέρετε: Είναι κάτι να το εξετάσω; Θα το εξετάσω. Δεν είναι, δε βγαίνει πέρα; Δε θα το εξετάσω.

Να έρθω τώρα στα θέματα εκείνα για τα οποία κατηγορηθήκαμε. 

Εμείς δεν είπαμε τίποτε για το ΔΗ.Κ.ΚΙ., δεν είπαμε τίποτε για τον κ. Τσοβόλα, ούτε η Βάσω Παπανδρέου είπε τίποτε για τον κ. Τσοβόλα. Γιατί ήρθε εδώ πέρα να αναλάβει οπωσδήποτε ευθύνες, επιτιθέμενος εν είδει απολογίας, ότι εμείς τον εθίξαμε; Δεν εμπλέκεται ο κ. Τσοβόλας σ' αυτό το θέμα. Ο κ. Τσοβόλας μια εποχή ενεπλάκη και αυτό έπρεπε να του έχει γίνει μάθημα. Και λυπάμαι, γιατί Αρχηγός Κόμματος δεν εδιδάχθη. Αλλά είναι και η δημαγωγία. Τι να κάνουμε; Να του βγει ο κ. Κουβέλης από τα αριστερά, που ενδεχομένως λέει, "ναι μεν αλλά", ή να του βγει ο φίλος μου ο Κανταρτζής, επίσης από τα αριστερά; Αντε και ο Τσοβόλας να ψηφίσει παραπομπή. Δεν εθίξαμε τον κ. Τσοβόλα και είμαι υποχρεωμένος να το πω.

Το Νομικό Συμβούλιο του Κράτους έχει μια ομόφωνη απόφαση και έχει λύσει τα νομικά θέματα. Εδώ αυτό το θέμα είναι νομικό, άλλο αν έχουμε πολιτική επίθεση από εσάς και εμείς έχουμε μια πολιτική άμυνα από εδώ. Το θέμα, όμως, είναι νομικό, είναι καθαρά δικαστικό και νομίζω ότι όλα τα περί παραγραφής κ.λπ. -για να δώσω και μια απάντηση- δεν ευσταθούν.

Κύριοι συνάδελφοι, το νομοσχέδιο περί ποινικής ευθύνης των Υπουργών έχει κατατεθεί στη Βουλή, αφού πέρασε και από τη διαδικασία της Διαρκούς Κοινοβουλευτικής Επιτροπής και έχει σειρά, γιατί είπατε γιατί δεν ψηφίστηκε. 'Εχουμε άλλα κατεπείγοντα θέματα. Προχθές τελειώσαμε ένα άλλο νομοσχέδιο με πάρα πολλά θέματα, τα οποία είναι της καθ' ημέραν ζωής. Και αυτό θα περάσει. Δε σημαίνει με τούτο ότι έχει δίκιο ο νομικός ο κ. Μαρκογιαννάκης, όταν λέει ότι "ξέρετε, δεν επηρεάζει η παραγραφή", γιατί η παραγραφή είναι θεσμός δημοσίας τάξεως και είναι όρος του αξιοποίνου κ.λπ.". Εάν, λοιπόν, επέλθει παραγραφή, τελείωσε το θέμα. Αλλά αν είναι να γίνει παραπομπή και τίθεται κάποιο θέμα τέτοιο, βεβαίως να παραταθεί η Σύνοδος της Βουλής. Μη βάζουμε, όμως, το κάθε θέμα και του δίνουμε τέτοια βαρύτητα, γιατί ας μου επιτραπεί να πω, ότι κοροϊδεύουμε τον κόσμο.

Εγώ απευθύνομαι στους νομικούς ιδιαιτέρως. Με τη νομική συνείδηση και τη νομική γνώση, τη νομική επιστήμη την οποία κατέχουν, να μου πουν πού βρίσκουν την ποινική ευθύνη, την ενδεχόμενη έστω, ποινική ευθύνη.

Η δε κα Βάσω Παπανδρέου είπε ότι ενδεχομένως υπάρχουν ποινικές ευθύνες στον κ. Λιβανό. Και αν, κύριοι συνάδελφοι, εστρέφεστο κατά του Λιβανού και δεν ενεπλέκατε και την κα Βάσω Παπανδρέου, δε θα ασχολούμεθα εμείς και ιδιαιτέρως εγώ. Αλλά με πρόσχημα το Λιβανό, άντε να εμπλέξουμε και τη Βάσω Παπανδρέου, άντε να ασχολούμεθα, άντε να γράφουν οι εφημερίδες, εκ των οποίων μια εφημερίδα το έχει πάρει εργολαβία.

Είναι κίνδυνος για το δημόσιο βίο αυτή η εφημερίδα. Εάν σήμερα στρέφεται κατά της Βάσως Παπανδρέου, αύριο θα στραφεί και καθ' υμών και καθ' οιουδήποτε. 'Οταν αφεθεί ο Τύπος να παρανομεί εναντίον του πολιτικού κόσμου, τι θα γίνει; Πού το βρήκατε αυτό που λέτε, ότι "αλλιώς θα πουν ότι τα κουκουλώσαμε"; Ποια κουκουλώνετε, κύριοι συνάδελφοι; Υπάρχει θέμα; Να μου απαντήσετε. Υπάρχει θέμα για κουκούλωμα; Πού το βρήκατε το θέμα; Να υπάρχει θέμα, να το κουβεντιάσουμε.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Μέγα θέμα. 

ΕΥΑΓΓΕΛΟΣ ΓΙΑΝΝΟΠΟΥΛΟΣ(Υπ. Δικαιοσύνης): Τι λέει ο κ. Μαρκογιαννάκης; Από το πρωί μέχρι το βράδυ τα ίδια λες κύριε Μαρκογιαννάκη. Και συ λες τα ίδια, όπως και ο κ. Φούσας λέει τα ίδια.

Είναι πολύ προσεκτικός ο Κοινοβουλευτικός σας Εκπρόσωπος μέχρι προ τινός, ο κ. Σιούφας, στα νομικά θέματα.

Σας λέω ειλικρινά να δεχθείτε σαν μεγαλύτερό σας, ότι έχω ένα δικαίωμα να κάνω και μια παραίνεση, μια υπόδειξη. Μην εκτίθεστε. Υπερασπιστείτε το γόητρο του νομικού, για να σας ακούει ο κόσμος.

Δεν είναι μόνο αυτή η φορά, που δεν ψήφισα εναντίον της παραπομπής του κ. Μητσοτάκη. Ξέρετε αν κάποια εποχή "τον ήθελα ψητό ή τηγανητό", όπως λένε! Αλλά δεν μπορούσα.

Και όταν συναντηθήκαμε κάποια μέρα έξω στο περιστύλιο, μου είπε "τι γίνεσαι, Βαγγέλη"; Του είπα "καλά, Κώστα" -γνωριζόμαστε από το 1950-"προσπαθώ να σε βάλω φυλακή και δεν μπορώ". Και γελάσαμε.

Αν υπάρχει αδίκημα, να πάμε όλοι μαζί. Αν δεν υπάρχει αδίκημα, να μην τρώμε την ώρα. Σας ομιλώ ειλικρινώς, δε θα ερχόμουνα καν να μιλήσω, εάν δεν άκουγα αυτές τις νομικές βερμπολογίες.

Μην παρασύρεστε, κύριοι συνάδελφοι, από τον κόσμο, από τον ένα και από τον άλλο. Κρατηθείτε κάπως. Είναι προς τιμήν της αξιοπιστίας του πολιτικού κόσμου, καθαρά.

Με είδατε προχθές. Αναλαμβάνει η Κυβέρνηση την ευθύνη γι'αυτήν την τροπολογία. Γιατί να την πάρω εγώ, παραδείγματος χάριν; Ανήκει στο Υπουργείο Δικαιοσύνης το οικονομικό θέμα των Βουλευτών; 'Οχι. Είχα ένα νομοσχέδιο, άσχετη η τροπολογία, μου την έφερε ο Πρόεδρος της Βουλής, υπέγραψα και την υπερασπίστηκα. Δε με άφησε και να μιλήσω, κάπως.

Τα είπε ο κ. Κακλαμάνης πολύ σωστά, τα είπε σε δηλώσεις πολύ σωστά και να εμμείνετε σ'αυτά. 'Η υπάρχει δίκαιο ή δεν υπάρχει. Αν υπάρχει δίκαιο, πρέπει να το υπερασπιστούμε όλοι μαζί και να αφήσετε τις δημαγωγίες από όλες τις πλευρές, τις αριστερίζουσες ή τις αριστερές. "Ξέρετε μεν, αλλά".

Υπάρχει ένα δικαίωμα. Του διακόψαμε την παραγραφή. Από εκεί και πέρα, θα συζητήσουμε εδώ, για να δούμε τι γίνεται. Βοά ο κόσμος. Το τι μας "σύρει", δε λέγεται. Πήραν και τη γυναίκα μου στο τηλέφωνο και είπαν "ώστε έτσι ο κ. Γιαννόπουλος, που τον είχαμε ότι κοιτάζει τη φτώχεια, αλλά μοιράζει δισεκατομμύρια...

ΠΡΟΕΔΡΟΣ (Απόστολος Κακλαμάνης): Κύριε Υπουργέ...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Παρακαλώ. Δε θα αργήσω, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Στο θέμα μας, όμως, κύριε Υπουργέ. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Εδώ είσαστε, κύριε Πρόεδρε; Δε σας "πήρα είδηση".

Μου βάλατε πάλι είκοσι λεπτά. Γιατί είσαστε τόσο τσιγκούνηδες σήμερα; Δεν πειράζει!

Ο κ. Μαρκογιαννάκης λέει "είμαστε απόλυτα δικαιωμένοι". Να λείπει τέτοια δικαίωση. Σας τη χαρίζω. 

Κύριοι συνάδελφοι, μιλήσατε για πολλά θέματα. Εγώ στα νομικά δεν έχω τίποτε με τον κ. Βγότζα. Τον παρουσιάσατε εδώ σαν ημίθεο.'Αλλοτε τον λέγατε και εσείς Βγότζο, όπως τον έλεγα εγώ. Αλλά εδώ σύμφωνα με μια άποψη, τη δική του άποψη, τα είπε σωστά. Είπε "ενδεχομένως" κ.λπ. Τα νομικά, όμως, όπως ξέρετε, δεν είναι μαθηματικά, "ένα και ένα κάνουν δύο". Είναι λογική. Αν πάμε στην ερμηνεία του Δικαίου -δε θέλω να επαναλάβω- βλέπετε ότι για το ίδιο θέμα 

Σελίδα 5674 

υπάρχουν τρεις νομικές λύσεις. Το έλεγα εγώ και από το Πανεπιστήμιο ακόμα. Ο δε αείμνηστος Ράμμος -τον θυμόσαστε- και τέταρτη διαφωνία.

Τα πράγματα εδώ, όμως, είναι απλά. Επιχειρείτε να εμπλέξετε τη Βάσω Παπανδρέου σε ένα θέμα όπου αντί για ψόγο, που θέλετε να της αποδώσετε, έπρεπε να της απονείμετε έπαινο, διότι είχε την τόλμη να δει ορισμένα πράγματα και να ζητήσει τη νομική συμβουλή. Δεν είναι και νομικός. Να έρθει το Νομικό Συμβούλιο ομόφωνα και να της πει "σωστά είναι αυτά". Τώρα βλέπετε ότι δικαιώνεται με την εισήγηση του κ. Γεραρή. Δεν ξέρω γιατί την επικαλείστε. Εγώ πρέπει να τη διαβάσω, παραδείγματος χάρη, για να σας πω ότι είναι αβάσιμος ο πρώτος λόγος ακυρώσεως, που διαβλέπει αναρμοδιότητα, αβάσιμος και ο δεύτερος λόγος, αβάσιμος και ο τρίτος, αβάσιμος και ο τέταρτος. "Προβάλλεται ακόμα και η αρχή της αναλογικότητας, υπό την έννοια ότι η Διοίκηση μπορούσε, δια της ανακλήσεως, να λάβει ηπιότερα μέσα, όπως η νομοθετική τακτοποίηση της χωροθετήσεως ή η μεταβολή του τόπου των εγκαταστάσεων, κατόπιν διαπραγματεύσεων με την κοινοπραξία. "Αβάσιμο" λέει "και αυτό". Νομικά αβάσιμο, όχι μόνο κατ'ουσίαν αβάσιμο. Είναι ένας ύμνος και ένας έπαινος πάνω στην πράξη της ανακλήσεως.

Και έρχεσθε ή έρχεται ο κ. Φούσας και λέει "και για τα Πρακτικά". Εάν αυτό το κάνατε σε ένα ποινικό δικαστήριο, θα σας αντέγραφαν τι λέει ο κ. Γεραρής και θα έλεγαν "πάρε την απόφαση" και θα χάνατε τη δίκη. Θα σας έβαζαν και στην...

ΑΝΤΩΝΙΟΣ ΦΟΥΣΑΣ: Να σας παραπέμψω στη σελίδα.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Αφήστε τώρα.

ΑΝΤΩΝΙΟΣ ΦΟΥΣΑΣ: Να διαβάσετε την ειδική σελίδα. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριοι συνάδελφοι, διάβασα μετά προσοχής τη γνώμη της Μειοψηφίας, μετά πολλής προσοχής. Είναι ακριβώς τα ίδια πράγματα που ελέγοντο κι εδώ, τα οποία είναι όλα ασύστατα. 'Ολα ασύστατα, από το Α μέχρι το Ω. Δεν στέκονται νομικά πουθενά. Αντιθέτως, αυτή η ρητή άποψη της Πλειοψηφίας λέει -λαβόντες υπόψη, θα έλεγε μία απόφαση- κοιτάξαμε αυτόν το νόμο, τον τάδε, τον τάδε, αναλύουμε τα ποινικά αδικήματα, τα τάδε, τα τάδε και αποφαινόμαστε ότι, σύμφωνα με τις μαρτυρικές καταθέσεις, με τα έγγραφα, τα πάντα, δεν υπάρχει θέμα ποινικού αδικήματος. 

Θα έλθω και σε ένα άλλο: Είναι σοβαρό να λέμε σήμερα, ύστερα από τη μεγάλη δοκιμασία του 1989, ότι, ξέρετε -μου τα έλεγε και ο Κωνσταντινίδης ο καθηγητής του Ποινικού Δικαίου- ο νόμος απαιτεί ενδείξεις. Μα, θα παραπέμψεις έναν Υπουργό, διότι εσύ ενυπνιάζεσαι -όχι υποπτεύεσαι, ενυπνιάζεσαι -ενδείξεις; Θα τον πας στο Ειδικό Δικαστήριο, σύμφωνα με το άρθρο 86 του Συντάγματος; Και είμαστε πολιτικοί, κύριοι συνάδελφοι δικηγόροι; 'Η θέλεις αποχρώσες ενδείξεις; Ο κ. Φούσας είπε ότι είναι αποχρώσες ενδείξεις, τις κρίνει αποχρώσες. Ποιες;

ΑΝΤΩΝΙΟΣ ΦΟΥΣΑΣ: Δεν είπα έτσι εγώ.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): 'Ολα τα τυπικά. Λάθος κάνεις, κύριε συνάδελφε. Δεν παρακολουθείς κιόλας. Για σένα είπα, δεν το είπες εσύ. Δε με άκουσες.

Λοιπόν, τι κάνουμε από κει και ύστερα; Από κει και ύστερα, κύριοι συνάδελφοι της Νέας Δημοκρατίας, έχετε δικαίωμα μεθαύριο να συντάξετε οπωσδήποτε μία πρόταση στη Βουλή κι εκεί θα τα ακούσετε πλέον πάλι καθαρά και ξάστερα. Εκεί θα είμαι από τους πρώτους που θα μιλήσω, αποκρούοντας αυτήν την άποψή σας, διότι δεν υπάρχει τίποτα. 

Τελειώνοντας, δε θα ήθελα να αναφερθώ στο 1989, το οποίο τόσο στοίχισε στη Χώρα, από άποψη δηλαδή ήθους του πολιτικού κόσμου, αξιοπιστίας του πολιτικού κόσμου. Γιατί μη νομίζετε ότι, όταν κατηγορούσατε εμάς, ο κόσμος δε μας έλεγε όλους την εποχή εκείνη κλέφτες και λωποδύτες. Γιατί υπήρξαν και κάποιες παλιότερες καταστάσεις, οι οποίες ήταν νωπές στον Ελληνικό Λαό, αλλά δεν είχαν πάει στα ποινικά δικαστήρια. Πολιτικός για να πάει σε ποινικό δικαστήριο, Υπουργός, πρέπει να υπάρχουν ατράνταχτες αποδείξεις και όχι υπόνοιες ή ενδείξεις ή ενυπνιάσεις ή δεν ξέρω τι άλλο.

Αυτά είχα υποχρέωση να σας πω, ας μου επιτραπεί -και να με θυμόσαστε- σαν μεγαλύτερος, σαν αρχαιότερος και σαν νομικός, ο οποίος πέρασα αβρόοις ποσί σε όλο μου το δικηγορικό βίο, χωρίς να πηγαίνω πότε από δω και πότε από κει.

Και τελειώνω με τούτο: 'Οταν ερχόταν μία υπόθεση και δεν έβγαινε πέρα, δεν την έπαιρνα. 'Ελεγα, δε συμφωνώ, δεν πάω. Να πάτε να βρείτε άλλο δικηγόρο. 'Ετσι γινόταν.

Αν σήμερα πήρα το λόγο, το έκανα περισσότερο για να τονίσω, ότι σαν δικηγόροι, εσείς οι νέοι και οι παλιότεροι, και πολιτικοί, οφείλετε να υπερασπιστείτε τη νομική σας ιδιότητα, το δικηγορικό λειτούργημα, γιατί μας χρειάζεται γι' αυτά και ο Λαός.

Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Ο κ. Τριαντάφυλλος Μπέλλος έχει το λόγο.

ΤΡΙΑΝΤΑΦΥΛΛΟΣ ΜΠΕΛΛΟΣ: Κυρία και κύριοι συνάδελφοι, συμμορφούμενος στις παρατηρήσεις του κυρίου Υπουργού, παρ' ό,τι νομικός, δε θα ασχοληθώ με την καθαρά νομική πλευρά του πορίσματος, αλλά με την ουσιαστική.

'Οταν η Νέα Δημοκρατία αποφάσισε να ζητήσει από τη Βουλή τη σύσταση Προανακριτικής Επιτροπής και κατέθεσε τη σχετική πρόταση, την οποία και συνυπέγραψα, δεν μπορούσα να φαντασθώ τι συμφέροντα είχαν εμπλακεί ή διαπλακεί, κατά την προσφιλή της εποχής μας έκφραση, στην υπόθεση αυτή, καθώς και πόση ζημία είχε υποστεί η Ελλάδα, οικονομική και ηθική.

ΟΙΚΟΝΟΜΙΚΗ: Πρώτον, γιατί χάθηκε πολύτιμος χρόνος, χρόνος κατά τον οποίο θα είχαν γίνει όλα εκείνα τα παρακολουθηματικά του καζίνο έργα, κάτι στο οποίο δεν αναφέρθηκε κανένας σήμερα εδώ, όπως η μαρίνα, το ξενοδοχείο και το συνεδριακό κέντρο, τα οποία χρειαζόταν η Ελλάδα και τα οποία χρειάζεται και σήμερα στην προσπάθεια που κάνει για την προσέλκυση τουριστών υψηλού οικονομικού επιπέδου.

Δεύτερον, γιατί τα άμεσα έσοδα από τη λειτουργία του καζίνο θα ήταν πολλαπλάσια αυτών που εισρέουν στα δημόσια ταμεία, από τη λειτουργία σήμερα του ιδιωτικού Καζίνο Λουτρακίου και του δημοσίου Καζίνο της Πάρνηθας.

ΗΘΙΚΗ, γιατί με τον τρόπο με τον οποίο έγινε η ανάκληση, μόνο υποψίες θα μπορούσε να αφήνει για τους εμπλεκόμενους σε αυτή, αλλά και ανυποληψία σε αυτούς που δεν τιμούν τις υπογραφές τους, όπως έχουν υποχρέωση, όταν μάλιστα κατά κόρον το δηλώνουν.

Και ακούσαμε τότε -το έγραψαν και οι εφημερίδες- να λένε "τιμούμε τις υπογραφές μας", Υπουργοί και Κυβερνητικός Εκπρόσωπος. Και όλα αυτά την ώρα που ζητούμε να γίνουν επενδύσεις στην Ελλάδα και κοπτόμαστε δήθεν για τη δημιουργία καλού επενδυτικού κλίματος. Αυτού του επενδυτικού κλίματος που δυναμιτίζει ο ίδιος ο Πρωθυπουργός σήμερα με την ανακοίνωση Τύπου, που δίνει πλήρη κάλυψη στην κα Παπανδρέου, η οποία ειρωνεύεται τον κ. Βγόντζα. Αλλά αυτό που είχε προτείνει τότε ο κ. Βγόντζας, το δέχεται σήμερα ο κ. Σημίτης, ότι πρέπει να έρθει στη Βουλή και να γίνει νομοθετική ρύθμιση. "Αυτός ο κύριος", όπως τον χαρακτήρισε η κα Παπανδρέου, ο κ. Βγόντζας το είχε πει τότε. Δεν το δέχθηκε η κα Παπανδρέου και τον ειρωνεύτηκε σήμερα για τη θέση αυτή. Αλλά ο ίδιος ο κ. Σημίτης στην ανακοίνωσή του, το αναφέρει και το δέχεται.

'Οσο προχωρούσαν, κυρίες και κύριοι συνάδελφοι, οι εξετάσεις των μαρτύρων, τόσο η υπόθεση ξέφευγε από τα στενά πλαίσια της πολιτικής και ποινικής ευθύνης του κ. Λιβανού και μας οδηγούσε στην πολιτική και ποινική ευθυνη και της κας Παπανδρέου, την οποία μέχρι τότε είχαμε αφήσει στο απυρόβλητο. Είτε επειδή δεν είχαμε ασχοληθεί σοβαρά με το θέμα αυτό, είτε επειδή τα Μέσα Μαζικής Επικοινωνίας δικαιολογημένα, είχαν στρέψει την προσοχή τους προς τον κ. Λιβανό. 'Ισως και γιατί η κα Παπανδρέου ανήκε στην εκσυγχρονιστική πτέρυγα του ΠΑ.ΣΟ.Κ. και στήριζε τον κ.

Σελίδα 5675 

Σημίτη, ο οποίος και για το λόγο αυτό την αντάμειψε πλουσιοπάροχα, δίνοντάς της το Υπερυπουργείο, απ'όπου μπορούσε να ελέγχει πάρα πολλά πράγματα. Και τα ήλεγχε, μέχρι την ημέρα που ήλθε στην Επιτροπή ως μάρτυρας.

'Ηρθε την ημέρα αυτή να καταθέσει στην Επιτροπή μας. Και παρουσιάστηκε μία κα Παπανδρέου προκλητικά επιθετική, όπως παρουσιάστηκε και σήμερα. Και η οποία ούτε λίγο ούτε πολύ μας κατηγόρησε ότι δεν ασχολήθηκαμε όσο έπρεπε με το θέμα και ότι η ίδια μπορεί να μας βοηθήσει, δίνοντάς μας νέα στοιχεία,τα οποία είχαμε υποχρέωση να διερευνήσουμε.

Μόνο που τα νέα, κατ'αυτήν, στοιχεία, ή δεν είχαν κάποια αξία ή δεν ήσαν νέα, αφού γνωρίζαμε τα περισσότερα από την πρώτη στιγμή. Και το χειρότερο, μας έδωσε και λανθασμένα στοιχεία, για να μην πω ψευδή, όπως αυτά της αμοιβής των διαιτησιών Καλαβρού,Γαλανάκη και Σαγιά.

Και το χείριστο. Γιατί δεν έδινε αυτά τα στοιχεία η κα Παπανδρέου, αφού τα είχε, πριν έλθει στην Επιτροπή; 'Ισως είχε ξεχάσει η κα Παπανδρέου, ότι ενώπιον της Επιτροπής, δεν ήταν τίποτε άλλο απ'ότι και οι υπόλοιποι μάρτυρες, και ότι εμείς στην Επιτροπή ήμασταν ανακριτές και είχαμε υποχρέωση να κάνουμε τις ερωτήσεις, που εμείς θεωρούσαμε ότι έπρεπε να κάνουμε για να διερευνήσουμε την όλη υπόθεση. Και ίσως είχε ξεχάσει η κα Παπανδρέου το πλέον βασικό, ότι η υπόθεση "Φλοίσβος" μπορεί να αρχίζει με τη διαδικασία υπογραφής της σύμβασης, που τελειώνει όμως, με τη διαδικασία ανάκλησής της και την προσπάθεια που έγινε και εκ των υστέρων. Γιατί μετά από ένα μήνα υφάρπασε η κα Παπανδρέου την απόφαση της Επιτροπής του Καζίνο.

Και τότε η πορεία των εργασιών της Εξεταστικής Επιτροπής απέκτησε ενδιαφέρον και οι δημοσιόγραφοι, οι οποίοι κάλυπταν τις εργασίες αυτές, άρχισαν να τρέχουν, συνεπικουρούμενοι πλέον από τους συναδέλφους τους του δικαστικού ρεπορτάζ. Και αυτό γιατί ο ομιλών μαζί με τον κ. Κασσίμη, ως δια μαγείας βρεθήκαμε στο στόχαστρο της κας Παπανδρέου. Το γιατί; 'Ισως γιατί κάναμε καλά τη δουλειά μας, ίσως γιατί φοβήθηκε ότι ως μέλη της ομάδας του κοινοβουλευτικού έργου της Νέας Δημοκρατίας, ξέραμε πάρα πολλά απ' όλες τις πτυχές που υπήρχαν στην υπόθεση Φλοίσβος.

(Στο σημείο αυτό την Προεδρική 'Εδρα καταλαμβάνει ο Β'Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

'Ισως και γιατί με τις ερωτήσεις μας πλησιάζαμε στην αλήθεια, μία αλήθεια η οποία έπρεπε να λάμψει. Μόνο που δεν μπόρεσε η κα Παπανδρέου να καταλάβει ότι ούτε το γκεμπελικό "ρίξτε λάσπη και στον καθρέπτη, κάτι θα μείνει", εδώ δεν ίσχυε, γιατί η αποδοκιμασία της εδώ σ'αυτήν την Αίθουσα από αρκετούς Βουλευτές του ΠΑ.ΣΟ.Κ. κατά τη συζήτηση για την άρση της ασυλίας της, απέδειξε ότι πολλοί Βουλευτές του ΠΑ.ΣΟ.Κ. δεν πείστηκαν από την κα Παπανδρέου, αλλά δικαιολόγησαν τη δική μας στάση. Και αν έμεναν όλοι οι Βουλευτές ελεύθεροι, πιστεύουμε ότι θα ήταν διαφορετική η απόφαση σ'αυτήν την Αίθουσα.

Και μέσα στην πρώτη έκπληξή μου όταν αντέδρασε έτσι η κυρία Παπανδρέου σκέφθηκα αυτό που λέει ο Λαός για "κλέφτες και για νοικοκύρηδες". Και δεν μπόρεσα ποτέ να καταλάβω, πώς ήταν δυνατόν η κα Παπανδρέου να διαπίστωσε όλως αιφνιδίως, εμπλοκή Βουλευτών-μελών της Επιτροπής στην όλη υπόθεση. Το γνώριζε αυτό πριν κληθεί να έλθει στην Επιτροπή; 'Επρεπε να το έχει καταγγείλει. Το υποπτεύθηκε από τον τρόπο με τον οποίο κάναμε τις ερωτήσεις μας; Γιατί δεν το επεσήμανε όταν έκανε τις ερωτήσεις του ο προηγηθείς εμού κ. Κασσίμης; Η αντίδρασή της ήταν ακριβώς η αντίδραση του ενόχου, που βλέπει να τον πλησιάζει η αποκάλυψη της ενοχής του και πρέπει από κάπου να πιαστεί.

Εμείς δεν είπαμε ότι είναι ένοχος, αλλά η συμπεριφορά της μας έδωσε όλο το δικαίωμα να υποπτευθούμε ότι είναι. Και απ'ότι τουλάχιστον απεδείχθη, υπάρχουν σοβαρότατες υπόνοιες ενοχής της. Και οι ερωτήσεις μου στην Επιτροπή εκείνη την ημέρα ήταν τέτοιες, που πλησίασαν πάρα πολύ το στόχο, το στόχο που φοβόταν η κα Παπανδρέου. Η κα Παπανδρέου προσπαθώντας μέσα στον πανικό της να αποπροσανατολίσει την κοινή γνώμη, εξέδωσε ανακοίνωση Τύπου, στην οποία ανέφερε ότι όλοι οι πολιτικοί πρέπει να αναλαμβάνουν τις ευθύνες της απάλειψης οποιασδήποτε σκιάς υπάρχει σε βάρος τους και που έχει σχέση με την υπόθεση Φλοίσβος.

Δηλαδή, δεχόταν ότι ουδείς των εμπλεκομένων σ'αυτήν την υπόθεση βρισκόταν στο απυρόβλητο, ξεχνώντας ότι εμπλεκόμενη και μάλιστα σε μέγιστο βαθμό ήταν και η ίδια, που ανακάλεσε την υπ'αριθμ. 37/95 απόφαση του κ. Λιβανού. Και προσπάθησε να γίνει τιμητής των πάντων αφήνοντας υπονοούμενα εναντίον μελών της Εξεταστικής Επιτροπής στην αρχή και στη συνέχεια εναντίον του ομιλούντος και του κ. Κασσίμη. Από αυτήν την αντίδρασή της απεδείχθη περίτρανα, ότι εμείς κάναμε πολύ καλά τη δουλειά μας, γιατί η εντολή που είχαμε πάρει ήταν να διερευνήσουμε σε βάθος όλες τις πτυχές του προβλήματος. Και επαναλαμβάνω, βασική πτυχή της υπόθεσης ήταν και η κα Παπανδρέου και εξακολουθεί να είναι.

Αφήνοντας, λοιπόν, η κα Παπανδρέου αιχμές εναντίον μας, μας υποχρέωσε να υποβάλουμε μήνυση για συκοφαντική δυσφήμηση και να θέσουμε τις παραιτήσεις μας και εγώ και ο κ. Κασσσίμης στη διάθεση του Προέδρου της Νέας Δημοκρατίας, όπως είχαμε υποχρέωση, αφού αυτός μας είχε επιλέξει. Και τότε η κα Παπανδρέου πανηγύρισε, γιατί θα απαλλάσσαμε την Επιτροπή από την παρουσία μας, όπως χαρακτηριστικά είπε σε καινούρια ανακοίνωση Τύπου, μια ανακοίνωση μνημείο υποκρισίας και ανακούφισης.

Τι έλεγε η ανακοίνωση; 'Οτι χαίρεται που με αυτήν την αστειότητα -εννοούσε ως αστειότητα την υποβολή της μηνύσεως- οι Βουλευτές που της δημιούργησαν το πρόβλημα θα έφευγαν. Δηλαδή το πρόβλημά της ήταν οι Βουλευτές, που με τις ερωτήσεις τους πλησίαζαν εκεί που φοβόταν η κα Παπανδρέου ότι θα πλησιάζαμε;

Υπήρξε τότε και η ανακοίνωση της Νέας Δημοκρατίας, η οποία έλεγε χαρακτηριστικά: "Ο πανικός της κας Βασιλικής Παπανδρέου ενόψει της τροπής των πραγμάτων στην Εξεταστική Επιτροπή που ερευνά την υπόθεση του Καζίνο του Φλοίσβου, είναι φανερός. Είναι περιττό να τον επιβεβαιώνει ευχόμενη την αποχώρηση από την Επιτροπή, μελών των οποίων οι ερωτήσεις προφανώς την ενοχλούν". Και τότε η κα Παπανδρέου δεν μπόρεσε να μας δικαιολογήσει, πώς φθάνει σε μια ανάκληση, όταν σε ερώτηση του συναδέλφου τότε, Βουλευτή κ. Δεσύλλα, έλεγε ότι αποφασίστηκε η μεταφορά της θέσης του καζίνο από την περιοχή του Φλοίσβου στην περιοχή Αναβύσσου και Λαγονησίου.

Οι διαπραγματεύσεις αυτές διεξάγονται από τη θυγατρική εταιρεία της Κτηματικής Τράπεζας έλεγε και ότι η όλη διαδικασία βασίζεται στο γεγονός, ότι πέραν της μεταφοράς της θέσης, οι όροι παραμένουν οι ίδιοι που είχαν καθορισθεί από την αρχική προκήρυξη και μάλιστα ότι ανατέθηκε στον κ. Βγόντζα το νομικό θέμα της υπόθεσης. Τότε δεχόταν ότι ο κ. Βγόντζας ήταν η αυθεντία και ότι ήταν αυτός που χειριζόταν το θέμα. Σήμερα ήταν "κάποιος κύριος".

Εν πάση περιπτώσει, εμείς κάναμε πολύ καλά τη δουλειά μας ως Βουλευτές της Νέας Δημοκρατίας και με αίσθημα ευθύνης διερευνήσαμε όλες τις πτυχές της υπόθεσης του Καζίνο Φλοίσβου και καταθέσαμε, όπως είχαμε υποχρέωση, το πόρισμά μας ζητώντας να διερευνηθεί περαιτέρω η υπόθεση με τη σύσταση Προανακριτικής Επιτροπής.

Είμαι βέβαιος ότι η υπόθεση αυτή θα έλθει και πάλι στη Βουλή, οπότε θα κληθούμε να αποφασίσουμε και τότε σίγουρα όλοι θα αρθούμε στο ύψος της αποστολής μας και θα αποφασίσουμε τη σύσταση της Προανακριτικής Επιτροπής τόσο για τον κ. Λιβανό όσο και για την κα Παπανδρέου και για τις ευθύνες που βαρύνουν τον καθένα, ρίχνοντας άπλετο φως, που χρειάζεται να ρίξουμε σ' αυτήν την υπόθεση. Σας ευχαριστώ.

(Χειροκροτήματα από τη Νέα Δημοκρατία)

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, το λόγο.

ΠΡΟΕΔΡΕΥΩΝ(Παναγιώτης Σγουρίδης): Κύριε Μαρκογιαννάκη, δεν έχετε δικαίωμα να μιλήσετε.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, είχε συμφωνηθεί, ότι εφ' όσον δευτερολογήσει η κυρία Υπουργός...

Σελίδα 5676 

 

ΠΡΟΕΔΡΕΥΩΝ(Παναγιώτης Σγουρίδης): Σας διαβάζω, κύριε Μαρκογιαννάκη, γιατί είναι γραμμένα στα Πρακτικά, τι είπε ο κύριος Πρόεδρος. Είπε ότι δευτερολογίες δε θα υπάρξουν, εκτός εάν οι Υπουργοί, όχι ο Υπουργός, δευτερολογήσουν, οπότε οι Κοινοβουλευτικοί Εκπρόσωποι θα έχουν δικαίωμα δευτερολογίας για πέντε λεπτά.

Ο κ. Λεωνίδας Τζανής έχει το λόγο.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, η συμφωνία που είχε...

ΠΡΟΕΔΡΕΥΩΝ(Παναγιώτης Σγουρίδης): Παρακαλώ να μη γράφεται τίποτε στα Πρακτικά.

ΧΡΗΣΤΟΣ ΜΑΡΚΟΓΙΑΝΝΑΚΗΣ:....

ΠΡΟΕΔΡΕΥΩΝ(Παναγιώτης Σγουρίδης): Ορίστε, κύριε Τζανή, έχετε το λόγο.

ΛΕΩΝΙΔΑΣ ΤΖΑΝΗΣ: Κυρίες και κύριοι συνάδελφοι, ομολογουμένως σήμερα δεν ασχολούμαστε με ένα ευχάριστο για τους πολιτικούς και για την υπόθεση της πολιτικής, αντικείμενο. 'Ομως, δεν είναι η πρώτη φορά που η Βουλή ασχολείται με κάτι τέτοιο. Σας θυμίζω ότι από το 1985 έως σήμερα έχουν υποβληθεί στη Βουλή δεκαεπτά (17) αιτήσεις για σύσταση Εξεταστικών Επιτροπών, από τις οποίες οι τέσσερις απορρίφθηκαν, ενώ έξι (6) φορές η Βουλή ασχολήθηκε με τη συζήτηση τέτοιων πορισμάτων.

Απ' αυτές τις Επιτροπές τέσσερις συνεστήθησαν με πρωτοβουλία της εκάστοτε κυβέρνησης, ενώ οι υπόλοιπες εννιά με πρωτοβουλία της εκάστοτε αντιπολίτευσης.

Ξεκίνησα με την παράθεση αυτών των στοιχείων, που πολλοί από εσάς γνωρίζετε πολύ καλά, για τον απλό λόγο ότι τα έχετε ζήσει. Πάντως πρόθεσή μου είναι να προκαλέσω σε όλους μας κάποιους προβληματισμούς, όπως για παράδειγμα: Τι φταίει για τη μετατροπή της Βουλής σε διαρκές ανακριτικό όργανο τα τελευταία δώδεκα χρόνια; 'Εχουμε μήπως ολισθήσει σαν κοινωνία σε μια διαρκή, χωρίς τελειωμό, έκπτωση ηθών και αξιών, που έχει διαπεράσει το σύνολο του πολιτικού φάσματος; Πέσαμε μήπως οι πολιτικοί θύματα του κάθε φορά πάθους για την κατάκτηση της εξουσίας, οδηγώντας τελικά σε καταρράκωση την έννοια της πολιτικής, που ιδιαίτερα στις μέρες μας γίνεται αντικείμενο χυδαίας, βίαιης και ενίοτε φασίζουσας μεταχείρισης;

'Οσοι από εσάς αναρωτιέστε για τα αίτια της διαρκούς καταβύθισης του κύρους της πολιτικής, δε θα πρέπει να τα αναζητείτε μόνο στα διαπλεκόμενα συμφέροντα, στους διεκδικητές των κονδυλίων του δεύτερου πακέτου Ντελόρ, που αναμφισβήτητα υπάρχουν και επιχειρούν να ισοπεδώσουν ό,τι ορθώνεται απέναντί τους. 'Οσοι από εσάς αναρωτιέστε πώς συμβαίνει να γινόμαστε οι πολιτικοί αντικείμενο χλευασμού από διάφορους "απίθανους" εισαγγελείς, που από το περιθώριο του επαγγελματικού και κοινωνικού τους χώρου αναδείχθηκαν σε αστέρες της δημόσιας ζωής, βρίζοντας και συκοφαντώντας και λοιδορώντας τους πολιτικούς και την πολιτική, έχετε σήμερα (όλοι μας έχουμε) μια καλή ευκαιρία να αναρωτηθείτε ποιες είναι οι ευθύνες μας γι' αυτήν την εξέλιξη.

Είναι, λοιπόν, η σημερινή συζήτηση μια άριστη ευκαιρία για έναν τέτοιο προβληματισμό, προβληματισμό που θα πρέπει να οδηγήσει όλους μας στο να αναρωτηθούμε μήπως άθελά μας συμπράττουμε στην υπονόμευση των θεσμών και του πολιτεύματος. Γύρω μας το σύνολο των πολιτών μας παρακολουθεί και αναρωτιέται τι είναι αυτό που πρέπει να πιστέψει: Να πιστέψει ότι ήρθε το τέλος της πολιτικής, ανάλογα με το τέλος της ιστορίας, που ο Φουκουγιάμα υποστηρίζει ότι έχει ήδη έλθει; Να πιστέψει ότι οι πολιτικοί δεν είναι άξιοι της εμπιστοσύνης των πολιτών; Να πιστέψει ότι το Κράτος δεν υπάρχει για την κοινωνία, αλλά για την ανάπτυξη και την προστασία του ίδιου του εαυτού του; Να πιστέψει ότι υπάρχουν άλλες δυνάμεις εξωπολιτικές, αξιότερες της εμπιστοσύνης του;

Σ' αυτούς τους πολίτες, αγαπητοί συνάδελφοι, χρωστάμε να δίνουμε πειστικές απαντήσεις. Και οι απαντήσεις μπορούν και πρέπει να δίνονται τόσο με τον τρόπο άσκησης της κάθε εξουσίας, από τους κατά περίπτωση αρμόδιους, όσο και με τη στάση μας των ίδιων των πολιτικών απέναντι σε γεγονότα και περιπτώσεις, που μπορούν, αν δεν αντιμετωπισθούν με ωριμότητα και μεγαλείο ψυχής, να οδηγήσουν σε παραπέρα κατάρρευση του οικοδομήματος της πολιτικής και της Δημοκρατίας.

Και στο σημείο αυτό, αγαπητοί συνάδελφοι, θα κάνω ένα πολιτικό σχόλιο που αφορά την πρώτη πολιτική κίνηση του νέου Αρχηγού της Νέας Δημοκρατίας: Ομολογώ ότι από έναν πολιτικό της νέας γενιάς, της δικής μου γενιάς, που επαγγέλλεται ως όραμα το αύριο, δεν περίμενα να ακολουθήσει από την πρώτη στιγμή τις πρακτικές του χθες, που ο Ελληνικός Λαός τις έχει απορρίψει.

Αγαπητοί συνάδελφοι, από τους προηγούμενους ομιλητές ακούσατε ήδη πάρα πολλά, γύρω από τα πραγματικά περιστατικά που συγκροτούν το σύνολο της υπόθεσης του Καζίνο του Φλοίσβου. Γι' αυτό και δεν θα επαναλάβω απολύτως τίποτε, απ' όσα έχουν αναφερθεί. Η εμπειρία μου όμως, τόσο από την διαρκή παρακολούθηση και διεύθυνση της διαδικασίας της Εξεταστικής Επιτροπής, αλλά και από το σύνολο της μελέτης της υπόθεσης, μου επιβάλλει να σταθώ σε ορισμένα σημαντικά, κατά την άποψή μου, στοιχεία:

Ποιά είναι αυτά; Σας θυμίζω, πρώτα απ' όλα, ότι η διερεύνηση της υπόθεσης ξεκίνησε με πρωτοβουλία εβδομήντα εννέα Βουλευτών του ΠΑ.ΣΟ.Κ. Το ΠΑ.ΣΟ.Κ. θέλησε το ξεκαθάρισμα αυτής της υπόθεσης. Σας θυμίζω, επίσης, ότι οι Βουλευτές του ΠΑ.ΣΟ.Κ. με την πρότασή τους αυτή, αλλά και οι Βουλευτές της Νέας Δημοκρατίας, όταν υπέβαλα την πρότασή τους για Προανακριτική Επιτροπή, επισήμαναν ότι η νομιμότητα αποκαταστάθηκε με την ανάκληση της απόφασης Λιβανού. Και αυτό θα ήθελα να το έχει διαρκώς υπόψη του ο κ. Μπέλλος που λίγο πριν αναφερόταν διαρκώς στην ανάκληση, ως εάν να ήταν αυτό το αντικείμενο που διερευνούσε η Εξεταστική Επιτροπή.

Το τρίτο στοιχείο που θέλω να επισημάνω, αγαπητοί συνάδελφοι, είναι ότι οι ίδιοι οι Βουλευτές του ΠΑ.ΣΟ.Κ. στο πόρισμά μας, επισημαίνουμε ότι το σύνολο των πλημμελειών που αναμφισβήτητα ενυπάρχουν στην απόφαση 37/95 του κ. Λιβανού, είναι και μεγάλες και σοβαρές και όχι αδικαιολόγητα απετέλεσαν αντικείμενο αμφισβήτησης από πολλούς. Αναμφισβήτητα οι χειρισμοί του κ. Λιβανού, δεν υπήρξαν επιτυχείς και ορθόδοξοι. Από το σημείο αυτό, όμως, έως τον καταλογισμό ποινικών ευθυνών, υπάρχει πάρα πολύ μεγάλη απόσταση.

Τονίσθηκε αγαπητοί συνάδελφοι, ότι από την αρμόδια Διαρκή Επιτροπή Δικαιοσύνης, ήδη ψηφίστηκε η κατάργηση των άρθρων 1 έως 4, του ν.δ. 802/71. Δηλαδή ψηφίστηκε η κατάργηση των λεγόμενων ιδιώνυμων αδικημάτων των Υπουργών. Αυτό, με πολύ λίγα και πρακτικά λόγια σημαίνει, ότι όταν αξιολογούμε ποινικά τη συμπεριφορά ενός Υπουργού, θα πρέπει από τώρα και στο μέλλον να έχουμε υπόψη μας ότι πρέπει να αναζητούμε την δυνατότητα υπαγωγής της στο αντικειμενικό και υποκειμενικό μέρος των αδικημάτων του Ποινικού Κώδικα. Δεν υπάρχουν άλλες ποινικές διατάξεις, όπου μπορεί να υπαχθεί ποινικά η συμπεριφορά ενός Υπουργού από τώρα και στο μέλλον. Και λέω από τώρα και στο μέλλον, γιατί θα ήταν -θα έλεγα- εμπαιγμός, να εφαρμόζουμε διατάξεις του νομοθετικού διατάγματος 802/71, που ήδη πρόκειται να καταργηθούν. Και αυτά τα αδικήματα, όπως πολύ καλά γνωρίζετε και τονίσθηκε απο τους συναδέλφους, είναι τα αδικήματα της παράβασης καθήκοντος, της απιστίας, της δωροδοκίας, και γενικά αδικήματα που προσήκουν στην έννοια του δημοσίου υπαλλήλου, σύμφωνα με το άρθρο 13 του Ποινικού Κώδικα, μια και ο Υπουργός θεωρείται ότι είναι δημόσιος υπάλληλος με την ποινική έννοια του όρου.

Το τέταρτο στοιχείο που θέλω να επισημάνω, αγαπητοί συνάδελφοι, είναι ότι οι όποιες πλημμέλειες της απόφασης Λιβανού, έχουν ήδη διαπιστωθεί με τις εξής βαρύνουσας σημασίας νομικές κρίσεις:

Πρώτον, με την ομόφωνη γνωμοδότηση της Ολομέλειας του Νομικού Συμβουλίου του Κράτους. Ακούστηκαν εδώ πολλά και παράξενα. Μπορεί να φθάνουμε, αγαπητοί συνάδελφοι, σε έντονες αμφισβητήσεις των μεταξύ μας συμπεριφορών, αλλά 

Σελίδα 5677 

δεν μπορεί να φθάνουμε σε ένα σημείο καθολικής απόρριψης γνωμοδοτήσεων τριάντα νομικών, που αποτελούν την Ολομέλεια του Νομικού Συμβουλίου του Κράτους.

Δεύτερον, με τη γνωμοδότηση των νομικών Ρίκου και Κορνηλάκη. Και επιτέλους, για όσους γνωρίζουν ονόματα, μπορεί να γνωρίζουν ότι ο ένας είναι Αντιπρόεδρος του Αρείου Πάγου και ότι ο άλλος είναι επιφανής νομικός και καθηγητής της Νομικής Σχολής Θεσσαλονίκης.

Τρίτον, με τη γνωμοδότηση της Επιτροπής των Καζίνων.

Και Τέλος -πράγμα που ήδη αναφέρθηκε από την κυρία Υπουργό- με την εισήγηση του κ. Γεραρή προς την Ολομέλεια του Συμβουλίου Επικρατείας, όπου με τη βαρύτητα και υπευθυνότητα του φυσικού δικαστή το τοπίο ξεκαθαρίζει.

Στο σημείο αυτό δεν μπορώ παρά να χαρακτηρίσω σαν στοιχείο σοβαρής νομικής και λογικής αντίφασης το φαινόμενο να χαρακτηρίζεται από τους συναδέλφους της Νέας Δημοκρατίας, αλλά και του ΔΗ.Κ.ΚΙ., ως ποινικό αδίκημα η έκδοση της "περί χορηγήσεως της αδείας του Καζίνο του Φλοίσβου" αποφάσεως και "εν ταυτώ" να χαρακτηρίζεται ως ποινικό αδίκημα και η ανάκλησή της. Είναι μια κραυγαλέα αντίφαση, που κάποια στιγμή πρέπει να την εξηγήσουν οι εμπνευστές της.

Ασφαλώς, δεν πρέπει να υπάρχει, αγαπητοί συνάδελφοι, προηγούμενο τέτοιου αντιφατικού κατηγορητηρίου, ιδιαίτερα όταν οι ίδιοι οι συνάδελφοι της Νέας Δημοκρατίας έχουν ήδη εκφράσει την άποψή τους, ότι με την ανάκληση της επίμαχης απόφασης, αποκαταστάθηκε η νομιμότητα. Και βέβαια, δεν αντέχει σε σοβαρή κριτική η άποψη ότι το αδίκημα στοιχειοθετείται λόγω του κακού κατ' αυτούς αιτιολογικού που εμπεριέχεται στην ανακλητική απόφαση της κας Παπανδρέου. Διότι, αγαπητοί συνάδελφοι, τα αιτιολογικά των διοικητικών πράξεων δεν τίθενται κατά παραγγελία, αλλά τίθενται με απεικόνιση των πραγμάτων. 'Η υπάρχουν κάποια πράγματα και τα αποτυπώνουμε σε μια διοικητική πράξη, ή δεν υπάρχουν και δεν τα βάζουμε. Αγαπητοί συνάδελφοι, η αιτιολογία μιας διοικητικής πράξης, όπως σας είπα, δεν έρχεται καθ'υπαγόρευση.

Στο σημείο αυτό μια τελευταία παρατήρηση που είναι όμως χρήσιμη και θέλω να την έχετε υπόψη σας: Στη σελίδα 27 της εισήγησης Γεραρή, αναφέρονται τα εξής: "Η τροποποίηση της πράξεως κατακυρώσεως διά της μεταβολής του τόπου των εγκαταστάσεων" -και απαντώ σε αυτό που ανέφερε ο κ. Μπέλλος λίγο πριν- "ακόμα και με τη συγκατάθεση της Κοινοπραξίας δεν θα συνιστούσε νόμιμη εναλλακτική λύση, γιατί, για την ουσιώδη μεταβολή των όρων του διενεργηθέντος διαγωνισμού, όπως είναι ο τόπος των εγκαταστάσεων" -είναι δηλαδή ουσιώδης όρος- "έπρεπε να διανεργηθεί νέος διαγωνισμός".

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Δύο λεπτά, κύριε Πρόεδρε, σας παρακαλώ πολύ.

Τι σημαίνει αυτό πρακτικά, αγαπητοί συνάδελφοι; 'Οτι αν η Υπουργός Τουρισμού δεν ανακαλούσε την απόφαση, σήμερα θα ήταν στις πύλες του Ειδικού Δικαστηρίου. Καθαρές κουβέντες, για να μη μασάμε τα λόγια μας εδώ μέσα.

Κυρίες και κύριοι συνάδελφοι, το πιο δυσοίωνο σύμπτωμα για την επιβίωση ενός Λαού, όπως ο δικός μας, που με την ακμή του πνεύματός του, αλλά και με το αίμα του -όποτε χρειάστηκε- έγραψε κάποιες από τις πιο λαμπρές σελίδες της ανθρώπινης ιστορίας, είναι το φαινόμενο της διαρκούς έλλειψης εμπιστοσύνης των πολιτών προς τους αντιπροσώπους τους, αλλά και προς τους διαχειριστές του δημοσίου χρήματος. Το σύμπτωμα αυτό σπάζει την εθνική συνοχή, προκαλεί κοινωνική αποσύνθεση και οδηγεί αργά ή γρήγορα στην τελική κατάρρευση. 'Οταν αυτό το σύμπτωμα συνδυάζεται με αυξημένα κοινωνικά προβλήματα, τότε η κοινωνική αποσύνθεση μπορεί να συνοδεύεται απ' το αμέσως πιο επικίνδυνο σύμπτωμα, την άρνηση της πολιτικής.

Η Χώρα μας, όμως και η κοινωνία μας, δεν έχουν την πολυτέλεια τέτοιων περιπετειών. Το 1997, δεν είναι 1989. Η πολιτική δεν μπορεί και δεν πρέπει να ξαναγίνει ρωμαϊκή αρένα με τους πολιτικούς κατασπαρασσόμενους προς τέρψιν ιδιοτελών θεατών, που προσδοκούν να υποκαταστήσουν την πολιτική.

Είναι η ώρα, αγαπητοί συνάδελφοι, να γυρίσουμε σελίδα στην πολιτική ζωή αυτού του Τόπου. Είναι η ώρα, όλοι σας -αγαπητοί συνάδελφοι της Νέας Δημοκρατίας, απευθύνομαι ιδιαίτερα σε εσάς- να γυρίσετε λίγο το βλέμμα σας πίσω στο κοντινό παρελθόν... Και δεν θα είναι εύκολο να αντικρύσετε τα συντρίμια μιας Δημοκρατίας, που εξακολουθεί και σήμερα να κλονίζεται από περιπέτειες και από αμφισβητήσεις του ίδιου του εαυτού της, των ίδιων των θεσμών της. Είναι η ώρα, ο Βουλευτής να αξιοποιήσει τη δυνατότητα και την επιταγή του άρθρου 60 του Συντάγματος, κατά το οποίο "οι Βουλευτές έχουν απεριόριστο δικαίωμα γνώμης και ψήφου κατά συνείδηση".

Η συνείδησή μας, αγαπητοί συνάδελφοι, είναι η έκφραση της ψυχής μας, είναι το όριο που αποκλείει κάθε υποταγή μας αντίθετη προς αυτήν. Κανένας και τίποτα, καμία απολύτως σκοπιμότητα και καμία κομματική λογική δεν μπορεί να την προκαλεί και να την πειθαναγκάζει.

Απευθυνθείτε, λοιπόν, σ'αυτή τη συνείδηση και αφήστε να κατευθύνει τη γνώμη σας... Και μη ξεχνάτε ότι το όραμα στο μέλλον, το οποίο επαγγέλλεσθε, δεν χτίζεται με τις εφιαλτικές συνταγές του παρελθόντος.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ο κ. Ανωμερίτης έχει το λόγο.

ΓΕΩΡΓΙΟΣ ΑΝΩΜΕΡΙΤΗΣ:Κυρίες και κύριοι συνάδελφοι, έχουμε μείνει λίγοι στην Αίθουσα γιατί έχουμε βαρεθεί να συζητάμε αυτό το θέμα. Και απ' όλες τις απόψεις που ακούστηκαν -μπορεί να υπάρχουν απόψεις υπέρ ή κατά της ποινικής διάστασης του θέματος που εξετάζουμε- εμένα ένα πράγμα με ενόχλησε και μπορώ να το πω γιατί με αγγίζει, ότι δηλαδή υπάρχουν διλήμματα εδώ μέσα για συγκάλυψη, όταν και εγώ και πολλοί από μας ούτε στα διαπλεκόμενα εκτός της Βουλής συμφέροντα έχουμε ρίζες ούτε και στα συμπλεκόμενα εντός της Βουλής, από πολλές πλευρές, και σε επίπεδο απόψεων και συγκρούσεων έχουμε σχέση.

Κοιτάξτε, φτάσαμε στην εξεταστική μετά από πολύ μακρό χρονικό διάστημα, συζητήσεων. Γιατί πρέπει να σας πω ότι γι'αυτό το ίδιο θέμα, πέρα από τις συζητήσεις, τις ερωτήσεις και τις επερωτήσεις μέσα στη Βουλή, με πρωτοβουλία των συναδέλφων της Νέας Δημοκρατίας, έχει διεξαχθεί και αυτεπάγγελτα, λόγω δημοσιευμάτων του ημερήσιου Τύπου, ποινική προκαταρκτική εξέταση που έγινε το 1995. Και παρά τη διενέργεια λεπτομερούς ποινικής εξέτασης από τον Εισαγγελέα Πρωτοδικών τον κ. Τσ. Ντογιάκο, τόσο από αυτόν, όσο και από τον κ. Κολιοκώστα και στον κ. Τζανακάκη σαν προϊστάμενο της Εισαγγελίας Εφετών Αθηνών αποφασίστηκε να τεθεί στο αρχείο.

Και το σκεπτικό δεν είναι απλά αυτό που ειπώθηκε, προηγουμένως είναι διαφορετικό. Το σκεπτικό της απόφασης λέει ότι η απόφαση αυτή τίθεται στο αρχείο διότι, "εκ της διενεργηθείσης προκαταρκτικής εξετάσεως δεν προέκυψε, ούτε πιθανολογείται τέλεση αξιοποίνων πράξεων διωκομένων αυτεπαγγέλτως καθ' οιουδήποτε προσώπου και υπό οποιαδήποτε ιδιότητα εμπλεκομένου στις κρινόμενες υποθέσεις". Παρ' όλα αυτά και μετά από ανώνυμη επιστολή ασχολήθηκε και πάλι η Εισαγγελία του Αρείου Πάγου και κατόπιν ο κ. Σίγουρας, ο οποίος συνέταξε το πόρισμα το οποίο έφτασε σε μας και συστήσαμε την Εξεταστική Επιτροπή.

Η Εξεταστική Επιτροπή έχει ακριβώς την ίδια λειτουργία και αρμοδιότητα με μία Προανακριτική Επιτροπή αλλά σε άλλο επίπεδο. Να πάμε σε μία προανακριτική να κάνουμε τι; Θα ξαναεξετάσουμε τους ίδιους μάρτυρες; 'Η μήπως υπήρξε μάρτυρας που προτάθηκε και δεν τον εξετάσαμε...

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Υπήρξε.

ΓΕΩΡΓΙΟΣ ΑΝΩΜΕΡΙΤΗΣ: ...ή υπήρξε μάρτυρας από αυτούς οι οποίοι είχαν γράψει ή είχαν πει πάνω σ'αυτήν την υπόθεση πολλά -και αναφέρω ότι καλέσαμε και εξετάσαμε τον κ. Αλαφούζο, τον κ. Πανούσο, τον κ. Τράγκα, τον κ. 

Σελίδα 5678 

Κουρή, τον κ. Ψυχάρη, τον κ. Χιώνη- και δεν τον καλέσαμε; Η μόνιμη επωδός όλων ήταν, "δεν γνωρίζουμε τίποτε γι'αυτήν την υπόθεση".

Να γιατί ξεκίνησα με το θέμα της συγκάλυψης. Να συγκαλύψουμε τι; Από την αρχή όλοι ένα στόχο είχαμε, να λάμψει η αλήθεια και να υπάρξει διαφάνεια και κάναμε όλοι τις πιο σκληρές ερωτήσεις, αλλά όλοι οι μάρτυρες απαντούσαν δεν ξέρουμε τίποτε". Και χωρίς μαρτυρίες, καταθέσεις και έγγραφα δεν παραπέμπεις όχι πολιτικό, αλλά ούτε πολίτη.

Κυρίες και κύριοι συνάδελφοι, για μας πολιτικά το θέμα έχει κλείσει. Εισηγούμενος απ' αυτό το Βήμα όταν συζητούσαμε αυτήν την υπόθεση είχα και τότε πει ότι για μας πολιτικά το θέμα έχει κλείσει. Η Βουλή εξετάζει την ποινική διάσταση του μόνου εμπλεκομένου πολιτικού προσώπου -φυσικά και των άλλων αν υπάρχουν σε σχέση με αυτό το πολιτικό πρόσωπο- που ήταν ο κ. Λιβανός και δεν κρίνει με άλλες παραμέτρους ή διαστάσεις. Για μας το θέμα, λοιπόν, πολιτικά έχει κλείσει για τρεις λόγους:

Πρώτον, από την παραίτηση-απομάκρυνση του κ. Λιβανού από την Κυβέρνηση του Ανδρέα Παπανδρέου μετά τα όσα είχαν γίνει και τις πολιτικές ευθύνες που έφερε για τον όλο χειρισμό αυτού του θέματος.

Δεύτερον, με την ακύρωση -από τον Ανδρέα Παπανδρέου και μετέπειτα από κυβερνητικά όργανα περισσότερα του ενός- της εγκατάστασης Καζίνο στο Φλοίσβο. Καζίνο στο Φλοίσβο δεν υπάρχει από το Μάιο του 1995.

Και τρίτον, με την πράξη ανάκλησης της Υπουργού Ανάπτυξης, η οποία στηριζόμενη σε γνωμοδότηση του Νομικού Συμβουλίου του Κράτους ανεκάλεσε την απόφαση 37/95 του κ. Λιβανού.

Παρ' όλα αυτά, όμως, ας μην τα φορτώνουμε όλα στον κ. Λιβανό. Και γι' αυτό θα μείνω για ένα λεπτό μόνο στα ιστορικά στοιχεία. Τον Ιούλιο του 1993 η Κυβέρνηση της Νέας Δημοκρατίας ψήφισε το ν. 2160 -συνδέοντας

την τουριστική ανάπτυξη της Χώρας με την ίδρυση και λειτουργία πολυάριθμων καζίνο κάτω από λογικές απαράδεκτες, με στόχο φυσικά να κλείσει μαύρες τρύπες και όχι να αναπτύξει τον Τόπο- και αποφάσισε να κάνει δύο καζίνο στην Αττική, ένα στο "Χίλτον" και ένα στον "Αστέρα" Βουλιαγμένης και φυσικά προχώρησε και στην προκήρυξη του σχετικού διαγωνισμού. Πρέπει να θυμίσω στους συναδέλφους της Νέας Δημοκρατίας ότι ο ν. 2160 και η προκήρυξη ανατέθηκαν σε ιδιωτική εταιρεία, την οποία πληρώσαμε δυόμισι δισεκατομμύρια δραχμές. Με την επανίδρυση του Υπουργείου Τουρισμού και την ψήφιση του 2206, το ΠΑ.ΣΟ.Κ., δυστυχώς, για λόγους, τους οποίους τότε το οικονομικό επιτελείο επικαλείτο, δηλαδή το θέμα της κρατικής συνέχειας και των δεσμεύσεων, ακολούθησε στρατηγικά την ίδια πολιτική της Νέας Δημοκρατίας, στην ίδια φιλοσοφία, αλλάζοντας όμως βασικές παραμέτρους, που ενίσχυαν την διαφάνεια, όπως είναι η επιτροπή καζίνο.

Η επιτροπή καζίνο με το νόμο της Νέας Δημοκρατίας απετελείτο από πρόσωπα που επέλεγε ο Υπουργός. Με το νόμο του ΠΑ.ΣΟ.Κ., το ν. 2206 αποτελείται από πρόσωπα ex offitio από διάφορους Οργανισμούς και από κανένα πρόσωπο που επιλέγει ο Υπουργός. Και το ΠΑ.ΣΟ.Κ., αλλά και ο κ. Λιβανός, δεν θα προχωρούσαν σε μία τέτοια κατεύθυνση εκείνους τους κρίσιμους μήνες που εξετάζουμε αν είχαν σκοπό να κάνουν παρεμβάσεις, αν είχαν σκοπό να προεπιλέξουν η να υποδείξουν το μειοδότη.

Εξ άλλου το θέμα της απόφασης για τη δεύτερη άδεια καζίνο στο Φλοίσβο είναι απόφαση συλλογική γι' αυτό και εμείς μιλάμε για πολιτικές ευθύνες. Αποφασίστηκε από διυπουργική επιτροπή, που έλαβαν μέρος τα περισσότερα στελέχη του οικονομικού επιτελείου, και στηρίχθηκε σε σειρά αποφάσεων, προεδρικών διαταγμάτων, κοινών υπουργικών αποφάσεων και νόμων που υπογράφουν περισσότεροι του ενός Υπουργού, δηλαδή του κ. Λιβανού, υπογράφουν και άλλοι οικονομικοί Υπουργοί. Εμείς -ανεξάρτητα αν στις Οβιδιακές μεταμορφώσεις της κοινοπραξίας, στα όσα συνέβησαν εκείνο τον καιρό-ψάχνοντάς τα, μέχρι την τελευταία στιγμή, από το αποδεικτικό υλικό δεν βρίσκουμε στοιχείο, όπως είχαμε πει και όταν ζητούσαμε τη σύσταση Εξεταστικής Επιτροπής, που να μας πάει λίγο πιο πέρα, που να μας οδηγεί σε μία Προανακριτική Επιτροπή, ή αύριο σε ένα Ειδικό Δικαστήριο. Θα πρέπει να πούμε ότι μέσα στους κανόνες διαφάνειας τότε αποφασίστηκε και η διαφορετική λειτουργία της επιτροπής καζίνο. Γι' αυτό και η επιτροπή καζίνο είχε τον απόλυτο έλεγχο και ο Υπουργός Τουρισμού, μετά την απόφαση της επιτροπής, μπορούσε να ασκήσει μόνο έλεγχο νομιμότητας. Και εμείς το ψάξαμε και δεν βρήκαμε ούτε ένα έγγραφο. Ακόμα και μέσα από τις Οβιδιακές μεταμορφώσεις των διαφόρων νομικών, που άλλα λένε το 1994, άλλα το 1995 και άλλα το 1996, δεν υπάρχει ούτε είχε σταλεί έστω και ένα χαρτί πριν βγει η απόφαση που να υποδεικνύει παρανομίες ή λάθη. Ούτε καν μία υπόδειξη, που να λένε ότι για λόγους νομιμότητας θα έπρεπε να κηρυχθεί άγονος ο διαγωνισμός. Είναι χαρακτηριστικό το σκεπτικό της ομόφωνης απόφασης της επιτροπής, την οποία πήρε στα χέρια του ο Υπουργός για να εκτελέσει, το οποίο λέει ότι "οι ως ανωτέρω υπό εξέταση προσφορές υπεβλήθησαν παραδεκτώς και αναφέρονται στην προκηρυχθείσα άδεια για το καζίνο της περιοχής του Νομού Αττικής. Σύμφωνα δε τα μέλη της επιτροπής επί των κατ' ιδίαν κριτηρίων επιλογής όσο και συνολικώς γίνεται δεκτό ότι οι προσφέρουσες συγκεντρώνουν τους πραγματικούς και νομικούς όρους των οικείων διατάξεων και της προκηρύξεως του διαγωνισμού και εξ αυτών προκρίνουν την τάδε εταιρεία".

Από την ποινική αξιολόγηση της δικογραφίας είναι σαφές -και πρέπει να πω ότι απασχόλησε πολλά κυβερνητικά όργανα και μεταγενέστερα υπήρχαν διαφορετικές απόψεις (και θα θυμάμαι πολλές φορές τον κ. Πεπονή να διαφωνεί σε κυβερνητικά όργανα πάνω στις θέσεις για την πολιτική ίδρυσης Καζίνο), όπως και αρκετών από εμας η θέση μας ήταν τελείως αρνητική έτσι όπως αυτή ασκήθηκε τα τελευταία χρόνια και ευχόμαστε σύντομα να αλλάξει.

Αλλά πραγματικά από όλη τη διάρκεια των εργασιών της Επιτροπής δεν προέκυψε έστω και ένα στοιχείο από το οποίο να προκύπτει δόλος ή ενδεχόμενος δόλος του Υπουργού ή των συνεργατών του ή των νομικών της επιτροπής. Βγήκε έστω και ένα στοιχείο που να λέει ότι επενέβη ο κ. Λιβανός στις εργασίες της Επιτροπής και της είπε τι να κάνει;

Πιστεύουμε λοιπόν ότι από τις εργασίες της Εξεταστικής δεν έχουν προκύψει καινούρια στοιχεία πέρα από αυτά τα οποία τα τελευταία δύο χρόνια μας έχουν κάνει να ασχολούμαστε με αυτό το θέμα και γι αυτό δε νομίζω ότι η περαιτέρω διερεύνηση του θέματος θα οδηγήσει πουθενά.

Πιστεύω ότι η Εξεταστική Επιτροπή έκανε άψογα το έργο της. Πιστεύω επίσης ότι δεν μπορούμε να αποδώσουμε ποινικές ευθύνες στον τότε Υπουργό Τουρισμού, τον κ. Λιβανό, ούτε σε κανένα άλλο συνεργάτη του.

Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Τελευταίος ομιλητής είναι ο κ. Ζαφειρόπουλος.

Ορίστε, κύριε Ζαφειρόπουλε, έχετε το λόγο.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κυρίες και κύριοι συνάδελφοι, η γεύση που θα πάρει ο Ελληνικός Λαός αύριο, με τα ρεπορτάζ τα οποία θα κάνουν οι εφημερίδες ή θα μεταδίδουν τα κανάλια, θα είναι ότι η Βουλή αυτή δεν είναι μόνο "contra legem", αλλά είναι και εναντίον των συμφερόντων και ιδίως του συμφέροντος του Ελληνικού Λαού. Διότι οπωσδήποτε εκείνο που θα συναποκομίσει ο 'Ελληνας πολίτης μέσα στη σημερινή φτώχεια, μέσα σε αυτό το οποίο γίνεται καθημερινώς είναι ότι συγκαλύπτουμε όλοι μαζί πράξεις και παραλείψεις παράνομες, οι οποίες έγιναν με πρόθεση να γίνουν αυτές οι πράξεις.

Ο Αρχηγός της Αξιωματικής Αντιπολίτευσης, κύριε Τζανή, επέλεξε τον ορθότερο θεσμικά τρόπο για την διεκπεραίωση αυτής της υποθέσεως. Τι πιο θεσμικό, έντιμο και καθαρό από το να μας δώσει εντολή ο Αρχηγός της Αξιωματικής Αντιπολίτευσης, κ. Κώστας Καραμανλής και να συμφωνήσουμε τη δημόσια συζήτηση, αυτό το διάλογο. Και η Βουλή ας 

Σελίδα 5679 

αναλάβει τις ευθύνες της, μεθαύριο, που θα καταθέσουμε και την πρόταση για σύσταση Προανακριτικής Επιτροπής. 'Ολοι μαζί θα πάρουμε τις ευθύνες μας και τότε ο καθένας θα τοποθετηθεί για να αποδείξουμε στον Ελληνικό Λαό ποιος είναι θηρίο, ποιος έντιμος και ποιος υποκριτής. Πολλά ελέχθησαν περί της υποκρισίας εδώ μέσα. Τόσα πολλά που πνίγονται οι ίδιοι που επικαλούνται την υποκρισία εναντίον συναδέλφων τους, μέσα στη δική τους υποκρισία.

Συγκεκριμενοποιώ και λέω, ότι η κα Παπανδρέου, όπως ο κ. Τζανής, διερωτήθηκε ότι εάν δεν ανακαλούσε την άδεια αυτή, θα ήταν προ των πυλών της Προανακριτικής Επιτροπής, χρησιμοποιεί η ιδία στην απόφασή της φράσεις, προτάσεις, σκέψεις ότι η ανακληθείσα απόφαση ήταν παράνομη. Ποιος πρέπει λοιπόν να είναι προ των πυλών της προανακριτικής επιτροπής;

Ερωτώ την κυρία Υπουργό, που τόσο πολύ έδωσε τη μάχη, ότι της έγινε μάθημα υποκρισίας η σημερινή κατάσταση στη Βουλή. Βεβαίως είπε για μια στιγμή και διερωτήθηκε με τον εαυτό της "μήπως δεν θα έπρεπε να συνεχίσω την πολιτική μου ζωή;". 'Ισως θα ήταν καλύτερο, κυρία Παπανδρέου, να μην τη συνεχίσετε με αυτό το αιτιολογικό το οποίο επιλέξατε για να κατακεραυνώσετε συναδέλφους σας, οι οποίοι με καθαρή την καρδιά, με καθαρή τη συνείδηση -όχι μόνο οι συνάδελφοι της Αξιωματικής Αντιπολίτευσης, αλλά και οι συνάδελφοι του ΠΑ.ΣΟ.Κ.- θέλησαν να διεκπεραιώσουν αυτήν την υπόθεση.

Σας ερωτώ: Πότε αρχίζει η υποκρισία; 'Οταν γράφονται στις εφημερίδες, ότι Εισηγητής του ΠΑ.ΣΟ.Κ. ήταν ο κ. Ανωμερίτης, ότι καταργείται ο κ. Ανωμερίτης, μπαίνει ο κ. Γεωργόπουλος, βγαίνει ο κ. Γεωργόπουλος, γίνεται εσωτερική διακομματική επιτροπή για να συντάξετε το πόρισμα;ώ Λέει ο κ. Γεωργόπουλος : "Δεν είχα συντάξει πόρισμα, αλλά απλώς σημειώσεις".

Αυτό τι είναι; Είναι καθαρή αλήθεια ή είναι υποκρισία; Ποιος παρενέβη, κυρία Υπουργέ της Ανάπτυξης, για τη σύνταξη αυτού του πορίσματος; Ποιος παρενέβη για την ανάκληση αυτής της αποφάσεως; 'Οταν το Υπουργικό Συμβούλιο με Πρόεδρο τον αείμνηστο Παπανδρέου είχε πάρει απόφαση με Υπουργό Τουρισμού τον συνάδελφό μας κ. Σηφουνάκη και δόθηκε εντολή να επιλεγεί άλλος τόπος για την εγκατάσταση του Καζίνο, να είναι είτε η Ανάβυσσος είτε το Λαγονήσι, τότε δεν είχαν ανακαλύψει την παρανομία και τη μη νομιμότητα του κ. Λιβανού; Ποιος θέλησε να συγκαλύψει τον κ. Λιβανό;

Ποιος θέλει να συγκαλύψει μία πολιτική υποκρισίας από το 1981 μέχρι το 1989 και από το 1993 μέχρι και την ημέρα που απεβίωσε ο αείμνηστος Παπανδρέου, ώστε να έρχεσθε σήμερα να ρίχνετε τα πάντα στο παρελθόν, εκείνο που εσείς στηρίξατε, με το οποίο εσείς ανδρωθήκατε και όπως είπε ο κ.Κατσιφάρας "ο θυρωρός δεν γνώριζε πάρα πολλούς από εσάς";

'Εχω την άποψη, ότι η σημερινή δήλωση του κυρίου Πρωθυπουργού, εξερχομένου της σύσκεψης που είχε με την κα Παπανδρέου για τον Τουρισμό, είναι αποκαλυπτική της όλης συμπεριφοράς, αυτής της υποκρισίας. 'Εχω και άλλα στοιχεία στη φαρέτρα μου, δεν έχω χρόνο όμως να σας τα πω και να τα καταθέσω.

Εκείνο, όμως, το οποίο αναδεικνύεται ανάγλυφο αυτής της υποκρισίας, μέσα από τη δήλωση αυτή, του κυρίου Πρωθυπουργού σήμερα είναι, ότι το παρελθόν ήταν ένα κακό παρελθόν, ότι η υπόθεση τελείωσε, ότι αποκαταστάθηκε η νομιμότητα και ότι θα έρθει τροπολογία στη Βουλή σε κάποιο νομοσχέδιο, για να κυρωθεί με νόμο η απόφαση της κυρίας Υπουργού και ότι δεν θα πληρώσει δεκάρα το ελληνικό Δημόσιο.

Κυρία Υπουργέ, για ποια υποκρισία μιλάτε; Για την υποκρισία τίνος; Εγώ δεν θα αναφερθώ προσωπικά σε σας και δεν θα μιλήσω για όποιον πολλά λέει και κατηγορεί τους άλλους για υποκρισία. Ως παλαιός μαθητής κάποιου διακεκριμένου δασκάλου, τότε που είχα την τιμή να είμαι και είχα ενδιατρίψει στο Ποινικό, μαζί του θυμάμαι, ότι πάντοτε μου έλεγε ο δάσκαλος "Να έχεις ανοιχτά τα μάτια σου και να είσαι πονηρός. 'Οταν βλέπεις κάτι, το οποίο είναι ύποπτο, κάτι είναι παράνομο". Δεν υπάρχει καπνός χωρίς φωτιά.

Επομένως, υπερασπιζόμενος και εγώ τον πολιτικό κόσμο, κυρία Υπουργέ, πιστεύω ότι η σημερινή δήλωση του κυρίου Πρωθυπουργού, ότι απεκατεστάθη η νομιμότητα, με κάνει να ρωτήσω ποιο ήταν το παράνομο, για να καταλάβω ποιο είναι. Αν η δική σας απόφαση είναι νόμιμη, παράνομη ήταν η απόφαση του κ. Λιβανού. Αν στηριχθήκατε στην συναπόφασή σας, λέτε στην απόφασή σας στη σελίδα 2 ότι "Είναι μη νόμιμη, είναι παράνομη η απόφαση του κ. Λιβανού και γι'αυτό την ανακαλώ".

Ξέρετε όμως τι κάνατε; Αυτά τα λέτε στην πρώτη σας απόφαση, κυρία Υπουργέ, στο ζ' σημείο της πρώτης σας αποφάσεως. Λέγατε ότι "υπαιτιότητι" της Κοινοπραξίας Καζίνο Αθηνών, δεν υπεβλήθησαν και έγιναν όλα αυτά. Γιατί αποκρύψατε τη λέξη "υπαιτιότητα" στη ζ' παράγραφο της αποφάσεώς σας, όταν λέτε για ορθή επανάληψη; Δηλαδή, ποια είναι η επανάληψη; Δεν υπήρχε υπαιτιότης μετά; Υπήρχε υπαιτιότης;

Από κει και πέρα, έρχεσθε και μας λέτε για τη γνώμη διακεκριμένων καθηγητών, τις οποίες καταθέσατε εδώ σήμερα. 'Εχω την άποψη,κυρία Υπουργέ, ότι και εσείς, με τη λογική που σας διακρίνει, με την επιστημοσύνη, την οποία είχατε, από το πόρισμά μας διαγνώσατε κάποιες ενδείξεις για το πρόσωπό σας, για την υπαιτιότητα τη δική σας και από κει και πέρα αρχίσατε πλέον να εκβιάζετε κάποια πράγματα.

Διότι το πόρισμά σας δυστυχώς, κυρία Υπουργέ, είναι έξι σελίδες με μία ανάλυση μαθητική θα έλεγα, φοιτητική θα έλεγα, για το ποιες είναι οι έννοιες των άρθρων 259, 236, 235 και 390 κ.λπ. Επί της ουσίας, δεν λέτε τίποτα. Δεν υπαγάγατε τα πραγματικά περιστατικά, τα οποία προέκυψαν από την όλη διαδικασία της ανακρίσεως των τριάντα τριών ημερών, κρίνοντάς τα και αξιολογώντας τα, σε κάποια διάταξη νόμου, ώστε απορριπτομένης της διατάξεως του νόμου ότι δεν υπήρξε πρόθεση, πράγματι δεν υπήρξε αδίκημα.

Αλλά, όταν λέμε στον Ελληνικό Λαό ότι ανεκλήθη αυτή η απόφαση, διότι ήταν παράνομος, δεν ήταν σύννομος, τι θα λέει ο Ελληνικός Λαός; Τι θα λέει ο κόσμος που μας ακούει, που είναι μέσα στη Βουλή; Εδώ οι υπάλληλοι της γραμματείας, αν θέλετε, τι θα λένε μέσα τους; 'Οτι ήταν σύννομα αυτά τα οποία κάνατε; Πιστεύω, λοιπόν, ότι καλύπτεσθε πίσω από αυτό.

Κι εγώ εκείνο που θέλω να παρακαλέσω τους καθ' όλα έντιμους συναδέλφους του ΠΑ.ΣΟ.Κ., είναι να διαβάσουν καλά το πόρισμα. Και να διαβάσουν και το δικό τους πόρισμα, αλλά και τα πορίσματα τόσο της Αξιωματικής Αντιπολίτευσης, όσο και τα πορίσματα των άλλων Κομμάτων της Μειοψηφίας μέσα στη Βουλή.

Πέστε μου σας παρακαλώ πολύ, πότε καλύπτεται μία παρανομία; Πότε μπορεί να καλυφθεί; Με το γενικό αφορισμό ότι είναι βαρεία, συνειδητή πράξη; Αυτό λέει το πόρισμα του ΠΑ.ΣΟ.Κ.

Κυρίες και κύριοι συνάδελφοι, πρέπει να το πούμε. Η κα Παπανδρέου παραλείπει τη γνωμοδότηση του κ. Βγόντζα. Σήμερα τον απεκάλεσε "αυτός ο κύριος". Μα, εσείς ζητήσατε γνωμοδότηση από τον κ. Βγόντζα. Εσείς ζητήσατε την άποψη του κ. Βγόντζα. Και ο κ. Βγόντζας λέει καταθέτοντας ότι, "ερωτηθείς" απάντησε αυτά. Καταγγέλλετε τον κ. Καλαβρό, τον κ. Γαλανάκη ότι εισέπραξαν χρήματα παρανόμως κ.λπ. Σας αποκαλούν ότι είσαστε ψεύτρα -συγχωρέστε μου την άποψη, στα Πρακτικά είναι γραμμένα- και καταθέτουν ότι δεν πήραν ούτε μισή δεκάρα, πέραν αυτών των χρημάτων, τα οποία πήραν, κάπου είκοσι δύο, είκοσι τρία εκατομμύρια με έκδοση αποδείξεως παρακρατηθέντων και των φόρων και των τελών που έπρεπε να καταβάλουν στο Δημόσιο, γιατί πήραν μία αμοιβή για μία εργασία, την οποία προσέφεραν ως δικηγόροι της ΔΕΠ στο Δημόσιο.

Επομένως, σας διαψεύδουν ήδη και εσείς έρχεσθε και μας λέτε ότι υπαίτιος για όλη την ιστορία είναι ο κ. Λιβανός. Αφήνετε αιχμές και είναι κατατεθειμένες στα Πρακτικά. Και να διαβάσετε, κύριοι συνάδελφοι, τα Πρακτικά, για να δούμε ποιος είναι ο υποκριτής εδώ μέσα.

Διαβάστε τα Πρακτικά. Αφήνει αιχμές η κα Παπανδρέου εναντίον του κ. Λιβανού ότι είναι κλέφτης. 'Ερχεται ο κ.Λιβανός 

Σελίδα 5680 

στην επιτροπή μας και λέει ότι θέλω να με παραπέμψετε στο Ειδικό Δικαστήριο. Πέντε φορές μας το είπε να τον παραπέμψουμε στο Ειδικό Δικαστήριο. Και εκεί φαίνεται ότι θα πει τις πολλές αλήθειες ο κ. Λιβανός. Και εκείνες οι αλήθειες φαίνεται πολλούς σφάζουν. 

Γι' αυτό ρώτησα την κυρία Υπουργό, ποιος υπέδειξε αυτόν τον τρόπο της επίλυσης αυτής της διαφοράς; Δεν είναι μεταξύ των Βουλευτών η διαφορά. Είναι μεταξύ του Ελληνικού Λαού και μιας κυβέρνησης, η οποία ήταν στα πράγματα τότε και η οποία διαχειριζόταν και διαχειρίζεται το δημόσιο συμφέρον, το δημόσιο χρήμα, τη διαφάνεια, διαχειρίζεται τα πάντα.

Επομένως, όταν ανακαλύπτετε, κυρία Υπουργέ -όπως μας καταθέσατε- τις παράνομες πράξεις, που έκαναν οι τρεις κύριοι συνάδελφοί μου -γιατί είναι δικηγόροι και οι τρεις- δεν τις παραπέμψατε στον κύριο εισαγγελέα για να κάνει οποιαδήποτε έρευνα ο κύριος εισαγγελέας ή στον αρμόδιο Υπουργό Δικαιοσύνης να διατάξει αυτή την έρευνα, για να δούμε κατά πόσο είναι αλήθεια και από εκεί διαφαίνονται όλα τα άλλα.

Κύριοι συνάδελφοι, μη με κοιτάτε έτσι συνοφρυωμένοι. 'Ετσι έχει η κατάσταση. Τα Πρακτικά είναι στη διάθεσή σας. Να διαβάσετε τα Πρακτικά, για να δούμε πότε είναι υποκρισία, ποιος έχει εκθρέψει την υποκρισία, ποιος έχει εκμαυλίσει τον Ελληνικό Λαό και ποιος χρησιμοποιεί λέξεις προσβλητικές για το Κοινοβούλιο, για τον Ελληνικό Λαό, για να καλύψει τις οποιεσδήποτε ατασθαλίες και παρανομίες έγιναν εναντίον του δημοσίου συμφέροντος και εναντίον του Ελληνικού Λαού.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση, σύμφωνα με το άρθρο 148, παράγραφος 3 του Κανονισμού της Βουλής επί του κατατεθέντος πορίσματος της Εξεταστικής Επιτροπής για τη διευκρίνιση όλων των βασικών πτυχών της υπόθεσης χορήγησης αδείας στο Καζίνο της περιοχής Φλοίσβου Αθηνών, που ανακοινώθηκε στη Βουλή στις 12 Μαρτίου 1997, κατόπιν αιτήσεως των Βουλευτών της Νέας Δημοκρατίας.

Κύριοι συνάδελφοι, έχω τη τιμή να ανακοινώσω στο Σώμα ότι: 

Η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει τις Εκθέσεις της επί των σχεδίων νόμων του Υπουργείου Εξωτερικών:

α) "Κύρωση Συμφωνίας για τη σύναψη εταιρικής σχέσης και συνεργασίας μεταξύ των Ευρωπαϊκών Κοινοτήτων και των Κρατών- Μελών τους, αφενός, και της Δημοκρατίας της Μολδαβίας αφετέρου".

β) "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Σοσιαλιστικής Δημοκρατίας του Βιετνάμ για την οικονομική, βιομηχανία και τεχνολογική συνεργασία".

γ) "Κύρωση Πρόσθετου Πρωτοκόλλου στη Σύμβαση για την απαγόρευση ή περιορισμό χρήσης ορισμένων συμβατικών όπλων που μπορούν να θεωρηθούν ως εξαιρετικώς επιβλαβή ή ως προκαλούντα αδιακρίτως αποτελέσματα".

δ) "Κύρωση Συμφώνου Φιλίας και Συνεργασίας μεταξύ της Ελληνικής Δημοκρατίας και της Δημοκρατίας της Αρμενίας".

Επίσης, έχουν διανεμηθεί τα Πρακτικά της Πέμπτης, 20 Φεβρουαρίου 1997 και Παρασκευής, 21 Φεβρουαρίου 1997 και ερωτάται το Σώμα αν επικυρούνται. ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης, 20 Φεβρουαρίου 1997 και Παρασκευής, 21 Φεβρουαρίου 1997 επικυρώθηκαν.

Κύριοι συνάδελφοι, δέχεσθε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 23.50' λύεται η συνεδρίαση για αύριο, ημέρα Τρίτη, 15 Απριλίου 1997 και ώρα 18.00' με αντικείμενο εργασιών του Σώματος κοινοβουλευτικό έλεγχο συζήτηση αναφορών και ερωτήσεων και στη συνέχεια νομοθετική εργασία σύμφωνα με την ημερήσια διάταξη που έχει διανεμηθεί.


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 
