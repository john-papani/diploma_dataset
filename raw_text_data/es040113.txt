      Τρίτη, 13 Ιανουαρίου 2004
      ΣΥΝΕΔΡΙΑΣΗ ΝΘ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      α) Οι Υπουργοί Υγείας και Πρόνοιας, Οικονομίας και Οικονομικών και Εργασίας και Κοινωνικών Ασφαλίσεων, κατέθεσαν σχέδιο νόμου «Πρωτοβάθμια φροντίδα υγείας», σελ.
      β) Οι Υπουργοί Υγείας και Πρόνοιας και Οικονομίας και Οικονομικών κατέθεσαν σχέδιο νόμου: «Απόκτηση Ιατρικής Ειδικότητας και Συνεχιζόμενη Εκπαίδευση Ιατρών», σελ.
      γ) Οι Υπουργοί Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου: «Καθιέρωση Συστήματος Διοίκησης με στόχους, μέτρηση της αποδοτικότητας και άλλες διατάξεις, σελ.
      δ) Οι Υπουργοί Εργασίας και Κοινωνικών Ασφαλίσεων, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων ,Υγείας και Πρόνοιας, Δικαιοσύνης, Πολιτισμού και Εμπορικής Ναυτιλίας κατέθεσαν σχέδιο νόμου: «Θέματα Κοινωνικής Ασφάλισης και άλλες διατάξεις», σελ.
      ε) Οι Υπουργοί Μεταφορών και Επικοινωνιών, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Ανάπτυξης, Εμπορικής Ναυτιλίας και Δικαιοσύνης κατέθεσαν σχέδιο νόμου: «Ίδρυση και Λειτουργία Εμπορευματικών Κέντρων και άλλες διατάξεις», σελ.
      στ) Οι Υπουργοί Ανάπτυξης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου «Εποπτεία της ιδιωτικής ασφάλισης, εποπτεία και έλεγχος τυχερών παιχνιδιών, εφαρμογή των Διεθνών Λογιστικών Προτύπων και άλλες διατάξεις», σελ.
      ΚΑΤΑΘΕΣΗ ΕΚΘΕΣΗΣ ΔΙΑΡΚΟΥΣ ΕΠΙΤΡΟΠΗΣ
      2. Η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Οικονομίας και Οικονομικών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την αποφυγή της διπλής φορολογίας αναφορικά με τους φόρους εισοδήματος, σελ.
      1) Ψήφιση επί της αρχής, των άρθρων και του συνόλου των σχεδίων νόμων του Υπουργείου Μεταφορών και Επικοινωνιών: 
      α) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Γιουγκοσλαβίας για διεθνείς οδικές μεταφορές επιβατών και εμπορευμάτων», σελ. 
      β) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Καζακστάν επί των διεθνών οδικών μεταφορών επιβατών και εμπορευμάτων», σελ.
       γ) Κύρωση των τροποποιήσεων του Καταστατικού Χάρτη και της Σύμβασης της Διεθνούς Ένωσης Τηλεπικοινωνιών-Μινεάπολη 1998», σελ.
      2) Ονομαστική ψηφοφορία επί του άρθρου 49 του σχεδίου νόμου του Υπουργείου Οικονομίας και Οικονομικών: «Μέτρα αναπτυξιακής και κοινωνικής πολιτικής – αντικειμενικοποίηση του φορολογικού ελέγχου και άλλες διατάξεις», σελ.
      3) Συζήτηση επί της αρχής του σχεδίου νόμου του Υπουργείου Εργασίας και Κοινωνικών Ασφαλίσεων «Μέτρα για την αντιμετώπιση της ανεργίας και άλλες διατάξεις», σελ.
      ΟΜΙΛΗΤΕΣ
      Επί του σχεδίου νόμου του Υπουργείου Εργασία και Κοινωνικών Ασφαλίσεων:
      ΒΡΕΝΤΖΟΣ ΣΤ., σελ.
      ΚΑΚΛΑΜΑΝΗΣ Ν., σελ.
      ΚΑΛΟΓΙΑΝΝΗΣ Στ., Σελ.
      ΚΟΥΡΟΥΜΠΛΗΣ Π., σελ.
      ΠΑΥΛΙΔΗΣ Α., σελ.
      ΡΕΠΠΑΣ Δ., σελ.
      ΣΠΥΡΟΥ ΣΠ., σελ.
      ΣΤΕΡΓΙΟΥ Ι., σελ.
      ΣΤΟΛΙΔΗΣ Σ., σελ.
      ΤΣΙΟΓΚΑΣ Δ., σελ.
      ΤΣΙΠΛΑΚΗΣ Κ., σελ.
      ΦΩΤΙΑΔΗΣ Η., σελ.

ΠΡΑΚΤΙΚΑ  ΒΟΥΛΗΣ
Ι’  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ’
ΣΥΝΕΔΡΙΑΣΗ  ΝΘ΄
Τρίτη 13 Ιανουαρίου 2004
	Αθήνα, σήμερα στις 13 Ιανουαρίου 2004, ημέρα Τρίτη και ώρα 19.35΄  συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από το Γραμματέα της Βουλής κ. Παναγιώτη Αντωνακόπουλο, Βουλευτή Ηλείας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος ΑΣΕΠ 2002 ζητεί το μόνιμο διορισμό των επιτυχόντων εκπαιδευτικών ΑΣΕ Π2002.
      2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Γκαλίμπας Σταμάτης, κάτοικος Δράμας ζητεί την ικανοποίηση συνταξιοδοτικού αιτήματος, από τον ΟΓΑ.
      3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ριμπάς Αυγουστής, συνταξιούχος ΟΓΑ ζητεί από τον ΟΓΑ οικογενειακό επίδομα.
      4) Ο Βουλευτής Δράμας κ. ΣΤΑΥΡΟΣ ΠΑΔΟΠΟΥΛΟΣ κατέθεσε αναφορά με την οποία η κα Κύπριζλη Ελένη, συνταξιούχος ΟΓΑ ζητεί την ικανοποίηση συνταξιοδοτικού αιτήματος,  από τον ΟΓΑ.
      5) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δημοτικός Παιδικός Σταθμός Μαντουδίου ζητεί συμπληρωματική οικονομική ενίσχυση για την αντιμετώπιση  λειτουργικών εξόδων.
      6) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Ομοσπονδία Πολιτιστικών Συλλόγων Οικισμών Νότιας Χίου ζητεί τη διαμόρφωση υπαίθριου Μουσείου Σεισμολογίας στη Χίο, στα ερείπια του παλιού Καταρράκτη.
      7) Ο Γ΄ Αντιπρόεδρος της Βουλής  και Βουλευτής Αττικής κ. ΚΩΝΣΤΑΝΤΙΝΟΣ ΒΡΕΤΤΟΣ κατέθεσε αναφορά με την οποία ο Δήμαρχος Παλλήνης ζητεί την επίλυση προβλημάτων στο κέντρο της πόλης  εξαιτίας των εργασιών διαμόρφωσης της Λεωφόρου Μαραθώνος.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά καταγγελία του ΤΟΕΒ Ιεράπετρας, για ανύπαρκτες πιστώσεις.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Αθλητική Μοτοσυκλετιστική  Ομοσπονδία Ελλάδας ζητεί ειδική αθλητική αναγνώριση, με εφαρμογή του Ν. 2725/99.
      10) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Τοπική ΄Ενωση Δήμων και Κοινοτήτων Νομού Καρδίτσας ζητεί την επίλυση ζητήματος συνταξιοδότησης μελών οικογενείας θανόντων Δημάρχων.
      11) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Δήμος Νεάπολης Νομού Κοζάνης ζητεί την παράταση υποβολής αιτήσεων, για μετεγκατάσταση οικισμών του Δήμου του.
      12) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία  η κα Γεωργία Τζίτζη διαμαρτύρεται για την καθυστέρηση εκδίκασης προσφυγής της, προς την επιτροπή του άρθρου 7 του Ν.2839/2000.
      13) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία οι  Αγροτικοί Συνεταιρισμοί της περιοχής Θεσσαλονίκης διαμαρτύρονται για ελέγχους στους Αγροτικούς Συνεταιρισμούς.
      14) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο  Πρόεδρος του Ροδιακού Συλλόγου Φιλανδίας ζητεί τη συμπαράσταση και συμμετοχή της Ελλάδος στη Διεθνή ΄Εκθεση Τουρισμού στο Ελσίνκι.
      15) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία η Τοπική ΄Ενωση Δήμων και Κοινοτήτων Νομού Λακωνίας ζητεί τη ρύθμιση του προβλήματος των καταλογισμών.    
      16) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ομοσπονδία Συνταξιουχικών Τραπεζικών Οργανώσεων Ελλάδος ζητεί τη νομοθετική ρύθμιση του ανακαθορισμού των συντάξεων των μελών της.
      17) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η ΄Ενωσις Ιπταμένων Συνοδών και Φροντιστών της Ολυμπιακής αεροπορίας, καταγγέλλει τις νέες συνθήκες  αμοιβής και εργασίας που επιβάλλονται στον κλάδο της.
      18) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Μιχάλης Σαπουρίδης ζητεί να του χορηγηθεί σύνταξη από τον ΟΓΑ.
      19) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Νικόλαος Αθανασίου, κάτοικος Δράμας ζητεί να του χορηγηθεί πλήρης σύνταξη από το ΙΚΑ.
      20) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία οι  εργαζόμενοι στο Κτηματολογικό Γραφείο ζητούν να συνεχισθεί η εργασιακή τους απασχόληση, στο ίδιο αντικείμενο
      21) Ο Σεβασμιότατος Μητροπολίτης Φθιώτιδας, ο Νομάρχης και ο Πρόεδρος της Τοπικής ΄Ενωσης Δήμων και Κοινοτήτων Φθιώτιδας με ψήφισμα που επέδωσαν στον κ. Πρόεδρο της Βουλής ζητούν τη διάθεση των αναγκαίων πιστώσεων για την άμεση κατασκευή των έργων στο πέταλο του Μαλιακού Κόλπου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3885/30-9-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. ΥΠΠΟ/Γ.Υ/Κ.Ε./294/20-10-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ΄ αριθμ. 3885/30.09.2003 ερώτηση του Βουλευτή κ. Κωνσταντίνου Τσιπλάκη, σας γνωρίζουμε τα εξής
      Τα έργα α) κατασκευής γηπέδου 5Χ5 στο ΔΔ Δημητριτσίου και β) διαμόρφωσης γηπέδου ποδοσφαίρου του Δήμου Βισαλτίας στο Νομό Σερρών, έχουν ενταχθεί στο «Δίκτυο Προπονητηρίων σε ολόκληρη τη χώρα» και όχι στο «Δίκτυο Προολυμπιακών Προπονητηρίων» του προγράμματος ΕΛΛΑΔΑ 2004, όπως αναφέρεται στην ανωτέρω ερώτηση.
      Ως εκ τούτου τα εν λόγω έργα δεν συναρτώνται με την προετοιμασία των ξένων αθλητικών αποστολών εν όψει των Ολυμπιακών Αγώνων του 2004. αλλά συνδέονται με τη στρατηγική της Κυβέρνησης που αποβλέπει στην ισόρροπη περιφερειακή ανάπτυξη των αθλητικών εγκαταστάσεων.
      Η χρηματοδότηση των έργων παρακολουθείται από την Περιφέρεια Κεντρικής Μακεδονίας, πραγματοποιείται από το Υπουργείο Εθνικής Οικονομίας - Οικονομικών και ουσιαστικά σχετίζεται τόσο με τις πιστώσεις του τρέχοντος έτους όσο και την πορεία εξέλιξης των έργων.
      Τέλος σημειώνεται ότι σύμφωνα με την τελευταία ενημέρωση από την Περιφέρεια Κεντρικής Μακεδονίας (TYΔK), προκύπτει ότι τα συγκεκριμένα έργα, των οποίων φορέας υλοποίησης είναι ο Δήμος Βισαλτίας, σύντομα δημοπρατούνται αφού η μελέτη τους ολοκληρώθηκε.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      2. Στην με αριθμό 4065/3-10-03 ερώτηση του Βουλευτή κ. Ευγένιου Χαϊτίδη δόθηκε με το υπ’ αριθμ. 1410/Α.Σ. 1189/20-10-03 έγγραφο από τον Υφυπουργό Εξωτερικών η ακόλουθη απάντηση:
      «Σας διαβιβάζουμε, συνημμένα, απάντηση στην υπ’ αριθμ. 4065/3-10-2003 ερώτηση του Βουλευτή κ. Χαϊτίδη, σχετικά με την ονομασία των Σκοπίων.
      Ο Υπουργός
      ΑΝΔΡΕΣ ΛΟΒΕΡΔΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 3160/17-9-03 ερώτηση του Βουλευτή κ. Γιώργου Καρασμάνη δόθηκε με το υπ’ αριθμ. Φ. 90022/23412/576/16-10-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Σε απάντηση της υπ΄αρ. πρωτ. 3160/17.09.2003 ερώτησης, που κατέθεσε στη Βουλή ο Βουλευτής κ. Γιώργος Καρασμάνης και η οποία μας διαβιβάστηκε από το Υπουργείο Υγείας και Πρόνοιας, σχετικά με καθυστέρηση έκδοσης συνταξιοδοτικής απόφασης από τον Ο.Γ.Α. του κ. Βασιλείου Μπαντιμαρούδη του Χρίστου, σας πληροφορούμε τα ακόλουθα:
      Όπως μας γνώρισε ο Οργανισμός με το υπ΄ αρ. Πρωτ. 82789/14.10.03 έγγραφό του, ο κ. Μπαντιμαρούδης δεν έχει υποβάλλει αίτηση συνταξιοδότησης αλλά αίτημα διαπίστωσης χρόνου ασφάλισης στον Ο.Γ.Α., για τον οποίο ενημερώθηκε ήδη ο γερμανικός φορέας με το έντυπο Ε 205 και στο οποίο εμφανίζεται και ο χρόνος ασφάλισής του στο Ι.Κ.Α (1.312 ημέρες).
      Ο χρόνος ασφάλισης του ανωτέρω στον Ο.Γ.Α. έχει γνωστοποιηθεί στο Ι.Κ.Α. με το από 17-10-2002 έγγραφο του Οργανισμού, προκειμένου να εξετασθούν οι προϋποθέσεις συνταξιοδότησής του από το ΙΚΑ.
      Εφόσον ο κ. Μπαντιμαρούδης συνταξιοδοτηθεί από το Ι.Κ.Α. δεν δικαιούται να λάβει σύνταξη και από τον Ο.Γ.Α., δεδομένου ότι δεν εμπίπτει στις διατάξεις της διαδοχικής ασφάλισης, αφού δεν έχει υπαχθεί στον Κλάδο Κύριας Ασφάλισης Αγροτών μετά την 01-01-1998, στοιχείο που συνιστά προαπαιτούμενο για την εφαρμογή των διατάξεων αυτών.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      4. Στην με αριθμό 4117/6-10-03 ερώτηση του Βουλευτή κ. Παναγιώτη Σκανδαλάκη δόθηκε με το υπ’ αριθμ. ΤΚΕ/Φ2/20315/21-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 4117/6-10-03 ερώτησης που κατέθεσε στη Βουλή ο βουλευτής κ. Παναγιώτης Σκανδαλάκης, και με την οποία ζητείται ενημέρωση σχετικά με ευνοϊκά για τις πολύτεκνες οικογένειες μέτρα που έχουν ληφθεί από το ΥΠΕΣΔΔΑ, θέτουμε υπόψη σας τα εξής:
      Στα πλαίσια της πολιτικής υπέρ των πολυτέκνων και όσον αφορά σε θέματα προσλήψεων προσωπικού, έχει θεσπιστεί σειρά ευεργετικών διατάξεων που ευνοούν την απασχόληση αυτών και των τέκνων τους σε φορείς του δημόσιου και ευρύτερου δημόσιου τομέα.
      Πιο συγκεκριμένα, οι πολύτεκνοι και τα τέκνα πολυτέκνων μπορούν να προσληφθούν σε θέσεις τακτικού προσωπικού φορέων του δημόσιου και ευρύτερου δημόσιου τομέα βάσει των παρακάτω ευνοϊκών ρυθμίσεων:
      1. Κατά τα οριζόμενα στην παρ. 6 του άρθρου 14 του ν. 2190/94, όπως ισχύει, ποσοστό 20% των προκηρυσσομένων θέσεων τακτικού προσωπικού και με σύμβαση εργασίας ιδιωτικού δικαίου αορίστου χρόνου, των κατηγοριών ΠΕ, ΤΕ και ΔΕ, κατά νομαρχία, φορέα και κλάδο ή ειδικότητα, καλύπτονται από πολυτέκνους και τέκνα αυτών.
      2. Σύμφωνα με την παρ. 6 του άρθρου 18 του ν. 2190/94, όπως ισχύει, στις εκάστοτε διαδικασίες πλήρωσης θέσεων ΥΕ κατηγορίας ένα από τα βασικά κριτήρια για τη σειρά κατάταξης των υποψηφίων είναι ο αριθμός των τέκνων ή η ιδιότητα του τέκνου πολύτεκνης οικογένειας. Πιο συγκεκριμένα, οι υποψήφιοι λαμβάνουν εκατό (100) μονάδες για καθένα από τα δύο πρώτα ανήλικα τέκνα και διακόσιες (200) μονάδες για καθένα από τα επόμενα, ενώ εάν πρόκειται για υποψηφίους που είναι τέκνα πολύτεκνης οικογένειας, αυτοί λαμβάνουν τριακόσιες (300) μονάδες.
      3. Σύμφωνα με τα οριζόμενα στο άρθρο 3 παρ. 1 και 2 του ν. 2643/98, όπως ισχύει, οι δημόσιες υπηρεσίες, τα νομικά πρόσωπα δημοσίου δικαίου και οι οργανισμοί τοπικής αυτοδιοίκησης κάθε βαθμίδας, υποχρεούνται να διορίζουν ή να προσλαμβάνουν πρόσωπα προστατευόμενα από το άρθρο 1 του ίδιου νόμου, όπου περιλαμβάνονται και πολύτεκνοι γονείς με τέσσερα τέκνα και άνω, ένα από τα τέκνα πολύτεκνης οικογένειας και ο επιζών ή άγαμος γονέας τριών ανήλικων τέκνων, χωρίς να απαιτείται συμμετοχή σε διαδικασίες διαγωνισμού ή επιλογής, σε θέσεις που αντιστοιχούν στα 2/8 επί του ποσοστού πέντε τοις εκατό (5%) των θέσεων που προκηρύσσονται κάθε φορά.
      Επιπλέον, οι φορείς του ευρύτερου δημόσιου τομέα, καθώς και του ιδιωτικού, υποχρεούνται να προσλαμβάνουν, μεταξύ άλλων, και πολύτεκνους ή τέκνα πολυτέκνων σε ποσοστό 2% και 3%, αντιστοίχως, επί ποσοστού 8% του συνόλου του προσωπικού τους (άρθρο 2 του ν. 2643/98).
      4. Όσον αφορά στο προσωπικό με σχέση εργασίας ιδιωτικού δικαίου ορισμένου χρόνου και σύμφωνα με τα οριζόμενα στο άρθρο 21 του ν. 2190/94, όπως ισχύει, ένα από τα κριτήρια που λαμβάνονται υπόψη για την πρόσληψη του προσωπικού αυτού είναι ο αριθμός τέκνων πολύτεκνης οικογένειας (πενήντα (50) μονάδες για κάθε τέκνο πολύτεκνου υποψηφίου και πενήντα (50) μονάδες για κάθε μέλος προκειμένου για υποψηφίους που έχουν την ιδιότητα τέκνου πολύτεκνης οικογένειας).
      Όπως προκύπτει από τις προαναφερόμενες ισχύουσες διατάξεις οι πολύτεκνοι και τα τέκνα πολυτέκνων ενισχύονται σημαντικά, ενώ με τα συγκεκριμένα ποσοστά θέσεων που διατίθενται σ' αυτούς διασφαλίσεται η πρόσληψή τους σε φορείς του δημόσιου ή ευρύτερου δημόσιου τομέα.
      Ο Υφυπουργός
      ΝΙΚΟΣ ΜΠΙΣΤΗΣ»
    5. Στην με αριθμό 4210/7-10-03 ερώτηση του Βουλευτή κ. Ευάγγελου Μπασιάκου δόθηκε με το υπ’ αριθμ. 46157/20-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
    «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Ε. Μπασιάκος, αναφορικά με τη λειτουργία του Δημοτικού Λιμενικού Ταμείου Διστόμου, σας γνωρίζoυμε τα εξής:
      Από τις διατάξεις του άρθρου 28 του N. 2738/99 όπως συμπληρώθηκαν με τις όμοιες του άρθρου 11 του N. 2839/00 προβλέπεται η μεταφορά αρμοδιοτήτων των υφισταμένων λιμενικών ταμείων σε Δήμους και Νομαρχιακές Αυτοδιοικήσεις. Σε εφαρμογή των διατάξεων αυτών, το Υπουργείο Εσωτερικών, Δημόσιας Διοίκησης και Αποκέντρωσης καταρτίζει σχέδια Προεδρικών Διαταγμάτων για τη μεταφορά των αρμοδιοτήτων αυτών και τη σύσταση δημοτικών λιμενικών ταμείων, μετά από σύμφωνη γνώμη του δημοτικού ή νομαρχιακού συμβουλίου.
      Βάσει των ανωτέρω διατάξεων το Υπουργείο Εσωτερικών, Δημόσιας Διοίκησης και Αποκέντρωσης προχώρησε στην κατάρτιση Σχεδίου Προεδρικού Διατάγματος για μεταφορά αρμοδιοτήτων του Λιμενικού Ταμείου Αντίκυρας στους Δήμους Διστόμου και Θίσβης και στις Κοινότητες Αντίκυρας και Κυριακίου, το οποίο και στάλθηκε στο ΣτΕ για επεξεργασία.
      Σύμφωνα με τις διατάξεις της παρ.5 του άρθ.26 του N. 3013/02 αντικαθίσταται η παρ.1 του άρθρου 28 του N. 2738/99 κατά την οποία δεν απαιτείται «σύμφωνη γνώμη» για την μεταβίβαση των αρμοδιοτήτων των λιμενικών ταμείων, αλλά «απλή γνώμη των οικείων συμβουλίων. Το Σχέδιο επιστράφηκε από ΣτΕ και κατόπιν παρατήρησης του, ζητήθηκε με το 28598/30-06-03 έγγραφό μας από όλους τους Δήμους και Κοινότητες να μας γνωρίσουν την ακριβή ημερομηνία που λάβανε το 31737/1-08-02 έγγραφό μας (από τις Περιφέρειες τους), με το οποίο τους υπενθυμίζαμε την τροποποίηση του ανωτέρου Νόμου και ζ!1τούσαμε τις γνώμες τους.
      Προκειμένου να ολοκληρωθεί η σχετική διαδικασία το Υπουργείο Εσωτερικών, Δημόσιας Διοίκησης και Αποκέντρωσης βάσει των διατάξεων του άρθρου 28 του ν. 2738/99, καταρτίζει Σχέδια Κοινών Υπουργικών Αποφάσεων περί καθορισμού της γεωγραφικής περιοχής ευθύνης του ανωτέρω Δημοτικού Λιμενικού Ταμείου και των αντίστοιχων πόρων του καθώς και Σχέδιο Προεδρικού Διατάγματος για την κατάργηση του υφιστάμενου Λιμενικού Ταμείου Αντίκυρας.
      Ο Υφυπουργός
      Λ. ΠΑΠΑΔΗΜΑΣ»
    6. Στην με αριθμό 4245/8-10-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. ΤΚΕ/Φ2/20329/21-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
    «Σε απάντηση της με αριθμό 4245/8-10-03 ερώτησης που κατέθεσε στη Βουλή ο Βουλευτής κ. Νικόλαος Νικολόπουλος, σας πληροφορούμε ότι:
      Ο Νίκος Μπίστης θήτευσε ως μέλος του Δημοτικού Συμβουλίου του Δήμου Πειραιά και υπήρξε πρόεδρος της Δημοτικής Επιχείρησης Προβολής και Επικοινωνίας Πειραιά (ΔΕΠΕΠ) κατά την περίοδο 1991-1994.
      Στη διάρκεια της θητείας του εργάστηκε τελεσφόρα για την αξιοποίηση της περιουσίας της ΔΕΠΕΠ με την εκμετάλλευση των διαφημίσεων, για την προστασία του Πειραιά από την αφισσορύπανση, για την αναβάθμιση της επικοινωνίας των πολιτών και τη βελτίωση της ποιότητας ζωής στον Πειραιά, για την προώθηση της ελεύθερης διακίνησης των ιδεών, για την προσφορά αποτελεσματικότερης ενημέρωσης στους δημότες αξιοποιώντας τα σύγχρονα μέσα που προσφέρει η σημερινή τεχνολογία, για να συμβάλει στη βελτίωση της αισθητικής της πόλης.
      Η ΔΕΠΕΠ, ως δημοτική επιχείρηση, διοικείται από διοικητικό συμβούλιο, τα μέλη του οποίου ορίζονται από το δημοτικό συμβούλιο, το οποίο και ορίζει και τον πρόεδρο του διοικητικού συμβουλίου από τα μέλη του.
      Επομένως,
      - Η διοίκηση και η διαχείριση των υποθέσεων που αφορούν την επιχείρηση δεν γίνεται από τον πρόεδρο αλλά από όλο το διοικητικό συμβούλιο, εκτός από τις περιπτώσεις όπου αρμόδιο είναι το δημοτικό συμβούλιο.
      - Το διοικητικό συμβούλιο στέλνει όλες τις αποφάσεις του χωρίς καθυστέρηση στο Δήμο Πειραιά, ο οποίος και είναι ο κύριος μέτοχος της επιχείρησης.
      - Η διαχείριση της ΔΕΠΕΠ γίνεται σύμφωνα με ιδιαίτερο προϋπολογισμό εσόδων και εξόδων.
      - Η ταμειακή υπηρεσία της ΔΕΠΕΠ είναι ανεξάρτητη από τη δημοτική.
      - Ο τακτικός διαχειριστικός έλεγχός της γίνεται από δύο ελεγκτές που επιλέγονται ανάμεσα σε υπαλλήλους τραπεζών ή δημόσιους υπαλλήλους ΠΕ κλάδου και διορίζονται από το δημοτικό συμβούλιο στην αρχή κάθε οικονομικού έτους.
      - Ως ελεγκτές ορίζονται και ορκωτοί ελεγκτές ή πρόσωπα που έχουν το δικαίωμα να οριστούν ελεγκτές σε ανώνυμη εταιρεία.
      Ουδείς ψόγος σημειώθηκε για τη θητεία του Νίκου Μπίστη ως Προέδρου της ΔΕΠΕΠ, κανείς από τους ανωτέρω μηχανισμούς δεν ενεργοποιήθηκε ποτέ εναντίον του, κανένα απολύτως σχόλιο δεν έγινε εις βάρος του από κανέναν. Τουναντίον μάλιστα η θητεία του αξιολογήθηκε από τους συναδέλφους του όλων των παρατάξεων ως υπόδειγμα χρηστής και αποτελεσματικής διοίκησης. Είναι χαρακτηριστικό ότι και μετά την αλλαγή στη διοίκηση του Δήμου Πειραιά και κατ' επέκταση στη ΔΕΠΕΠ το 1998, η δημοτική επιχείρηση έχει διατηρήσει τις συμβατικές υποχρεώσεις που συνήψε η διοίκηση Μπίστη.
      Για όλους αυτούς τους λόγους είναι σαφέστατο ότι η πληροφορία της εφημερίδας «Το Παρόν» δεν είναι αληθής, αφού ο Νίκος Μπίστης όχι μόνο δεν παρέβη τα καθήκοντα της υπηρεσίας του, όχι μόνο δεν έχει κάποια χρηματική οφειλή στο Δήμο Πειραιά ή τη ΔΕΠΕΠ αλλά αντιθέτως δικαιούται να αισθάνεται ικανοποιημένος, αφού παρέλαβε τη ΔΕΠΕΠ με συνολικά έσοδα ολίγων εκατομμυρίων δραχμών και με σεβασμό στο γενικότερο συμφέρον της ομαλής και απρόσκοπτης διεξαγωγής της υπηρεσίας παρέδωσε τη ΔΕΠΕΠ με συνολικά έσοδα που προσέγγιζαν το ένα δισεκατομμύριο δραχμές.
      Ο Υφυπουργός
      ΝΙΚΟΣ ΜΠΙΣΤΗΣ»
      7. Στην με αριθμό 4246/8.10.03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 704/21.10.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής, Κ. Ν. Νικολόπουλος, σας πληροφορούμε τα εξής:
      Η Ε.Ε. στο πλαίσιο των γεωργικών διαπραγματεύσεων του ΠΟΕ έχει προτείνει να συμπεριληφθεί στη συμφωνία περιορισμένος κατάλογος προϊόντων με γεωγραφική ένδειξη που υφίστανται σφετερισμό του ονόματός τους προκειμένου να προστατευθούν από αθέμιτο ανταγωνισμό και κακή χρήση του ονόματός τους, στην παγκόσμια αγορά.
      Η Ελλάδα υποστήριξε την πρόταση αυτή από την αρχή και πρότεινε την συμπερίληψη τριών ελληνικών προϊόντων (φέτα, σύζο και ελιές Καλαμών), δεδομένου ότι αυτά τα προϊόντα κάλυπταν τις προϋποθέσεις που είχαν τεθεί από κοινοτικής πλευράς.
      Ο κατάλογος των προϊόντων συζητήθηκε ενδοκοινοτικά σε πολλαπλές συνεδριάσεις της Επιτροπής 133 και μετά από μεγάλη πίεση από ελληνικής πλευράς, ανταλλαγή επιστολών και έντονες διαβουλεύσεις σε πολιτικό αλλά και υπηρεσιακό επίπεδο, έγιναν δεκτά δύο προϊόντα ελληνικά, ήτοι η φέτα και το ούζο, γεγονός που θεωρείται επιτυχία από ελληνικής πλευράς, σύμφωνα και με τα δημοσιεύματα του ξένου τύπου.
      Ωστόσο, πρέπει να επισημανθεί ότι η πρόταση της Ε.Ε. για τον κατάλογο των προϊόντων βρίσκει αντίθετους σημαντικούς εμπορικούς εταίρους στο πλαίσιο του Π0Ε και κυρίως τις ΗΠΑ, Αυστραλία, Καναδά, Ν. Ζηλανδία, οι οποίες θεωρούν ότι μία τέτοια πρόταση δεν θα έπρεπε να συμπεριλαμβάνεται στο πλαίσιο των γεωργικών διαπραγματεύσεων.
      Επομένως, η επιτυχία να συμπεριληφθούν στον κατάλογο δύο βασικά ελληνικά προϊόντα δεν σηματοδοτεί το τέλος, αλλά την αρχή μιας επίπονης και ευρύτερης διαπραγμάτευσης με τους εταίρους μας στον ΠΟΕ, ώστε να εξασφαλιστεί η προστασία του γεωργικού εισοδήματος και της ανάπτυξης της υπαίθρου.
      Ο Υφυπουργός
      Φ. ΧΑΤΖΗΜΙΧΑΛΗΣ»
      8. Στην με αριθμό 4437/10.10.03 ερώτηση του Βουλευτή κ. Βύρωνα Πολύδωρα δόθηκε με το υπ’ αριθμ. ΤΚΕ/Φ2/20318/21.10.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 4437/10-10-03 ερώτησης που κατέθεσε στη Βουλή ο Βουλευτής κ. Βύρων Πολύδωρας, σχετικά με το φαινόμενο της διαφθοράς στη χώρα μας, σας γνωρίζουμε ότι:
      Σε ό,τι αφορά το φαινόμενο της διαφθοράς στη χώρα μας, η ελληνική κυβέρνηση είναι εξίσου ευαισθητοποιημένη με τις κυβερνήσεις των άλλων κρατών και έχει αναπτύξει μηχανισμούς που διασφαλίζουν τον έλεγχο και τη διαφάνεια σε επίπεδο πολιτικό, διοικητικό και κοινωνικό.
      Το Υπουργείο Εσωτερικών, Δημόσιας Διοίκησης και Αποκέντρωσης έχει προωθήσει ρυθμίσεις για τη βελτίωση της λειτουργίας της δημόσιας διοίκησης και τη διαφάνεια στη δράση των διοικητικών οργάνων.
      Ειδικότερα:
      Με το ν. 3074/2002 αναβαθμίστηκε ο έλεγχος στη Δημόσια Διοίκηση με τη σύσταση θέσης Γενικού Επιθεωρητή Δημόσιας Διοίκησης, ενός οργάνου που έχει αρμοδιότητα να αξιολογεί, να ελέγχει και να συντονίζει τους υπάρχοντες ελεγκτικούς μηχανισμούς καθώς και με τη διεύρυνση του πεδίου δράσης του Σώματος Επιθεωρητών Ελεγκτών Δημόσιας Διοίκησης (ΣΕΕΔΔ) και του Συντονιστικού Οργάνου Επιθεώρησης και Ελέγχου (ΣΟΕΕ).
      Κρίσιμη στην προσπάθεια καταπολέμησης της διαφθοράς και στην προσπάθεια κατοχύρωσης της διαφάνειας στη δημόσια διοίκηση είναι και η συμβολή οργάνων όπως:
      α) Σώμα Δίωξης Οικονομικού Εγκλήματος (ΣΔΟΕ) και Οικονομική Επιθεώρησης (ΟΕ) του Υπουργείου Οικονομικών.
      β) Υπηρεσία Εσωτερικών Υποθέσεων του Υπουργείου Δημόσιας Τάξης.
      γ) Σώμα Επιθεώρησης Εργασίας.
      δ) Σώμα Επιθεωρητών — Ελεγκτών του Υπουργείου Μεταφορών και Επικοινωνιών.
ε) Σώμα Επιθεωρητών — Ελεγκτών Υπηρεσιών Υγείας και Πρόνοιας 
στ) Σώμα Επιθεωρητών Δημοσίων Έργων.
      ζ) Ειδικό Σώμα Ελεγκτών για την Προστασία του Περιβάλλοντος.
      η) Διεύθυνση Εσωτερικών Υποθέσεων του Λιμενικού Σώματος, αλλά και των δικαστικών αρχών.
      Στόχος είναι να συνεχιστεί πιο συστηματικά η προσπάθεια πρόληψης και αντιμετώπισης των παθογενειών της Διοίκησης.
      Με το ν. 2477/1997 καθιερώθηκε ο θεσμός του Συνηγόρου του Πολίτη για την καταπολέμηση της κακοδιοίκησης και τη διαφύλαξη της νομιμότητας. Με τον ίδιο νόμο, συστάθηκε το Σώμα Επιθεωρητών — Ελεγκτών Δημόσιας Διοίκησης για τον εσωτερικό έλεγχο της δημόσιας διοίκησης. Από τις σχετικές διατάξεις του ν.2477/1997 προβλέπεται ότι αν προκύψουν αποχρώσες ενδείξεις για τέλεση αξιόποινης πράξης από λειτουργό, υπάλληλο της ελεγχόμενης υπηρεσίας ή μέλος διοίκησης, η σχετική έκθεση των Επιθεωρητών Ελεγκτών διαβιβάζεται στον αρμόδιο εισαγγελέα.
      Εξάλλου, με το ν.2839/2000 «Ρυθμίσεις Θεμάτων του Υπουργείου Εσωτερικών, Δημόσιας Διοίκησης και Αποκέντρωσης και άλλες διατάξεις», ενισχύθηκε ο ρόλος του Σώματος Επιθεωρητών — Ελεγκτών Δημόσιας Διοίκησης με την ανάθεση σε αυτόν της διενέργειας προανακριτικών πράξεων κατά τα οριζόμενα στο άρθρο 34 του Κώδικα Ποινικής Δικονομίας, στις περιπτώσεις που έχουν εντοπισθεί ποινικά αδικήματα των υπαλλήλων των φορέων που εμπίπτουν στην αρμοδιότητά του, τα οποία τέλεσαν κατά την εκτέλεση των καθηκόντων τους ή με αφορμή αυτή.
      Επίσης, η κατά τόπον αρμοδιότητα του Εισαγγελέα Πλημμελειοδικών Αθηνών, για τις εκθέσεις που διαβιβάζονται από το Σώμα Επιθεωρητών — Ελεγκτών Δημόσιας Διοίκησης σε αυτόν, επεκτάθηκε σε όλη την Επικράτεια. Παράλληλα, το ΣΕΕΔΔ έχει ενισχυθεί με νέες αρμοδιότητες, εξειδικευμένο προσωπικό και επαρκείς πόρους, ώστε παράλληλα με τις ελεγκτικές του αρμοδιότητες να έχει και την ευθύνη συντονισμού όλων των ελεγκτικών σωμάτων και υπηρεσιών των άλλων υπουργείων. Ταυτόχρονα λειτουργούν ήδη τρία παραρτήματα του ΣΕΕΔΔ στην Περιφέρεια.
      Με τις διατάξεις του Υπαλληλικού Κώδικα (ν.2683/1999) καθιερώνεται αξιοκρατικό σύστημα προσλήψεων στο δημόσιο από ανεξάρτητη διοικητική αρχή και συνεχής επιμόρφωση των υπαλλήλων. Προσδιορίζονται οι υποχρεώσεις του υπαλλήλου για τη νομιμότητα των υπηρεσιακών ενεργειών. Τίθεται στον έλεγχο του υπηρεσιακού συμβουλίου η παράλληλη άσκηση από τον υπάλληλο ιδιωτικού έργου με αμοιβή, ώστε να ελέγχεται η συμβατότητα του έργου με τη υπαλληλική ιδιότητα ενώ ως ολοκληρωτικά ασυμβίβαστη με την ιδιότητα αυτή απαγορεύεται η άσκηση εμπορίας. Διασφαλίζεται η άμεση ενεργοποίηση του πειθαρχικού ελέγχου μέσω της καθιέρωσης σύντομης προθεσμίας για την περάτωση των πειθαρχικών υποθέσεων. Επίσης, με τις διατάξεις του άρθρου 104 του ν.2683/1999, λήφθηκε πρόνοια ώστε σε κατεπείγουσες περιπτώσεις όταν διακυβεύεται το συμφέρον της υπηρεσίας και προτού αποφανθεί το υπηρεσιακό συμβούλιο, να μπορεί να επιβληθεί στον υπάλληλο, από τον προϊστάμενο της αρχής στην οποία υπηρετεί, το μέτρο της αναστολής της άσκησης των καθηκόντων του.
      Επίσης, για τη διασφάλιση της ταχύτητας και αποτελεσματικότητας διαδικασιών πειθαρχικού ελέγχου, συστάθηκε και λειτουργεί από 1-1-2001 στο Υπουργείο Εσωτερικών, Δημόσιας Διοίκησης και Αποκέντρωσης το Δευτεροβάθμιο Πειθαρχικό Συμβούλιο (ν. 2839/2000) που συγκροτείται από Νομικούς Συμβούλους του Κράτους, ανώτατους δημοσίους υπαλλήλους και εκπροσώπους που υποδεικνύονται από την ΑΔΕΔΥ και έχει ως αρμοδιότητα τον έλεγχο πειθαρχικών υποθέσεων, εκκρεμουσών ή μη, την κρίση σε δεύτερο βαθμό αποφάσεων των πρωτοβάθμιων πειθαρχικών συμβουλίων αποκλειστικά για τις υποθέσεις που ορίζονται στον Υπαλληλικό Κώδικα, την άσκηση πειθαρχικής δίωξης κατά των μελών των πρωτοβάθμιων πειθαρχικών συμβουλίων που παραβαίνουν τις κατά νόμο υποχρεώσεις τους καθώς και τη δυνατότητα επιβολής ποινών. Κατ’ αυτό τον τρόπο, θωρακίζεται ακόμη περισσότερο η καλή λειτουργία της Δημόσιας Διοίκησης και το δημόσιο συμφέρον γενικά.
      Ένα ακόμη σημαντικό βήμα είναι η υποχρέωση υποβολής δήλωσης περιουσιακής κατάστασης (πόθεν έσχες) από τους δημοσίους υπαλλήλους η οποία πρόσφατα με το ν.3074/2002 επεκτάθηκε και στο χώρο της τοπικής αυτοδιοίκησης στα Νομικά Πρόσωπα Ιδιωτικού Δικαίου και στις Δημόσιες Επιχειρήσεις ή επιχειρήσεις τη διοίκηση των οποίων ορίζει άμεσα το Δημόσιο με διοικητική πράξη ή ως μέτοχος. Σκοπός του μέτρου είναι η ενίσχυση του κύρους και η προστασία των δημοσίων υπαλλήλων από αόριστες και αβάσιμες κατηγορίες μέσω της θεσμοθέτησης αποτελεσματικής διαδικασίας ελέγχου.
      Ο Κώδικας Διοικητικής Διαδικασίας (ν. 2690/1999) έθεσε τους όρους για τη διεκπεραίωση των υποθέσεων των πολιτών με βάση τις αρχές της διαφάνειας, της ίσης μεταχείρισης, του σεβασμού της προσωπικότητας και της αμεροληψίας.
      Καταρτίστηκε από ομάδα εργασίας του ΥΠΕΣΔΔΑ «Κώδικας Δεοντολογίας των δημοσίων υπαλλήλων», με στόχο την πρόληψη της παράνομης συμπεριφοράς του υπαλλήλου κατά την άσκηση των καθηκόντων του. Στον Κώδικα αυτόν, καταγράφονται οι θεμελιώδεις αξίες της δημόσιας διοίκησης καθώς και η αναμενόμενη συμπεριφορά του δημοσίου υπαλλήλου στις σχέσεις του με τους πολίτες, την ηγεσία του φορέα που υπηρετούν, τους εκπροσώπους άλλων φορέων και θεσμών, τα ΜΜΕ και τους συναδέλφους του. Οι κανόνες δεοντολογίας κρίνονται απαραίτητοι για την προβολή της ηθικής οντότητας του δημοσίου υπαλλήλου και την καλύτερη εξυπηρέτηση του πολίτη και του δημοσίου συμφέροντος. Εξάλλου, πρέπει να σημειωθεί ότι με την καθιέρωση αξιοκρατικού συστήματος προσλήψεων στο δημόσιο από ανεξάρτητη διοικητική αρχή και τη συνεχή επιμόρφωση των υπαλλήλων, αναμένεται η διαμόρφωση νέας νοοτροπίας με την αποδοχή σύγχρονων ιδεών και αντιλήψεων για το έργο που επιτελούν ώστε να εξαλειφθεί το έλλειμμα εμπιστοσύνης των πολιτών προς τη δημόσια διοίκηση.
      Επίσης με την ανάπτυξη του Επιχειρησιακού Προγράμματος «Π0ΛΙΤΕΙΑ» επιχειρείται μια ολοκληρωμένη παρέμβαση στο εσωτερικό της δημόσιας διοίκησης με σκοπό την υπέρβαση των δυσλειτουργιών που ταλανίζουν τους πολίτες. Με τον τρόπο αυτό επιδιώκεται η ταχύτερη και καλύτερη εξυπηρέτηση του πολίτη, η μεγαλύτερη διαφάνεια στις συναλλαγές με τη δημόσια διοίκηση, η συμβολή στην ανάπτυξη της ηλεκτρονικής διοίκησης (e-government), αποσυμφόρηση των υπηρεσιών των υπουργείων - εφόσον οι πολίτες θα εξυπηρετούνται από τα ΚΕΠ- αλλά και η αποκέντρωση της διοίκησης.
      Όπως προκύπτει, από τα προαναφερόμενα είναι προφανές ότι το φαινόμενο της διαφθοράς αντιμετωπίζεται στη χώρα μας με τον καλύτερο δυνατό τρόπο με συνεχώς αυξανόμενους ελέγχους τόσο προληπτικά όσο και κατασταλτικά.
      Ο Υφυπουργός
      ΝΙΚΟΣ ΜΠΙΣΤΗΣ»
      9. Στην με αριθμό 4452/10.10.03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. ΤΚΕ/Φ2/20321/21.10.03 έγγραφο από τον Υφυπουργό Εσωτερικών, Δημοσίας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 4452/10-10-03 ερώτησης που κατέθεσε στη Βουλή ο βουλευτής κ. Κωνσταντίνος Τσιπλάκης, σας γνωρίζουμε ότι:
      Σε ό,τι αφορά το φαινόμενο της διαφθοράς στη χώρα μας, η ελληνική κυβέρνηση είναι εξίσου ευαισθητοποιημένη με τις κυβερνήσεις των άλλων κρατών και έχει αναπτύξει μηχανισμούς που διασφαλίζουν τον έλεγχο και τη διαφάνεια σε επίπεδο πολιτικό, διοικητικό και κοινωνικό.
      Το Υπουργείο Εσωτερικών, Δημόσιας Διοίκησης και Αποκέντρωσης έχει προωθήσει ρυθμίσεις για τη βελτίωση της λειτουργίας της δημόσιας διοίκησης και τη διαφάνεια στη δράση των διοικητικών οργάνων.
      Ειδικότερα:
      Με το ν. 3074/2002 αναβαθμίστηκε ο έλεγχος στη Δημόσια Διοίκηση με τη σύσταση θέσης Γενικού Επιθεωρητή Δημόσιας Διοίκησης, ενός οργάνου που έχει αρμοδιότητα να αξιολογεί, να ελέγχει και να συντονίζει τους υπάρχοντες ελεγκτικούς μηχανισμούς καθώς και με τη διεύρυνση του πεδίου δράσης του Σώματος Επιθεωρητών Ελεγκτών Δημόσιας Διοίκησης (ΣΕΕΔΔ) και του Συντονιστικού Οργάνου Επιθεώρησης και Ελέγχου (ΣΟΕΕ).
      Κρίσιμη στην προσπάθεια καταπολέμησης της διαφθοράς και στην προσπάθεια κατοχύρωσης της διαφάνειας στη δημόσια διοίκηση είναι και η συμβολή οργάνων όπως:
      α) Σώμα Δίωξης Οικονομικού Εγκλήματος (ΣΔ0Ε) και Οικονομική Επιθεώρησης (ΟΕ) του Υπουργείου Οικονομικών.
      β) Υπηρεσία Εσωτερικών Υποθέσεων του Υπουργείου Δημόσιας Τάξης. γ) Σώμα Επιθεώρησης Εργασίας.
      δ) Σώμα Επιθεωρητών — Ελεγκτών του Υπουργείου Μεταφορών και Επικοινωνιών.
      ε) Σώμα Επιθεωρητών — Ελεγκτών Υπηρεσιών Υγείας και Πρόνοιας στ)Σώμα Επιθεωρητών Δημοσίων ΄Εργων.
      ζ) Ειδικό Σώμα Ελεγκτών για την Προστασία του Περιβάλλοντος.
      η)Διεύθυνση Εσωτερικών Υποθέσεων του Λιμενικού Σώματος, αλλά και των δικαστικών αρχών.
      Στόχος είναι να συνεχιστεί πιο συστηματικά η προσπάθεια πρόληψης και αντιμετώπισης των παθογενειών της Διοίκησης.
      Με το ν. 247711 997 καθιερώθηκε ο θεσμός του Συνηγόρου του Πολίτη για την καταπολέμηση της κακοδιοίκησης και τη διαφύλαξη της νομιμότητας. Με τον ίδιο νόμο, συστάθηκε το Σώμα Επιθεωρητών — Ελεγκτών Δημόσιας Διοίκησης για τον εσωτερικό έλεγχο της δημόσιας διοίκησης. Από τις σχετικές διατάξεις του ν.247711 997 προβλέπεται ότι αν προκύψουν αποχρώσες ενδείξεις για τέλεση αξιόποινης πράξης από λειτουργό, υπάλληλο της ελεγχόμενης υπηρεσίας ή μέλος διοίκησης, η σχετική έκθεση των Επιθεωρητών
      Ελεγκτών διαβιβάζεται στον αρμόδιο εισαγγελέα.
      Εξάλλου, με το ν.283912000 «Ρυθμίσεις Θεμάτων του Υπουργείου Εσωτερικών, Δημόσιας Διοίκησης και Αποκέντρωσης και άλλες διατάξεις», ενισχύθηκε ο ρόλος του Σώματος Επιθεωρητών — Ελεγκτών Δημόσιας Διοίκησης με την ανάθεση σε αυτόν της διενέργειας προανακριτικών πράξεων κατά τα οριζόμενα στο άρθρο 34 του Κώδικα Ποινικής Δικονομίας, στις περιπτώσεις που έχουν εντοπισθεί ποινικά αδικήματα των υπαλλήλων των φορέων που εμπίπτουν στην αρμοδιότητά του, τα οποία τέλεσαν κατά την εκτέλεση των καθηκόντων τους ή με αφορμή αυτή.
      Επίσης, η κατά τόπον αρμοδιότητα του Εισαγγελέα Πλημμελειοδικών Αθηνών, για τις εκθέσεις που διαβιβάζονται από το Σώμα Επιθεωρητών — Ελεγκτών Δημόσιας Διοίκησης σε αυτόν, επεκτάθηκε σε όλη την Επικράτεια. Παράλληλα, το ΣΕΕΔΔ έχει ενισχυθεί με νέες αρμοδιότητες, εξειδικευμένο προσωπικό και επαρκείς πόρους, ώστε παράλληλα με τις ελεγκτικές του αρμοδιότητες να έχει και την ευθύνη συντονισμού όλων των ελεγκτικών σωμάτων και υπηρεσιών των άλλων υπουργείων. Ταυτόχρονα λειτουργούν ήδη τρία παραρτήματα του ΣΕΕΔΔ στην Περιφέρεια.
      Με τις διατάξεις του Υπαλληλικού Κώδικα (ν.268311 999) καθιερώνεται αξιοκρατικό σύστημα προσλήψεων στο δημόσιο από ανεξάρτητη διοικητική αρχή και συνεχής επιμόρφωση των υπαλλήλων. Προσδιορίζονται οι υποχρεώσεις του υπαλλήλου για τη νομιμότητα των υπηρεσιακών ενεργειών. Τίθεται στον έλεγχο του υπηρεσιακού συμβουλίου η παράλληλη άσκηση από τον υπάλληλο ιδιωτικού έργου με αμοιβή, ώστε να ελέγχεται η συμβατότητα του έργου με τη υπαλληλική ιδιότητα ενώ ως ολοκληρωτικά ασυμβίβαστη με την ιδιότητα αυτή απαγορεύεται η άσκηση εμπορίας. Διασφαλίζεται η άμεση ενεργοποίηση του πειθαρχικού ελέγχου μέσω της καθιέρωσης σύντομης προθεσμίας για την περάτωση των πειθαρχικών υποθέσεων. Επίσης, με τις διατάξεις του άρθρου 104 του ν.268311999, λήφθηκε πρόνοια ώστε σε κατεπείγουσες περιπτώσεις όταν διακυβεύεται ιο συμφέρον της υπηρεσίας και προτού αποφανθεί το υπηρεσιακό συμβούλιο, να μπορεί να επιβληθεί στον υπάλληλο, από τον προϊστάμενο της αρχής στην οποία υπηρετεί, ιο μέτρο της αναστολής της άσκησης των καθηκόντων του.
      Επίσης, για τη διασφάλιση της ταχύτητας και αποτελεσματικότητας διαδικασιών πειθαρχικού ελέγχου, συστάθηκε και λειτουργεί από 1-1-2001 στο Υπουργείο Εσωτερικών, Δημόσιας Διοίκησης και Αποκέντρωσης το Δευτεροβάθμιο Πειθαρχικό Συμβούλιο (ν.283912000) που συγκροτείται από Νομικούς Συμβούλους του Κράτους, ανώτατους δημοσίους υπαλλήλους και εκπροσώπους που υποδεικνύονται από την ΑΔΕΔΥ και έχει ως αρμοδιότητα τον έλεγχο πειθαρχικών υποθέσεων, εκκρεμουσών ή μη, την κρίση σε δεύτερο βαθμό αποφάσεων των πρωτοβάθμιων πειθαρχικών συμβουλίων αποκλειστικά για τις υποθέσεις που ορίζονται στον Υπαλληλικό Κώδικα, την άσκηση πειθαρχικής δίωξης κατά των μελών των πρωτοβάθμιων πειθαρχικών συμβουλίων που παραβαίνουν τις κατά νόμο υποχρεώσεις τους καθώς και τη δυνατότητα επιβολής ποινών. Κατ’ αυτό τον τρόπο, θωρακίζεται ακόμη περισσότερο η καλή λειτουργία της Δημόσιας Διοίκησης και το δημόσιο συμφέρον γενικά.
      Ένα ακόμη σημαντικό βήμα είναι η υποχρέωση υποβολής δήλωσης περιουσιακής κατάστασης (πόθεν έσχες) από τους δημοσίους υπαλλήλους η οποία πρόσφατα με το ν.3074/2002 επεκτάθηκε και στο χώρο της τοπικής αυτοδιοίκησης στα Νομικά Πρόσωπα Ιδιωτικού Δικαίου και στις Δημόσιες Επιχειρήσεις ή επιχειρήσεις τη διοίκηση των οποίων ορίζει άμεσα το Δημόσιο με διοικητική πράξη ή ως μέτοχος. Σκοπός του μέτρου είναι η ενίσχυση του κύρους και η προστασία των δημοσίων υπαλλήλων από αόριστες και αβάσιμες κατηγορίες μέσω της θεσμοθέτησης αποτελεσματικής διαδικασίας ελέγχου.
      Ο Κώδικας Διοικητικής Διαδικασίας (ν. 2690/1999) έθεσε τους όρους για τη διεκπεραίωση των υποθέσεων των πολιτών με βάση τις αρχές της διαφάνειας, της ίσης μεταχείρισης, του σεβασμού της προσωπικότητας και της αμεροληψίας.
      Καταρτίστηκε από ομάδα εργασίας του ΥΠΕΣΔΔΑ «Κώδικας Δεοντολογίας των δημοσίων υπαλλήλων», με στόχο την πρόληψη της παράνομης συμπεριφοράς του υπαλλήλου κατά την άσκηση των καθηκόντων του. Στον Κώδικα αυτόν, καταγράφονται οι θεμελιώδεις αξίες της δημόσιας διοίκησης καθώς και η αναμενόμενη συμπεριφορά του δημοσίου υπαλλήλου στις σχέσεις του με τους πολίτες, την ηγεσία του φορέα που υπηρετούν, τους εκπροσώπους άλλων φορέων και θεσμών, τα ΜΜΕ και τους συναδέλφους του. Οι κανόνες δεοντολογίας κρίνονται απαραίτητοι για την προβολή της ηθικής οντότητας του δημοσίου υπαλλήλου και την καλύτερη εξυπηρέτηση του πολίτη και του δημοσίου συμφέροντος. Εξάλλου, πρέπει να σημειωθεί ότι με την καθιέρωση αξιοκρατικού συστήματος προσλήψεων στο δημόσιο από ανεξάρτητη διοικητική αρχή και τη συνεχή επιμόρφωση των υπαλλήλων, αναμένεται η διαμόρφωση νέας νοοτροπίας με την αποδοχή σύγχρονων ιδεών και αντιλήψεων για το έργο που επιτελούν ώστε να εξαλειφθεί το έλλειμμα εμπιστοσύνης των πολιτών προς τη δημόσια διοίκηση.
      Επίσης με την ανάπτυξη του Επιχειρησιακού Προγράμματος «Π0ΛΙΤΕΙΑ» επιχειρείται μια ολοκληρωμένη παρέμβαση στο εσωτερικό της δημόσιας διοίκησης με σκοπό την υπέρβαση των δυσλειτουργιών που ταλανίζουν τους πολίτες. Με τον τρόπο αυτό επιδιώκεται η ταχύτερη και καλύτερη εξυπηρέτηση του πολίτη, η μεγαλύτερη διαφάνεια στις συναλλαγές με τη δημόσια διοίκηση, η συμβολή στην ανάπτυξη της ηλεκτρονικής διοίκησης (e-government), η αποσυμφόρηση των υπηρεσιών των υπουργείων - εφόσον οι πολίτες θα εξυπηρετούνται από τα ΚΕΠ- αλλά και η αποκέντρωση της διοίκησης.
      Όπως προκύπτει, από τα προαναφερόμενα είναι προφανές ότι το φαινόμενο της διαφθοράς αντιμετωπίζεται στη χώρα μας με τον καλύτερο δυνατό τρόπο με συνεχώς αυξανόμενους ελέγχους τόσο προληπτικά όσο και κατασταλτικά.
      O Υφυπουργός
      ΝΙΚΟΣ ΜΠΙΣΤΗΣ»
      10. Στις με αριθμό 11226/19-6-2003, 11299/19-6-2003, 457/4-7-2003 και 609/9.7.03 ερωτήσεις των Βουλευτών κυρίων Γ. Γαρουφαλιά, Γ. Καλού, Πέτρου Μαντούβαλου και Κωνσταντίνου Τσιπλάκη δόθηκε με το υπ’ αριθμ. 60561/ΙΗ/25.7.03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμό 11226/19-6-2003, 11299/19-6-2003, 457/4-7-2003 και 609/9-7-2003 τις οποίες κατέθεσαν οι Βουλευτές κ.κ. Γ. Γαρουφαλιάς, Γ. Καλός, Πέτρος Μαντούβαλος και Κων/νος Τσιπλάκης και αφορά στον ορισμό των σχολικών αιθουσών, σας γνωρίζουμε τα ακόλουθα:
      Το ΥΠ.Ε.Π.Θ. σε θέματα πρόληψης και προαγωγής της Υγείας των μαθητών εφαρμόζει προγράμματα Αγωγής Υγείας στις σχολικές μονάδες Πρωτοβάθμιας και Δευτεροβάθμιας Εκπαίδευσης της χώρας και συνεργάζεται με κυβερνητικούς και μη κυβερνητικούς φορείς, όπως είναι το Υπουργείο Υγείας & Πρόνοιας, το ΥΠΕΧΩΔΕ, η Αντικαρκινική Εταιρεία, η Ελληνική Εταιρεία Καρδιολογίας (ΕΛΙΚΑΡ), Πανεπιστημιακά Τμήματα, όπως και το Εργαστήριο Αναλυτικής Χημείας και η Ομάδα Περιβαλλοντικής Ανάλυσης. Στο πλαίσιο μεταπτυχιακών ερευνητικών εργασιών εκπαιδευτικών, δόθηκε από το ΥΠ.Ε.Π.Θ. άδεια, ώστε να υλοποιηθεί η μελέτη αυτή σε 10 σχολεία του Κέντρου της Αθήνας. (2 αίθουσες σε κάθε σχολείο).
      Τα προγράμματα Αγωγής Υγείας στοχεύουν ώστε το σχολείο να συμβάλλει πραγματικά μέσα από την ενεργητική και βιωματική μάθηση στην αλλαγή στάσης και συμπεριφοράς των μαθητών, με σκοπό την ενίσχυση της υπευθυνότητας, της αυτοπεποίθησης, της προσωπικότητας και της ικανότητας του μαθητή για υιοθέτηση θετικών τρόπων και στάσης ζωής.
      Το ΥΠ.Ε.Π.Θ. λαμβάνει όλα τα ενδεικνυόμενα μέτρα για την εξασφάλιση των καλύτερων δυνατών συνθηκών υγείας και μάθησης.
      Ο Υφυπουργός
      Ν. ΓΚΕΣΟΥΛΗΣ»
      11. Στις με αριθμό 456/4.7.03 και 720/10-7-03 ερωτήσεις των Βουλευτών κυρίων Πέτρου Μαντούβαλου και Βασίλη Μιχαλολιάκου δόθηκε με το υπ’ αριθμ. 7017/4/3510/25.7.03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν oι Βουλευτές κ. κ. Π. Μαντούβαλος και Β. Μιχαλολιάκος, σας γνωρίζουμε ότι η αρμόδια Υπηρεσία (Τμήμα Τροχαίας Πειραιά) διενεργεί σε καθημερινή βάση συνεχείς ελέγχους στο κέντρο, αλλά και στην ευρύτερη περιοχή του Πειραιά, για τον περιορισμό των παρανόμων σταθμεύσεων και στάσεων των οχημάτων, εφαρμόζοντας με αυστηρότητα τις ισχύουσες διατάξεις σε βάρος των παραβατών, με στόχο τη διευκόλυνση της κυκλοφορίας πεζών και οχημάτων και την πρόληψη των τροχαίων ατυχημάτων. Μάλιστα, για το σκοπό αυτό, από την ανωτέρω Υπηρεσία μας συγκροτούνται και ειδικά συνεργεία και ομάδες, για την εφαρμογή των σχετικών διατάξεων του Κ.Ο.Κ.
      Ενδεικτικά δε επισημαίνεται ότι, κατά τους ελέγχους που έγιναν το τρέχον έτος στις αναφερόμενες οδούς και πεζόδρομους, βεβαιώθηκαν 588 παραβάσεις και αφαιρέθηκαν 343 πινακίδες κυκλοφορίας.
      Σε ό,τι αφορά την εφαρμογή των διατάξεων που αφορούν την κατάληψη κοινοχρήστων χώρων, με διάφορα αντικείμενα, σας πληροφορούμε ότι η αρμοδιότητα αυτή, σύμφωνα με τις διατάξεις του ν.2647/1998, μεταβιβάστηκε και ασκείται από τους Ο.Τ.Α. Α΄ βαθμού. Πάντως από την αρμόδια Πυροσβεστική Υπηρεσία έχει ενημερωθεί ο Δήμος Πειραιά, καθώς και η Νομαρχιακή Αυτοδιοίκηση και ο Εμπορικός Σύλλογος Πειραιά, προκειμένου να εκδηλώσουν τις απαραίτητες ενέργειες ως προς την αντιμετώπιση του προβλήματος των παρανόμων καταλήψεων κοινοχρήστων χώρων.
      Τέλος, προς την αρμόδια Υπηρεσίας μας δόθηκαν πρόσθετες εντολές και Οδηγίες για εντονότερη τροχονομική αστυνόμευση των εν λόγω οδών και πεζοδρόμων και αυστηρότερη εφαρμογή των ισχυουσών διατάξεων για την άνετη και ακώλυτη διέλευση των οχημάτων της Πυροσβεστικής Υπηρεσίας και γενικότερα των οχημάτων άμεσης ανάγκης.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      12. Στην με αριθμό 415/4.7.03 ερώτηση του Βουλευτή κ. Αθηναίου Φλωρίνη δόθηκε με το υπ’ αριθμ. 66024/25.7.03 έγγραφο από τον Υπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 415/4-7-2003 ερώτηση που κατατέθηκε στη Βουλή από το Βουλευτή κ. Α. Φλωρίνη σχετικά με τις οφειλές των Νοσοκομείων προς τους προμηθευτές τους, σας γνωρίζουμε τα εξής:
      Τα Νοσοκομεία παρουσιάζουν σχετική καθυστέρηση σε ότι αφορά στην εξόφληση πληρωμής των προμηθευτών τους, διότι δεν εισπράττουν εγκαίρως τις απαιτήσεις των νοσηλίων από 
      Τα ασφαλιστικά ταμεία, με αποτέλεσμα να στερούνται ρευστότητας.
      Σημειώνεται ότι τα Νοσοκομεία καλύπτουν το μεγαλύτερο μέρος των λειτουργικών τους δαπανών από ίδια έσοδα.
      Για την εξασφάλιση της έγκαιρης είσπραξης των απαιτήσεων των νοσηλίων από τα ασφαλιστικά ταμεία, από 8-5-2003 ισχύει, με βάση την παρ. 4 του άρθρου 9 του Ν. 3144/2003 (ΦΕΚ 111 Α΄/8-5-2003), η πληρωμή του 90% εντός τριών μηνών από την κατάθεση των σχετικών δικαιολογητικών από τα Νοσοκομεία προς τα ασφαλιστικά ταμεία που υπάγονται στο Υπουργείο Εργασίας και Κοινωνικών Ασφαλίσεων. Στα πλαίσια αυτά καταβάλλεται από τα Νοσοκομεία κάθε δυνατή προσπάθεια για την έγκαιρη εξόφληση των προμηθευτών τους.
      Ο Υπουργός
      Κ. ΣΤΕΦΑΝΗΣ»
      13. Στην με αριθμό 439/4.7.03 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 16063Β/10.7.03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης με αριθμό 439/4.7.03 που κατατέθηκε στις 4/7/2003 στη Βουλή από το Βουλευτή κ. Φώτη Κουβέλη και από πλευράς αρμοδιότητας ΥΠΕΧΩΔΕ, σας γνωρίζουμε τα εξής:
      1. Σχετικά με την εφαρμογή της νομοθεσίας και την παραβίασή της, από τα καταστήματα «υγειονομικού ενδιαφέροντος» (αναψυχής) του Θησείου, δεδομένου ότι η μόνη επιτρεπόμενη, από το Πρ. Δ/γμα (ΦΕΚ 60/Δ/89) Χρήση, είναι εκείνη του «καφενείου» αρμόδια Υπηρεσία για να βεβαιώσει την παράβαση (δηλ. την «Τροποποίηση των όρων λειτουργίας» της αδείας λειτουργίας ενός καταστήματος π.χ. καφενείου) είναι η Δ/νση Υγιεινής της Νομαρχίας και στη συνέχεια, αρμόδια Υπηρεσία, για την ανάκληση της άδειας λειτουργίας του (ή την σφράγιση της χρήσης), είναι η Δ/νση αδειών λειτουργίας καταστημάτων του Δήμου Αθηναίων (η οποία και χορηγεί την άδεια λειτουργίας) 
      Όσον αφορά στην παραβίαση του εγκεκριμένου χώρου τοποθέτησης των τραπεζοκαθισμάτων τους, αρμόδια Υπηρεσία να επιβάλλει κυρώσεις είναι η Δ/νση Δημοτικών Προσόδων — Τμήμα Κατάληψης Κοινοχρήστων ·Χώρων του Δήμου Αθηναίων. Επίσης η βεβαίωση της παραβίασης του ωραρίου χρήσης της μουσικής από τα καταστήματα, κατά τις ώρες κοινής ησυχίας, καθώς και της ηχορύπανσης που προκαλούν, γίνεται από το αρμόδιο για την περιοχή Αστυνομικό Τμήμα, καθώς και τη Δ/νση Υγιεινής της Νομαρχίας.
      2. Όσον αφορά στον έλεγχο της παράνομης στάθμευσης και της εφαρμογής της κυκλοφοριακής ρύθμισης, που ισχύει πλέον στην περιοχή, αρμόδιες Υπηρεσίες για την αστυνόμευση είναι η Τροχαία και η Δημοτική Αστυνομία. Από πλευράς ΥΠΕΧΩΔΕ φας γνωρίζουμε ότι ολοκληρώθηκε η διαδικασία χορήγησης των καρτών στάθμευσης των αυτοκίνητων των μονίμων κατοίκων της εν λόγω περιοχής όπως προεβλέπετο από την παραπάνω μελέτη (που πραγματοποιήθηκε από την ΕΑΧΑ και εγκρίθηκε από την Δ/νση Οδοποιίας του Δήμου Αθηναίων).
      Σχετικά με την αναφερόμενη στην ερώτηση, διαμπερή κυκλοφορία, που διοχετεύθηκε δια του Περιφερειακού του Φιλοπάππου, μετά την πεζοδρόμηση της Αποστόλου Παύλου, η ΕΑΧΑ η οποία πραγματοποίησε τη μελέτη της κυκλοφοριακής ρύθμισης της περιοχής Θησείου (που στην συνέχεια ενέκρινε η Δ/νση Οδοποιίας του Δήμου Αθηναίων) θα πρέπει να εξετάσει τα τυχόν προβλήματα που θα προκύψουν και να προτείνει λύση, εφ’ όσον αυτή απαιτείται.
      3. Τέλος, σχετικά με τα πρόσθετα νομοθετικά μέτρα που πρόκειται να ληφθούν, επειδή είναι ήδη γνωστό το πρόβλημα της καταστρατήγησης των χρήσεων των καφενείων και μετατροπής τους σε άλλες χρήσεις (π.χ. εστιατόρια, μπάρ, κ.λ.π.) το Υπουργείο εξετάζει το πρόβλημα προκειμένου να ληφθούν μέτρα για την αντιμετώπισή του.
      Ωστόσο, είναι προφανές ότι αν τηρούντο οι όροι και σι προϋποθέσεις των αδειών λειτουργίας των καταστημάτων (στην προκειμένη περίπτωση των καφενείων) και επιβάλλονταν οι κυρώσεις, που προβλέπει ο Νόμος, από τις αρμόδιες Υπηρεσίες, τότε δεν θα υπήρχε η ανάγκη τροποποίησης του Δ/τος, ώστε να προβλεφθεί σ’ αυτό ρύθμιση (μέτρο «κορεσμού») που θα απαγόρευε τα «καφενεία».
      Η Υφυπουργός
      ΡΟΔΟΥΛΑ ΖΗΣΗ»
    14. Στην με αριθμό 434/4-7-03 ερώτηση του Βουλευτή κ. Παναγιώτη Καμμένου δόθηκε με το υπ’ αριθμ. 16060Β/164/18-7-03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
    «Σε απάντηση της ερώτησης με αριθμό 434 που κατατέθηκε στις 4/7/2003 από το Βουλευτή κ. Παναγιώτη Καμμένο, σας γνωρίζουμε τα εξής:
    α) Η από 11.12.1995 υπογραφείσα σύμβαση μεταξύ Υπουργού ΠΕΧΩΔΕ και μελετητικού γραφείου περιλαμβάνει την υποχρέωση σύνταξης μελετών κτηματογράφησης -πολεοδόμησης σύνταξης ρυμοτομικού σχεδίου πράξης εφαρμογής και υψομετρικής μελέτης.
    Οι κυκλοφοριακές ρυθμίσεις περιλαμβάνονται στη μελέτη σύνταξης του οριστικού ρυμοτομικού σχεδίου (β΄ φάση πολεοδομικής μελέτης)
    β) Οι Αποφάσεις του Δημοτικού Συμβουλίου λαμβάνονται υπόψη και αξιολογούνται από τη Δ/νση Πολεοδομικού Σχεδιασμού, η οποία θα εισηγηθεί το θέμα στο Κεντρικό ΣΧΟΠ.
    Εφ’ όσον ζητηθεί αναστολή έκδοσης αδειών και εργασιών από τον Δήμο, η Δ/νση Πολεοδομικού Σχεδιασμού θα εκτιμήσει εάν συντρέχουν οι προϋποθέσεις και θα προβεί στις δέουσες ενέργειες.
    γ) Οι κατοικίες δεν μπορούν να παραμείνουν στην περιοχή του ΒΙΠΑ επειδή η χρήση είναι ασυμβίβαστη με την βιομηχανία και σύμφωνα με τις κατευθύνσεις του εγκεκριμένου ΓΠΣ. Μεταμόρφωσης ΦΕΚ 440Δ/92 και 401Δ/96.
      Η Υφυπουργός
      Ρ. ΖΗΣΗ»
    15. Στην με αριθμό 571/8-7-03 ερώτηση του Βουλευτή κ. Σωτήρη Κούβελα δόθηκε με το υπ’ αριθμ. 60/28-7-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
    «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Ελέγχου Κατασκευής Έργων (ΔΕΚΕ) της Περιφέρειας Κεντρικής Μακεδονίας τα εξής:
    Στα πλαίσια του Ολυμπιακού έργου «Διαπλάτυνση της οδού Λαγκαδά από Στρατόπεδο Π. Μελά μέχρι εσωτερική περιφερειακή οδό» προβλέπεται η κατασκευή τριών υπόγειων διαβάσεων πεζών, για την ενοποίηση του αστικού χώρου του Δήμου Σταυρούπολης.
      Για το λόγο αυτό και πριν την έναρξη οποιασδήποτε εργασίας ανάπλασης της οδού Λαγκαδά ήταν απαραίτητο σε τρεις συγκεκριμένες θέσεις να γίνει υποβίβαση υψομετρικά του τοποθετημένου αγωγού ύδρευσης Φ 1400, ώστε να εξασφαλίζονται οι απαιτούμενες συνθήκες των διαβάσεων.
      Αυτό έγινε με το έργο «Ανακατασκευή (2) δύο τμημάτων του αγωγού ύδρευσης Φ 1400 στην οδό Λαγκαδά.
      Η σύμβαση του έργου αυτού υπεγράφη την 23/1/03, το έργο περαιώθηκε σε 3,5 μήνες (την 10.5.03) και η δαπάνη ανήλθε περίπου τις 844.000 Ευρώ (287.000.000 δρχ.). 
      Η κατασκευή της υψομετρικής υποβίβασης του τοποθετημένου αγωγού ύδρευσης Φ 1400 εκτελέστηκε κατόπιν αιτήματος του Δήμου Σταυρούπολης και αφού είχε ήδη ολοκληρωθεί η εργολαβία τοποθέτησης του αγωγού. Η Υπηρεσία επειδή έκρινε ότι το αίτημα ήταν δίκαιο (κατασκευή κάτω διάβασης αυξημένου περιτυπώματος για την εξυπηρέτηση τόσο των πεζών όσο και τη δημιουργία και λειτουργία καταστημάτων), ανταποκρίθηκε άμεσα και ολοκλήρωσε το έργο σε 3 1/2 μήνες.
      Σε ό,τι αφορά την ανάπλαση της οδού Λαγκαδά, η οποία είναι η βορειοδυτική είσοδος της πόλης, αυτή θα γίνει με την υλοποίηση δύο εργολαβιών.
      Η πρώτη εργολαβία «Διαπλάτυνση της οδού Λαγκαδά από Στρατόπεδο Π. Μελά μέχρι εσωτερική περιμετρική οδό» όπως αναφέρθηκε και παραπάνω είναι ενταγμένη στα Ολυμπιακά έργα με προϋπολογισμό 12.700.000 ευρώ. Η σύμβαση έχει υπογραφεί την 6.5.03 η δε συμβατική προθεσμία περαίωσης είναι το Μάιο του 2004.
      Με αυτή θα κατασκευασθούν λεωφόρος ταχείας κυκλοφορίας με τρεις λωρίδες ανά κατεύθυνση και νησίδα πρασίνου οι τρεις υπόγειες διαβάσεις πεζών καθώς και δίκτυο παράπλευρων δρόμων.
      Η δεύτερη ανήκει στο ΠΕΠ προϋπολογισμού 20.500.000 ευρώ, δημοπρατείται στις 23.7.03 και προβλέπει την «Αναβάθμιση της οδού Λαγκαδά από κόμβο εσωτερικής περιφερειακής οδού μέχρι κόμβο Κ4».
      Με αυτή θα κατασκευασθεί επίσης λεωφόρος ταχείας κυκλοφορίας με τρεις λωρίδες ανά κατεύθυνση με διαχωριστικό στηθαίο (New Jersey), δίκτυο παράπλευρων δρόμων καθώς και ανισόπεδος κόμβος για την κυκλοφορία από και προς Ωραιόκαστρο.
      Η προθεσμία του παραπάνω έργου είναι 18 μήνες από την υπογραφή της σύμβασης.
      Κατά τη διάρκεια κατασκευής των παραπάνω εργολαβιών, πρόθεση της Υπηρεσίας είναι η απoφυγή δημιουργίας κυκλοφοριακών προβλημάτων, με τη διατήρηση των δύο λωρίδων κυκλοφορίας ανά κατεύθυνση που έχει η οδός Λαγκαδά. Τούτο θα επιτευχθεί με τον κατάλληλο προγραμματισμό των εργασιών (κατασκευή σε πρώτη φάση των παράλληλων οδών και διοχέτευση της κυκλοφορίας σε αυτές).
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
    16. Στην με αριθμό 1976/21-8-03 ερώτηση του Βουλευτή κ.  Παναγιώτη Λαφαζάνη δόθηκε με το υπ’ αριθμ. 16373Β/9-9-03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
    «Σε απάντηση της ερώτησης με αριθμό 1976/21-7-2003 που κατατέθηκε από το Βουλευτή κ. Παναγιώτη Λαφαζάνη, σας γνωρίζουμε ότι βάσει των στοιχείων που τέθηκαν υπόψη μας από τις αρμόδιες Υπηρεσίες της Νομαρχιακής Αυτοδιοίκησης Αιτωλοακαρνανίας, η απόφαση Νομάρχου 2571/25-7-03 βάσει της οποίας αποχαρακτηρίζεται ο χώρος έναντι των ΟΤ 24 και 25 (Κήπος Ηρώων Μεσολογγίου) ανακλήθηκε με νεώτερη Απόφαση Νομάρχου υπ’ αρ. 2802/21-8-03 ως αναρμοδίως εκδοθείσα για τροποποίηση ρυμοτομικού σχεδίου πόλεως σε αρχαιολογικό χώρο.
      Επίσης σας ενημερώνουμε ότι δεν εκκρεμεί σχετικό αίτημα στην αρμόδια Υπηρεσία του ΥΠΕΧΩΔΕ, η οποία θα επιληφθεί όταν και εφόσον υποβληθούν στοιχεία για το υπόψη θέμα.
      Η Υφυπουργός
      Ρ. ΖΗΣΗ»
    17. Στην με αριθμό 3311/22-9-03 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Β13-455/16-10-03 έγγραφο από τον Υφυπουργό Ανάπτυξης η ακόλουθη απάντηση:
    «Απαντώντας στην υπ’ αριθμόν 3311/22-9-03 ερώτηση, που κατέθεσε στη Βουλή των Ελλήνων ο Βουλευτής κ. Δημήτρης Πιπεργιάς, με θέμα «Κατασκευή σφαγείων στη Σκύρο», σας γνωστοποιούμε ότι τα διαλαμβανόμενα σε αυτή δεν εμπίπτουν στις αρμοδιότητές μας.
    Αρμόδιο για απάντηση είναι το συν/νο Υπουργείο Γεωργίας.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
    18. Στην με αριθμό 2668/9-9-03 ερώτηση του Βουλευτή κ. Παναγιώτη Αδρακτά δόθηκε με το υπ’ αριθμ. 65754/16-10-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
    «Σε απάντηση του υπ’ αριθμ. 2668/9-9-2003 εγγράφου σας, το οποίο μας κοινοποιήθηκε από το Υπουργείο Ανάπτυξης και αφορά ερώτηση του Βουλευτή κ. Π. Αδρακτά, σας γνωρίζουμε τα εξής:
      Για τις σχεδιαζόμενες βελτιώσεις στο καθεστώς κινήτρων του Αναπτυξιακού νόμου ελήφθησαν μεταξύ άλλων υπόψη οι θετικές μεταβολές του επιχειρηματικού χώρου τα τελευταία χρόνια (η ραγδαία μείωση του κόστους του χρήματος, η ένταξη της χώρας στην Οικονομική και Νομισματική Ένωση, τα σημαντικά μέτρα μείωσης της φορολογίας των επιχειρήσεων, η υλοποίηση μεγάλων έργων και υποδομών, οι δυνατότητες ενίσχυσης στις επιχειρήσεις από το Γ' Κοινοτικό Πλαίσιο Στήριξης κλπ.) αλλά και η εφαρμοζόμενη πολιτική δημοσιονομικής πειθαρχίας στο πλαίσιο του Προγράμματος Σταθερότητας και Ανάπτυξης καθώς και οι κανονισμοί και οι περιορισμοί της Ευρωπαϊκής Ένωσης για τις κρατικές ενισχύσεις.
      Με τις προτεινόμενες ρυθμίσεις επιδιώκεται στα πλαίσια της υφιστάμενης κατά βάση διαίρεσης της Επικράτειας σε τέσσερις ζώνες κινήτρων, η μεγαλύτερη αποτελεσματικότητα των παρεχόμενων κινήτρων, η προσέλκυση νέων και μεγάλων επενδύσεων, η περαιτέρω άμβλυνση των περιφερειακών ανισοτήτων, η ενίσχυση της απασχόλησης και γενικότερα η οικονομική ανάπτυξη της χώρας.
      Ο Υφυπουργός
      ΧΡΗΣΤΟΣ ΠΑΧΤΑΣ»)

      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
    Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Οικονομίας και Οικονομικών
      Συνέχιση της συζήτησης επί των άρθρων και του συνόλου του σχεδίου νόμου: «Μέτρα αναπτυξιακής και κοινωνικής πολιτικής-αντικειμενικοποίηση του φορολογικού ελέγχου και άλλες διατάξεις».
      Εκκρεμεί ονομαστική ψηφοφορία για το άρθρο 49 που θα γίνει στην συνέχεια.
      Υπουργείου Εργασίας και Κοινωνικών Ασφαλίσεων
      Μόνη συζήτηση επί της αρχής, των άρθρων και του συνόλου του σχεδίου νόμου «Μέτρα για την αντιμετώπιση της ανεργίας και άλλες διατάξεις».
      Θα συζητηθεί σήμερα. 
      Υπουργείου Εσωτερικών, Δημόσιας Διοίκησης και Αποκέντρωσης
      Ψήφιση ενιαία επί της αρχής, των άρθρων και του συνόλου του σχεδίου νόμου: «Η 27η Ιανουαρίου καθιερώνεται ως ημέρα μνήμης των Ελλήνων Εβραίων μαρτύρων και ηρώων του Ολοκαυτώματος», σύμφωνα με το άρθρο 72 παρ. 4 του Συντάγματος.
      Το νομοσχέδιο αυτό έχει ψηφιστεί ομοφώνως στην Διαρκή Επιτροπή και εισάγεται σύμφωνα με το άρθρο 108, παράγραφος 6 του Κανονισμού.
      Ερωτάται το Σώμα: Γίνεται δεκτό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Η 27η Ιανουαρίου καθιερώνεται ως ημέρα μνήμης των Ελλήνων Εβραίων μαρτύρων και ηρώων του Ολοκαυτώματος» έγινε δεκτό ομοφώνως ενιαία επί της αρχής, των άρθρων και του συνόλου και έχει ως εξής:
      
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΟΣ (Απόστολος Κακλαμάνης):
      Υπουργείου Μεταφορών και Επικοινωνιών
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Γιουγκοσλαβίας για διεθνείς οδικές μεταφορές επιβατών και εμπορευμάτων».
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Μεταφορών και Επικοινωνιών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Γιουγκοσλαβίας για διεθνείς οδικές μεταφορές επιβατών και εμπορευμάτων» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      
      ΠΡΟΕΔΡΟΣ (Απόστολος Κακλαμάνης): Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Καζακστάν επί των Διεθνών Οδικών Μεταφορών Επιβατών και Εμπορευμάτων».
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Μεταφορών και Επικοινωνιών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Καζακστάν επί των Διεθνών Οδικών Μεταφορών Επιβατών και Εμπορευμάτων» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΟΣ (Απόστολος Κακλαμάνης): Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση των τροποποιήσεων του Καταστατικού Χάρτη και της Σύμβασης της Διεθνούς Ένωσης Τηλεπικοινωνιών –Μινεάπολη 1998».
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Μεταφορών και Επικοινωνιών: «Κύρωση των τροποποιήσεων του Καταστατικού Χάρτη και της Σύμβασης της Διεθνούς Ένωσης Τηλεπικοινωνιών –Μινεάπολη 1998» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, επανερχόμαστε στη συζήτηση του νομοσχεδίου του Υπουργείου Οικονομίας και Οικονομικών: «Μέτρα αναπτυξιακής και κοινωνικής πολιτικής- αντικειμενικοποίηση του φορολογικού ελέγχου και άλλες διατάξεις».
      Θα διεξαχθεί ονομαστική ψηφοφορία επί του άρθρου  49 του νομοσχεδίου.
      Οι αποδεχόμενοι το άρθρο 49  λέγουν «ΝΑΙ».
      Οι μη αποδεχόμενοι το άρθρο 49 λέγουν «ΌΧΙ».
      Οι αρνούμενοι ψήφο λέγουν «ΠΑΡΩΝ».
      Καλούνται επί του καταλόγου ο κ. Ιωάννης Ανθόπουλος από το ΠΑΣΟΚ και ο κ. Χρήστος Ζώης από τη Νέα Δημοκρατία. 
      Παρακαλώ να αρχίσει η ανάγνωση του καταλόγου.

(ΨΗΦΟΦΟΡΙΑ)
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΕΥΩΝ (Κωνσταντίνος Γείτονας): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας. 
      Ψήφισαν συνολικά 276 Βουλευτές.
      «ΝΑΙ» ψήφισαν 147 Βουλευτές.
      «ΟΧΙ» ψήφισαν 129 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
«Ονομαστική ψηφοφορία επί του  άρθρου 49

NΟ      ΕΠΙΚΡΑΤΕΙΑΣ            Αυγερινός Παρασκευάς+Χριστοδουλάκης Νίκος+Σπυράκη Χριστίνα+Βούγιας Σπυρίδων+Τσουκάτος ΘεόδωροςΑΠΩΝΝεονάκης Μιχάλης+'Εβερτ Μιλτιάδης+Βαρβιτσιώτης Ιωάννης+Μολυβιάτης Πέτρος+Παπαθανασίου Ιωάννης+Σπηλιωτόπουλος Αριστόβουλος (΄Αρης)ΑΠΩΝΨαχαρόπουλος ΓεώργιοςΑΠΩΝ+      Α' ΑΘΗΝΩΝ            Παπανδρέου Γεώργιος+Σκανδαλίδης Κων/νος+Παπαντωνίου Ιωάννης (Γιάννος)ΑΠΩΝΠαπουτσής Χρήστος+Αλευράς Αθανάσιος (Νάσος)+Αρσένης Γεράσιμος+Μανίκας Στέφανος+Ανουσάκη Ελένη+Αλογοσκούφης Γεώργιος+Παυλόπουλος Προκόπιος+Μάνος Στέφανος+Βουλγαράκης Γεώργιος+Γιαννάκου ΜαριέτταΑΠΟΥΣΑΚακλαμάνης Νικήτας+Μπενάκη - Ψαρούδα ΄Αννα+Καρά Μάρω+Κοντού Μαρία+Κανέλλη Γαρυφαλλιά (Λιάνα)+Κωνσταντόπουλος Νικόλαος+      Β' ΑΘΗΝΩΝ            Παπανδρέου Βάσω+Κακλαμάνης Απόστολος+Λοβέρδος Ανδρέας+Κούρκουλα Ελένη+Γείτονας Κων/νος+Πρωτόπαπας Χρήστος+Παπαϊωάννου Μιλτιάδης+Κουλούρης Κίμων+Μαντέλης Αναστάσιος (Τάσος)+Δασκαλάκης Γεώργιος+Κοντογιαννόπουλος Βασίλειος+Κατσέλη Ελεωνόρα (Νόρα)+Ανωμερίτης Γεώργιος+Χυτήρης Τηλέμαχος+Kατσανέβας Θεόδωρος+Χαραλαμπόπουλος Ιωάννης+Κανελλόπουλος Λάμπρος+Βερυβάκης Ελευθέριος+Μητσοτάκης Κων/νος+Τζαννετάκης Τζαννής+Παναγιωτόπουλος Παναγιώτης (Πάνος)+Μεϊμαράκης Ευάγγελος - Βασίλειος+Πολύδωρας Βύρων+Λιάπης Μιχαήλ - Γεώργιος+Βαρβιτσιώτης Μιλτιάδης+Πετραλιά-Πάλλη ΦάνηΑΠΟΥΣΑΚαμμένος Παναγιώτης (Πάνος)+Καρατζαφέρης Γεώργιος        +Κασσίμης ΘεόδωροςΑΠΩΝΓιακουμάτος Γεράσιμος+Παπακώστα - Σιδηροπούλου ΚατερίναΑΠΟΥΣΑΑνδρεουλάκος Απόστολος+Καρράς Κώστας+Παπαρήγα ΑλεξάνδραΑΠΟΥΣΑΚολοζώφ ΟρέστηςΑΠΩΝΣκυλλάκος Αντώνιος+Κουβέλης Φώτιος - Φανούριος+Δραγασάκης Ιωάννης            +      ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ            Μακρυπίδης Ανδρέας+Βερελής Χρίστος+Κουρουμπλής Παναγιώτης+Σμυρλής - Λιακατάς Χρήστος+Βαϊνάς Ιωάννης+Σαλμάς Μάριος+Αγγελόπουλος Νικόλαος+Στριφτάρης ΣπυρίδωνΑΠΩΝ      ΝΟΜΟΣ ΑΡΓΟΛΙΔΟΣ            Θωμόπουλος Ιωάννης+Τσούρνος Γεώργιος+Παπαδημητρίου Ελισάβετ ('Ελσα)+      ΝΟΜΟΣ ΑΡΚΑΔΙΑΣ            Ρέππας Δημήτριος+Σπυρόπουλος Ροβέρτος+Τατούλης Πέτρος+Κωστόπουλος Δημήτριος+      ΝΟΜΟΣ ΑΡΤΗΣ            Κολιοπάνος Θεόδωρος+Κοσσυβάκης Δημήτριος+Καραμπίνας Κων/νος+      ΠΕΡΙΦΕΡΕΙΑ ΝΟΜΟΥ ΑΤΤΙΚΗΣ            Πάγκαλος Θεόδωρος+Βρεττός Κων/νος+Γιαννάκης Ιωάννης+Παπαηλίας Ηλίας+Βλάχος Γεώργιος+Κατσίκης ΘεόδωροςΑΠΩΝΚατσιγιάννης Αθανάσιος+Μπούρας Αθανάσιος+Στεργίου Ιωάννα+      ΝΟΜΟΣ ΑΧΑΪΑΣ            Φούρας Ανδρέας+Χρυσανθακόπουλος Αλέξανδρος+Θωμά Μαρία+Θωμάς Γεώργιος+Σπηλιόπουλος Κων/νος+Σπηλιωτόπουλος Σπήλιος+Νικολόπουλος Νικόλαος+Βασιλείου Θεόφιλος+Κοσιώνης Παναγιώτης+      ΝΟΜΟΣ ΒΟΙΩΤΙΑΣ            Αποστολίδης Λουκάς+Ακριβάκης Αλέξανδρος+Μπασιάκος Ευάγγελος+Τσιπλάκος Αριστείδης+      ΝΟΜΟΣ ΓΡΕΒΕΝΩΝ            Τζιόλας Ελευθέριος+      ΝΟΜΟΣ ΔΡΑΜΑΣ            Κωνσταντίνου ΦλώροςΑΠΩΝΠαπαδόπουλος Σταύρος+Δαϊλάκης Σταύρος+      ΝΟΜΟΣ ΔΩΔΕΚΑΝΗΣΟΥ            Κρεμαστινός Δημήτριος+Σφυρίου Κοσμάς+Παπανικόλας Βασίλειος+Παυλίδης Αριστοτέλης+      ΝΟΜΟΣ ΕΒΡΟΥ            Φωτιάδης Απόστολος+Νικολαΐδης Ιωάννης+Δημοσχάκης Θεοφάνης+Λυμπερακίδης Λεωνίδας+      ΝΟΜΟΣ ΕΥΒΟΙΑΣ            Θεοδώρου ΧρήστοςΑΠΩΝΠαπαγεωργίου Γεώργιος+Πιπεργιάς Δημήτριος+Κεδίκογλου Βασίλειος+Λιάσκος Αναστάσιος+Παπαγεωργόπουλος Ελευθέριος+      ΝΟΜΟΣ ΕΥΡΥΤΑΝΙΑΣ            Τσίπρας Βασίλης+      ΝΟΜΟΣ ΖΑΚΥΝΘΟΥ            Γκούσκος Διονύσιος+      ΝΟΜΟΣ ΗΛΕΙΑΣ            Ζαφειρόπουλος Ιωάννης+Γεωργακόπουλος Δημήτριος+Αντωνακόπουλος Παναγιώτης+Χρονόπουλος Γεώργιος+Αδραχτάς Παναγιώτης+Κορκολόπουλος Βασίλης+      ΝΟΜΟΣ ΗΜΑΘΙΑΣ            Χρυσοχοΐδης ΜιχαήλΑΠΩΝΓικόνογλου Μόσχος+Χαλκίδης Μιχαήλ+Φωτιάδης Ηλίας+      ΝΟΜΟΣ ΗΡΑΚΛΕΙΟΥ            Αποστολάκης Δημήτριος+Ματζαπετάκης Στυλιανός+Σχοιναράκη - Ηλιάκη Ευαγγελία+Στρατάκης Εμμανουήλ+Βρέντζος Σταύρος+Φραγκιαδουλάκης Εμμανουήλ+Κεφαλογιάννης Εμμανουήλ+Δεικτάκης Γέωργιος+      ΝΟΜΟΣ ΘΕΣΠΡΩΤΙΑΣ            Παπαδόπουλος Αλέξανδρος+Μπέζας Αντώνιος+      Α' ΘΕΣΣΑΛΟΝΙΚΗΣ            Τσοχατζόπουλος Απόστολος – Αθανάσιος+Βενιζέλος Ευάγγελος+Καστανίδης ΧαράλαμποςΑΠΩΝΠαπαθεμελής Στυλιανός - 'ΑγγελοςΑΠΩΝΜαγκριώτης Ιωάννης+Γκεσούλης Νικόλαος+Σπυριούνης Κυριάκος+Καραμανλής Κων/νος+Ορφανός Γεώργιος+Σπηλιόπουλος Αναστάσιος+Κούβελας Σωτήριος+Καλαφάτης Σταύρος+Χουρμουζιάδης ΓεώργιοςΑΠΩΝΞηροτύρη - Αικατερινάρη Ασημίνα+      Β' ΘΕΣΣΑΛΟΝΙΚΗΣ            Γερανίδης Βασίλειος+Τσιόκας Θεοχάρης+Κίρκος Γεώργιος+Διαμαντής Κων/νος+Ρεγκούζας Αδάμ+Σαλαγκούδης Γεώργιος+Τζέκης 'Αγγελος+      NOMOΣ ΙΩΑΝΝΙΝΩΝ            Αργύρης Ευάγγελος+Μαλέσιος Ευάγγελος+Παπούλιας Κάρολος+Tασούλας Κων/νος+Καλογιάννης Σταύρος+      ΝΟΜΟΣ ΚΑΒΑΛΑΣ            Τσακλίδης Ιωάννης+Στρατηλάτης Νικόλαος+Καλαντζής Γεώργιος+Παναγιωτόπουλος Γεώργιος+      ΝΟΜΟΣ ΚΑΡΔΙΤΣΗΣ            Σαλαγιάννης Νικόλαος+Τσιλίκας  Βασίλειος+Αναγνωστόπουλος Θεόδωρος+Σιούφας Δημήτριος+Ταλιαδούρος Σπυρίδων+      ΝΟΜΟΣ ΚΑΣΤΟΡΙΑΣ            Πετσάλνικος Φίλιππας+Αγγελής Ανέστης+      ΝΟΜΟΣ ΚΕΡΚΥΡΑΣ            Δρυς Γεώργιος+Κοντομάρης Ευτύχιος+Σπύρου Σπυρίδων+      ΝΟΜΟΣ ΚΕΦΑΛΛΗΝΙΑΣ            Καλαφάτης Αλέξανδρος+      ΝΟΜΟΣ ΚΙΛΚΙΣ            Φλωρίδης Γεώργιος+Τσιτουρίδης Σάββας+Κιλτίδης Κων/νος+      ΝΟΜΟΣ ΚΟΖΑΝΗΣ            Αθανασιάδης Αλέξανδρος+Λωτίδης Λάζαρος+Βλαχόπουλος Ηλίας+Τσιαρτσιώνης Νικόλαος	+Παπαδόπουλος Μιχάλης+      ΝΟΜΟΣ ΚΟΡΙΝΘΙΑΣ            Κοτσώνης Θεόδωρος+Χωρέμης ΑναστάσιοςΑΠΩΝΔήμας Σταύρος+Παπαληγούρας Αναστάσιος+      ΝΟΜΟΣ ΚΥΚΛΑΔΩΝ            Παπαζώη Ελισάβετ+Λεβογιάννης Νικόλαος+Χωματάς Ιωάννης+      ΝΟΜΟΣ ΛΑΚΩΝΙΑΣ            Γρηγοράκος Λεωνίδας+Σκανδαλάκης Παναγιώτης+Δαβάκης Αθανάσιος+      ΝΟΜΟΣ ΛΑΡΙΣΗΣ            Νασιώκας 'Εκτορας+Φλώρος Νικόλαος+Χατζημιχάλης Νικόλαος - Φώτιος+Φαρμάκης Νικόλαος+Γαρουφαλιάς Γεώργιος+Ζώης Χρήστος+Κατσαρός Νικόλαος+Τσιόγκας Δημήτριος+      ΝΟΜΟΣ ΛΑΣΗΘΙΟΥ            Καρχιμάκης Μιχαήλ+Ιωαννίδης Φοίβος+      ΝΟΜΟΣ ΛΕΣΒΟΥ            Σηφουνάκης Νικόλαος+Παπαδέλλης Φραγκλίνος+Σκοπελίτης ΣταύροςΑΠΩΝ      ΝΟΜΟΣ ΛΕΥΚΑΔΑΣ            Κτενάς ΓεώργιοςΑΠΩΝ      ΝΟΜΟΣ ΜΑΓΝΗΣΙΑΣ            Ζήση Ροδούλα+Τζανής Λεωνίδας+Βούλγαρης Αλέξανδρος+Νάκος Αθανάσιος+Μακρή Ζωή (Ζέττα)+Γκατζής Νικόλαος+      ΝΟΜΟΣ ΜΕΣΣΗΝΙΑΣ            Κατσιλιέρης Πέτρος+Μπένος Σταύρος+Γιαννακόπουλος Ιωάννης+Καλαντζάκου Σοφία+Παπανικολάου Ελευθέριος+Λαμπρόπουλος Ιωάννης+      ΝΟΜΟΣ ΞΑΝΘΗΣ            Σγουρίδης Παναγιώτης+Στολίδης Σωτήριος+Κοντός Αλέξανδρος+      Α' ΠΕΙΡΑΙΩΣ            Σημίτης Κων/νοςΑΠΩΝΦασούλας Παναγιώτης+Μπεντενιώτης Εμμανουήλ+Καλός Γεώργιος+Μελάς Παναγιώτης+Μιχαλολιάκος Βασίλειος+Μαντούβαλος Πέτρος+      Β' ΠΕΙΡΑΙΩΣ            Λαλιώτης Κων/νος+Νιώτης Γρηγόρης+Λιντζέρης Δημήτριος+Κρητικός Παναγιώτης+Διαμαντίδης Ιωάννης+Καψής Γιάννης+Νεράντζης Αναστάσιος+Λαφαζάνης Παναγιώτης+      ΝΟΜΟΣ ΠΕΛΛΗΣ            Πασχαλίδης Γεώργιος+Βοσνάκης Χρήστος+Καρασμάνης Γεώργιος+Φουντουκίδου - Θεοδωρίδου Παρθένα+Τζαμτζής Ιορδάνης (Δάνης)+      ΝΟΜΟΣ ΠΙΕΡΙΑΣ            Τσερτικίδης Παντελής+Αρσένη Μαρία+Κωνσταντόπουλος Γεώργιος+Πολύζος Ευάγγελος+      ΝΟΜΟΣ ΠΡΕΒΕΖΗΣ            Τσεκούρας Ιωάννης+Τρυφωνίδης Γεώργιος+      ΝΟΜΟΣ ΡΕΘΥΜΝΗΣ            Λουκάκης Μανώλης+Κεφαλογιάννης ΙωάννηςΑΠΩΝ      ΝΟΜΟΣ ΡΟΔΟΠΗΣ            Γκαλήπ Γκαλήπ+Μεχμέτ Αχμέτ+Στυλιανίδης Ευριπίδης+      ΝΟΜΟΣ ΣΑΜΟΥ            Βαρδίκος Πυθαγόρας+      ΝΟΜΟΣ ΣΕΡΡΩΝ            Ανθόπουλος Ιωάννης+Βασιλακάκης Βασίλειος+Λεονταρίδης Θεόφιλος+Καραμανλής Αχιλλέας+Κόλλια - Τσαρουχά Μαρία+Χαϊτίδης Ευγένιος+Τσιπλάκης Κων/νος+      ΝΟΜΟΣ ΤΡΙΚΑΛΩΝ            Μαγκούφης Χρήστος+Μάτης Αθανάσιος+Σκρέκας Θεόδωρος+Χατζηγάκης Σωτήριος+Λέγκας Νικόλαος+      ΝΟΜΟΣ ΦΘΙΩΤΙΔΟΣ            Παπαδήμας Λάμπρος+Βαθειάς Ιωάννης+Αλαμπάνος Δημήτριος+Γιαννόπουλος Αθανάσιος+Καλλιώρας Ηλίας+      Αγγελούσης Ευστάθιος      ΑΠΩΝ            ΝΟΜΟΣ ΦΛΩΡΙΝΗΣ            Λιάνης Γεώργιος+Κορτσάρης Νικόλαος+      ΝΟΜΟΣ ΦΩΚΙΔΟΣ            Θάνος Δημήτριος+Γκελεστάθης Νικόλαος+      ΝΟΜΟΣ ΧΑΛΚΙΔΙΚΗΣ            Πάχτας Χρήστος+Πάππας Βασίλειος+Φλωρίνης Αθηναίος+      ΝΟΜΟΣ ΧΑΝΙΩΝ            Σκουλάκης Εμμανουήλ+Δαμιανάκης Ευτύχιος+Βαλυράκης Ιωσήφ+Μαρκογιαννάκης Χρήστος+      ΝΟΜΟΣ ΧΙΟΥ            Τσουρή Ελπίδα+Βαρίνος Αθανάσιος+
ΓΕΝΙΚΟ ΣΥΝΟΛΟ               "ΝΑΙ" 147
      »          »                         "ΟΧΙ" 129
ΣΥΝΟΛΟ ΨΗΦΙΣΑΝΤΩΝ               276

Ο ΠΡΟΕΔΡΟΣ                         ΟΙ ΓΡΑΜΜΑΤΕΙΣ»
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 49 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Το ακροτελεύτιο άρθρο έγινε δεκτό, όπως τροποποιήθηκε από τον κύριο Υπουργό, ομοφώνως.
	Συνεπώς, το νομοσχέδιο του Υπουργείου Οικονομίας και Οικονομικών: «Μέτρα αναπτυξιακής και κοινωνικής πολιτικής – αντικειμενικοποίηση του φορολογικού ελέγχου και άλλες διατάξεις» έγινε δεκτό επί της αρχής και επί των άρθρων, κατά πλειοψηφία.
	Η ψήφισή του στο σύνολο αναβάλλεται για άλλη συνεδρίαση.
	Κυρίες και κύριοι συνάδελφοι, προχωρούμε τώρα στη συζήτηση του νομοσχεδίου του Υπουργείου Εργασίας και Κοινωνικών Ασφαλίσεων.
	Μόνη συζήτηση επί της αρχής, των άρθρων και του συνόλου του σχεδίου νόμου: «Μέτρα για την αντιμετώπιση της ανεργίας και άλλες διατάξεις».
	Σας υπενθυμίζω ότι η Διάσκεψη των Προέδρων αποφάσισε στη συνεδρίασή της, της 18.12.2003 τη συζήτηση του νομοσχεδίου αυτού σε δύο συνεδριάσεις.
	Έχω την τιμή να σας ανακοινώσω ότι από το ΠΑΣΟΚ ορίζεται ως Κοινοβουλευτικός Εκπρόσωπος ο Βουλευτής Αιτωλοακαρνανίας κ. Παναγιώτης Κουρουμπλής, από τη Νέα Δημοκρατία ο Βουλευτής Α΄ Αθηνών κ. Νικήτας Κακλαμάνης και από το Κομμουνιστικό Κόμμα Ελλάδας ο Βουλευτής κ. Δημήτριος Τσιόγκας.
	Επίσης, από το Συνασπισμό της Αριστεράς των Κινημάτων και της Οικολογίας ορίζεται ως ειδική αγορήτρια η Βουλευτής κ. Ιωάννα Στεργίου.
	Το λόγο έχει ο εισηγητής της Πλειοψηφίας κ. Σωτήριος Στολίδης.
	ΣΩΤΗΡΙΟΣ ΣΤΟΛΙΔΗΣ: Κύριε Πρόεδρε, συζητάμε σήμερα το σχέδιο νόμου «Μέτρα για την αντιμετώπιση της ανεργίας και άλλες διατάξεις».
      Το Υπουργείο Εργασίας με διάφορα νομοσχέδια έχει καταθέσει μία σειρά από παρεμβάσεις, σχετικά με τη μεγαλύτερη κοινωνική αδικία που υπάρχει, την ανεργία. Στο σημερινό νομοσχέδιο –νομίζω ότι είναι το πέμπτο από μία σειρά από νομοσχέδια- το Υπουργείο Εργασίας καταθέτει την αγωνία της ελληνικής Κυβέρνησης για το μεγαλύτερο πολιτικό θέμα, κατά την άποψή μου, που απασχολεί τους Έλληνες και τους εργαζόμενους πολίτες που είναι η ανεργία.
	Η Ελλάδα κατάφερε την τελευταία πενταετία μία σημαντική πρόοδο στην επίτευξη της ονομαστικής σύγκλισης και περιορισμού του αναπτυξιακού χάσματος με τους εταίρους της Ευρωπαϊκής Ένωσης. Με αυτό το νομοσχέδιο δίνεται έμφαση στην επιτάχυνση και διατήρηση της διαδικασίας της πραγματικής σύγκλισης και της ταχείας ποιοτικής αναβάθμισης του παραγωγικού συστήματος με παράλληλη ενίσχυση της κοινωνικής αλληλεγγύης και της κοινωνικής συνοχής.
      Σ’ αυτό το πλαίσιο μ’ αυτό το νομοσχέδιο η προσπάθεια εστιάζεται στην επιτάχυνση της ανάπτυξης με εμπέδωση της κοινωνικής συνοχής, στην αύξηση της απασχόλησης του ανθρώπινου δυναμικού της χώρας, στην αντιμετώπιση της ανεργίας. 
      Το 2002 η ελληνική οικονομία ήταν η δεύτερη ταχύτερα αναπτυσσόμενη οικονομία στην Ευρωπαϊκή Ένωση, ενώ ιδιαίτερα θετική υπήρξε η επίδοση της χώρας και στο πεδίο της παραγωγικότητας. Οι μισθοί και οι συντάξεις ακολουθούν πραγματικά μία ανοδική πορεία που εγγυάται τη βελτίωση του εισοδήματος των εργαζομένων και του βιοτικού τους επιπέδου.
      Από το 2000 μέχρι και το 2003 παρατηρείται σταθερή μείωση του ποσοστού των ανέργων. Συνολικά η ανεργία έχει μειωθεί κατά 2,2 ποσοστιαίες μονάδες. Όπως δείχνουν τα πρόσφατα στοιχεία, η σημαντικότερη πρόοδος αφορά τον περιορισμό της ανεργίας των νέων και των μακροχρόνια ανέργων. Λιγότερο, όμως, εντυπωσιακά είναι τα αποτελέσματα όσον αφορά την αντιμετώπιση της ανεργίας των γυναικών, παρά το ότι από το 1999 μέχρι σήμερα παρουσιάζει σταθερή μείωση.
      Παρά ταύτα και παρά την αύξηση του ποσοστού απασχόλησης που παρατηρήθηκε το 2003, το ποσοστό απασχόλησης παραμένει χαμηλό και κυρίως της απασχόλησης των γυναικών. Ένας μεγάλος αριθμός γυναικών, με έμφαση τις γυναίκες που βρίσκονται σε συγκεκριμένο ηλικιακό φάσμα, εμφανίζονται να μην ενδιαφέρονται να ενταχθούν για πολλούς και διάφορους λόγους στο εργατικό δυναμικό της χώρας.
      Η αντιμετώπιση της ανεργίας αποτελεί τη μεγαλύτερη πρόκληση για μία κοινωνία συνοχής. Ο άνεργος δεν έχει στόχο την επιδότηση, έχει στόχο και ανάγκη να εργάζεται και να αμείβεται, έχει στόχο να ασφαλίζεται στο κοινωνικό ασφαλιστικό μας σύστημα και να μην αισθάνεται περιθωριοποιημένος. Η αναδιοργάνωση του ΟΑΕΔ, η λειτουργία των Κέντρων Προώθησης της Απασχόλησης, η εξατομικευμένη προσέγγιση κάθε ανέργου, η απόκτηση γνώσεων και δεξιοτήτων που εναρμονίζεται με την ανάγκη ανάπτυξης της οικονομίας και τις ανάγκες της αγοράς εργασίας, αποτελούν τα κλειδιά για τη μείωση της ανεργίας και κυρίως η μετατροπή των παθητικών πολιτικών απασχόλησης σε ενεργητικές πολιτικές, δηλαδή η μετατροπή της επιδότησης της ανεργίας σε επιδότηση εργασίας.
      Μ’ αυτό το σχέδιο νόμου γίνεται μία πραγματική τομή, όπως είπα, της μετατροπής της επιδότησης της ανεργίας σε επιδότηση της εργασίας. Παρέχεται η δυνατότητα της επιδότησης της εργασίας του ανέργου, μετατροπής του επιδόματος ανεργίας –όπως είπαμε- σε μέρος της συνολικής αμοιβής, όμως, του ανέργου που εργάζεται. Παράλληλα με τη θέσπιση κινήτρων επιδιώκεται η ενίσχυση της γυναικείας απασχόλησης και η αντιμετώπιση της αυξημένης ανεργίας των γυναικών.
      Θεσπίζονται επίσης κίνητρα για την πρόσληψη ανέργων νέων μέχρι είκοσι πέντε ετών που είναι δυσχερής η είσοδός τους στην αγορά εργασίας, όπως και για τους μακροχρόνια άνεργους ώριμης ηλικίας που είναι ιδιαιτέρως δυσχερής η επανείσοδος στην αγορά εργασίας.
      Σε όλες τις ανωτέρω περιπτώσεις –και αυτό είναι το πιο σημαντικό- λαμβάνεται μέριμνα με το παρόν νομοσχέδιο, ώστε να μη μειώνεται το προσωπικό που απασχολούν οι εργοδότες, οι οποίοι επιθυμούν την πρόσληψη προσωπικού μέσω κινήτρων, δηλαδή την πρόσληψη ανέργων χρησιμοποιώντας το επίδομα ανεργίας.
      Παράλληλα με το νομοσχέδιο θεσπίζονται οι αρχές και οι κανόνες για την υπεύθυνη συμβουλευτική διαδικασία επαγγελματικού προσανατολισμού. Οι αυξημένες δυσκολίες που συναντά ο σύγχρονος νέος και ενήλικας στα ζητήματα σχετικά με την επιλογή σπουδών και επαγγέλματος, την είσοδο, την προσαρμογή και την παραμονή του στην αγορά εργασίας, ενισχύουν την ανάγκη της επαγγελματικής καθοδήγησης και της συμβουλευτικής στήριξής τους στους τομείς αυτούς.
      Η συγκεκριμένη βοήθεια πρέπει να παρέχεται από φορείς που πληρούν τις τυπικές και ουσιαστικές προϋποθέσεις για να επιτελούν τέτοιου είδους έργο. Η απουσία όμως ελέγχου σ’ αυτόν τον τομέα και η ανυπαρξία μέχρι σήμερα ολοκληρωμένου θεσμικού πλαισίου, που να καθορίζει με σαφήνεια τις προϋποθέσεις λειτουργίας των ιδιωτικών φορέων που παρέχουν υπηρεσίες συμβουλευτικής και επαγγελματικού προσανατολισμού, φαίνεται να επιτείνουν το πρόβλημα.
      Στο πλαίσιο αυτό προβάλλεται επιτακτικά η αναγκαιότητα της πιστοποίησης των ιδιωτικών φορέων που αναλαμβάνουν την προσφορά υπηρεσιών, τα ΣυΕΠ, για την προστασία και τη διασφάλιση του συμφέροντος του κοινωνικού συνόλου. Μετά την ψήφιση από το Κοινοβούλιο του νόμου για το ΕΣΣΕΕΚΑ, με τη ρύθμιση αυτή γίνεται ένα άλλο θετικό βήμα.
      Επίσης με τις διατάξεις αυτού του νομοσχεδίου γίνονται ρυθμίσεις σειράς εργασιακών θεμάτων που συνδέονται με την εφαρμογή προγραμμάτων προώθησης της απασχόλησης, απλούστευσης των διαδικασιών για την τοποθέτηση στον ιδιωτικό ή στο δημόσιο τομέα προσώπων που προστατεύονται και από τις διατάξεις του ν. 2643/1998, με την παροχή δυνατότητας Κέντρων Επαγγελματικής Κατάρτισης να λειτουργούν και ως γραφεία συμβούλων εργασίας υπό προϋποθέσεις, καθώς και θέματα ελέγχων της αγοράς εργασίας.
      Με τις διατάξεις επίσης του νομοσχεδίου αυτού, λαμβάνονται μέτρα στεγαστικής συνδρομής και για τους εργαζόμενους δικαιούχους του Οργανισμού Εργατικής Κατοικίας, παρέχεται η δυνατότητα διακανονισμού των οφειλών των εργαζομένων –ένα σημαντικό μέτρο με το οποίο μπορούν να αποπληρώσουν το δάνειό τους, πληρώνοντας ουσιαστικά πολύ λιγότερο ακόμη και από το κεφάλαιο που έχουν πάρει- επίσης ρυθμίζονται λειτουργικά και οργανωτικά θέματα του Οργανισμού Εργατικής Κατοικίας, αλλά ιδιαίτερα του Οργανισμού Εργατικής Εστίας. Παράλληλα ρυθμίζονται οργανωτικά και λειτουργικά θέματα του Υπουργείου Εργασίας και Κοινωνικών Ασφαλίσεων και εποπτευομένων απ’ αυτό οργανισμών.
      Κύριε Πρόεδρε, όπως είπα, το Υπουργείο Εργασίας με μία σειρά από νομοσχέδια κατέθεσε την αγωνία της Κυβέρνησης του ΠΑΣΟΚ για το μεγάλο αυτό πρόβλημα για τη μεγαλύτερη κοινωνική αδικία που υπάρχει και που είναι η ανεργία. Η Κυβέρνηση και το κυβερνών Κόμμα δεν ισχυρίζονται ότι έχουν λύσει το πρόβλημα. Μακάρι να υπήρχαν μαγικές συνταγές. Το θέμα, είναι, όμως, ότι απέδειξε όλο αυτό το διάστημα ότι έχει την ίδια αγωνία και με τα συνδικάτα και με τους εργαζόμενους και προσπάθησε με αυτές τις παρεμβάσεις να δημιουργήσει τις προϋποθέσεις λύσης του μεγάλου αυτού προβλήματος της ανεργίας και να βοηθήσει την απασχόληση.
      Με αυτήν την ολοκληρωμένη σειρά παρεμβάσεων από το Υπουργείο Εργασίας, είχαμε και το εξής φαινόμενο. Παρατηρήθηκε, κύριε Πρόεδρε, και στην επιτροπή που συζητήθηκε το σημερινό νομοσχέδιο, αλλά και σε όλες τις συζητήσεις που έγιναν για τα προηγούμενα νομοσχέδια κι επειδή προέρχομαι κι εγώ από τα εργατικά συνδικάτα, να υπάρχει μία αγωνία από τα κόμματα της Αριστεράς, να υπάρχει μία αντιπαράθεση με προτάσεις, αλλά δυστυχώς από τους συναδέλφους της Νέας Δημοκρατίας σε όλα αυτά τα νομοσχέδια, ενώ καταγγέλλουν την Κυβέρνηση για τα νομοσχέδια που έχει φέρει και δεν έχει λύσει το πρόβλημα, ενώ αναδεικνύουν το πρόβλημα ως ένα από τα μεγαλύτερα προβλήματα της καθημερινότητας και ως το μεγαλύτερο πρόβλημα και ιδιαίτερα τώρα που πηγαίνουμε στις εκλογές, αυτό της ανεργίας –και σας μιλάω και ως καινούριος Βουλευτής τριάμισι – τεσσάρων ετών- δεν άκουσα μία πρόταση από τη Νέα Δημοκρατία. Ιδιαίτερα στην τελευταία συνεδρίαση της Επιτροπής Κοινωνικών Υποθέσεων είχαμε μία στείρα άρνηση απ’ όλους τους συναδέλφους της Νέας Δημοκρατίας που τοποθετήθηκαν και παράλληλα, όταν φτάσαμε να συζητήσουμε επί των άρθρων δεν είχαμε καμία ουσιαστική διαφωνία σε κανένα άρθρο. Αυτό, λοιπόν, που λέω είναι ότι δεν είχαμε καμία πρόταση.
      Κύριε Πρόεδρε, έχουμε αυτά τα πέντε νομοσχέδια και βλέπουμε ότι στην ελληνική κοινωνία έγινε ένας τρομερός διάλογος. Το πιο σημαντικό για μένα είναι ότι είχαμε όλους τους κοινωνικούς εταίρους και σ’ αυτό το νομοσχέδιο να συμφωνούν, να μην έχουν καμία διαφωνία και αυτοί να καταθέτουν προτάσεις και να τις αποδέχεται η Κυβέρνηση. Αλλά παράλληλα, όταν είχαμε ένα πρόβλημα σημαντικό σ’ ένα από τα νομοσχέδια και μία πρόταση που κατέθεσε η Κυβέρνηση υπό την ηγεσία του προηγούμενου Υπουργού, υπήρξε ένας τρομερός αντίλογος και με τα συνδικάτα και με την κοινωνία και είδαμε να γίνεται ένας μεγάλος διάλογος μέσα στην ίδια την κοινωνία αλλά και μέσα στο ίδιο το ΠΑΣΟΚ, όπου υπήρξαν συγκρούσεις και αντιπαραθέσεις.
     Ήταν μια πολύ βελτιωμένη πρόταση που αποδέχθηκε το ελληνικό Κοινοβούλιο, αλλά και οι εργαζόμενοι και η κοινωνία -και εννοώ το μεγάλο ασφαλιστικό- που και εκεί δυστυχώς συναντήσαμε την άρνηση της Νέας Δημοκρατίας.
      Δεν μπορεί -και ιδιαίτερα τώρα που πηγαίνουμε σε εκλογές- να μην έχει πει την άποψή της η Νέα Δημοκρατία για μια σειρά από ζητήματα που αφορούν  όλες τις θέσεις που καταθέτουν τα κεντρικά συνδικάτα, η τριτοβάθμια συνδικαλιστική οργάνωση, όπως είναι η ΓΣΕΕ, η ΑΔΕΔΥ, να μην έχει πάρει θέσει σε κανένα σοβαρό θέμα, να μην έχει κάνει καμία σοβαρή πρόταση, ούτε να έχει πάρει μέρος σε ένα διάλογο που πρέπει να αναπτύσσεται μέσα στο Κοινοβούλιο και να έρχεται όλο αυτό το διάστημα με μία πλήρως στείρα άρνηση.
     Προχωρούμε σε εκλογές. Ελπίζω η Νέα Δημοκρατία να πάρει θέση σε όλες τις προτάσεις που έκανε η Κυβέρνηση του ΠΑΣΟΚ, στη μεγάλη αγωνία που έχει η Κυβέρνηση του ΠΑΣΟΚ για τα ζητήματα που απασχολούν τους εργαζόμενους. Ελπίζουμε επίσης να πάρει θέση για το ασφαλιστικό. Και νομίζω ότι σήμερα κατατέθηκε στη Βουλή –θα μας το ανακοινώσει ο κύριος Υπουργός- το νέο ασφαλιστικό, που με χαρά το περιμένουν οι εργαζόμενοι και ελπίζουμε να ολοκληρωθεί, κύριε Υπουργέ, γρήγορα.
     Υπάρχει, λοιπόν, η μεγάλη ευκαιρία για τη Νέα Δημοκρατία να ακούσουμε την άποψή της στο επόμενο νομοσχέδιο για το μεγαλύτερο, όπως θεωρείται, πρόβλημα που απασχόλησε τους εργαζόμενους και τους απασχολεί, που είναι το ασφαλιστικό, να δούμε τι προτείνει, να δούμε τις θέσεις της. Γιατί αν οι θέσεις της είναι οι θέσεις της κυβέρνησης Μητσοτάκη την περίοδο 1989-1993, τότε είχαμε αύξηση της ανεργίας κατά έξι μονάδες. Πάντως μόνο έτσι μπορούμε πλέον να την  κρίνουμε. Αφού δεν βλέπουμε θέσεις από τη Νέα Δημοκρατία, θα πρέπει να την κρίνουμε από το παρελθόν της. Το παρελθόν της Νέας Δημοκρατίας λέει το «μηδέν συν μηδέν», που το πλήρωσαν ακριβά οι εργαζόμενοι. Γελάτε, αλλά το πλήρωσαν πολύ ακριβά οι εργαζόμενοι.
     ΚΩΝΣΤΑΝΤΙΝΟΣ ΤΣΙΠΛΑΚΗΣ: Και μόνο που το αποδέχεστε κι εσείς και χαριτολογείτε, αντιλαμβάνεσθε τη βασιμότητα με την οποία το λέτε. 
     ΣΩΤΗΡΙΟΣ ΣΤΟΛΙΔΗΣ: Μα, δεν καταθέτετε πρόταση. Ο ελληνικός λαός σε πενήντα μέρες θα αποφασίσει. Πρέπει να σας κρίνει. Και για να σας κρίνει, θα σας κρίνει με το παρελθόν σας, όταν δεν προτείνετε όλο αυτό το διάστημα τίποτα. Επί τέσσερα χρόνια σας παρακολουθώ και δεν είδα μία πρότασή σας σ’ ένα από τα νομοσχέδια, ενώ βλέπω την αγωνία των Υπουργών του ΠΑΣΟΚ να καταθέτουν τις προτάσεις και να ψάχνουν να περάσουν τις θέσεις αυτές μέσα από ένα διάλογο. Και επιχειρούν το διάλογο, ενώ εσείς δεν καταθέτετε πρόταση.
     Είναι επόμενο, λοιπόν, ότι θα πρέπει ο ελληνικός λαός να σας κρίνει σε αυτόν τον τομέα -και ιδιαίτερα οι εργαζόμενοι- από το παρελθόν σας. Γιατί μιλάτε για την ανεργία, αλλά την αυξήσατε πάνω από πέντε μονάδες εκείνη την τετραετία. Μιλάτε για την απασχόληση, αλλά μειώσατε την απασχόληση. Μιλάτε για ανάπτυξη, αλλά είχαμε μηδέν ανάπτυξη τότε. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Σπυρίδων Σπύρου έχει το λόγο.
     ΣΠΥΡΙΔΩΝ ΣΠΥΡΟΥ: Κύριε Πρόεδρε, κυρίες και κύριοι συνάδελφοι, ακούσαμε από τον εισηγητή της Πλειοψηφίας ότι η Νέα Δημοκρατία δεν έχει πρόγραμμα, δεν παίρνει θέση. Πιπιλίζουμε αυτήν την καραμέλα τώρα τελευταίως και θα έλεγε κανείς ότι το δικό σας πρόγραμμα και οι δικές σας προτάσεις έχουν πολύ μεγάλη επιτυχία στον ελληνικό λαό. Ο λαός, όμως, τα καταδίκασε κατ΄ επανάληψη πριν φτάσουμε στις κάλπες, σε σημείο που ανάγκασε τον Πρωθυπουργό της χώρας, τον καταλληλότερο, να τραπεί σε φυγή και να κρύβεστε όλοι πίσω από το διάδοχο που προέκυψε με τη διαδικασία της υιοθεσίας.
     Η Νέα Δημοκρατία έχει επεξεργασμένες προτάσεις. Έχει πειστεί ο ελληνικός λαός ότι όλα αυτά τα χρόνια που ήταν στην αντιπολίτευση, με πολλή υπευθυνότητα πλησίασε τα προβλήματα του, τα προβλήματα των εργαζομένων, των συνταξιούχων, των ανέργων και έχει πρόταση. Εσείς προσπαθείτε με ψευτοδιλήμματα να δημιουργήσετε σύγχυση στον ελληνικό λαό για ένα θέμα, για το οποίο έχετε τεράστια ευθύνη. Ήδη το θέμα που συζητάμε σήμερα με το παρόν νομοσχέδιο αποτελεί μια προσπάθεια να αντιμετωπιστεί από την Κυβέρνηση το σοβαρό πρόβλημα της ανεργίας, το οποίο είναι κοινωνικό, οικονομικό, ψυχολογικό και κυρίως πολιτικό.
      Πέρα από τα αίτια που προκαλούν την ανεργία, πέρα από τις όποιες συγκυρίες που την επιδεινώνουν, απαιτούνται ολοκληρωμένες πολιτικές σε πολλές κατευθύνσεις για την αντιμετώπισή της. Ας μην ξεχνάμε ότι το Σύνταγμα προβλέπει πως είναι υποχρέωση του κράτους δικαίου, της πολιτείας να εξασφαλίζει εργασία στους πολίτες, προκειμένου να έχουν ένα εισόδημα ικανό για να αντιμετωπίσουν στοιχειώδεις ανάγκες, ατομικές ή οικογενειακές. 
      Σε αντίθετη περίπτωση το άτομο γίνεται ανίσχυρο, ευάλωτο και δημιουργούνται τεράστια προβλήματα και παρενέργειες. Και κανείς δεν μπορεί να ξεχνά ότι πίσω από τους άψυχους αριθμούς, πίσω από τις στατιστικές υπάρχουν άνθρωποι, οικογενειάρχες και νέοι που βλέπουν το μέλλον τους ζοφερό.
      Έτσι, λοιπόν, η αντιμετώπιση της ανεργίας είναι μία φιλόδοξη και ηθικά δίκαιη υποχρέωση της πολιτείας. Τα μέτρα που οφείλει να πάρει, πρέπει να έχουν στόχο όχι τη βραχυχρόνια αντιμετώπιση της ανεργίας με παθητικές πολιτικές, όπως είναι για παράδειγμα το επίδομα ανεργίας, αλλά χρειάζονται ενεργητικές πολιτικές ενίσχυσης της απασχόλησης και μακροχρόνια μέτρα. Χρειάζονται συνδυασμένες πολιτικές που αφορούν στη συνεργασία περισσότερων του ενός Υπουργείου, για να δημιουργηθούν και όχι να απολεσθούν θέσεις εργασίας.
      Πέρα απ’ αυτά, η ανεργία ως μεγάλο κοινωνικό, αλλά και οικονομικό φαινόμενο χρειάζεται μελέτη, για να μπορεί να ασκηθεί εκείνη η πολιτική που θεραπεύει την παθογένεια, στην οποία υποκρύπτεται το φαινόμενο της ανεργίας. Το εγχείρημα είναι δύσκολο. Διαφορετικά δεν θα χρειαζόταν να φέρει η Κυβέρνηση νόμους –αυτός είναι ο τέταρτος αυτήν την περίοδο- όπως για παράδειγμα ο «νόμος Γιαννίτση», δηλαδή ο ν. 2674/2000 περί «Προώθησης της απασχόλησης και άλλες διατάξεις», ο ν. 2956/2001 περί «Αναδιάρθρωσης του ΟΑΕΔ και άλλες διατάξεις» που δημιούργησε τεράστια προβλήματα στον ΟΑΕΔ με τις ανώνυμες εταιρείες, εκ των οποίων η μία δεν λειτούργησε, και ο ν. 3144/2003 περί «Κοινωνικού διαλόγου για την προώθηση της απασχόλησης και την κοινωνική προστασία και άλλες διατάξεις».
      Κύριοι συνάδελφοι, φθάσατε σήμερα, μετά από είκοσι χρόνια, για να αντιληφθείτε το ρόλο που παίζουν η εκπαίδευση, η κατάρτιση, η επανακατάρτιση, η συνεχιζόμενη εκπαίδευση, καθώς και τη δυνατότητα που δίνουν σ’ έναν εργαζόμενο ή και άνεργο να προσαρμοστεί στις σύγχρονες ανάγκες της αγοράς εργασίας, για να μπορέσει να εξασφαλίσει μία εργασία.
      Προηγουμένως τόνισα ότι με τους νόμους που φέρατε, φιλοδοξούσατε να θεραπεύσετε κάποιες παραμέτρους της ανεργίας, αλλά δεν μπορέσατε με όλους αυτούς τους νόμους να λύσετε το τεράστιο πρόβλημα της ανεργίας, αφού η ανεργία όχι μόνο δεν μειώθηκε, παρά μόνο στατιστικά, αλλά αντίθετα αυξήθηκε σε κατηγορίες πολιτών, όπως είναι οι νέοι κάτω των είκοσι πέντε ετών, οι γυναίκες, αλλά και στους μακροχρόνια άνεργους άνω των πενήντα πέντε ετών. Είναι γνωστό εξάλλου πως, αν κάποιος σ’ αυτήν την ηλικία χάσει την εργασία του, πάρα πολύ δύσκολα μπορεί να βρει κάποια άλλη.
      Παράλληλα, η μελέτη του φαινομένου έδειξε ότι η ανεργία έχει και γεωγραφική κατανομή. Για παράδειγμα, στη βόρεια Ελλάδα έχουμε αύξηση της ανεργίας, ενώ παρατηρείται σχετική μείωση στην νότια Ελλάδα. 
      Επίσης παρατηρείται αύξηση της απασχόλησης στον τριτογενή τομέα, ενώ στο δευτερογενή παρατηρείται μείωση κατά 21,3% και στον πρωτογενή μειώθηκε κατά 22,7%. Αυτό είχε ως αποτέλεσμα να αυξάνεται η ανεργία, που οδήγησε στην εσωτερική μετανάστευση και απερήμωσε την ύπαιθρο.
      Επιπλέον, στο επίπεδο της Ευρωπαϊκής Ένωσης η χώρα μας είναι πρώτη μεταξύ των δεκαπέντε χωρών στην ανεργία των νέων και των γυναικών. Είναι γνωστό πως η μείωση των εξαγωγών μας, λόγω της έλλειψης διαρθρωτικών παρεμβάσεων και της μειωμένης εκπαίδευσης των παραγωγών, οδήγησε στο αποτέλεσμα οι εξαγωγές μας να είναι μειωμένες, οι εισαγωγές να έχουν τετραπλασιαστεί, η χώρα μας να εμφανίζει αρνητικό εμπορικό ισοζύγιο και τα προϊόντα μας να εκτοπίζονται ακόμα και από την εσωτερική αγορά, δημιουργώντας έτσι εγκατάλειψη της υπαίθρου και εσωτερική μετανάστευση με συνακόλουθο τα τεράστια προβλήματα που δημιουργούνται, ιδιαίτερα στους νέους μας, από τη μετακίνησή τους στα αστικά κέντρα.
      Η αντιμετώπιση, λοιπόν, της ανεργίας είναι αποτελεσματικότερη, όταν αντιμετωπίζονται οι αιτίες που την προκαλούν.
      Κύριε Υπουργέ, με την πολιτική που εφαρμόσατε ιδιαίτερα την τελευταία δεκαετία –και αναφέρομαι στη γενικότερη πολιτική της Κυβέρνησής σας, η οποία επηρεάζει και τον τομέα της απασχόλησης- ουσιαστικά αποσαθρώσατε τον παραγωγικό ιστό της χώρας, μειώσατε την παραγωγή, χάθηκαν θέσεις εργασίας και θέσεις στην κατάταξη της ανταγωνιστικότητας, με αποτέλεσμα να εγκαταλειφθεί η ύπαιθρος, αφού η ελληνική περιφέρεια αγνοήθηκε προκλητικά. Δηλαδή από την εικοστή πέμπτη θέση πήγαμε στην τριακοστή πέμπτη.
      ΣΩΤΗΡΙΟΣ ΣΤΟΛΙΔΗΣ: Καμιά πρόταση, τίποτα για το νομοσχέδιο;
      ΣΠΥΡΙΔΩΝ ΣΠΥΡΟΥ: Θα φθάσουμε και εκεί, γιατί όσο αντιμετωπίζετε την ανεργία αποσπασματικά  και πρόχειρα, μου θυμίζετε σε ιατρική ορολογία έναν ασθενής ο οποίος είναι σοβαρά με πολλά συμπτώματα και τον αντιμετωπίζετε με ασπιρίνη. Αυτό μπορεί να παραπλανεί ακόμη και τους συγγενείς ότι πηγαίνει καλύτερα, αλλά στην πραγματικότητα επιβαρύνεται η υγεία του. 
      Εγώ θέλω να πω -και αν διαφωνείτε, πείτε το- ότι το θέμα της απασχόλησης και της ανεργίας είναι ένα τεράστιο κοινωνικό πρόβλημα και δεν αντιμετωπίζεται με αυτόν τον τρόπο που επιχειρείτε εσείς και μάλιστα προεκλογικά. Όταν εκατόν πενήντα χιλιάδες νέοι επιστήμονες δεν βρίσκουν εργασία, όταν ένας στους δύο νέους –κι αυτό το  συζητά κανείς σε κάθε οικογένεια- δεν έχει δουλειά, τότε τα προβλήματα δεν λύνονται με στατιστικά στοιχεία, ούτε με ωραιοποιημένα στοιχεία, κύριε συνάδελφε, και αυτή είναι μία πραγματικότητα.
	Θεωρώ ότι το θέμα είναι πάρα πολύ μεγάλο. Είναι προπάντων οικονομικό, αλλά κυρίως πολιτικό. Δεν έχετε βούληση. Θέλετε να χρησιμοποιείτε τους ανέργους και ιδιαίτερα προεκλογικά με τη γνωστή μέθοδο των προγραμμάτων, της κατάρτισης, με τους εργολάβους και με τις υποσχέσεις ότι θα διοριστούν μετεκλογικά.
	Θέλω, λοιπόν, να σταματήσετε αυτό το θέμα της πρότασης, γιατί εδώ μία πρόταση έχουμε. Γιατί αν μπορούσατε να φτιάξετε αυτό το αδηφάγο,  σπάταλο και  εχθρικό κράτος και οι επιχειρήσεις θα μπορούσαν να αναπτύσσονται και οικονομική πολιτική θα μπορούσαμε να έχουμε με εθνικούς  πόρους, αλλά και οι ευρωπαϊκοί πόροι, θα μπορούσαν να επενδύονται με τον καλύτερο τρόπο. Θα ενισχυόταν η επιχειρηματικότητα και  θα βρισκόντουσαν  θέσεις εργασίας για τους πολίτες και ιδιαίτερα για τους νέους. Μόνο τότε θα μπορούσε να υπάρχει ζήτηση. Όσα προγράμματα και να κάνετε και όσες επιδοτήσεις και να δώσετε, αν κάποιος δεν έχει ανάγκη να πάρει εργαζόμενο δεν θα τον πάρει, έστω και αν του τον δώσετε δωρεάν.
	Πρέπει, να αντιληφθείτε, λοιπόν, ότι είναι πολύ ιερή η ιστορία των ανέργων. Χρειάζεται ιδιαίτερη ευαισθησία και δεν μπορείτε με αυτό το στυλ και μάλιστα στην προεκλογική περίοδο να μας λέτε τι έχετε να προτείνετε. Ένα μεγάλο κόμμα μετά από τόσα χρόνια στην αντιπολίτευση μελετά με ευαισθησία και έρχεται στον ελληνικό λαό σήμερα να κάνει πραγματικές προτάσεις. Όχι αυτό που φοβόσαστε εσείς, δηλαδή, μη χάσετε τις καρέκλες και τις θέσεις σας, γιατί εκεί έχετε τρομάξει, όπως τρόμαξε πριν από σας η κρατικοδίαιτη διαπλοκή που έχετε φτιάξει γύρω σας. Αυτοί ανησυχούν για σας και ανάγκασαν έναν Πρωθυπουργό, τον καταλληλότερο, να φύγει άρον-άρον, προκειμένου να μειωθεί η ζημιά που είχατε και η κατάρρευση. Αυτή είναι η πραγματικότητα και την αντιλαμβάνονται οι πολίτες. Μπορεί να ξεφεύγει βέβαια επί του παρόντος, γιατί τα νομοθετήματα είναι καλά, αλλά το θέμα της ανεργίας δεν λύνεται μόνο με νόμους. Χρειάζεται και η πολιτική βούληση.
	ΣΩΤΗΡΙΟΣ ΣΤΟΛΙΔΗΣ:  Θα τελειώσει η ομιλία σας και πρόταση δεν έχετε κάνει. 
	ΣΠΥΡΙΔΩΝ ΣΠΥΡΟΥ: Για ποια πρόταση μας λέτε τώρα; Είναι πρόταση αυτή που κάνατε εσείς προεκλογικά, να χρησιμοποιήσετε το επίδομα ανεργίας, ως μισθό και τελειώνοντας να επιστρέφει στην ανεργία, χωρίς να παίρνει επίδομα ανεργίας, με αδιευκρίνιστες λεπτομέρειες; Ακόμη και η έκθεση της Επιστημονικής Επιτροπής της Βουλής προβληματίζεται για το ποιοι είναι οι λόγοι της απόλυσης, αν είναι τόσο σαφείς ή όχι ή εν πάση περιπτώσει για τη δυνατότητα που έχει κανείς να απολύσει κάποιον με σύμβαση έργου. Δεν χρειάζονται πάρα πολλές διευκρινίσεις από το Αστικό Δίκαιο. Επομένως, πολύ εύκολα μπορεί κανείς να απολύσει κάποιον για να πάρει έναν άνεργο, για να πάρει αυτό το επίδομα ανεργίας, το οποίο ουσιαστικά δεν συμβάλλει στη δημιουργία θέσεων εργασίας. 
	Θέλω παράλληλα να σας ρωτήσω, το εξής: Οι τριακόσιες περίφημες θέσεις εργασίας που είχατε υποσχεθεί στον ελληνικό λαό προεκλογικά, τι έγιναν; Χάθηκαν πάρα πολλές θέσεις εργασίας και προσπαθείτε τεχνικά να μειώσετε το ποσοστό της ανεργίας με  τη διαγραφή από τους καταλόγους του ΟΑΕΔ μέσα από τις θέσεις κατάρτισης –τριακόσιες εξήντα εννέα θέσεις επανακατάρτισης- και αυτά τα λέτε απασχόληση.
      Η προσπάθεια που κάνετε και μ’ αυτό το νομοσχέδιο είναι θετική στο επίπεδο των καλών προθέσεων, αλλά λειτουργεί, όπως είπαμε αποσπασματικά και χωρίς αποτέλεσμα. Θα έλεγα ότι λειτουργεί σαν την ασπιρίνη στον πυρετό, όπως τόνισα προηγουμένως.
      Στον τομέα της απασχόλησης, χρόνια τώρα θελήσατε να εφαρμόσετε μια αναπτυξιακή πολιτική, με ισοκατανομή των πόρων, ισόρροπη περιφερειακή ανάπτυξη, παραγωγή και αύξηση της επιχειρηματικότητας, κάτι το οποίο δεν συνέβη και γνωρίζετε καλά το ρόλο που παίζουν οι επενδύσεις, αφού  η χώρα μας έχει τις χαμηλότερες επενδύσεις, δεν ξεπερνά τα 50 εκατομμύρια δολάρια και καταλαμβάνει την εκατοστή δέκατη Τρίτη θέση από έναν κατάλογο εκατόν δέκα οκτώ χωρών.
    Αυτό δεν σας προβληματίζει; Γιατί δεν έρχονται επενδύσεις; Όταν έχουν μπροστά τους ένα δαιδαλώδες, σύνθετο και εναλλασσόμενο φορολογικό σύστημα, όταν έχουν μία Δημόσια Διοίκηση, η οποία κωλυσιεργεί και εμποδίζει την κάθε επιχείρηση, με μία σωρεία χαρτιών, να βγάλει μία άδεια για να ανοίξει μία επιχείρηση και να δημιουργήσει πράγματι θέσεις εργασίας και όταν έχουμε ένα εκπαιδευτικό σύστημα το οποίο στην πραγματικότητα δεν συμπλέει και δεν δημιουργεί άτομα που να συνάδουν με τις ανάγκες της αγοράς εργασίας, για να μπορούν πράγματι να είναι ελκυστικοί στην αγορά εργασίας, δεν είναι δυνατόν να υπάρξει ενδιαφέρον επενδύσεων. 
    Η ανεργία δεν αντιμετωπίζεται σωστά, παρά μόνο αποσπασματικά, με αυτές τις μεθόδους. Θέλετε να φέρετε και τις άλλες διατάξεις στην προεκλογική περίοδο, με τις οποίες λύνετε χίλια δύο άλλα προβλήματα, τα οποία ενδεχομένως δημιουργήθηκαν, κλείνοντας το μάτι σε ανθρώπους οι οποίοι είτε δεν ήταν συνεπής είτε κάποια ανάγκη τους έκανε να μην μπορούν να πληρώσουν. Εμείς συμφωνήσαμε με αυτές τις διατάξεις για να διευκολυνθούν κάποιοι πολίτες, αλλά αυτό δεν σημαίνει ότι λύνεται το πρόβλημα της ανεργίας. Άλλως πώς θα εξηγήσετε το γεγονός ότι ενώ ο ρυθμός ανάπτυξης –για τον οποίο υπερηφανεύεστε- είναι τόσο αυξημένος, τα ελλείμματα συγχρόνως αυξάνουν; Το δημόσιο χρέος έφθασε τα 179 δισεκατομμύρια ευρώ και το κατά κεφαλήν εισόδημα βρίσκεται στην τελευταία θέση του μέσου όρου της Ευρωπαϊκής Ένωσης. Όταν το 1980 ήταν στο 70%, σήμερα είναι στο 69%. Η δε αγοραστική δύναμη του Έλληνα είναι στην τελευταία θέση της Ευρωπαϊκής Ένωσης, στην δέκατη πέμπτη και θα χάσει, κύριε Υπουργέ, άλλες δύο θέσεις τώρα με την είσοδο των νέων χωρών.
    (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
    Τα λέω όλα αυτά γιατί οι πολίτες χόρτασαν από λόγια. Η ανασφάλεια σήμερα των Ελλήνων πολιτών αυξήθηκε και δεν μειώθηκε. Ανησυχούν, πλην των δημοσίων υπαλλήλων –και όχι όλοι- όσοι εργάζονται σήμερα και δεν ξέρουν τι θα συμβεί αύριο. Ανησυχούν όσοι δεν έχουν εργασία, εάν θα βρουν στο μέλλον. Ανησυχούν οι επιχειρηματίες για την τύχη των επιχειρήσεών τους. Τα μέτρα που λαμβάνατε μέχρι σήμερα δεν ήταν αποτελεσματικά, γιατί πολλά εξ αυτών δεν εφαρμόσθηκαν, γιατί οι πόροι σπαταλήθηκαν και τα όποια μέτρα εφαρμόσθηκαν δεν ήταν εναρμονισμένα με τις ανάγκες της σύγχρονης αγοράς.
    Κύριε Υπουργέ, τα μέτρα που παίρνετε είναι αποσπασματικά και πρόχειρα. Οφείλει να σας προβληματίσει το γεγονός ότι η πολιτική που ακολουθήσατε όλα αυτά τα χρόνια δεν βοήθησε να αντιμετωπισθεί ένα τεράστιο κοινωνικό πρόβλημα. Η ανεργία μειώνεται μόνο στατιστικά. Είναι ένα πρόβλημα δυσεπίλυτο, με πολλές διαστάσεις και εσείς το αντιμετωπίζετε πρόχειρα, με καιροσκοπισμό, με ομηρία συχνά των εκπαιδευομένων ημιαπασχολούμενων με υποσχέσεις για το μελλοντικό διορισμό τους. 
    Έτσι κάνατε και τις προηγούμενες εκλογές κινητοποιώντας ολόκληρο το μηχανισμό του ΟΑΕΔ, αλλά και τον ημετέρων εργολάβων. Κάτι τέτοιο επιχειρείτε και σήμερα, για να παραπλανήσετε ξανά ένα ευαίσθητο κομμάτι της κοινωνίας μας, που είναι οι άνεργοι, χαϊδεύοντάς τους τα αυτιά και μόνο αυτά. 
    Κυρία Πρόεδρε, ολοκληρώνω λέγοντας και σήμερα ότι ο χρόνος της σημερινής Κυβέρνησης έχει εξαντληθεί. Με σπασμωδικές και αποσπασματικές πρωτοβουλίες δεν μπορούν να λυθούν αυτά τα προβλήματα. Πώς να σας εμπιστευθεί πλέον ο ελληνικός λαός, όταν εσείς που γνωρίζετε τα προβλήματα, έστω και αν πολλά από αυτά δημιούργησε η δική σας πολιτική, δεν τα λύνετε, αλλά λιποτακτείτε και κρύβεστε πίσω από το νέο αρχηγό σας για να παραπλανήσετε τους πολίτες; Είστε όλοι συνυπεύθυνοι. Αποδειχθήκατε πολύ μέτριοι για τις ανάγκες του τόπου. Μετατρέψατε την πολιτική από λειτούργημα σε επάγγελμα και το κόμμα από θεσμό σε επιχείρηση. Τη νεκρανάσταση μόνο οι μαύροι της Αφρικής μπορεί να την πιστεύουν ακόμα. Οι Έλληνες δεν παραμυθιάζονται πλέον ούτε από εσάς, γιατί σας έχουν γνωρίσει καλά είκοσι χρόνια, αλλά ούτε και από τον διάδοχο του κ. Σημίτη, που του λείπει και το ταλέντο, κατά τη γνώμη μου.
    Στη συζήτηση των άρθρων θα συζητήσουμε τις λεπτομέρειες και ενδεχομένως να συμφωνήσουμε με κάποιες παρεμβάσεις. 
    Καταψηφίζουμε το νομοσχέδιο επί της αρχής, γιατί πιστεύουμε ότι δεν λύνει προβλήματα και δεν αντιμετωπίζεται το μεγάλο κοινωνικό πρόβλημα της ανεργίας συνολικά και συνθετικά, μέσα από μία συνεργασία και των  κομμάτων και των φορέων, ώστε να μπορέσουμε να καταπολεμήσουμε αυτήν τη γάγκραινα της κοινωνίας μας, αυτήν τη βόμβα στα θεμέλια της, που πλήττει ιδιαίτερα τους νέους και τις γυναίκες, για να μπορέσουμε να δημιουργήσουμε πραγματικές βάσεις μείωσης της ανεργίας, αυξάνοντας συγχρόνως την επιχειρηματικότητα και την ανταγωνιστικότητα καθώς και την αξιοποίηση των εθνικών και ευρωπαϊκών πόρων προς την καλύτερη κατεύθυνση.
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): O κ. Τσιόγκας έχει το λόγο εκ μέρους του Κομμουνιστικού Κόμματος Ελλάδας.
      ΔΗΜΗΤΡΙΟΣ ΤΣΙΟΓΚΑΣ: Κυρίες και κύριοι Βουλευτές, αυτό το νομοσχέδιο που φέρνει σήμερα η Κυβέρνηση στην Ολομέλεια της Βουλής με σκοπό να το ψηφίσει, με σκοπό να γίνει νόμος του κράτους, πρέπει να το αποσύρετε διότι προσβάλλει την εργατική τάξη, προκαλεί τους άνεργους, αλλά και γιατί στέλνοντας τους άνεργους να δουλεύουν τζάμπα στους εργοδότες με κίνητρο τα ένσημα που θα τους κολλάνε, αυτό δεν είναι απλώς πρόκληση, αλλά είναι διαστροφή. Μόνο η ιδέα να εργάζεται ο άνεργος εισπράττοντας μόνο το επίδομα ανεργίας είναι προσβολή για χιλιάδες ανέργους και για ολόκληρη την εργατική τάξη.
	Με αυτό το νομοσχέδιο μετατρέπετε τους άνεργους σε σύγχρονους δούλους. Είναι προσβολή απέναντι στους ανέργους που έχουν πέσει θύματα της ανίατης ασθένειας του καπιταλιστικού συστήματος το οποίο κάποιοι μπορεί να θέλουν να το θεραπεύσουν αυξάνοντας τα κέρδη τους και μειώνοντας το εργατικό κόστος. Κάποιοι θέλουν να παραπλανήσουν τους εργαζόμενους λέγοντας ότι προσπαθούν να λύσουν το πρόβλημα της ανεργίας, όμως, αυτή η μάχη είναι άνιση και το πρόβλημα της ανεργίας δεν πρόκειται να λυθεί γιατί το ίδιο το καπιταλιστικό σύστημα αναπαράγει την ανεργία.
	Το επίδομα ανεργίας είναι ένδειξη αλληλεγγύης εργάτη προς εργάτη, είναι η ελάχιστη υποχρέωση της κοινωνίας να δίνει επίδομα ανεργίας σ’ αυτούς που είναι τα θύματα του συστήματος. 
      Για το λόγο αυτό, είναι προκλητικό αυτήν την υποχρέωση, αυτήν την αλληλεγγύη, να την οικειοποιείται ο καπιταλιστής, δηλαδή τα χρήματα από την υπεραξία που παράγουν οι εργαζόμενοι να τα επωφελείται ο καπιταλιστής και με κάποια «ψίχουλα» που δίνει στον ΟΑΕΔ εξασφαλίζει αμισθί εργατικά χέρια. 
	Η ασφαλιστική κάλυψη που θα δίνουν οι επιχειρήσεις όταν πρόκειται για μερική απασχόληση είναι η διαφορά της καταβολής του επιδόματος και του ισχύοντος κατώτερου μισθού. Όταν πρόκειται δε για πλήρη απασχόληση, σύμφωνα και με τις δύο εκδοχές της πρότασης, σε τίποτα δεν αλλάζει ότι το μεγάλο κεφάλαιο θα εκμεταλλεύεται εργαζόμενους για ένα ορισμένο χρονικό διάστημα χωρίς να πληρώνει από το ταμείο του ούτε ένα ευρώ. Είναι πρόκληση γιατί με τις εισφορές των εργαζομένων προς τον ΟΑΕΔ οι καπιταλιστές εξασφαλίζουν απολύτως δωρεάν εργατικά χέρια.
	Όταν ο εργοδότης έχει ανάγκη και θέλει να προσλάβει, το κάνει γιατί έχει προγραμματίσει, γιατί απ’ αυτό θα κερδίσει. Εσείς, όμως, τον απαλλάσσετε και από το εργατικό κόστος, αλλά και του δίνετε τη δυνατότητα να απολύει, με αποτέλεσμα να ανακυκλώνεται η ανεργία. Το λέμε αυτό γιατί μέσα στο νομοσχέδιο σε κάποια σημεία αναφέρετε ότι θα επιτρέπονται οι απολύσεις μετά τη συνδρομή σπουδαίου λόγου. Μα, ο κάθε καπιταλιστής, όταν απολύει έναν εργαζόμενο, έχει έτοιμη και μία δικαιολογία, έχει έτοιμη και τη συνδρομή του σπουδαίου λόγου. Συνεπώς, λοιπόν, αυτά που γράφετε στο νομοσχέδιο περί συνδρομής σπουδαίου λόγου, είναι υπεκφυγές, είναι παραπλανητικά προς τους εργαζόμενους και προς το σύνολο της εργατικής τάξης.
      Μέχρι τώρα οι καπιταλιστές πλήρωναν τους εργάτες μόνο για τον αναγκαίο χρόνο και ιδιοποιούνται τον πρόσθετο χρόνο εργασίας, την υπεραξία που παράγουν οι εργάτες. Τώρα η Κυβέρνηση του ΠΑΣΟΚ, η δική σας Κυβέρνηση, με το συγκεκριμένο νομοσχέδιο υποχρεώνει την κοινωνία να πληρώνει τον αναγκαίο χρόνο, αφού ο μισθός θα είναι το επίδομα ανεργίας και το κεφάλαιο θα έχει τη δυνατότητα να μετατρέπει όλο το χρόνο εργασίας των ανέργων που θα προσληφθούν σε υπεραξία.
    Το νομοσχέδιο αυτό αποτελεί κατά τη γνώμη μας βόμβα στα θεμέλια της απασχόλησης. Δημιουργεί τις προϋποθέσεις και προσφέρει τα κίνητρα στους βιομήχανους για χιλιάδες απολύσεις που θα έχουν ως αποτέλεσμα την ανακύκλωση της ανεργίας. ‘Όλα τα επίσημα στοιχεία δείχνουν ότι παρά την αύξηση του ακαθάριστου εθνικού προϊόντος νέες θέσεις εργασίας δεν δημιουργούνται και η είσοδος των ανέργων στην παραγωγή ουσιαστικά θα οδηγήσει σε απολύσεις μέρους του εργατικού δυναμικού.
      Υπάρχει ένα πλήθος στοιχείων που δείχνουν ότι τα πράγματα δεν έχουν αλλάξει. Πρόκειται καθαρά για μέτρο ανακύκλωσης του εργατικού δυναμικού με καθεστώς σύγχρονης δουλείας. Το μόνο που επιτυγχάνεται είναι η αύξηση της εκμετάλλευσης. 
      Αν μέχρι τώρα η στρατιά των ανέργων ήταν για τους καπιταλιστές ένας μοχλός πίεσης προς τους εργάτες, οι άνεργοι που μπαίνουν αμισθί στην παραγωγή είναι ο πολιορκητικός κλοιός που έχει στόχο να διαλύσει κάθε γραμμή άμυνας των εργαζομένων και του συνδικαλιστικού κινήματος. Και βεβαίως εσείς αυτό επιδιώκετε.
      Πρόσφατα η περιφέρεια Θεσσαλίας ανακοίνωσε εκατόν επτά προγράμματα κατάρτισης τα οποία θα παρακολουθήσουν δυόμισι χιλιάδες άνεργοι για δύο, τρεις ή τέσσερις μήνες από τους οποίους παίρνετε την κάρτα ανεργίας για να μην φαίνονται άνεργοι. Το ίδιο γίνεται σε όλη τη χώρα για να παρουσιάσετε την ανεργία σε χαμηλότερα ποσοστά.
      Ρωτώ: Θα βρει κανένας απ’ αυτούς δουλειά; Πόσες θέσεις εργασίας δημιουργήθηκαν απ’ αυτά τα προγράμματα που παρακολουθούν χιλιάδες άνεργοι; Είναι προγράμματα δισεκατομμυρίων που τα ξεκοκαλίζουν διάφοροι επιτήδειοι που έφτιαξαν τα ΚΕΚ  με τη δική σας στήριξη, με τους δικούς σας νόμους. Τώρα τους δίνετε τη δυνατότητα να ανοίξουν μαζί με τα ΚΕΚ και δουλεμπορικά γραφεία. Δηλαδή, να τα λειτουργούν μαζί. Πρόκειται για καθαρό δουλεμπόριο. Αυτό φτιάχνετε εσείς, έτσι αντιμετωπίζετε τους ανέργους, αυτό το μέλλον τους ετοιμάζετε. Διότι υπηρετείτε με συνέπεια τα συμφέροντα των καπιταλιστών και φυσικά συναγωνίζεστε με τη Νέα Δημοκρατία ποιος θα είναι ο καλύτερος διαχειριστής του συστήματος.
      Το ΚΚΕ χαρακτηρίζει αυτό το νομοσχέδιο ως μία ακόμα ακραία πολιτική ενέργεια που το μεγάλο κεφάλαιο απαίτησε από την Κυβέρνηση και η δική σας Κυβέρνηση, ανταποκρίθηκε και το νομοθετεί. 
      Από το 1993 έως το 2000 μέσα από τα διάφορα προγράμματα ξεκοκαλίστηκαν κυριολεκτικά από τους διάφορους κομπιναδόρους και επιτήδειους 120 δισεκατομμύρια δραχμές, χωρίς να δημιουργήσουν ούτε μία νέα σταθερή θέση εργασίας. Απαντήστε μας με ποιο πρόγραμμα επιδότησης των εργοδοτών δημιουργήθηκαν νέες σταθερές θέσεις εργασίας; Μόνο στο Νομό Λάρισας και σε ένα μόνο πρόγραμμα δώσατε 15 δισεκατομμύρια δραχμές χωρίς να δημιουργηθεί ούτε μία σταθερή θέση εργασίας. Χιλιάδες απολύσεις έγιναν τις παραμονές εφαρμογής του προγράμματος για να τους ξαναπροσλάβουν με το πρόγραμμα ως επιδοτούμενους.
      Αντίθετα η Κυβέρνηση με το πακέτο των μέτρων μοίρασε ψίχουλα στους συνταξιούχους, στους άνεργους, στα άτομα με ειδικές ανάγκες. Έδωσε δηλαδή μία αύξηση από μισό ευρώ στα άτομα με ειδικές ανάγκες την ημέρα έως ένα ευρώ στους άνεργους και τους συνταξιούχους την ημέρα.
      Από την άλλη πλευρά με αυτό το νομοσχέδιο και με τα επιδοτούμενα προγράμματα κατάρτισης, επανακατάρτισης, ειδίκευσης, επανειδίκευσης χαρίζετε δισεκατομμύρια στο κεφάλαιο και βεβαίως το κάνετε συνειδητά γιατί αυτή είναι η πολιτική σας, μια πολιτική βαθιά αντεργατική, βαθιά ταξική και φυσικά φροντίζετε ταυτόχρονα να δίνετε ψεύτικες υποσχέσεις στους εργαζόμενους για τη δήθεν επίλυση των προβλημάτων τους. Τους απολύετε τη μία μέρα και την άλλη μέρα τους πουλάτε ελπίδα ότι θα τους βολέψετε και  θα τους τακτοποιήσετε.
      Ζητήσαμε από το Υπουργείο Εργασίας μια συνάντηση για τις εξελίξεις που έχουμε με τους εποχιακά απασχολούμενους στα εργοστάσια που επεξεργάζονται τα φρούτα. Αρνηθήκατε τη συνάντηση. Το επισημάναμε στην επιτροπή της Βουλής πριν τα Χριστούγεννα. Δεν μας δώσατε καμία απάντηση. Το ξαναφέρνουμε στην Ολομέλεια της Βουλής. Θα απαντήσετε ναι ή όχι; Θα δεσμευτείτε ναι ή όχι απέναντι σ’ αυτούς τους εποχιακούς απασχολούμενους.
      Επίσης σας έχουμε καταθέσει τροπολογία για αυτούς τους εποχιακούς απασχολούμενους που εργάζονται σε εποχιακά εργοστάσια φρούτων είτε στα εκκοκκιστήρια βάμβακος είτε στα τυροκομεία να τους εντάξετε στο ν. 1836/89. Μέχρι τώρα, το αρνείσθε, παρά τις επανειλημμένες προτάσεις που σας κάνουμε εδώ και χρόνια. Περιμένουμε αυτήν τη φορά σ’ αυτό το νομοσχέδιο, έστω και τώρα να ψηφίσετε αυτήν την τροπολογία για να δούμε και να δουν και οι εργαζόμενοι αυτών των κλάδων, με ποιους είστε.
      Επίσης θέλουμε σήμερα συγκεκριμένες απαντήσεις από τον Υπουργό Εργασίας εάν θα δεχθεί τις προτάσεις μας να δοθούν τα 1.500 ευρώ σε κάθε εποχιακό που εργάζεται σ’ αυτά τα εργοστάσια, στις φρουτοβιομηχανίες που δεν παίρνουν επίδομα ανεργίας.
      Επίσης, θέλουμε να μας απαντήσετε σήμερα εάν θα πληρωθούν οι εργαζόμενοι τις βιομηχανίες φρούτων από το πρόγραμμα των σεμιναρίων που ανακοινώσατε με τις επτακόσιες ώρες μέσω του ειδικού λογαριασμού του ΛΑΕΚ. Πάλι με λεφτά των εργαζομένων, πάλι από τον ιδρώτα των εργαζομένων δώσατε δέκα δισεκατομμύρια στους βιομηχάνους που έχουν αυτά τα εργοστάσια. Και σας ρωτάμε. Θα πάρουν χρήματα αυτοί οι εργαζόμενοι και πόσα για κάθε ώρα σεμιναρίου που θα παρακολουθήσουν;
      Εάν δεν απαντήσετε, για άλλη μια φορά αποδεικνύεται ότι ακολουθείτε μια πολιτική υποτέλειας στους καπιταλιστές, μια πολιτική την οποία εφαρμόζετε με τα λεφτά των εργαζομένων.
      Ρωτάμε. Με ποιο δικαίωμα τα κάνετε όλα αυτά; Με ποιο δικαίωμα χαρίζετε δισεκατομμύρια στους βιομήχανους τα οποία είναι ο ιδρώτας και το αίμα των εργαζομένων; Οι εργαζόμενοι έτσι και αλλιώς είναι χαμένοι και από σας και από τη Νέα Δημοκρατία. Για να κερδίσουν οι εργαζόμενοι σήμερα, οι άνεργοι, οι συνταξιούχοι πρέπει να χάσετε και εσείς και η Νέα Δημοκρατία. Η ενίσχυση της αγοράς εργασίας εντός εισαγωγικών, όπως θέλετε να την αναφέρετε, για την οποία δήθεν κόπτεσθε ως Κυβέρνηση, αλλά και η Νέα Δημοκρατία, είναι αποκλειστικά η ενίσχυση των εργοδοτών. Η ανεργία είναι το πρόσχημα για γενναίες επιδοτήσεις πάσης φύσεως στο μεγάλο κεφάλαιο.
      Στην πραγματικότητα με τέτοιου είδους μέτρα, η Κυβέρνηση δεν ενδιαφέρεται να αυξήσει, αλλά να μειώσει το μη μισθολογικό κόστος, να ελαφρύνει τους βιομηχάνους. Γύρω απ’ αυτήν τη στρατηγική επιδίωξη, την οποία ξεκάθαρα διατυπώσατε στη Χάρτα Σύγκλισης κινούνται όλα τα μέτρα της Κυβέρνησης, τα μέτρα κατά της ανεργίας, τα οποία συνιστούν ένα πλέγμα μέτρων και ρυθμίσεων που χωρίς να εξασφαλίζουν ούτε μία νέα θέση εργασίας θα μεταφέρουν τεράστιους πόρους, δισεκατομμύρια από τα ταμεία των εργαζομένων στην τσέπη των εργοδοτών.
      Για πρώτη φορά στην ιστορία από την ίδρυση της Εργατικής Εστίας χρηματοδοτείτε τους βιομήχανους. Καμία κυβέρνηση μέχρι τώρα δεν τόλμησε να κάνει αυτό το έγκλημα. Εσείς, το διαπράττετε και μάλιστα σε προεκλογική περίοδο. Μάλιστα, το κάνετε την ώρα που κόψατε με νόμο το επίδομα γάμου από τα νεαρά ζευγάρια και το επίδομα σπουδών από τους φοιτητές.
      Επίσης η Νέα Δημοκρατία παλαιότερα έκοψε και την επιχορήγηση των σωματείων ακριβώς γιατί ήθελε και θέλει να τα στραγγαλίσει για να μη μπορούν να λειτουργήσουν εφόσον δεν θα έχουν οικονομικά. Αυτό τον νόμο, λοιπόν, εσείς τον τηρείτε με θρησκευτική ευλάβεια και τον εφαρμόζετε όλα αυτά τα χρόνια. Τα σωματεία τα έχετε αποκομμένα, δεν τους δίνετε καμία επιχορήγηση και ταυτόχρονα φέρνετε σ’ αυτό το νόμο τη σταθερή επιχορήγηση των βιομηχάνων με τα λεφτά των εργαζομένων. Αυτό είναι έγκλημα, είναι διαστροφή. Αυτό το νομοσχέδιο πρέπει να το πάρετε πίσω.
     Επιχορηγείτε, λοιπόν, το ΣΕΒ, την ΕΣΕΕ και τη ΓΣΕΒΕ για να αγοράσουν ή να ανακαινίσουν ή να χτίσουν γραφεία ή κτήρια. Δηλαδή αν αύριο με αυτό το νόμο αν τον ψηφίσετε έρθει ο Σύνδεσμος Βιομηχάνων και πει ότι θέλει να αγοράσει ένα κτήριο στην πλατεία Συντάγματος, θα αδειάσει τα ταμεία της Εργατικής Εστίας. Γιατί θα θέλει δισεκατομμύρια. Και στους εργαζόμενους, για να πάρουν ένα εισιτήριο κοινωνικού τουρισμού να πάνε μία εβδομάδα διακοπές, τους αυξήσατε τα ένσημα και από πενήντα τα κάνατε εκατό, για να μην μπορούν, ιδιαίτερα αυτοί που το έχουν ανάγκη, αυτοί που δεν έχουν εισόδημα, αυτοί που ίσα ίσα μαζεύουν πενήντα, εξήντα, εβδομήντα, ογδόντα, ενενήντα ένσημα, να πάνε να κάνουν μία εβδομάδα διακοπές. Ε, τους το κόψατε και αυτό, το πήγατε στα εκατό ένσημα, να μην μπορούν να πάνε έστω και μια εβδομάδα διακοπές με τα δικά τους λεφτά.
     Επίσης, έτσι όπως το πάτε, σε λίγο θα δούμε να δίνετε επίδομα ανεργίας και στους βιομήχανους. Είστε ικανοί να τους βάλετε και στην κλήρωση του Οργανισμού Εργατικής Κατοικίας τους φτωχούς και άπορους βιομήχανους, να πάρουν κανένα σπίτι στο ολυμπιακό χωριό ή όπου αλλού γίνονται στην Ελλάδα. Μέχρι εκεί μπορείτε να φτάσετε. Δηλαδή προχωράτε σε αντεργατικά μέτρα τα οποία δεν έχουν όριο.
     Επίσης, στους ασφαλισμένους που τους κάνετε κρατήσεις με τα δικά τους τα λεφτά, που πάνε διακοπές μέσω του κοινωνικού τουρισμού, τους βάλατε από πέρυσι να πληρώνουν περισσότερα από την τσέπη τους. Αυξήσατε δηλαδή την εισφορά τους για να απαλλάξετε τους εργοδότες. Την ώρα που αρνείστε να χρηματοδοτήσετε τα σωματεία, χρηματοδοτείτε τους βιομήχανους, κάτι που δεν μπόρεσε να κάνει καμία κυβέρνηση μέχρι τώρα.
     Το επίδομα ανεργίας, το παίρνει ένας στους τέσσερις. 
      ΠΡΟΕΔΡΕΥΟΥΣΑ (Άννα Μπενάκη Ψαρούδα): Κύριε Τσιόγκα, παρακαλώ ολοκληρώστε. Συμπληρώθηκε προ πολλού ο χρόνος σας.
      ΔΗΜΗΤΡΙΟΣ ΤΣΙΟΓΚΑΣ: Θα επανέλθουμε στη δευτερολογία, για τις προτάσεις του ΚΚΕ. 
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη Ψαρούδα): Το λόγο έχει η ειδική αγορήτρια του Συνασπισμού κ. Ιωάννα Στεργίου.
      ΙΩΑΝΝΑ ΣΤΕΡΓΙΟΥ: Ευχαριστώ, κυρία Πρόεδρε.
    Κύριοι συνάδελφοι, είναι γεγονός ότι άκουσα με μεγάλη προσοχή πάλι –γιατί τον είχα ακούσει και στην επιτροπή- τον εισηγητή της Πλειοψηφίας, ο οποίος μας είπε ότι με αυτό το νομοσχέδιο η Κυβέρνηση εκφράζει την αγωνία της για το μεγάλο αυτό σοβαρό πρόβλημα όπως είναι η ανεργία.
      Από την άλλη μεριά, ο εισηγητής της Νέας Δημοκρατίας μας είπε ότι οι προτάσεις που έχει είναι μακροχρόνιες πολιτικές, οι οποίες θα λύσουν το πρόβλημα της ανεργίας. Εγώ δεν κατάλαβα ούτε την αγωνία που έχει η Κυβέρνηση και με αυτό το νομοσχέδιο θα λύσει το πρόβλημα της ανεργίας ούτε και με τί μακροχρόνιες γενικά πολιτικές θα λύσει η Νέα Δημοκρατία το πρόβλημα της ανεργίας.
      Βέβαια αν είχε αγωνία η Κυβέρνηση, θα είχε πραγματοποιήσει την υπόσχεση που είχε δώσει ο Πρωθυπουργός ότι φέτος, στο τέλος δηλαδή της τετραετίας, θα είχαν δημιουργηθεί τριακόσιες χιλιάδες θέσεις εργασίας. Πού είναι αυτές; Μήπως τις είδατε εσείς; Όσο τις είδατε εσείς, τις είδαμε και μείς.
      Μας δίνετε στοιχεία στην εισηγητική έκθεση, στον προϋπολογισμό, στις δημοσιεύσεις, στις ομιλίες, ότι μειώθηκε η ανεργία. Είναι πλασματικά τα στοιχεία, αυτό το έχουν όλοι πια αποδεχθεί, μόνο εσείς κλείνετε τα μάτια και λέτε έτσι είναι τα πράγματα. Το 8,9% που λέτε ότι είναι ανεργία είναι πλασματικό. Μειώθηκε το εργατικό δυναμικό της χώρας, γι αυτό εμφανίζεται αυτή η μείωση. Οι πεντακόσιοι είκοσι τρεις χιλιάδες άνεργοι που έγιναν τριακόσιες ενενήντα δύο χιλιάδες άνεργοι, όπως ισχυρίζεσθε δεν συμπεριλαμβάνουν τους εκατόν δέκα χιλιάδες ανέργους που είναι σε προγράμματα κατάρτισης και τους εκατόν είκοσι πέντε χιλιάδες που είναι σε προγράμματα νέων θέσεων εργασίας που ο ΟΑΕΔ τους θεωρεί άνεργους. Δεν θέλω να σταθώ στα νούμερα. 
      Υπάρχει ανεργία που δεν καταγράφεται. Είναι οι νέοι που δεν βρίσκουν δουλειά και που δεν εμφανίζονται σαν άνεργοι. Οι μακροχρόνια άνεργοι που ψάχνουν για δουλειά και που αφού απελπιστούν που δεν βρίσκουν, παύουν να αναφέρονται σαν άνεργοι. Κυρίως γυναίκες που απολύονται σε μεγάλη ηλικία και δεν μπορούν να ξαναβρούν δουλειά και φυσικά οι μεγάλης ηλικίας εργαζόμενοι, οι οποίοι κάποια στιγμή, επειδή κλείνει η επιχείρησή τους, βρίσκονται άνεργοι και είτε αυτοαπασχολούνται είτε είναι άνεργοι χωρίς να καταγράφονται, επειδή έχει λήξει το επίδομα ανεργίας τους.
      Πιστεύουμε ότι τόσο η πολιτική της Κυβέρνησης, όσο και η πολιτική που ευαγγελίζεται η Νέα Δημοκρατία και εφάρμοσε στο παρελθόν δεν αντιμετώπισαν ποτέ τη βασική αιτία της αύξησης της ανεργίας το μεγαλύτερο μέρος της οποίας οφείλεται στην ανεπαρκή ζήτηση για θέσεις εργασίας, στην έλλειψη δηλαδή αναπτυξιακών πολιτικών που θα μπορούσαν να δημιουργήσουν νέες θέσεις εργασίας.
      Κινήθηκαν σε μερικούς άξονες οι οποίοι εκ των πραγμάτων είναι αποτυχημένοι. Ο πρώτος άξονας ήταν ότι η μείωση των μισθών θα φέρει κέρδη, άρα επενδύσεις. Αυτό δεν έγινε. Αντίθετα, αυξήθηκαν τα κέρδη των επιχειρήσεων και είναι γεγονός ότι μόνο το 15% των επιχειρηματικών κερδών επανεπενδύεται στη χώρα μας.
      Άλλο ζήτημα. Άκρατη, χαριστική, ανεξέλεγκτη επιδότηση των εργοδοτών που όμως στην πράξη ανακυκλώνουν τους ανέργους χωρίς να δημιουργούν νέες θέσεις εργασίας. Απολύουν, ξαναπαίρνουν με επιδοτήσεις, τους ξανααπολύουν και γίνεται αυτό συνέχεια.
      Τονίζω ότι μέρος της πολιτικής που είχε η Κυβέρνηση ήταν η επιδότηση ιδιωτικών γραφείων για τα σεμινάρια κατάρτισης αμφίβολης ποιότητας και αποτελεσματικότητας. Κατασπαταλήθηκαν, χωρίς κανένας να δώσει λογαριασμό, περίπου 2 τρισεκατομμύρια δραχμές από τα δύο πρώτα Κοινοτικά Πλαίσια Στήριξης για επανακατάρτιση και κατάρτιση των ανέργων. Προχώρησε σε γενικευμένη εφαρμογή ελαστικών και υποβαθμισμένων μορφών απασχόλησης. Έτσι, μπήκε η μερική απασχόληση, η προσωρινή απασχόληση, οι συμβάσεις έργου και μια σειρά άλλες μορφές, με αποτέλεσμα να μη δημιουργούνται νέες θέσεις εργασίας, αλλά να μοιράζονται οι υπάρχουσες. Μια θέση μοιράζεται σε δυο, σε τρεις πολλές φορές θέσεις. 
      Τέλος, υπήρξαν γενικευμένες ιδιωτικοποιήσεις που οδήγησαν στη συρρίκνωση της παραγωγικής βάσης της χώρας μας και στην απώλεια δεκάδων χιλιάδων θέσεων εργασίας. Γι’ αυτό δεν μιλά κανείς, ούτε η Νέα Δημοκρατία. Το γεγονός ότι αυτές οι ιδιωτικοποιήσεις που ανάγκασαν τους εργαζόμενους να μείνουν άνεργοι δεν σας ανησυχεί; Δεν ήταν ένα στοιχείο το οποίο οδήγησε στην αύξηση της ανεργίας; Πού πήγαν όλοι αυτοί οι εργαζόμενοι οι οποίοι έμειναν άνεργοι;
      Στις ίδιες αποτυχημένες λογικές στηρίχθηκαν και τα προηγούμενα κυβερνητικά νομοθετήματα που ανέφερα προηγουμένως και μ’ αυτό έρχεται που λέμε «το κερασάκι στην τούρτα». Μ’ αυτό αποφασίζεται μεγαλύτερη απορύθμιση της αγοράς εργασίας. Έχουμε την επέκταση της μερικής απασχόλησης. Προηγούμενα είχαμε  άλλο νομοσχέδιο που επέτρεπε την αύξηση του ορίου των απολύσεων από τις επιχειρήσεις. Με αυτό το νομοσχέδιο έρχεται ουσιαστικά να επιδοτείται ο εργοδότης με το επίδομα ανεργίας του άνεργου. Αυτό, αν μη τι άλλο, είναι τουλάχιστον σκάνδαλο.
      Πιστεύουμε ότι η Κυβέρνηση με αυτές τις αποφάσεις, με το νομοσχέδιο αυτό στη βάση του –δεν μιλάμε για τις επιμέρους πιθανόν θετικές ρυθμίσεις του- και με τα προηγούμενα ευθυγραμμίστηκε πλήρως με τις θέσεις της εργοδοσίας επιδιώκοντας να αυξήσει την ανταγωνιστικότητα των επιχειρήσεων με τη μείωση του κόστους εργασίας και τη διεύρυνση των ελαστικοτήτων. Μ’ αυτόν τον τρόπο όμως θεωρούμε ότι δεν αυξάνεται την απασχόληση. Αντίθετα, αυξάνονται οι κοινωνικές ανισότητες και φυσικά τα κέρδη του μεγάλου κεφαλαίου.
      Σε ό,τι αφορά τις δαπάνες για την απασχόληση, αυτές είναι οι μικρότερες σε όλη την Ευρώπη και τα επιδόματα ανεργίας είναι και αυτά τα χαμηλότερα στην Ευρώπη. Δίνονται μόνο για δώδεκα μήνες, όπως είναι γνωστό, μόνο στο 30% των ανέργων, με αποτέλεσμα μετά τον πρώτο χρόνο ανεργίας που είναι υποχρεωμένοι να επιδοτούνται όλοι οι υπόλοιποι άνεργοι να μην έχουν καν κάποιο βασικό εισόδημα. Οι δαπάνες για την απασχόληση και την προστασία της ανεργίας είναι το 3% του ΑΕΠ για την Ευρωπαϊκή Ένωση, ενώ στη χώρα μας είναι το 0,95%. Και βέβαια η Κυβέρνηση –το είπαμε στον προϋπολογισμό, το ξαναλέμε και τώρα- δεν τηρεί ούτε το ν.2224/94 με τον οποίο τα επιδόματα ανεργίας θα πρέπει να είναι τα 2/3 τουλάχιστον του μισθού του ανειδίκευτου εργάτη. Είναι γύρω στο 50%-51% σήμερα.
    Άρα, λοιπόν, ούτε και στο νόμο που η ίδια η Κυβέρνηση έχει ψηφίσει είναι συνεπής.
     Είναι φανερό ότι η διαφοροποίηση του κόμματός μου, του Συνασπισμού της Αριστεράς, από τις πολιτικές, τόσο της Κυβέρνησης όσο και της Νέας Δημοκρατίας συνίστανται στο ότι αυτά τα προβλήματα, όπως είναι το πρόβλημα της ανεργίας, δεν μπορούν να λυθούν αυτόματα από τις δυνάμεις της αγοράς τις οποίες θεοποιούν και τις θεωρούν σαν το μηχανισμό εκείνο που θα λύσει όλα τα ζητήματα. Έχει να κάνει με την αντίληψη ότι η παγκοσμιοποίηση και η αγορά θα πρέπει να υφίστανται ρυθμίσεις και ελέγχους και να μη δρουν ανεξέλεγκτα σε βάρος των δυνάμεων της εργασίας, σε βάρος της δημοκρατίας και σε βάρος της φύσης και ότι για την αντιμετώπιση κοινωνικών προβλημάτων, όπως η ανεργία χρειάζονται συγκεκριμένες πολιτικές που θα σχεδιάζονται από τις κυβερνήσεις, που θα αξιοποιούν συνδυασμένες δράσεις από το δημόσιο, από τον κοινωνικό και από τον ιδιωτικό τομέα, με βασικό, όμως, μοχλό το δημόσιο τομέα. Ο σχεδιασμός θα πρέπει να γίνεται με βάση τον προγραμματισμό που θα έχει ο δημόσιος τομέας.
     Ο Συνασπισμός αντιπροτείνει ένα συγκεκριμένο σχέδιο για την ανάπτυξη με απασχόληση και για την ανακούφιση των ανέργων με βάση τους εξής άξονες:
     Πρώτον, να υπάρχουν συγκεκριμένοι στόχοι και χρονοδιάγραμμα υλοποίησης. Αύξηση της απασχόλησης στη χώρα μας στο 70% του οικονομικά ενεργού πληθυσμού και μείωση της ανεργίας στο 7% σε τρία χρόνια και στο 5% σε πέντε χρόνια με προοπτική την επίτευξη πλήρους και σταθερής απασχόλησης για όλους. Συγκεκριμένα μέτρα και πολιτικές για την προώθηση των παραπάνω στόχων. 
     Αύξηση των ρυθμών ανάπτυξης πάνω από 5% ετήσια. Αύξηση των επενδύσεων του δημοσίου -που τα έχετε ξεχάσει- κοινωνικού και ιδιωτικού τομέα. Νομοθετική κατοχύρωση του τριανταπενταώρου χωρίς μείωση των αποδοχών και χωρίς απορύθμιση του ημερήσιου ωραρίου εργασίας, ανασυγκρότηση και εκσυγχρονισμός του ΟΑΕΔ, επαγγελματική κατάρτιση, σύμφωνα με τις πραγματικές ανάγκες της κοινωνίας και της οικονομίας, ορθολογική και διαφανής αξιοποίηση του Γ’ Κοινοτικού Πλαισίου.
     Εδώ θα κάνω μία παρένθεση γιατί κάθε φορά που εμείς συζητούμε τα προβλήματα της ανεργίας, αλλά και γενικότερα της απασχόλησης, βάζουμε το θέμα του τριανταπενταώρου. Κάποια στιγμή ο κύριος Υπουργός είχε πει «συνεχώς λέτε αυτήν την καραμέλα για το τριανταπεντάωρο». Σήμερα τι λέτε που ο υποψήφιος πρόεδρός σας έκανε δηλώσεις ότι θα δεχθεί το τριανταπεντάωρο; Αυτό θέλετε τώρα να το πάρουμε πίσω; Εσείς το παίρνετε από εμάς. Εμείς το σηκώσαμε, εμείς το αναδείξαμε. Κι έρχεται σήμερα ο υποψήφιος πρόεδρός σας, ο καινούργιος πρόεδρός σας, να το πάρει και να το κάνει σημαία του, φυσικά για να κερδίσει τις εκλογές.
     Τρίτο ζήτημα: Συγκεκριμένους πόρους για την προώθηση των παραπάνω μέτρων και πολιτικών μέσα από τη ριζική φορολογική μεταρρύθμιση, το διπλασιασμό της φορολόγησης των χρηματιστηριακών συναλλαγών και το σε δύο χρόνια διπλασιασμό των δημόσιων δαπανών για την απασχόληση.
     Τέταρτο ζήτημα: Να υπάρξουν μέτρα ενίσχυσης των ανέργων. Η στήριξη ενός ικανοποιητικού επιπέδου διαβίωσης όλων των ανέργων που αποτρέπει τη μετατροπή τους σε κοινωνικά αποκλεισμένους, τους διατηρεί ενεργούς στην αγορά εργασίας και ενισχύει την κατανάλωση.
     Αύξηση του επιδόματος της ανεργίας στο 80% του μισθού του ανειδίκευτου εργάτη. Επιμήκυνση του χρόνου χορήγησης και συνταξιοδοτική κάλυψη του χρόνου ανεργίας. Εξομοίωση της αποζημίωσης λόγω απόλυσης του εργάτη με αυτήν του υπαλλήλου, την οποία ούτε και αυτή κάνετε. Επιδότηση των νέων ανέργων τρεις μήνες αφότου αναζητούν δουλειά και δεν βρίσκουν. Εξασφάλιση των προϋποθέσεων της συνταξιοδότησης των ηλικιωμένων ανέργων, άνδρες πάνω από πενήντα πέντε ετών και γυναίκες πάνω από πενήντα.
     Άλλα μέτρα για την ανακούφιση των ανέργων: Κάρτες απεριορίστων διαδρομών στα δημόσια Μέσα Μαζικής Μεταφοράς, επιδότηση ενοικίου -ουσιαστική όμως και όχι όπως γίνεται σήμερα- και αναστολή πληρωμής λογαριασμών σε δημόσιες και κοινωνικές υπηρεσίες για όσο διάστημα είναι άνεργοι, ιατροφαρμακευτική περίθαλψη κλπ.
     Ο Συνασπισμός συνεπής με τις διακηρύξεις του κατέθεσε, τόσο σε αυτήν τη Βουλή, όσο και στην προηγούμενη, δύο προτάσεις νόμου που αφορούσαν το πρόβλημα της ανεργίας. Πρόταση νόμου για την εφαρμογή του τριανταπενταώρου η μία, πρόταση  νόμου για την αύξηση του επιδόματος της ανεργίας στο 80% του μισθού του ανειδίκευτου εργάτη και τροπολογία, σε προηγούμενο νομοσχέδιο, για την εξομοίωση της αποζημίωσης των εργατών με τους υπαλλήλους. Απορρίφθηκαν, όμως, από την κυβερνητική –και όχι μόνο- Πλειοψηφία και σε αυτήν και στην προηγούμενη Βουλή.
Δείχνει, λοιπόν, πόσο εσείς θέλετε πραγματικά να λύσετε το πρόβλημα της ανεργίας, πόσο πραγματικά και ριζικά θέλετε να προχωρήσετε σ’ αυτές τις κατευθύνσεις και λύσεις.
      Η Κυβέρνηση μ’ αυτό το νομοσχέδιο που έφερε στη Βουλή συνεχίζει την ίδια λογική της μείωσης του μη μισθολογικού κόστους σε όφελος του εργοδότη με διάφορους τρόπους επιδότησης της εργοδοσίας. Τα μέτρα αυτά θα έχουν τα ίδια αποτελέσματα που είχαν και στο παρελθόν, μείωση ασφαλιστικών εισφορών, προγράμματα επιχορήγησης νέων θέσεων εργασίας, προγράμματα stage και άλλα. Ακόμη την αύξηση των επιχειρηματικών κερδών, την ανακύκλωση των ανέργων, την περαιτέρω απορύθμιση των εργασιακών σχέσεων και τη διεύρυνση της φτώχειας και των ανισοτήτων. 
      Ιδιαίτερη αίσθηση προκαλεί και ιδιαίτερα αρνητικά αποτελέσματα θα φέρει η ρύθμιση της επιδότησης της επιχείρησης που θα προσλάβει επιδοτούμενο άνεργο με το επίδομα ανεργίας του. Εδώ μιλάμε για καταστάσεις που έχουν ξεφύγει τελείως από κάθε έλεγχο. Ο άνεργος από τη μια μεριά θα απειλείται από τον ΟΑΕΔ ότι θα χάσει το επίδομα ανεργίας αν αρνηθεί θέση μερικής απασχόλησης που θα του προταθεί, ο εργοδότης του θα καρπούται το επίδομα ανεργίας του, οι ώρες εργασίας του στην πράξη θα είναι περισσότερες απ’ αυτές για τις οποίες πληρώνεται και στο τέλος της επιδότησης θα έχει και αυτός την ίδια τύχη που έχουν όλοι οι άλλοι εργαζόμενοι αυτής της κατηγορίας, δηλαδή την ανεργία. Μια θέση δηλαδή στη λίστα των ανέργων, προκειμένου να συνεχιστεί η ανακύκλωση της υπόθεσης της ανεργίας και μάλιστα χωρίς δικαίωμα επιδότησης ξανά σαν άνεργος, αφού οι προσλαμβανόμενοι μ’ αυτόν τον τρόπο δεν θα μπορούν να ασφαλίζονται για ανεργία. Δεν θα πληρώνονται εισφορές ανεργίας.
      Επιπρόσθετα βάρη θα δημιουργηθούν φυσικά στα ασφαλιστικά ταμεία διότι καταλαβαίνετε ότι η μη πληρωμή εισφορών για ένα αρκετά μεγάλο διάστημα ασφαλώς μειώνει και τα έσοδα των ασφαλιστικών ταμείων. Και φυσικά η εμπειρία από το παρελθόν έδειξε, ότι παρά το γεγονός ότι πάντα νομοθετείτε, ότι το κόστος από τέτοιου είδους πολιτικές θα καλυφθεί από τον κρατικό προϋπολογισμό, στην πράξη αυτό βαρύνει τα ασφαλιστικά ταμεία -κυρίως το ΙΚΑ- και δημιουργεί νέα πρόσθετα βάρη. Εδώ βέβαια θέλω να προσθέσω, ότι το δημόσιο δεν δίνει ούτε και αυτά που πρέπει να δίνει στο ΙΚΑ.
	Αυτό που θέλω να πω –θα τα πούμε βέβαια παρακάτω στην κατ΄ άρθρο συζήτηση- είναι, ότι αυτό το νομοσχέδιο εμπεριέχει και κάποια θετικά στοιχεία. Είναι οι ρυθμίσεις που έχουν σχέση με τον Οργανισμό Εργατικής Κατοικίας και κάποια άλλα μέτρα σχετικά με τη γυναικεία απασχόληση. Ο χρόνος όμως που το φέρνετε, η προπαγάνδα που κάνατε γι’ αυτό το νομοσχέδιο, η προπαγάνδα και η διαφήμιση –να το πω έτσι- βαρύνει το δημόσιο, τον κρατικό προϋπολογισμό, όταν μέσα από τα ραδιόφωνα, μέσα από τις εφημερίδες διατυμπανίζετε ότι πήρατε μέτρα για την αντιμετώπιση της ανεργίας και ότι μ΄ αυτά τα μέτρα προχωράμε και λύνουμε προβλήματα ανεργίας. Νομίζουμε ότι είστε υποχρεωμένοι να δώσετε εδώ ένα λόγο και να απαντήσετε στη Βουλή ότι πραγματικά αυτά τα μέτρα μπορεί μεν σε κάποια σημεία να είναι θετικά, αλλά το νομοσχέδιο αυτό στο σύνολό του δεν προχωράει τα ζητήματα της ανεργίας. Πιστεύουμε ότι αντίθετα μεγεθύνει και μεγαλώνει το πρόβλημα. Το χρησιμοποιείτε προεκλογικά για στόχους καθαρά δικούς σας –καταλαβαίνουμε βέβαια τους στόχους σας- και με ρουσφετολογικό τρόπο προσπαθείτε να κάνετε την προπαγάνδα σας. 
      Εδώ θα σας θυμίσω ότι σήμερα είναι στο δρόμο χιλιάδες συμβασιούχοι άνεργοι, κυρίως από δήμους. Και να αναφέρω παράδειγμα το Δήμο των Άνω Λιοσίων, από τον οποίον είναι στο δρόμο τόσοι άνθρωποι, τόσοι εργαζόμενοι που προσλήφθηκαν με υποσχέσεις προεκλογικά. Μέσα από τον ΕΣΔΚΝΑ, μέσα από τους διάφορους δήμους και τις υπηρεσίες που ελέγχετε τους προσλάβατε προεκλογικά με αποτέλεσμα σήμερα να είναι στο δρόμο.
	Αυτά λοιπόν εμείς δεν θεωρούμε ότι βοηθάνε στην ανάπτυξη της χώρας μας. Θεωρούμε ότι η πολιτική που εμείς προτείνουμε είναι σε σωστή κατεύθυνση και φυσικά δεν θα ψηφίσουμε αυτό το νομοσχέδιο. Το καταψηφίζουμε.
	Ευχαριστώ.
	ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών κατέθεσαν σχέδιο νόμου: «Καθιέρωση Συστήματος Διοίκησης με στόχους, μέτρηση της αποδοτικότητας και άλλες διατάξεις».
      Παραπέμπεται στην αρμόδια Διαρκή Επιτροπή.
      Επίσης, η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την αποφυγή της διπλής φορολογίας αναφορικά με τους φόρους εισοδήματος».
      Το λόγο έχει ο συνάδελφος κ. Βρέντζος.
      ΣΤΑΥΡΟΣ ΒΡΕΝΤΖΟΣ: Κυρία Πρόεδρε, κυρία και κύριοι συνάδελφοι, η αντιμετώπιση της ανεργίας παραμένει κορυφαία πρόκληση για κάθε σύστημα κοινωνικής πολιτικής. Ο μέσος κοινοτικός όρος κυμαίνεται τα τελευταία χρόνια μεταξύ 8% και 9%, ενώ ο αντίστοιχος μέσος όρος στις χώρες του ΟΟΣΑ αγγίζει το 7%.  Στη χώρα μας, ενώ η σταθερή πτώση της ανεργίας δείχνει ότι οι πολιτικές απασχόλησης κινούνται προς τη σωστή κατεύθυνση, τα ποσοστά ανεργίας των νέων, των γυναικών, των μακροχρόνια άνεργων και των θυλάκων ανεργίας παραμένουν αρκετά μεγαλύτερα από τους αντίστοιχους κοινοτικούς μέσους όρους.
      Το σχέδιο νόμου που συζητούμε σήμερα αντιμετωπίζει ουσιαστικά μερικές από τις εμφανείς αιτίες ανεργίας αυτών των κατηγοριών, παρέχοντας κίνητρα για τη δημιουργία νέων θέσεων εργασίας και εξασφαλίζοντας ότι αυτές οι θέσεις θα είναι προσβάσιμες στις περισσότερο ευαίσθητες κατηγορίες ανέργων.
      Επιπλέον, το νομοσχέδιο δημιουργεί για πρώτη φορά ένα θεσμικό πλαίσιο για την παροχή επαγγελματικής καθοδήγησης και συμβουλευτικής στήριξης σε θέματα επιλογής σπουδών και εργασίας, καθορίζοντας τις προϋποθέσεις πιστοποίησης και λειτουργίας ιδιωτικών φορέων συμβουλευτικής και επαγγελματικού προσανατολισμού, ενώ ρυθμίζει μία σειρά θεμάτων σχετικά με την εφαρμογή προγραμμάτων για την προώθηση της απασχόλησης, την τοποθέτηση στον ιδιωτικό ή δημόσιο τομέα προσώπων που προστατεύονται από τις διατάξεις του ν.2643/98, τη δυνατότητα των Κέντρων Επαγγελματικής Κατάρτισης να λειτουργούν και ως γραφεία συμβούλων εργασίας, τη στεγαστική συνδρομή και το διακανονισμό των οφειλών των δικαιούχων του Οργανισμού Εργατικής Κατοικίας, καθώς και διάφορα οργανωτικά θέματα του Υπουργείου.
      Κύριοι συνάδελφοι, θα ήθελα να σταθώ σε τρεις τομείς του νομοσχεδίου. Ο πρώτος αφορά στην παροχή κινήτρων σε επιχειρήσεις, προκειμένου να προσλαμβάνουν επιδοτούμενους ανέργους, όπως αυτά ορίζονται στο άρθρο 1 του νομοσχεδίου. Πιστεύω, ότι η σύνδεση του επιδόματος ανεργίας με το μισθό αποτελεί μια πολιτική επιλογή που έχει ανάγκη η αγορά εργασίας και ταυτόχρονα έχει τις προοπτικές να αποδώσει γρήγορα καρπούς. Με τη μετατροπή του επιδόματος ανεργίας σε ισόποση επιδότηση του μισθού υπάρχουν οι προοπτικές να αποδοθούν αυτοί οι καρποί. Με τη μετατροπή του επιδόματος άνεργος γίνεται περισσότερο ελκυστικός στην αγορά εργασίας και υπερβαίνει το τεράστιο εμπόδιο της πρώτης εισόδου στην εργασία, το οποίο αποτελεί μια από τις βασικές δομικές αδυναμίες ολόκληρου του συστήματος.
      Ταυτόχρονα, ο επιδοτούμενος άνεργος αποκτά επιπλέον κίνητρα για την αναζήτηση εργασίας, καθώς έχει δικαίωμα επιλογής κατά προτεραιότητα στα προγράμματα κατάρτισης του ΟΑΕΔ και των ΚΕΚ, χωρίς να χάνει το επίδομα ανεργίας, η χορήγηση του οποίου απλώς αναστέλλεται. 
      Η δεύτερη σημαντική ρύθμιση του νομοσχεδίου στο άρθρο 2 αντιμετωπίζει τη δυσκολία εισόδου στην εργασία τριών ευαίσθητων κατηγοριών ανέργων: των ανέργων άνω των πενήντα πέντε ετών, των νέων ανέργων και των ανέργων γυναικών με δύο και πλέον παιδιά. Η μέθοδος που εφαρμόζεται και στις τρεις περιπτώσεις είναι η δραστική μείωση του έμμεσου εργοδοτικού κόστους της εργασίας.
      Ο εργοδότης που προσλαμβάνει άνεργη μητέρα με δύο παιδιά απαλλάσσεται από την υποχρέωση καταβολής των εργοδοτικών ασφαλιστικών εισφορών για ένα χρόνο για κάθε παιδί, ενώ απαλλάσσεται πλήρως από τις ασφαλιστικές εισφορές, όταν προσλαμβάνει εργαζόμενους ή εργαζόμενες για την αναπλήρωση γυναικών που απουσιάζουν από την εργασία με άδεια κύησης ή λοχείας. Η πρόσληψη νέων έως είκοσι πέντε ετών και εργαζόμενων ηλικίας άνω των πενήντα πέντε ετών, εφόσον έχουν συμπληρώσει έξι χιλιάδες ημέρες ασφάλισης, επιφέρει επίσης απαλλαγή από την υποχρέωση καταβολής ασφαλιστικών εισφορών για τον εργοδότη.
      Ιδιαίτερη μνεία πρέπει να γίνει για τη ρύθμιση της παραγράφου 7 του άρθρου 2, με βάση την οποία κάθε αγρότισσα ασφαλισμένη στον κλάδο κύριας ασφάλισης αγροτών απαλλάσσεται από την υποχρέωση καταβολής ασφαλιστικών εισφορών για τους κλάδους σύνταξης, ασθένειας και το λογαριασμό της Αγροτικής Εστίας επί ένα έτος μετά τη γέννηση κάθε τέκνου της έπειτα από το δεύτερο. Αυτές οι διατάξεις έχουν σαφή κοινωνική αναφορά και συμβάλλουν ουσιαστικά στην ενίσχυση των περισσότερων ευαίσθητων ομάδων ανέργων.
      Το τρίτο σημείο του νομοσχεδίου στο οποίο θα ήθελα να σταθώ αφορά στη δημιουργία ενός θεσμικού πλαισίου λειτουργίας κέντρων παροχής συμβουλευτικής και επαγγελματικού προσανατολισμού στα άρθρα 14 και επόμενα. Η κρίσιμη επιλογή εδώ είναι ο συνδυασμός του δημόσιου και του ιδιωτικού τομέα στον τομέα της συμβουλευτικής και του επαγγελματικού προσανατολισμού. Φυσικά και νομικά πρόσωπα δικαιούνται να συστήνουν γραφεία αλλά και νομικά πρόσωπα ιδιωτικού δικαίου μ΄ αυτόν τον σκοπό και τελούν υπό την κρατική εποπτεία που ασκείται από το ΕΚΕΠ. Με αυτόν τον τρόπο ανοίγει ο δρόμος για τον πολλαπλασιασμό των πηγών πληροφόρησης του ανέργου για τις επιλογές και τις δυνατότητές του.
      Βέβαια, το νέο πλαίσιο θα λειτουργήσει σωστά μόνο εφόσον πληρείται μία σοβαρή προϋπόθεση. Κύριε Υπουργέ, θα πρέπει να εξασφαλισθεί ότι οι υπηρεσίες που παρέχουν τα ιδιωτικά ΣΥΕΠ δεν θα επικαλύπτονται από αυτές που καλύπτει ήδη ο ΟΑΕΔ, ώστε να υπάρχουν ικανά κίνητρα νέων επενδύσεων στον τομέα της συμβουλευτικής. 
      Κυρία Πρόεδρε, κυρίες και κύριοι συνάδελφοι, πιστεύω ότι το παρόν νομοσχέδιο εμπνέεται από κατευθύνσεις που μας βρίσκουν όλους σύμφωνους. Οι ίδιοι οι συνάδελφοι της Νέας Δημοκρατίας το αναγνώρισαν κατά την επεξεργασία του σχεδίου στην επιτροπή. Αφού, λοιπόν, συμφωνούν ότι η αντιμετώπιση της ανεργίας είναι το πρώτο μέτωπο ενάντια στην ανισότητα και τον κοινωνικό αποκλεισμό, θα πρέπει να εξηγήσουν στον άνεργο νέο, στον ηλικιωμένο, στη μητέρα και την αγρότισσα, την ψήφο των οποίων σύντομα θα αναζητήσουν, γιατί αρνούνται να στηρίξουν τις ρυθμίσεις με τις οποίες αυτές οι ευαίσθητες κοινωνικές ομάδες μπορούν να προσβλέπουν στην ουσιαστική βελτίωση της θέσης τους στην αγορά εργασίας. Θα πρέπει να μας πουν γιατί αρνούνται να συμπράξουν σήμερα για να δοθούν λύσεις που εκείνοι θα υπόσχονται αόριστα αύριο.
      Ο άνεργος, κυρίες και κύριοι συνάδελφοι, γνωρίζει και κρίνει ποιοι εργάζονται για το συμφέρον του και ποιοι εκμεταλλεύονται τις ελπίδες του. Αυτός θα τους κρίνει όπως πρέπει και όπως ξέρει στις εκλογές. 
      Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το λόγο έχει ο κ. Φωτιάδης.
      ΗΛΙΑΣ ΦΩΤΙΑΔΗΣ: Κυρία Πρόεδρε, κύριοι συνάδελφοι, κύριοι Υπουργοί, το μεγαλύτερο κοινωνικό πρόβλημα στη χώρα αυτήν τη στιγμή είναι η ανεργία. Παρ’ όλες τις εξαγγελίες και τα επικοινωνιακά πυροτεχνήματα της Κυβέρνησης, η ανάπτυξη της χώρας, η αύξηση της απασχόλησης και το οικογενειακό εισόδημα ελαττώνεται δραματικά, οι θέσεις εργασίας μειώνονται, η ανεργία καλπάζει.
      Για ποια αύξηση και για ποια μείωση της ανεργίας μιλάτε όταν τα επίσημα στοιχεία του ΟΑΕΔ αποκαλύπτουν ότι μέσα σε διάστημα έξι μηνών, από τον Οκτώβριο του 2002 μέχρι το Μάρτιο του 2003 χάθηκαν περίπου εξήντα χιλιάδες θέσεις εργασίας, όταν ένας στους τρεις νέους μας είναι άνεργος, όταν ο νέος της περιφέρειας αναγκάζεται να φύγει από τον τόπο του για να βρει δουλειά; Γιατί σιωπάτε για την τύχη των τριακοσίων χιλιάδων νέων θέσεων εργασίας που υποσχεθήκατε πριν από τρία χρόνια; Πάνω από εκατόν πενήντα χιλιάδες πτυχιούχοι δεν βρίσκουν δουλειά στη σημερινή Ελλάδα. Η χώρα μας κατατάσσεται πρώτη ανάμεσα στις δεκαπέντε στην ανεργία των νέων και των γυναικών. 
      Έρχεσθε σήμερα λίγο πριν από τις εκλογές να μιλήσετε για κοινωνική ευαισθησία, ενώ όλα αυτά τα χρόνια έχετε πάρει βραβείο απουσίας από τα κοινωνικά προβλήματα. Έρχεσθε σήμερα να συζητήσετε μέτρα για την αντιμετώπιση της ανεργίας, όταν η διακυβέρνησή σας οδήγησε τη χώρα στις πρώτες θέσεις της Ευρωπαϊκής ‘Ενωσης όσον αφορά την ανεργία και τη φτώχεια και στις τελευταίες όσον αφορά τις δαπάνες για την απασχόληση, την προσέλκυση επενδύσεων, την ανταγωνιστικότητα της οικονομίας, τα κονδύλια για την παιδεία. 
      Το ποσοστό ανεργίας κυμαινόταν στη χώρα μας στο τέλος του 2002 στο 10%, όταν ο μέσος ευρωπαϊκός όρος ήταν 7,7%. Το 1990 η Ελλάδα είχε ανεργία μόνο 2,7%. Η πολιτική που εφαρμόστηκε από τις κυβερνήσεις του ΠΑΣΟΚ τα τελευταία χρόνια, κάθε άλλο παρά το πρόβλημα επέλυσε. Ο κομματισμός και η γραφειοκρατία ισοπέδωσαν δυστυχώς την αξιοκρατία. Η σκληρή φορολογική πολιτική με αιχμές τη συνάφεια και τα αντικειμενικά κριτήρια, υποβάθμισαν δραματικά την επιχειρηματικότητα. Οι μικρομεσαίες επιχειρήσεις βρέθηκαν σε διωγμό, η περιφέρεια ερήμωσε.
      Στο Νομό Ημαθίας από όπου κατάγομαι και μάλιστα για την ιστορία από την Χαρίεσσα του Δήμου Ανθεμίων την οποία γνωρίζει πολύ καλά ο κύριος Υπουργός, το ζήτημα της ανεργίας κλονίζει συθέμελα τον κοινωνικό ιστό. Ιδιαίτερα τα τελευταία χρόνια η ραγδαία αποβιομηχανοποίηση του Νομού και ειδικότερα της επαρχίας της Νάουσας, άλλοτε πρότυπο βιομηχανικής ανάπτυξης και ένα από τα μεγαλύτερα εξαγωγικά κέντρα οπωροκηπευτικών και κλωστοϋφαντουργίας αποτελεί μία χρόνια πραγματικότητα. Από τους πέντε πιο εύρωστους Νομούς οικονομικά και κοινωνικά της Ελλάδας πριν από είκοσι χρόνια, ο Νομός Ημαθίας κατάντησε νομός της ανεργίας. Η πάλαι ποτέ εργατούπολη της Νάουσας με έξι χιλιάδες εργάτες, έχει ποσοστό ανεργίας που αγγίζει το 50,8%. Σημειώστε, κύριοι Υπουργοί, ότι το 50,8% είναι από τα επίσημα στοιχεία του ΟΑΕΔ. Τα εργοστάσια κλείνουν, τα φουγάρα έσβησαν. Πριν από μερικά χρόνια ως αιρετός νομαρχιακός σύμβουλος του Νομού Ημαθίας όργωνα τα χωριά της επαρχίας της Νάουσας και της Βέροιας και ακόμα του Νομού Πέλλας και Πιερίας και των γύρω περιοχών για να βρούμε εργάτες να δουλέψουν σ΄ αυτά. Σήμερα οι εργοστασιακές μονάδες κλείνουν η μία μετά την άλλη, ή μεταφέρονται σε άλλα μέρη με ευνοϊκότερα κοινωνικά και οικονομικά κίνητρα. 
      Το πάγιο αίτημα του συνόλου των φορέων του Νομού για ένταξη στην τέταρτη ζώνη αναπτυξιακών κινήτρων η οποία θα βελτιώσει το επενδυτικό κλίμα και θα αποτρέψει τους επιχειρηματίες να μεταφέρουν τις επιχειρήσεις τους σ΄ άλλες περιοχές και θα βάλει φραγμό στην ανεργία, συναντά την κυβερνητική άρνηση. Ο αγροτικός κόσμος του Νομού αφέθηκε στην τύχη του. Οι δεκαπέντε χιλιάδες εποχικοί των επιχειρήσεων μεταποίησης, κονσερβοποιίας, κιβωτοποιίας κλπ. που δεν λειτούργησαν λόγω του καταστροφικού για την παραγωγή Ροδάκινου παγετού του Απριλίου 2003 στο Νομό, δεν έχουν πάρει δραχμή παρά τις υποσχέσεις για επίδομα 1.500 ευρώ. Και, βεβαίως, οι παραγωγοί δεν έχουν πληρωθεί ακόμα παρά την υπόσχεση ότι θα πληρώνονταν μέχρι τέλος Σεπτεμβρίου.
      Από τα τρία ενδοεπιχειρησιακά προγράμματα στήριξης του μόνιμου προσωπικού των συγκεκριμένων επιχειρήσεων που αρχικά εξαγγέλθηκαν, έμειναν μόνο δύο με ψαλιδισμένες τις ώρες και τα κονδύλια και με μηδενισμένες τις ελπίδες των εργατών.
      Ο εμπορικός κόσμος του νομού Ημαθίας βλέπει τα καταστήματα να κλείνουν, τα χρέη να αυξάνουν, τα πανωτόκια να τον πνίγουν, το εισόδημα να μειώνεται. Η ανάπτυξη του τουρισμού στον Νομό Ημαθίας αγνοήθηκε, ενώ θα μπορούσε να συμβάλλει στην δημιουργία νέων θέσεων εργασίας. 
      Τουριστικά, κύριε Υπουργέ, έχουμε τους τάφους της Βεργίνας, έχουμε τους Μακεδονικούς τάφους στα Ανθέμια, έχουμε στην Νικομήδεια τον παλαιότερο οικισμό πριν από έξι χιλιάδες χρόνια και τη Σχολή Αριστοτέλους στη Νάουσα. Αυτά δεν τα λέω για να σας ενημερώσω. Τα ξέρετε πάρα πολύ καλά και η ευαισθησία σας θα φανεί, αν προλάβετε στους δύο μήνες που θα κυβερνήσετε ακόμα να βοηθήσετε. 
      Η ανάπτυξη λοιπόν χρειάζεται και πνεύμα και διάθεση και αποφασιστικότητα. Τα στοιχεία για την ανεργία στον νομό είναι καταλυτικά. Σύμφωνα με την ΔΟΥ Νάουσας τα τελευταία τρία οικονομικά έτη υπήρξε στην περιοχή μείωση κατά 23% στις δηλώσεις για εισόδημα από εμπορικές επιχειρήσεις, κατά 28% από ελεύθερα επαγγέλματα και κατά 27% από γεωργικές επιχειρήσεις. Αντιλαμβάνεστε το μέγεθος. Για αυτό ο Νομός Ημαθίας από την τρίτη, τέταρτη θέση που κατείχε οικονομικά και κοινωνικά, σήμερα βρίσκεται στην εικοστή ογδόη και τριακοστή. 
      Παρόμοιες δυσκολίες αντιμετωπίζει τόσο η Βέροια, η οποία κάποια εποχή υπήρξε μια από τις πιο ανεπτυγμένες και πλούσιες επαρχιακές πόλεις σ΄ όλην την Ελλάδα, όσο και η άλλοτε ευημερούσα Αλεξάνδρεια Ημαθίας, η οποία έμεινε μόνο με το ιστορικό της όνομα. Της έμεινε επιτέλους και κάτι. 
       Οι αρμόδιοι Υπουργοί όμως δεν γνωρίζουν ή δεν θέλουν να γνωρίζουν τι συμβαίνει στο Νομό Ημαθίας. Με έκπληξη διάβασα την απάντηση του Υφυπουργού Οικονομίας, έπειτα από σχετική μου ερώτηση, ότι η ανεργία στη Νάουσα έχει πέσει στο 90,9%, υποδιαιρούμενο δια του 10 γίνεται 9,10%. 
      Ο χρόνος κατάθεσης του συγκεκριμένου νομοσχεδίου δίνει ως μη προεκλογική στις προθέσεις σας. Και αυτό αναιρεί τους στόχους σας για την αντιμετώπιση της ανεργίας, αφού το πρόβλημα της απασχόλησης δεν αντιμετωπίζεται με παθητικές πολιτικές και μεθόδους ασπιρίνης. 
      Γνωρίζοντας την ευαισθησία σας για τα θέματα αυτά, κύριε Υπουργέ 
–επειδή έχουμε συζητήσει κατ’ επανάληψη και είναι προς τιμήν σας το ενδιαφέρον αυτό- περίμενα μεγαλύτερες προσπάθειες για την επίλυσή τους. Βεβαίως δεν ήταν δικό σας θέμα, ήταν πολιτικής βούλησης, ήταν της Κυβέρνησης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κυρία Πρόεδρε. Είναι ίσως η τελευταία φορά που μιλάμε σε αυτήν τη Βουλή την περίοδο αυτή.
      ΣΩΤΗΡΗΣ ΣΤΟΛΙΔΗΣ: Πόσοι μετανάστες είναι στην Ημαθία ως εργάτες; 
      ΗΛΙΑΣ ΦΩΤΙΑΔΗΣ: Επαναλαμβάνω λοιπόν, ότι αυτό αναιρεί τους στόχους σας για την αντιμετώπιση της ανεργίας, αφού το πρόβλημα της απασχόλησης δεν αντιμετωπίζεται με παθητικές πολιτικές και μεθόδους ασπιρίνης. 
      Η αντιμετώπιση της ανεργίας θέλει όραμα και πολιτική βούληση. Αντιμετωπίζεται με οικονομική πολιτική ανάπτυξης, με στήριξη της επιχειρηματικότητας, του τουρισμού, των επενδύσεων, με δημιουργία ισχυρού και σύγχρονου εκπαιδευτικού συστήματος. Προϋποθέτει την ενίσχυση των ανέργων με ανθρώπινα επιδόματα, με σύγχρονη επιμόρφωση και επαγγελματική κατάρτιση.
       Η πολιτική σας εδώ και χρόνια το μόνο που καταφέρνει είναι να αναδιανέμει τη φτώχεια στους περισσότερους και τον πλούτο στους λίγους εκλεκτούς. Ίσως κάνετε μια παράφραση εδώ των λόγων του Κυρίου που λέει: «Πολλοί οι κλητοί, ολίγοι εκλεκτοί», που εννοούσε τους πιστούς, όχι σ΄ αυτούς που αναδιανέμει τον πλούτο. 
      Ευτυχώς όμως σύντομα ο λαός, ο ελληνικός, ο ευλογημένος, θα σας στείλει πλέον και εσάς και την πολιτική σας στο περιθώριο, δίνοντας την εντολή στην κυβέρνηση της Νέας Δημοκρατίας και στον Κώστα Καραμανλή να εφαρμόσει μια ουσιαστική πολιτική αντιμετώπισης της ανεργίας που τόσο πολύ -και όχι μόνο- έχει ανάγκη ο τόπος. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το λόγο έχει ο συνάδελφος κ. Τσιπλάκης. 
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κυρία Πρόεδρε, αγαπητοί συνάδελφοι, αναμφισβήτητα η ανεργία είναι μείζον κοινωνικό πρόβλημα και δυστυχώς για τη χώρα για πολλά χρόνια τελευταία είναι αυξανόμενη. Το λέω αυτό διότι δεν μπορεί να υπάρξει αντίλογος.
      Επί των ημερών διακυβέρνησης της Νέας Δημοκρατίας η ανεργία ήταν σε ελάχιστα ποσοστά και δεν αποτελούσε βόμβα στο θεμέλιο της κοινωνίας, ενώ τώρα -χρόνια μετά- βρισκόμαστε και από πλευράς συγκριτικών στοιχείων δυστυχώς, στην πρώτη θέση μεταξύ των χωρών της Ευρωπαϊκής Ένωσης όσον αφορά τα ποσοστά ανεργίας.
  Συνδυαζόμενο δε το ζήτημα αυτό ως παράμετρος ειδική της γενικότερης αναπτυξιακής πορείας της χώρας, θέλω να επισημάνω -εκτιμώ πάλι κατά αναμφισβήτητο τρόπο- ότι όταν εισήλθε η χώρα στην Ευρώπη από πλευράς οικονομικού επιπέδου συγκριτικά με τις άλλες χώρες βρισκόμασταν στο 69% του μέσου ευρωπαϊκού όρου. Είκοσι χρόνια μετά, παρά την εισροή μεγάλων ποσών, κοινοτικών κονδυλίων, δυστυχώς, λόγω λανθασμένης εκδηλούμενης οικονομικής πολιτικής και διαχείρισης, η χώρα έφθασε να είναι συγκριτικά με τις άλλες ευρωπαϊκές χώρες στο 64% περίπου του μέσου ευρωπαϊκού όρου. Κάποιος –και είναι προφανές- ευθύνεται γι’ αυτό.
	Γιατί τώρα κάνω αυτή την εισαγωγή; Γιατί πολλές φορές έχω πει στην Αίθουσα, ότι αναζητώ το σκεπτικό, τη συλλογιστική, τη νοοτροπία της κυβερνώσας παράταξης, που αποπειρώμενη να αντιμετωπίσει συγκεκριμένα προβλήματα έρχεται με διάφορα νομοθετήματα και κάνει κάποιες παρεμβάσεις και δεν αναδέχεται, τουλάχιστον σε επίπεδο θεώρησης, τη δική της ευθύνη. Θεωρώ, ότι θα ήταν στοιχειώδης αυτοσυνειδησία -αν διείπε, αν χαρακτήριζε την Κυβέρνηση- το εξής: Θα έπρεπε σήμερα δια του εισηγητού της να έρθει και να πει, ότι η ανεργία είναι ένα ευρύ πρόβλημα, δεν αφορά, βεβαίως, μόνον ειδικές ομάδες πληθυσμού που τώρα αποπειράται το νομοσχέδιο να αντιμετωπίσει, δεν αφορά δηλαδή μόνο τις μητέρες, δεν αφορά μόνο τους νέους μέχρι είκοσι πέντε ετών, δεν αφορά μόνο τους μακροχρονίως ανέργους κάποιας ηλικίας, ωρίμου ηλικίας. Έπρεπε, λοιπόν, να έρθει η Κυβέρνηση και να πει σήμερα, ότι «το πρόβλημα είναι ευρύ, έφθασε στο σημείο που έφθασε και συγκριτικά με τις άλλες ευρωπαϊκές χώρες δυστυχώς έφθασε σε δυσθεώρητα, ανεπίτρεπτα ύψη. Αναδεχόμαστε απολογιστικά, ότι για να φθάσουμε εδώ που φθάσαμε υπήρξαν ολιγωρίες, υπήρξαν πλημμέλειες, –αθέλητες, αν θέλετε- υπήρξαν ή όχι εξωτερικευθείσες πρέπουσες συμπεριφορές και τώρα, έστω και αν είναι η περίοδος προεκλογική, ερχόμαστε να το αντιμετωπίσουμε». Η Νέα Δημοκρατία για το καλό του τόπου φθάνει όταν ακούει έστω μια κατ’ αρχήν βάσιμη αιτιολογία να την αποδέχεται, έστω και αν αυτή εκδηλώνεται σε μια ύποπτη εκλογικά περίοδο. Έπρεπε, λοιπόν, να έρθει και να πει ότι: «παρ΄ ότι αυτά επισυμβαίνουν -και είναι προφανές γιατί επισυνέβησαν- έστω και αθελήτως, εμείς ερχόμαστε να αντιμετωπίσουμε το πρόβλημα μερικώς». Διότι είναι μερική η προσέγγιση, αποσπασματική η προσέγγιση, παρά τις επιφυλάξεις επί της ουσίας που μπορεί να έχουν αυτές οι συγκεκριμένες εκδηλούμενες αποσπασματικές πολιτικές και τις οποίες επιφυλάξεις θα εκφράσω αναλύοντας. Έπρεπε, λοιπόν, η Κυβέρνηση να πει -έτσι εκτιμώ εγώ, διότι όπως σας είπα  διερωτώμαι πολλές φορές και αναζητώ την επιχειρηματολογία, το πού στηρίζεται-  ότι «κάνουμε έστω και μερική προσέγγιση», με την επιφύλαξη ενδεχομένως για την ως ένα σημείο βασιμότητα του πολιτικού της λόγου ότι εν τω μέλλοντι, αν και εφόσον διαμορφωθούν οι συνθήκες, θα έρθουμε ωριμότερα και προσφορότερα να αντιμετωπίσουμε το πρόβλημα της ανεργίας.
      Δεν κάνει, λοιπόν, αυτό και δια του εισηγητού και δια άλλων παρεμβάσεων, εξελισσομένης της συζητήσεως, υπάρχει πάλι αυτός ο συνήθης αντίλογος, ο άχαρος -εγώ θα έλεγα- αντίλογος, ο μονότονος αντίλογος: «Να, η Νέα Δημοκρατία και στα προφανή, υπό θεσμοθέτηση μέτρα δεν έρχεται να συνηγορήσει διότι είναι δίκαια και εξ αντιπολιτευτικής και μόνο διάθεσης κάνει αντιπολίτευση για την αντιπολίτευση». Ε, όχι! Δεν επισυμβαίνει για άλλη μια φορά αυτό. Και όπως προείπα στη ροή του λόγου μου,  η προσέγγιση που γίνεται με το νομοσχέδιο αφορά συγκεκριμένες κατηγορίες προσώπων.
      Ο άνεργος, αντί να παίρνει το επίδομα, θα πρέπει να εργάζεται και το ποσό του επιδόματος να το παίρνει ο επιτηδευματίας, ο έχων την επιχείρηση. Ή, αυτού του ανέργου, στις περιπτώσεις που θα απασχολείται –και μπορεί να είναι η μητέρα, όπως είπαμε, ή ο νέος μέχρι είκοσι πέντε ετών ή ο μακροχρονίως άνεργος- οι εισφορές οι εργοδοτικές, που αναλογούν, θα πληρώνονται από το κράτος. Υπό ποίους όμως όρους; Κι εδώ υπάρχει και μία νομοτεχνική αστοχία. Υπό τον όρο ότι την ώρα που γίνεται η πρόσληψη, αν ανατρέξουμε ένα εξάμηνο πίσω, δεν έχει γίνει απόλυση άνευ σπουδαίου λόγου και από της προσλήψεως των συγκεκριμένων ατόμων, δεν θα γίνει από κει και πέρα απόλυση οιουδήποτε εργαζομένου. Και σας λέει η ίδια η Επιστημονική Υπηρεσία της Βουλής ότι αυτό το «άνευ σπουδαίου λόγου» δεν ευσταθεί και θα έχουμε εκτροπές εν τη εφαρμογή της συγκεκριμένης διάταξης, θα έχουμε στρεβλώσεις, όταν θα έλθει η ώρα της εφαρμογής της συγκεκριμένης διάταξης, αλλά ίσως υπεισέρχεται η άποψη στην Κυβέρνηση, ότι αυτός θα είναι ο χρόνος που μπορεί να προκύψουν αυτά μεταγενέστερα των εκλογών και ενδεχομένως, ας υποκλέψουμε την ψήφο του ελληνικού λαού και ύστερα θα δούμε. 
      Είναι, λοιπόν, νομοτεχνικά άστοχη η διάταξη, διότι στοιχειωδώς εμείς οι νομικοί γνωρίζουμε, ότι η καταγγελία της εργασιακής σχέσεως είναι αναιτιώδης. Κοινοποιεί ένα έγγραφο ο εργοδότης και λέει, σε απολύω. Λέει, σε απολύω για τον τάδε λόγο, προσέξτε, αλλά αυτό δεν σημαίνει ότι είναι και βάσιμο, ότι είναι αποδεκτό από πλευράς εργαζομένου, ο οποίος θα προσφύγει στα δικαστήρια, για να διαγνώσουν τα δικαστήρια αν αυτή εγένετο άνευ νομίμου όρου ή είναι τυχόν καταχρηστική η καταγγελία της σχέσεως εργασίας.
      Επομένως, το όλο οικοδόμημα στο οποίο στηρίζεται αυτή η επιμέρους προσέγγιση σ΄ αυτό το συγκεκριμένο νομοσχέδιο είναι σαθρό. Γι’ αυτό σας ελέγχει η Νέα Δημοκρατία πρωτευόντως και δευτερευόντως σας ελέγχει, επειδή το ζήτημα της ανεργίας είναι πολύπλευρο, έχει επιπτώσεις ουκ ολίγες και στον περίγυρο τον άμεσο ενός ανέργου, αλλά και ευρύτερα στην κοινωνία που ύστερα πρέπει να ενεργοποιηθεί, να κάνει άλλες παρεμβάσεις για εκτροπές που εκδηλώνονται. Σας λέει, λοιπόν, η Νέα Δημοκρατία ότι αυτό το μείζον κοινωνικό πρόβλημα μπορεί να αντιμετωπισθεί –επειδή είναι πολιτικό κατ’ εξοχήν πρόβλημα- με μία ευρύτερη στρατηγική οικονομική, με μία πολιτική νέα, που φαίνεται και στις δημοσκοπήσεις τις πρόσφατες, ότι επιζητεί ο κόσμος κατά πλειοψηφία, επιζητεί δηλαδή αλλαγή πολιτικής. Μπορεί, λοιπόν, να επιλυθεί με αλλαγή πλεύσης οικονομικής, με διασφάλιση μιας πολιτικής αναπτυξιακής, πολιτικής η οποία θα στηρίζεται στην αύξηση των επενδύσεων και στην αύξηση της ανταγωνιστικότητας. Και, βεβαίως, όλα αυτά προϋποθέτουν και δημοσιονομική εξυγίανση. Προϋποθέτουν βασικές αλλαγές στην οικονομία, αποκρατικοποιήσεις, προϋποθέτουν φορολογικό σταθερό μακρόχρονο πλαίσιο και όχι αυτές τις συνάφειες και τις εξαετίες που έχουν απομυζήσει τον κάθε επιχειρηματία και μικρομεσαίο επιχειρηματία και έχουν κλείσει οι περισσότερες επιχειρήσεις. Επίσης, προϋποθέτει αναπτυξιακά κίνητρα. 
      Και σας τα λέω και τελειώνω, κυρία Πρόεδρε, με πόνο ψυχής, γιατί αποδεικνύεται –και ειπώθηκε εν τη ροή του λόγου των περισσοτέρων συναδέλφων- ότι ήδη στη Βόρειο Ελλάδα, μεταξύ των οποίων νομών συμπεριλαμβάνεται και ο Νομός Σερρών, τον οποίο εκπροσωπώ εν τινί μέτρω, το πρόβλημα της ανεργίας είναι επιτεινόμενο. Και αντί η οποιαδήποτε κυβέρνηση να έχει πρωταρχική στόχευση, καθήκον, επιβαλλόμενη εκδηλούμενη συμπεριφορά να στηρίξει την περιφέρεια και κυρίως τις ακριτικές περιοχές από πλευράς πρώτα απασχόλησης, γιατί όλα τα άλλα είναι συνεπακόλουθα, τα θετικά ή τα αρνητικά αναλόγως της απασχόλησης ή όχι. Αντί να γίνει αυτό, ουδέποτε επεδείχθη, χρόνια τώρα, μια ολοκληρωμένη στρατηγική και περιφερειακής ανάπτυξης. 
      Για όλα αυτά ελέγχει η Νέα Δημοκρατία την Κυβέρνηση.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το λόγο έχει ο συνάδελφος κ. Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Υπουργέ, ο προλαλήσας συνάδελφος έκλεισε την αναφορά του με αναφορά στις Σέρρες, στο Βορρά. Εγώ θα πάω σε νοτιότερη περιοχή και προσφιλή σε σας. Αν δεν το γνωρίζετε, κυρία Πρόεδρε, τον παντρέψαμε στον Αρχάγγελο. Εκείνος μας το εξόφλησε, με πάντρεψε εμένα στο χωριό του. Τη Ρόδο, λοιπόν, τη γνωρίζει πολύ καλά και τον Αρχάγγελο που θεωρείται η «μάνα» της εργατιάς.
Γι’ αυτό ξέρετε ότι ανεδείχθη, κάποτε, και εκπρόσωπο μας στο Κοινοβούλιο προερχόμενος από τον Αρχάγγελο, ο τότε πρόεδρος του Εργατικού Κέντρου, ο αείμνηστος Γεώργιος Λαμπριανός. Υποφέρει όμως από ανεργία, σήμερα, και αυτή η περιοχή. 
    Η οικονομική δραστηριότητα επί χρόνια ήταν έντονη, εντονότατη –το γνωρίζετε- η οικονομική κατάσταση όμως και εις την τουριστική Ρόδο και τα άλλα νησιά μας είναι περίπου η ιδία όπως στη λοιπή Ελλάδα και ως εκ τούτου η ανεργία πλήττει και τις τουριστικές περιοχές. Ο τουρισμός δεν πάει καλά ή -εν πάση περιπτώσει- για να μην είμαι ιδιαιτέρως μελαγχολικός, η χρονιά που μας πέρασε δεν πήγε καλά. Αναγκάστηκαν πολλοί ξενοδόχοι να συμπληρώσουν ένσημα των συμπατριωτών μου εργατοϋπαλλήλων, ώστε να φθάσουν σ΄ εκείνον τον αριθμό των ενσήμων που να δικαιολογούν τη λήψη του επιδόματος ανεργίας, το οποίο όμως μέχρι να το πάρουν, κύριε Υπουργέ, τραβούν των παθών τους τον τάραχο. Ο λόγος; Οι υπηρεσίες σας στην πόλη της Ρόδου –το τονίζω αυτό- έχουν ανάγκη ενισχύσεως σε προσωπικό, αλλά και σε στεγαστική αναμόρφωση. Έχουμε περίπου δεκατρείς χιλιάδες ξενοδοχοϋπαλλήλους -μόνο σ΄ αυτό το επάγγελμα. Βάλτε τώρα με τα άλλα επαγγέλματα τι γίνεται.
    Έχουμε, λοιπόν, πρόβλημα απασχολήσεως σοβαρό, σοβαρότατο. Εποχιακή είναι η λειτουργία του συστήματος και αυτό είναι και το τραγικό του τουρισμού μας και της εθνικής οικονομίας, κυρία Πρόεδρε: επενδεδυμένο κεφάλαιο τρισεκατομμυρίων να αποδίδει μόνο πέντε μήνες το χρόνο κατά μέσο όρο τώρα. Ολίγες είναι οι τουριστικές μονάδες που καταφέρνουν να δουλέψουν οκτώ μήνες το χρόνο. 
    Τα αποτελέσματα είναι οφθαλμοφανή. Δεν κατέστη δυνατόν ενόσω είσθε στην Κυβέρνηση –είκοσι χρόνια δηλαδή- να επιτευχθεί η επιμήκυνση της τουριστικής περιόδου που θα είχε σαν αποτέλεσμα την ανυπαρξία της ανεργίας, τουλάχιστον στις τουριστικές περιοχές, ή -εν πάση περιπτώσει- τον περιορισμό της, τη μείωση της. 
    Έτσι έχουμε σ΄ όλα τα νησιά έντονο, εντονότατο πρόβλημα και λόγω της παρουσίας των οικονομικών μεταναστών. Μας αρέσει, δεν μας αρέσει, κύριοι συνάδελφοι, έχουμε θέμα, θέμα το οποίο έφθασε στο σημείο τους νέους πλέον να τους προκαλεί. Και επειδή υπάρχουν διατάξεις στο νομοσχέδιο που συζητούμε και αναφέρονται σε παραχώρηση κινήτρων για την αύξηση της απασχόλησης γυναικών και νέων, σας διαβάζω κείμενο που εκφράζει την απόγνωση νέων. 
    Ένωση Νεολαίας Σύμης «Ο Γλαύκος». Υπογράφει ο πρόεδρος Μοσκιού Πανορμίτης. Το διαβάζω επί λέξει, ώστε να ξέρετε και εσείς περί τίνος πρόκειται, αν και θα το καταθέσω στα Πρακτικά. «Τα τελευταία χρόνια το ζήτημα των οικονομικών μεταναστών –λένε οι νέοι- σε πολλές περιοχές της χώρας μας και στη Σύμη έχει λάβει ανησυχητικές διαστάσεις. Το νησί μας με το μικρό σχετικά πληθυσμό του, περίπου δύο χιλιάδες οκτακόσιοι μόνιμοι κάτοικοι, εμφανίζεται να προσφέρει εργασία σε περίπου τετρακόσιους οικονομικούς μετανάστες». Δεν βρίσκουν δουλειά οι νέοι. Πού; Σε ένα νησάκι που ξέρετε ποιο είναι.
    Κάρπαθος! Ηρώτησα εκεί τον επικεφαλής του καταστήματος του ΙΚΑ, κύριε Υπουργέ, πόσοι είναι οι ησφαλισμένοι. Μου λέγει «δύο χιλιάδες οκτακόσιοι στους περίπου επτάμισι χιλιάδες μόνιμους κατοίκους. Εξ αυτών χίλιοι διακόσιοι οικονομικοί μετανάστες». Γιατί τα λέγω αυτά; Όχι για να στραφούμε κατά των οικονομικών μεταναστών. Οι Έλληνες εκ χαρακτήρος είμεθα πάντοτε φιλόξενοι. Ακόμα και σ΄ αυτούς που κατά περίεργο τρόπο μπήκαν στη χώρα μας τους έχουμε προσφέρει πολλά, ασχέτως εάν αναγνωρίζονται ή δεν αναγνωρίζονται από τις «μητροπόλεις» των.
    Όμως το φαινόμενο πού οδηγεί; Αποστερεί θέσεων εργασίας τους εντοπίους. Παιδιά οικογενειών που αναντάμ παπαντάμ είναι στα νησιά, έχουν καταδικασθεί από εσάς, Υπουργέ μου, στην ανεργία. Πρόβλεψη καμία και δεν είναι φαινόμενο του τελευταίου καιρού. Και δεν νομίζω πως το νομοσχέδιό σας είναι εκείνο που προσφέρει ισχυρά κίνητρα, ώστε κάποιοι να δημιουργήσουν θέσεις εργασίας. 
    Κύριε Υπουργέ, έρχομαι από την Πάτμο, ήμουν προχθές εκεί. Θα σας στείλω στο γραφείο σας την περιπέτεια κάποιου «ταρσανατζή». Ταρσανάς ξέρετε τι είναι, είναι το ναυπηγείο. Πόσοι απέμειναν στο Αιγαίο σαν τον Ιάκωβο Παναγιωτάκη και τον γιό του Νίκο; 
Έχουν τραβήξει των παθών τους τον τάραχο για να ιδρύσουν ένα ναυπηγείο στην άκρη της Πάτμου. Τι εμπόδια του έχουν φέρει τόσα χρόνια που παλεύουν δεν περιγράφεται. Εάν αυτό ολοκληρωθεί, οι θέσεις εργασίας θα είναι τουλάχιστον δέκα. Μα κι ένας ταρσανάς να προσφέρει δέκα θέσεις εργασίας, είναι νούμερο. Και αφού τις ιδρύσει, τότε θα έλθετε εσείς να δώσετε κίνητρα για να πληρώσει μέρος του κόστους εργασίας. 
      Το σύστημα που έχετε συντηρήσει δεν βοηθά στο να ανοίξουν δουλειές. Πρώτα ανοίγουν οι δουλειές, συνιστώνται οι θέσεις, δηλαδή, και μετέπειτα έρχεσθε και λέτε για να ελαφρύνω το βάρος της εκμεταλλεύσεως, θα σε βοηθήσω. Δεν βοηθάτε, όμως, με την τακτική σας. 
      Έχουμε λοιπόν, κυρία Πρόεδρε, στα νησιά μας την εποχικότητα. Έχουμε όμως και την εχθρότητα, και είναι η εχθρότητα της διοικήσεως. Και δεν είναι μόνο η γραφειοκρατική εχθρότητα, είναι και εκείνη η οποία αναπτύσσεται γιατί υπάρχει κεντρική αδιαφορία από εσάς! Κυβερνητική αδιαφορία! 
      Δεν σας είδα μία φορά οργανωμένα σαν Κυβέρνηση να ρωτήσετε: Εκεί στα νησιά πώς λειτουργεί η διοίκηση; Διότι αν είχατε διοίκηση, θα ήταν πολύ εύκολο να αμβλύνετε όλες αυτές τις οξύτητες που προκαλεί η γραφειοκρατία ή η δυσλειτουργία κάποιων συστημάτων και άλλα παρόμοια. 
      Θέλω να πω με όλα αυτά ότι το νομοσχέδιό σας καλών προθέσεων είναι, δεν νομίζω να είναι, όμως, κατάλληλο για να μειώσει, εκεί που πρέπει να μειωθεί, το τραγικό φαινόμενο της ανεργίας. 
      Κυρία Πρόεδρε, εδώ όλοι απ’ ό,τι βλέπω μάλλον έχουμε πολιτικά γραφεία. Μου λένε καμιά φορά ότι ο πολίτης καταφεύγει στο Βουλευτή του και ζητάει ρουσφέτι. Ρουσφέτι, λοιπόν, μέγα: Εξεύρεση εργασίας! Καθίστε μία μέρα εσείς των Αθηνών –το έχετε και εσείς άλλωστε- στα γραφεία μας είτε είναι αυτά που έχουμε στα νησιά, είτε είναι εδώ στην Αθήνα και σηκώνετε τηλέφωνα. Τα έξι με επτά στα δέκα τηλεφωνήματα είναι τα προερχόμενα από σε απόγνωση ευρισκομένους γονείς που ζητούν εργασία για τα παιδιά τους. Και τα παιδιά τους δεν είναι μόνο οι χειρώνακτες, και αυτό είναι ίσως το τραγικότερο. Είναι παιδιά σπουδών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και κάτι άλλο συμπληρωματικό να σας πω, που εκφεύγει των ορίων της στενής αρμοδιότητός σας. Επιδοτείται, και καλώς κάνει το κράτος μας να αξιοποιεί κοινοτικά κονδύλια, δεν τα αξιοποιεί, όμως, στην έκταση που μπορούν να αξιοποιηθούν. Χθες συζητούσαμε την έκθεση του Ελεγκτικού Συνεδρίου για το έτος 2001. Κυρία Πρόεδρε, μείναμε κατάπληκτοι με τις παρατηρήσεις του Ελεγκτικού Συνεδρίου επί της διασπαθίσεως χρήματος στα προγράμματα επιδοτήσεως της εργασίας, αυτά των διαφόρων φορέων οι οποίοι εισπράττουν για να αναπτύξουν εκπαιδευτικά κυρίως προγράμματα. 
      Μα τα ελέγχετε αυτά, κύριε Υπουργέ; Έχετε κατά νου τους φακέλους με την απασχόληση την αποκλειθείσα «μαϊμού» και συγχωρήστε μου την έκφραση. Το Ελεγκτικό, λοιπόν, Συνέδριο έκαμε εξαιρετικές αποκαλύψεις.
      Αυστηρότερος, λοιπόν, έλεγχος. Τα ποσά είναι μεγάλα. Παρατηρούμε τώρα στα διάφορα προγράμματα που χρηματοδοτεί η Κοινότητα τη μεγάλη προσπάθεια που γίνεται –γιατί και αλλού υπάρχει ανεργία, σε μας είναι εν εξάρσει, είμαστε μου φαίνεται η πρώτη στην Ευρωπαϊκή Ένωση χώρα …
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Η δεύτερη.
      ΑΡΙΣΤΟΤΕΛΗΣ ΠΑΥΛΙΔΗΣ: Καταφέραμε και γίναμε δεύτερη; Είναι κάτι.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Πολύ καλύτερα.
      ΑΡΙΣΤΟΤΕΛΗΣ ΠΑΥΛΙΔΗΣ: Μακάρι. Ποιος δεν θέλει να παταχθεί η ανεργία; Διότι η ανεργία αυτή που σήμερα έχετε εσείς, θα τη βρούμε εμείς αύριο, μεθαύριο. Είναι θέμα ουσίας για όλους μας.
      Αλλά, όμως, κοιτάξτε και το θέμα της επιδοτήσεως των θέσεων εργασίας, κυρία Πρόεδρε, των ναυτικών. Θέτω θέμα…
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Παρακαλώ όμως, κύριε Παυλίδη, ο χρόνος έχει συμπληρωθεί. Τελειώνετε. 
      ΑΡΙΣΤΟΤΕΛΗΣ ΠΑΥΛΙΔΗΣ: Μισό λεπτό, κυρία Πρόεδρε.
      Μεγάλη και παραδοσιακή ναυτιλιακή εταιρεία με αντικείμενο τις κρουαζιέρες, περνάει εξαιρετικώς σοβαρά κρίση. Δεν αξιώ η Κυβέρνηση να την εξαγάγει από την κρίση, αλλά πάντως παρακολουθήστε τα πράγματα πιο στενά.
      Έχουμε και ένα φαινόμενο, το οποίο, βεβαίως, σας λέγω είναι εκτός του στενού κύκλου αρμοδιότητός σας. Εμείς καταφέραμε και κάναμε σύνθεση πληρωμάτων που στα κρουαζιερόπλοια το ξενοδοχειακό πλήρωμα, όπως και στην ακτοπλοΐα, είναι ιδιαιτέρως διογκωμένο. Μετά έρχονται τα εμπορικά πλοία.
      Στο μικρό διάστημα που θα είστε ακόμα στην Κυβέρνηση, διαβιβάσθε το στον κύριο Πρωθυπουργό…
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Τι θα γίνει, κύριε Παυλίδη; Η Κυβέρνηση μπορεί να έχει λίγο διάστημα, εσείς δεν έχετε μπροστά σας πολύ χρόνο.
      ΑΡΙΣΤΟΤΕΛΗΣ ΠΑΥΛΙΔΗΣ: Υπάρχει θέμα. Το θέτω, κυρία Πρόεδρε, έστω για να καταγραφεί. 
      Την ύστατη στιγμή συμπαρασταθείτε σε μία εταιρεία που περίπου βουλιάζει. Παράλληλα, σαν πάγιο ζήτημα θέτουμε την επιδότηση εργασίας των ναυτικών μας.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ευχαριστούμε πολύ.
      Το λόγο έχει ο κ. Καλογιάννης.
      ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κυρία Πρόεδρε.
      Συζητάμε το νομοσχέδιο το οποίο περιλαμβάνει μέτρα για την αντιμετώπιση της ανεργίας. Όλοι γνωρίζουμε, ότι η ανεργία σήμερα στη χώρα μας είναι το μεγαλύτερο κοινωνικό πρόβλημα. Το βιώνουμε όλοι οι πολίτες και βεβαίως αποδεικνύεται και με τον καλύτερο τρόπο από τα επίσημα επιστημονικά όργανα. Αναφέρομαι βεβαίως και στη Στατιστική Υπηρεσία και στη EUROSTAT.
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
      Για το 2002, λοιπόν, τα επίσημα στοιχεία για την Ήπειρο αναφέρουν, ότι είναι η «πρωταθλήτρια» μεταξύ των περιφερειών της Ευρωπαϊκής Ένωσης στους ανέργους κάτω των είκοσι πέντε ετών μ΄ ένα ποσοστό που αγγίζει το 37%. Για να γίνει, κύριε Πρόεδρε, αντιληπτό αυτό το μέγεθος, θα πρέπει να συγκρίνουμε τα αντίστοιχα ποσοστά ανεργίας σε περιφέρειες ευρωπαϊκών χωρών ή και σε περιφέρειες χωρών που δεν είναι ακόμα μέλη της Ευρωπαϊκής Ένωσης.
      Αναφέρω ενδεικτικά, ότι η Κύπρος έχει συνολικό ποσοστό ανεργίας 3,3% και υπάρχουν περιφέρειες χωρών οι οποίες επίσης δεν έχουν ακόμα ενταχθεί στην Ευρωπαϊκή Ένωση –αναφέρομαι σε περιφέρειες Ουγγαρίας- όπου τα ποσοστά της ανεργίας κυμαίνονται μεταξύ 4% και 4,5%. Η περιφέρεια Κοζέπ είναι μία απ’ αυτές.
      Απορώ ειλικρινά, κύριε Πρόεδρε, πώς μία κυβέρνηση σοσιαλιστική, η οποία κυβερνά επί είκοσι ολόκληρα χρόνια με πολύ μικρή διακοπή, δέχεται με την πολιτική που ακολουθεί να υπάρχουν ποσοστά ανεργίας στους νέους που φθάνουν το 40%. Πώς είναι δυνατόν, κύριε Πρόεδρε, μία κυβέρνηση και οι αρμόδιοι Υπουργοί να είναι υπερήφανοι όταν οι τέσσερις στους δέκα νέους σε μία περιφέρεια όπως είναι η Ήπειρος, είναι άνεργοι;
      Εμείς πιστεύουμε, ότι υπάρχουν λύσεις για τη δημιουργία νέων θέσεων εργασίας και μία απ’ αυτές είναι η έγκαιρη και ορθολογική αξιοποίηση των κονδυλίων του Γ΄ Κοινοτικού Πλαισίου Στήριξης. Θα δώσω ένα ενδεικτικό παράδειγμα αναφερόμενος στο επιχειρησιακό πρόγραμμα «Οδικοί Άξονες, Λιμένες, Αστική Ανάπτυξη» που είναι το μόνο –δυστυχώς- επιχειρησιακό πρόγραμμα του Γ΄ Κοινοτικού Πλαισίου Στήριξης, το οποίο παρουσιάζει σχετικά καλές απορροφήσεις. 
      Όλο, λοιπόν, το ανθρώπινο δυναμικό το οποίο απασχολείται στον κατασκευαστικό τομέα έχει σήμερα απασχόληση. Τι γίνεται, όμως, με την άνεργη γυναίκα, με τους νέους κάτω των είκοσι πέντε ετών, με τους μακροχρόνια άνεργους; Και πάλι μέσα από το Γ΄ Κοινοτικό Πλαίσιο Στήριξης θα μπορούσαν να υπάρχουν συγκεκριμένες λύσεις. Τις αξιοποίησε η Κυβέρνηση; Τις αξιοποίησε το αρμόδιο Υπουργείο; 
      Η απάντηση είναι ξεκάθαρη. Δυστυχώς όχι. Αναφέρομαι στα τελευταία επίσημα στοιχεία που έδωσε στη δημοσιότητα το Υπουργείο Οικονομικών –και θα καταθέσω, κύριε Πρόεδρε, το σχετικό πίνακα στα Πρακτικά της Βουλής- όπου το επιχειρησιακό πρόγραμμα «Απασχόληση και επαγγελματική κατάρτιση» έχει απορροφήσεις της τάξεως του 23%. Θα έπρεπε αυτές οι απορροφήσεις να είναι υπερδιπλάσιες. 
      (Στο σημείο αυτό ο Βουλευτής κ. Σταύρος Καλογιάννης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Το ίδιο συμβαίνει και με την κοινοτική πρωτοβουλία EQUAL που αφορά στην καταπολέμηση των διακρίσεων και των ανισοτήτων σε σχέση με την αγορά εργασίας.
	Εξαιρετικά χαμηλές οι απορροφήσεις και σ΄ αυτήν την Κοινοτική Πρωτοβουλία, Κοινοτική Πρωτοβουλία για την οποία στο κεφάλαιο Β΄ του νομοσχεδίου που συζητάμε, κύριε Πρόεδρε, κεφάλαιο περί ρυθμίσεων εργασιακών θεμάτων, γίνεται ρητή αναφορά -είναι ένα θέμα σοβαρό κατά την άποψή μας, το θέσαμε και στην επιτροπή, αλλά, δυστυχώς, δεν πήραμε απαντήσεις- ότι Τμήματα των Ανώτατων Εκπαιδευτικών Ιδρυμάτων της χώρας, τα οποία συμμετέχουν σε προγράμματα της πρωτοβουλίας EQUAL, μπορούν να αναθέτουν την οικονομική διαχείριση των έργων τους στις επιτροπές ερευνών που λειτουργούν στα αντίστοιχα ΑΕΙ. Η επόμενη παράγραφος λέει, ότι η συγκεκριμένη διάταξη έχει αναδρομική ισχύ από 1ης Ιανουαρίου 2002, πάμε δηλαδή δυο χρόνια πίσω. 
	Το ερώτημα είναι: Τι καλύπτεται πίσω απ΄ αυτήν τη διάταξη; Ποια ΑΕΙ αφορά η συγκεκριμένη διάταξη; Ποια προγράμματα; Πόσα κονδύλια; Ποιοι ήταν αυτοί οι οποίοι έπαιρναν παράνομες αποφάσεις και έρχεται εκ των υστέρων το Υπουργείο να καλύψει, με τη συγκεκριμένη νομοθετική ρύθμιση, αυτό το μεγάλο θέμα; 
	Και επειδή και ο κ. Παυλίδης αναφέρθηκε στα συμπεράσματα του Ελεγκτικού Συνεδρίου, θεωρώ, ότι εδώ είναι μια συγκεκριμένη περίπτωση, στην οποία θα πρέπει ο κύριος Υπουργός στην ομιλία του να δώσει ξεκάθαρες απαντήσεις.
	Στο ίδιο πάντα κεφάλαιο, κύριε Πρόεδρε, αναφέρεται, ότι στη διαχειριστική αρχή, η οποία διαχειρίζεται το επιχειρησιακό πρόγραμμα «Απασχόληση και Επαγγελματική Κατάρτιση» του Υπουργείου Εργασίας συστήνεται μια νέα υπηρεσία, η οποία θα είναι υπεύθυνη για τα προγράμματα που αφορούν τις μη κυβερνητικές οργανώσεις. 
	Εκτιμούμε -και το έχουμε πει πάρα πολλές φορές στη Βουλή- ότι μία από τις αιτίες που τα προγράμματα του Γ΄ Κοινοτικού Πλαισίου Στήριξης δεν πάνε καλά είναι, ότι είναι εξαιρετικά μεγάλη η γραφειοκρατία που υπάρχει στις διαχειριστικές αρχές και, βεβαίως, ο τρόπος στελέχωσης των συγκεκριμένων διαχειριστικών αρχών, που δυστυχώς δεν έγινε με αξιοκρατικά κριτήρια. Έρχεται, λοιπόν, σήμερα το Υπουργείο, τέσσερα χρόνια μετά την έναρξη λειτουργίας του συγκεκριμένου προγράμματος και πάει να στήσει μία νέα υπηρεσία, παράλληλα με τη διαχειριστική αρχή. 
	Είναι λάθος, κύριε Πρόεδρε. Θα πρέπει η υφιστάμενη διαχειριστική αρχή να υλοποιήσει και το συγκεκριμένο έργο, το οποίο εξάλλου, κύριε Υπουργέ, δεν είναι πολύ μεγάλο. 
	Συνεχίζω πάντα στο ίδιο κεφάλαιο, κύριε Πρόεδρε, και αναφέρομαι στις επιχορηγήσεις από το πρόγραμμα των δημοσίων επενδύσεων. Αναφέρεται στο νομοσχέδιο, ότι με απόφαση του αρμόδιου Υπουργού Εργασίας μπορεί να επιχορηγούνται από το πρόγραμμα δημοσίων επενδύσεων νομικά πρόσωπα ιδιωτικού δικαίου κάθε μορφής, καθώς και επιχειρήσεις των Οργανισμών Τοπικής Αυτοδιοίκησης, που δεν είναι τελικοί δικαιούχοι κατά την έννοια του άρθρου 1, του ν. 2860/2000. Είναι ο νόμος ο οποίος διέπει το Γ’ Κοινοτικό Πλαίσιο Στήριξης.
	 Δεν είναι δυνατόν, κύριε Πρόεδρε –τα επισημάναμε και στην Επιτροπή και θέλω να το καταθέσω και σήμερα εδώ- με υπουργική απόφαση να επιχορηγούνται από το πρόγραμμα δημοσίων επενδύσεων νομικά πρόσωπα ιδιωτικού δικαίου, που δεν είναι τελικοί δικαιούχοι του συγκεκριμένου νόμου.
	Πριν κλείσω, καλώ τον κύριο Υπουργό να μας πει, σε ποια συγκεκριμένα πρόσωπα αναφέρεται, διότι είναι ηλίου φαεινότερο ότι η συγκεκριμένη διάταξη είναι φωτογραφική.
	Καταψηφίζω το νομοσχέδιο. Σας ευχαριστώ πολύ.
	(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Σώμα ότι:
      1. Οι Υπουργοί Υγείας και Πρόνοιας, Οικονομίας και Οικονομικών και Εργασίας και Κοινωνικών Ασφαλίσεων, κατέθεσαν σχέδιο νόμου: «Πρωτοβάθμια φροντίδα υγείας». 
	2. Οι Υπουργοί Υγείας και Πρόνοιας και Οικονομίας και Οικονομικών κατέθεσαν σχέδιο νόμου: «Απόκτηση Ιατρικής Ειδικότητας και Συνεχιζόμενη Εκπαίδευση Ιατρών».
	Παραπέμπονται στην αρμόδια Διαρκή Επιτροπή.
	Ο Υπουργός Εργασίας και Κοινωνικών Ασφαλίσεων κ. Δημήτριος Ρέππας έχει το λόγο.
      ΔΗΜΗΤΡΙΟΣ ΡΕΠΠΑΣ  (Υπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, παρακολούθησα με ιδιαίτερη προσοχή τις ομιλίες των αγαπητών συναδέλφων. Δεν μπορώ να αντισταθώ στον πειρασμό να κάνω μία διαδικαστικού χαρακτήρα παρατήρηση. 
      Κύριοι συνάδελφοι, νομίζω, ότι από τη μία πλευρά προσφέρει πολλά στις εργασίες της Βουλής η λειτουργία τηλεοπτικού σταθμού που μεταδίδει τις συνεδριάσεις του Σώματος, αλλά από την άλλη πλευρά πιστεύω, ότι θα πρέπει πλέον όλοι να αντισταθούμε στο πειρασμό που μας οδηγεί στο να μεταβληθούμε κατά έναν τρόπο συντεχνιακό ή τοπικιστικό, αν θέλετε, σε Βουλευτές, οι οποίοι θέτουν αποκλειστικά και μόνο τα θέματα της περιοχής τους και συμβάλλουν λιγότερο στην αρτιότερη κατάρτιση του συζητούμενου νομοσχεδίου. Αυτό το λέω, γιατί πάρα πολλοί συνάδελφοι, ιδίως της Αξιωματικής Αντιπολίτευσης, έθεσαν θέματα των περιοχών τους με τρόπο τέτοιο που μπορεί κανείς να απαντήσει κατά τη συζήτηση γενικευμένων επερωτήσεων, αλλά όχι κατά τη συζήτηση του συγκεκριμένου νομοσχεδίου που πραγματεύεται θέματα με μία ιδιαίτερη σημασία, όπως είναι το θέμα που σήμερα απασχολεί τη Βουλή. 
      Κύριοι συνάδελφοι, η παρούσα νομοθετική πρωτοβουλία μας είναι η έκτη κατά σειρά. Στο διάστημα αυτών των δύο τελευταίων ετών κάνουμε στο Υπουργείο Εργασίας μία συστηματική προσπάθεια να ολοκληρώσουμε το νομικό πλαίσιο της χώρας για τα θέματα που αφορούν την απασχόληση και την κοινωνική ασφάλιση. Πιστεύω, ότι η παρούσα πρωτοβουλία είναι από τις πλέον σημαντικές. Το έργο μας αυτό ολοκληρώνεται με τη συζήτηση που επίκειται να γίνει τις επόμενες εβδομάδες για θέματα, που αφορούν την πολιτική μας στην κοινωνική ασφάλιση και συμπληρώνουν τις μέχρι τώρα πρωτοβουλίες μας.
      Πιστεύω, όπως άλλωστε έχει γίνει μέχρι τώρα, ότι η συμβολή των κοινωνικών εταίρων, αλλά ιδιαιτέρως των συναδέλφων Βουλευτών, είναι απαραίτητη και χρήσιμη, προκειμένου να επιτύχουμε το στόχο που έχουμε θέσει, και πιστεύω ότι είναι κοινός: Μία Ελλάδα ισχυρή, μία κοινωνία ισχυρή και δίκαιη -και μία δίκαιη κοινωνία είναι η κοινωνία στην οποία ο πολίτης αισθάνεται, ότι βρίσκεται ο ίδιος στο επίκεντρο των πολιτικών επιλογών- και τέλος έναν ισχυρό πολίτη. 
      Η Ελλάδα τα τελευταία χρόνια έχει μία αξιοσημείωτη επίδοση σε πολλούς τομείς, πράγμα που κάνει τη διεθνή κοινότητα να μιλά για ελληνικό θαύμα. Θα πρέπει να περιφρουρήσουμε αυτά, που έχουμε επιτύχει, και ταυτόχρονα να τολμήσουμε νέες αλλαγές, για να επιτύχουμε τους νέους εθνικούς και κοινωνικούς στόχους που θέτουμε στη νέα πολιτική περίοδο που μόλις τώρα ξεκινά.
      Πιστεύω, ότι είναι κατώτερο του επιπέδου της συζήτησης, το οποίο πρέπει να διατηρήσουμε, το να αναφερόμεθα σε θέματα, τα οποία έχουν θέση στο χώρο της μικροπολιτικής. Το έκαναν οι συνάδελφοι της Νέας Δημοκρατίας. Εγώ απορώ –και αυτή είναι η απάντηση που δίνω για την ώρα- γιατί ουδείς εκ των συναδέλφων της Νέας Δημοκρατίας που έλαβαν το λόγο, δεν αναφέρθηκαν, έστω και εμμέσως, σε κάποια διαφορετική πρόταση, αντικρούοντας αυτά που εμείς εισηγούμεθα με το παρόν νομοσχέδιο.
      Επίσης μου κάνει ιδιαίτερη εντύπωση, ότι ουδείς εκ των συναδέλφων της Νέας Δημοκρατίας έκανε την παραμικρή μνεία στα όσα σχετικά, κατά συνοπτικό τρόπο, αλλά πάντως σχετικά με το θέμα, που συζητούμε, ανέφερε ο Αρχηγός της Νέας Δημοκρατίας κατά τη χθεσινή ομιλία του στην Κοινοβουλευτική Ομάδα του κόμματός του. Ουδείς. 
      Ο κ. Καραμανλής μίλησε –γιατί πρόγραμμα η Νέα Δημοκρατία δεν έχει για τα θέματα της απασχόλησης και της κοινωνικής ασφάλισης, αλλά έχει κάποιες σκόρπιες απόψεις, μεταξύ των οποίων και τις συγκεκριμένες που ανέπτυξε ο Πρόεδρος της Νέας Δημοκρατίας κατά τη χθεσινή ομιλία του- για ανέργους οι οποίοι παραμένουν προστατευόμενα μέλη της οικογένειας, αν δεν βρίσκουν δουλειά, ώστε αυτό να οδηγεί τις οικογένειές τους στο να απολαμβάνουν κάποιων φορολογικών ελαφρύνσεων επί μία διετία.
      Ουδείς συνάδελφος της Νέας Δημοκρατίας αναφέρθηκε σ’ αυτό, για να μου δώσει και εμένα την ευκαιρία, στο πλαίσιο αυτού του δημοκρατικού, αλλά ζωντανού και δημιουργικού διαλόγου που οδηγεί σε σύνθεση απόψεων, να θέσω ερωτήματα και να απαιτήσω απαντήσεις. Γιατί αυτή είναι η διαφορά μας. Εμείς, ως Κυβέρνηση, είμαστε παρόντες με το έργο μας. Το έργο μας είναι χειροπιαστό και συγκεκριμένο. Οι αποφάσεις μας και η υπογραφή των πράξεων μας είναι γνωστή.
      Το πρόσωπό μας δεν κρύβεται, αντίθετα με ό,τι συμβαίνει με τα κόμματα της Αντιπολίτευσης, ιδίως της Νέας Δημοκρατίας, που μπορεί μ΄ ένα παραπλανητικό προσωπείο να επιδιώκει να αποπροσανατολίσει τον ελληνικό λαό. Οι επιδόσεις, όμως, είναι καταγεγραμμένες και αναγνωρισμένες από την Ευρωπαϊκή ‘Ενωση και τις αρμόδιες υπηρεσίες. 
      Οι ρυθμοί ανάπτυξης στην Ελλάδα κινούνται στο 4,5%, όταν το 1993 οι ρυθμοί ήταν αρνητικοί. Μείον 1,6% ήταν η επίδοση της Ελλάδος εκείνη την περίοδο. Οι δαπάνες κοινωνικής προστασίας κινούνται στη χώρα μας στο επίπεδο του 28%. Είμεθα πάνω από το μέσο όρο της Κοινότητας. Και η ανεργία στην Ελλάδα κινείται πτωτικά. Τα τελευταία διαθέσιμα στοιχεία τοποθετούν την ανεργία στην Ελλάδα στο 8,9% -στο μέσο όρο της Ευρωζώνης τελικώς- την ίδια ώρα που σ΄ άλλες χώρες της Ευρωπαϊκής Ένωσης -αναπτυγμένες ισχυρές χώρες- η ανεργία κινείται ανοδικά. Αναφέρω το χαρακτηριστικό παράδειγμα της Γαλλίας και της Γερμανίας, όπου η ανεργία στις χώρες αυτές κινείται στο 9,5% με 10%.
      Ανάπτυξη, απασχόληση και κοινωνική συνοχή είναι οι τρεις πλευρές ενός ισόπλευρου τριγώνου που αλληλοτροφοδοτούνται και αλληλουποστηρίζονται, προκειμένου να δημιουργήσουμε τις προϋποθέσεις για μια κοινωνία ευημερίας και προόδου. Βεβαίως, η πρόοδος που έχει συντελεστεί και στον τομέα αυτό, δεν οδηγεί στο να εκφράζουμε με αυτάρεσκο μάλιστα τρόπο κάποια ικανοποίηση, γιατί γνωρίζουμε καλύτερα εμείς από όλους, ότι η ανεργία δεν είναι μία στατιστική, αν θέλετε, καταγραφή. Είναι μία πραγματική κατάσταση και ιδίως για τους ανέργους. Πρέπει να εντείνουμε την προσπάθειά μας, για να βελτιώσουμε τις επιδόσεις μας με ρυθμούς πιο γοργούς από αυτούς που μέχρι τώρα πετύχαμε, ρυθμούς που οδήγησαν στο να φθάσουμε στο 8,9% από το 11,7% όπου εκυμαίνετο η ανεργία το 1999. 
      Οι ιδιαιτερότητες της Ελλάδος είναι πολύ σημαντικές στον τομέα αυτό. Δεν θα αναφερθώ σε λεπτομέρειες. Αρκούμαι στο να επισημάνω –επειδή έγινε λόγος για τους οικονομικούς μετανάστες- ότι η Ελλάδα τις προηγούμενες δεκαετίες έστελνε το εργατικό δυναμικό στα πέρατα του πλανήτη για εξεύρεση εργασίας. Έκανε, δηλαδή, εξαγωγή ανεργίας με άλλα λόγια. Είναι η Ελλάδα που έχει υποδεχθεί και έχει εντάξει, χωρίς επιζήμιες, θα μου επιτρέψετε να πω, εκφράσεις αυτής της εξέλιξης, περίπου ένα εκατομμύριο οικονομικούς  μετανάστες στην ελληνική κοινωνία και ένα πολύ σημαντικό ποσοστό αυτών στην αγορά εργασίας. 
      Η Ελλάδα είναι μία χώρα η οποία αναπτύσσεται. Συρρικνώνεται ο πρωτογενής τομέας, όπως συμβαίνει σ΄ όλες τις χώρες, οι οποίες αναπτύσσονται και μάλιστα με τόσο υψηλούς ρυθμούς. Η εκροή ανθρώπινου δυναμικού από τον πρωτογενή τομέα, πιέζει προς τα κάτω το ποσοστό απασχόλησης και πιέζει στο δευτερογενή και τριτογενή τομέα, αφού το εκρέον ανθρώπινο δυναμικό αναζητά εργασία, απασχόληση στους δύο άλλους τομείς. Αυτά είναι γνωστά σε όλους και μπορεί να χρησιμοποιηθούν από κάθε καλόπιστο αναλυτή, προκειμένου να οδηγηθούμε στα σωστά συμπεράσματα, όπως μεταξύ των άλλων, το ότι το χαμηλό ποσοστό μερικής απασχόλησης στην Ελλάδα που κυμαίνεται περίπου στο 4% σε σχέση με το 18% που είναι ο κοινοτικός μέσος όρος, δείχνει, ότι η απασχόληση στην Ελλάδα είναι πλήρης. Η οκτάωρη απασχόληση που καταλαμβάνει ως τύπος της εργασίας το 96%. Και εμείς αυτό το μοντέλο εργασίας θέλουμε. 
      Γιατί το αναφέρω αυτό. Στο πλαίσιο της Ευρωπαϊκής Ένωσης –και ασκήσαμε την Προεδρία της Ένωσης στο Α΄ εξάμηνο του έτους που πέρασε, πιστεύω με επιτυχή τρόπο- διατυπώσαμε τη νέα ευρωπαϊκή στρατηγική για την απασχόληση, τις νέες κατευθυντήριες γραμμές και το νέο πλάνο για τα εθνικά σχέδια δράσης για την απασχόληση. Τώρα στην Ιρλανδία, στο επικείμενο συμβούλιό μας την επόμενη Παρασκευή κυρίαρχο θέμα συζήτησης είναι αυτό που αφορά την ανταποδοτικότητα της εργασίας. Πως δηλαδή ο εμπλουτισμός του ευρωπαϊκού κοινωνικού μοντέλου έχει στον πυρήνα του ως συστατικό στοιχείο του το να κάνει την εργασία να είναι ανταποδοτική. Να αποτελεί θώρακα προστασίας για κάθε εργαζόμενο και να αποτρέπει έτσι τον κίνδυνο αποκλεισμού και περιθωριοποίησης.
    Γιατί επειδή γίνεται λόγος για τις επιδόσεις πολλών άλλων χωρών, η εργασία, λόγω του χαμηλού επιπέδου αμοιβών ή κακών συνθηκών ή έκπτωση ποιότητας στην εργασία, την οποία αρκετά κράτη με συντηρητικές κυβερνήσεις προωθούν, για να μειώσουν έτσι το ποσοστό ανεργίας, οδηγεί στο να πάμε πλέον,  η εργασία, η απασχόληση να παύει να είναι θώρακας προστασίας απέναντι στον κίνδυνο περιθωριοποίησης και αποκλεισμού. Και τίθεται σε νέα βάση πλέον το θέμα αν η εργασία έχει περιεχόμενο, ποιότητα, αμοιβές δηλαδή ή συνθήκες προστασίας και ασφάλειας τέτοιες, ώστε να διασφαλίζει τον εργαζόμενο, κάτι που μέχρι πρότινος εθεωρείτο δεδομένο και αυτονόητο.
     Εμείς, λοιπόν, θέλουμε αυτής της μορφής την εργασία, με κάποιο πολιτικό κόστος, αν θέλετε, όσον αφορά τη γενική επίδοσή μας, αλλά επιθυμούμε πλήρη απασχόληση, με καλές αμοιβές και συνθήκες οι οποίες είναι προστατευτικές για τους εργαζόμενους.
     Γνωρίζετε, άλλωστε, τη μεγάλη συζήτηση που είναι σε εξέλιξη στην Ευρωπαϊκή Ένωση και στην Ελλάδα, όσον αφορά την ευελιξία στην αγορά εργασίας ή την προστασία και την ασφάλεια για τους εργαζόμενους. Γιατί, βεβαίως, η θέση της Ελλάδας στο νέο διεθνή καταμερισμό είναι μια θέση την οποία θα κερδίσει και θα διατηρήσει, αν στηριχτούμε στην εκπαίδευση και κατάρτιση, στην παραγωγικότητα της εργασίας και στις καλές αμοιβές των εργαζομένων και όχι στην απορύθμιση της αγοράς εργασίας, προκειμένου να προσελκύσουμε επενδύσεις, όπως συμβαίνει με χώρες που έχουν ελαστικότατη νομοθεσία, χωρίς προστατευτικούς κανόνες για τους εργαζόμενους και με αμοιβές οι οποίες είναι πολύ μα πολύ κάτω από αυτό το οποίο επιτρέπει στον εργαζόμενο να εξασφαλίσει αξιοπρεπή διαβίωση. Δεν είναι αυτό το μοντέλο που επιλέγουμε εμείς. 
     ΣΠΥΡΟΣ ΣΠΥΡΟΥ: Ούτε εμείς.
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Έτσι, λοιπόν, η πρωτοβουλία μας, όσον αφορά το χώρο της απασχόλησης, αναπτύσσεται με βάση τρεις βασικούς πυλώνες. 
     Ο πρώτος πυλώνας αφορά τη σύνδεση της εκπαίδευσης με τις ανάγκες της αγοράς εργασίας. Δημιουργήσαμε και θέτουμε σε λειτουργία το εθνικό σύστημα σύνδεσης εκπαίδευσης-κατάρτισης με την απασχόληση, με τη συμφωνία των κοινωνικών εταίρων, προκειμένου να αντιστοιχίσουμε με τις ανάγκες της αγοράς εργασίας τις ειδικότητες, τις γνώσεις, οι οποίες παρέχονται στο εκπαιδευτικό σύστημα, το βασικό, το τυπικό, αλλά και στις άτυπες μορφές εκπαίδευσης και κατάρτισης. Γιατί όταν μιλάμε για δομική ανεργία, εννοούμε –και όλοι το παραδεχόμαστε, πιστεύω, αυτό- ότι υπάρχουν βεβαίως πολίτες, οι οποίοι δεν εξασφαλίζουν μία θέση εργασίας, αλλά υπάρχει και ένας σημαντικός αριθμός θέσεων εργασίας, που δεν καλύπτονται, επειδή δεν υπάρχει προσφερόμενο το αντίστοιχο εργατικό δυναμικό. Αυτήν την αδυναμία ερχόμαστε να καλύψουμε με τις πρωτοβουλίες μας, που αφορούν αυτόν τον πρώτο πυλώνα. 
     Ο δεύτερος πυλώνας αφορά τις ενεργητικές πολιτικές απασχόλησης. Θέτουμε, μετά τα όσα έχουμε πετύχει μέχρι τώρα, νέα προγράμματα σε εφαρμογή με την αρχή αυτού του νέου χρόνου, προγράμματα που αφορούν την επιδότηση της απασχόλησης δεκαπέντε χιλιάδων στη μισθωτή εργασία και επτάμισι χιλιάδων νέων ελεύθερων επαγγελματιών, προκειμένου να δημιουργήσουν, με οικονομική στήριξη από την πολιτεία, τη δική τους επιχείρηση. Και, βεβαίως, ανταποκριθήκαμε –επειδή θέσατε αυτό το θέμα και πάλι- στην εξαγγελία για τη δημιουργία τριακοσίων χιλιάδων θέσεων ευκαιριών απασχόλησης, τριακοσίων χιλιάδων θέσεων κατάρτισης και τριακοσίων χιλιάδων θέσεων επανακατάρτισης. Τα στοιχεία του περασμένου Σεπτεμβρίου –τα στοιχεία της τελευταίας περιόδου σύντομα θα τα έχουμε στη διάθεσή μας και θα τα γνωρίζετε και εσείς- μαρτυρούν, ότι προσφέραμε τριακόσιες είκοσι τέσσερις νέες θέσεις απασχόλησης σε ανθρώπους που μέχρι τότε δεν είχαν απασχόλησης, τριακόσιες ενενήντα τέσσερις χιλιάδες θέσεις κατάρτισης σε ανέργους και τριακόσιες εξήντα εννιά θέσεις επανακατάρτισης σε εργαζόμενους. Έχουμε ανταποκριθεί σ΄ αυτήν τη δέσμευσή μας.
     Ο τρίτος πυλώνας είναι αυτός που αφορά τις πολιτικές ανάληψης εκ μέρους του κράτους ενός σημαντικού ποσοστού του κόστους, που συνεπάγεται για μία επιχείρηση η πρόσληψη και η απασχόληση ενός πολίτη.
      Αυτή η επιδότηση απασχόλησης μέσω της μείωσης του έμμεσου μη μισθολογικού κόστους είναι μία πολιτική που μπορεί να αποδώσει. 
      Συμπληρώνουμε τα μέτρα που έχουμε πάρει μέχρι τώρα με τα νέα μέτρα που περιλαμβάνονται σ’ αυτό το νομοσχέδιο στο πρώτο κεφάλαιο. Μετατρέπουμε τις παθητικές πολιτικές λήψης του επιδόματος σε ενεργητικές πολιτικές, ώστε το επίδομα ανεργίας να γίνει τμήμα των αποδοχών δηλαδή του μισθού που θα πάρει ο προσλαμβανόμενος στην τοποθετούμενη θέση. 
      Αυτό ωφελεί όλους, τον ίδιο τον άνεργο που γίνεται εργαζόμενος, γιατί εκτός των άλλων εξασφαλίζει καλύτερες αποδοχές, εξασφαλίζει μία ένταξη στην αγορά εργασίας, ώστε να μπορεί δια της «τριβής» να παραμένει ενεργός και, βεβαίως, αυξάνει τα συνταξιοδοτικά δικαιώματά του, αφού προσθέτει ένσημα αφού είναι πλέον απασχολούμενος, αντί να παραμένει άνεργος. 
      Αυτό, βεβαίως, ωφελεί και τις επιχειρήσεις που με χαμηλότερο κόστος μπορούν να αυξήσουν την απασχόληση εντάσσοντας στις γραμμές τους ανθρώπινο δυναμικό που αλλιώς παραμένει ανενεργό.
      Βεβαίως, αυτό συμβάλλει και στην κοινωνική συνοχή, ωφελεί την κοινωνία μας και την πολιτεία, αφού δίνει τη δυνατότητα σε πολίτες οι οποίοι θα έμεναν στο περιθώριο να ενταχθούν στην καρδιά των εξελίξεων και να συμβάλουν στη διαμόρφωσή τους.
      Επίσης, ένα άλλο μέτρο είναι η επιδότηση της απασχόλησης κατά 100% μιας επιχείρησης που προσλαμβάνει μία άνεργη μητέρα τουλάχιστον δύο παιδιών. Η κάλυψη αυτών των εργοδοτικών εισφορών απολύτως, δηλαδή στο σύνολό τους, αφορά μία περίοδο αντίστοιχη προς τον αριθμό των παιδιών, δηλαδή τόσα έτη όσος και ο αριθμός των παιδιών. Κάτι ανάλογο γίνεται για τους νέους έως είκοσι πέντε ετών και για τους άνεργους άνω των πενήντα πέντε ετών. 
      Τα μέτρα αυτά, δηλαδή, τα οποία τόσο συνοπτικά ανέφερα, αφορούν ομάδες του πληθυσμού που, όπως προκύπτει από όλες τις μετρήσεις, συναντούν μεγάλη δυσκολία ένταξης στην αγορά εργασίας. 
      Αυτή είναι στοχευμένη ενεργητική πολιτική και δεν έχει σχέση μ΄ αυτό που άκουσα να αναφέρει ο Πρόεδρος της Νέας Δημοκρατίας στη χθεσινή ομιλία του, όπου επαναλαμβάνει μία παθητικού χαρακτήρα προσέγγιση στο πρόβλημα της ανεργίας. Κάνω τη σύγκριση, γιατί δε γνωρίζω τις λεπτομέρειες της πρότασής σας. Αν υπάρξει και εκδηλωθεί τεκμηριωμένη πρόταση θα τη σχολιάσουμε. Λέω ότι μ΄ αυτήν την πρόταση, δηλαδή τη φορολογική ελάφρυνση της οικογένειας της οποίας παραμένει προστατευόμενο μέλος ο νέος για μία διετία, εφόσον είναι άνεργος, η ελάφρυνση αυτή μπορεί να σημαίνει για μία οικογένεια εξοικονόμηση ενός ποσού δέκα, είκοσι, τριάντα χιλιάδων δραχμών το χρόνο. Μιλάω για δραχμές για να αντιληφθούμε ποια είναι τα μεγέθη που μας απασχολούν. 
      Η πρόταση για την οποία μιλούμε, δηλαδή, για την επιδότηση φερ’ ειπείν της πρόσληψης και της απασχόλησης άνεργης μητέρας τουλάχιστον δύο παιδιών συνεπάγεται κατά μέσο όρο μία επιβάρυνση του προϋπολογισμού υπέρ της άνεργης μητέρας που γίνεται πλέον εργαζόμενη, που μπορεί να ξεπεράσει το ένα εκατομμύριο δραχμές. Αυτή είναι μία ενεργητική πολιτική για να ενταχθεί στην αγορά εργασίας.
      ΣΠΥΡΙΔΩΝ ΣΠΥΡΟΥ: Αν ενταχθεί.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Αυτή είναι η διαφορά μας. 
      Βεβαίως, προχωρούμε σε ρυθμίσεις που δίνουν τη δυνατότητα στους επιδοτούμενους ανέργους να ενταχθούν στα προγράμματα κατάρτισης. Εντασσόμενοι σ΄ αυτά αμείβονται καλύτερα και, βεβαίως, μετά την ολοκλήρωση των προγραμμάτων αυτών, αν δεν εξασφαλίσουν εργασία, μπορούν να επανέλθουν και να λάβουν για το διάστημα που απομένει το επίδομα ανεργίας. 
      Δίνουμε τη δυνατότητα σε χήρους και χήρες συμπολίτες μας οι οποίοι λαμβάνουν σύνταξη λόγω θανάτου να έχουν το δικαίωμα –κάτι που δεν προβλεπόταν μέχρι τώρα- να παίρνουν επίδομα ανεργίας, εφόσον είναι άνεργοι.
      Αυτά τα οποία ανέφερα είναι λίγα σε σχέση με τα όσα πολλά και σημαντικά περιλαμβάνονται σ΄ αυτό το νομοσχέδιο. Πιστεύω, ότι αναδεικνύουν με τον πιο πειστικό τρόπο αυτό που αποτελεί τη φιλοδοξία μας και δεν αντιλαμβάνομαι γιατί δεν υπερψηφίζεται το νομοσχέδιο, αφού άλλωστε δεν ακούγεται κανένας αντίλογος από τα κόμματα της Αντιπολίτευσης.
    Θα αναφέρω όμως, –και το επισημαίνω αυτό- ότι έγινε δεκτή μία σειρά άρθρων από τα άρθρα 20 και μετά, στα οποία προτείνουμε μέτρα στεγαστικής συνδρομής των δικαιούχων του Οργανισμού Εργατικής Κατοικίας. Με χαρά διαπίστωσα και σήμερα όπως και στην επιτροπή ότι τα κόμματα της Αντιπολίτευσης επανέρχονται και υπερψηφίζουν αυτές τις διατάξεις. Αυτή η ομόφωνη στήριξη και η υπερψήφιση αυτών των διατάξεων και αυτών των άρθρων που είναι ένα τμήμα του νομοσχεδίου, δηλαδή ένα μόνο κεφάλαιό του, δείχνει, ότι αναγνωρίζεται η προσπάθεια που κάναμε. 
    Απορώ γιατί οι συνάδελφοι δε θέλουν και στα άρθρα αυτά που αφορούν την τόνωση της απασχόλησης να δείξουν την ίδια λογική προσέγγιση που είναι τελικώς προσέγγιση ευθύνης, η οποία δε νομίζω, ότι τους δημιουργεί κανένα πολιτικό πρόβλημα.
      Αντιθέτως, πραγματικά, αποκαλύπτει το ειλικρινές ενδιαφέρον τους να αντιμετωπίσουμε ένα πρόβλημα που είναι κοινό πρόβλημα. Είμαστε φίλοι της στατιστικής, δεν είμαστε δούλοι της στατιστικής. Μας εκφράζει, ό,τι άλλαξε σ’ αυτήν την κοινωνία και αυτό το οποίο πρέπει να κάνουμε είναι να εντείνουμε την προσπάθειά μας για να αλλάξει αυτό που παραμένει στάσιμο και ανώφελο. 
      Εμείς επειδή γίνεται πολύς λόγος –αναφέρθηκε σχετικά ο εισηγητής της Νέας Δημοκρατίας- για την περίοδο η οποία τώρα ξεκινά και για τις πολιτικές εξελίξεις γενικότερα, πρέπει να σας πω, ότι καλό είναι όταν συζητούμε τέτοιας σημασίας θέματα στη Βουλή να αποφεύγουμε μια δημαγωγία -άλλωστε και ο αριθμός των συμμετεχόντων στη συνεδρίαση και η ώρα δεν το επιτρέπει- που δίνουν την εντύπωση τελικώς, ότι δεν ενδιαφερόμαστε για την αντιμετώπιση ενός υπαρκτού και διαπιστωμένου από όλους προβλήματος, αλλά είμαστε αιχμάλωτοι της τρέχουσας εντυπωσιοθηρίας. 
      Αναφέρθηκε ο εισηγητής της Νέας Δημοκρατίας κατ’ επανάληψη στα επικοινωνιακά τρυκ, στην αλλαγή ηγεσίας του ΠΑΣΟΚ η οποία επίκειται. Θα πρέπει να σας πω, ότι δεν αντιλαμβάνεσθε τις αλλαγές που συντελούνται το εύρος και το βάθος τους. Παλαιότερα μιλούσατε για μακέτες έργων. Δεν είχατε όμως αντιληφθεί, ότι τα έργα είναι θέμα χρόνου να ενσωματωθούν στην καθημερινή ζωή των πολιτών. Τώρα μιλάτε για επικοινωνιακά τρυκ, αλλά πάλι δεν καταλαβαίνετε τι ακριβώς συμβαίνει. Τόσο καιρό περιμένατε το ώριμο φρούτο να σαπίσει και να πέσει και τώρα σας ακούω να μιλάτε για φουσκωμένο μπαλόνι το οποίο θα περιμένετε να ξεφουσκώσει. Έτσι θα παραμένετε σε μία στάση διαρκούς και εναγώνιας, αμήχανης, τελικώς, αναμονής στις αίθουσες αναμονής της πολιτικής εξουσίας. Γιατί χωρίς συγκεκριμένη πρόταση, χωρίς θετικό λόγο δεν μπορεί να κυβερνηθεί μια χώρα. Η Ελλάδα άλλαξε κατηγορία. Συγκαταλέγεται στις ανεπτυγμένες χώρες της Ευρώπης. Και συγκρινόμαστε με χώρες με τις οποίες απόσταση αναπνοής μας χωρίζει, χώρες με τις οποίες άλλοτε δεν θα μπορούσε να διανοηθεί κανείς ότι θα είμαστε στο ίδιο τραπέζι ως ισότιμοι συνομιλητές για να μπορούμε να συζητούμε και να αποφασίζουμε για τα θέματα που αφορούν το συγκεκριμένο αυτό ζήτημα και τόσα άλλα. 
      Κύριοι συνάδελφοι, εμείς λοιπόν, διατυπώνουμε συγκεκριμένες προτάσεις. Το κάνουμε πιστεύω με τρόπο πλήρη στη χάρτα σύγκλισης. Το κάνουμε με νομοθετικές πρωτοβουλίες όπως και η παρούσα. Δεν αρκούμεθα σ’ ένα νεφέλωμα συνθημάτων και ευχολογιών. Γιατί, βεβαίως, ουδείς μπορεί να ισχυριστεί, ότι δεν υφίστανται προβλήματα στην ελληνική κοινωνία, μεγάλα και σημαντικά. Αλλά ουδείς μπορεί να παραγνωρίσει ότι μεγάλα προβλήματα του ελληνικού κράτους και των Ελλήνων τα αντιμετώπισε αυτά τα χρόνια και τα έλυσε με τρόπο αποφασιστικό και εθνικά ωφέλιμο το ΠΑΣΟΚ και η Κυβέρνησή μας. 
      Να, λοιπόν, ποιοι είναι αυτοί οι οποίοι μπορούν με τη στήριξη του ελληνικού λαού να λάβουν την ευθύνη και την εντολή να αντιμετωπίσουν και να λύσουν και τα νέα προβλήματα που δημιουργούνται στις νέες συνθήκες. Γιατί εμείς, επαναλαμβάνω, διατηρούμε και περιφρουρούμε, ό,τι είναι καλό και τα καλά είναι πλέον πολύ περισσότερα από ό,τι στο πρόσφατο παρελθόν στην πατρίδα μας, αλλάζοντας ταυτοχρόνως γιατί αυτό επιβάλλει η ευθύνη που έχουμε απέναντι στη χώρα και τον ελληνικό λαό. 
      Κύριοι συνάδελφοι, η συζήτηση η οποία γίνεται γι’ αυτό το νομοσχέδιο, μας δίνει τη δυνατότητα να βγάλουμε ένα βασικό συμπέρασμα, ότι η Ελλάδα που αντιμετωπίζει πρόβλημα ανεργίας και το πρόβλημα της ανεργίας αναφέρεται ως ένα από τα πιο σημαντικά μεταξύ των πολιτών οι οποίοι ερωτώνται και δίνουν σχετική απάντηση, είναι η Ελλάδα που έχει δημιουργήσει τις προϋποθέσεις, η Ελλάδα που ασκούνται πολιτικές ώστε ο πολίτης να αισθάνεται προστατευμένος και ασφαλής. 
Γιατί αυτό, επίσης, οι πολίτες το αποκαλύπτουν σε σχετικά ερωτήματα στα οποία δίνουν απαντήσεις. 
    Άλλωστε η έρευνα της Ευρωπαϊκής Στατιστικής Υπηρεσίας που δημοσιεύθηκε στην εφημερίδα «ΕΛΕΥΘΕΡΟΤΥΠΙΑ», την οποία και θα καταθέσω, δείχνει, ότι η Ελλάδα, ενώ οι πολίτες της θεωρούν πως σε υψηλό ποσοστό το πρόβλημα της ανεργίας είναι το σημαντικότερο πρόβλημα, είναι η χώρα –σ’ αυτό απαντούν οι ίδιοι οι πολίτες της- όπου το πρόβλημα της ανασφάλειας δεν υπάρχει ή αν υπάρχει, υπάρχει σε πολύ μικρό ποσοστό, πολύ κάτω από τον κοινοτικό μέσο όρο. Αυτό δείχνει, ότι η πολιτική που ακολουθούμε είναι μια στοχευμένη πολιτική η οποία αποδίδει. 
    Έχουμε υποχρέωση να βελτιώσουμε τις πρωτοβουλίες μας προκειμένου να πετύχουμε καλύτερα αποτελέσματα στο εγγύς μέλλον. Θα το κάνουμε αυτό με τη βοήθεια και τη στήριξη του ελληνικού λαού την οποία μέχρι τώρα είχαμε αφειδώλευτη και γι’ αυτό τον ευχαριστούμε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Νικήτας Κακλαμάνης, έχει το λόγο.
      ΝΙΚΗΤΑΣ ΚΑΚΛΑΜΑΝΗΣ: Δεν επρόκειτο, κύριε Πρόεδρε, να ομιλήσω γιατί με είχαν καλύψει οι συνάδελφοί μου. Παίρνω όμως το λόγο για τους εξής λόγους. Πρώτον για να ζητήσω από τον κύριο Υπουργό να απαντήσει στα τρία ερωτήματα που του έθεσε ο συνάδελφος κ. Καλογιάννης και έκανε πως δεν τα άκουσε. 
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Είναι ειδικά θέματα. Θα απαντηθούν στα άρθρα.
      ΝΙΚΗΤΑΣ ΚΑΚΛΑΜΑΝΗΣ: Γιατί σας έκανε κακό να απαντήσετε απόψε; Εν πάση περιπτώσει θα περιμένουμε να απαντήσετε αύριο στα άρθρα. 
      ΔΗΜΗΤΡΙΟΣ ΡΕΠΠΑΣ( Υπουργός Εργασίας και Κοινωνικών Ασφαλίσεων): Θα έχει την ευκαιρία ο κ. Καλογιάννης στη δευτερολογία μου να ακούσει τις απαντήσεις.
      ΝΙΚΗΤΑΣ ΚΑΚΛΑΜΑΝΗΣ: Δεύτερον, κύριε Πρόεδρε, επειδή μας έκανε και συστάσεις να μην υποκύψουμε στον πειρασμό εκ του ότι το τηλεοπτικό κανάλι της Βουλής πλέον μεταδίδει τις συνεδριάσεις και βρήκε ως επιχείρημα το ότι αναφέρθηκαν οι συνάδελφοι σε προβλήματα του νομού τους, λες και είναι κακό, παρ’ ότι εγώ, αν θέλετε, επί της αρχής να δεχτώ το σκεπτικό του Υπουργού, αλλά ο ίδιος δεν γλίτωσε από τον πειρασμό να διολισθήσει και να λαϊκίσει αφάνταστα στο τέλος της ομιλίας του.
      Προφανώς κύριε Υπουργέ δεν πήρατε χαμπάρι τι έχει γίνει μέσα στο κόμμα σας. Παρακολουθήσατε σήμερα την ομιλία του νέου μελλοντικού Αρχηγού σας που ζήτησε συγγνώμη από τον ελληνικό λαό; Ένα από τα θέματα για τα οποία ζήτησε συγγνώμη είναι η πολιτική που ασκήσατε επί οκτώ χρόνια στον τομέα της απασχόλησης και της ανεργίας. Από ποιον ζήτησε συγγνώμη και ποιον υπονοούσε; Στο όνομα ποιου; Καλά, ο ένας είναι ο πανικόβλητος κ. Σημίτης, που έφυγε για να γλιτώσει αυτός το να ζητήσει τη συγγνώμη. Αλλά στο όνομα ποίων ζήτησε συγγνώμη; Μήπως της Αντιπολίτευσης; Μήπως στο όνομα του Υπουργού Ναυτιλίας όταν ζητούσε συγγνώμη για όσα δεν έκαναν επί οκτώ χρόνια οι κυβερνήσεις σας στον τομέα της ανεργίας; Σας αφορούσε, κύριε Υπουργέ. Και απόψε ήρθατε και μας είπατε ότι είσαστε υπερήφανοι για την πολιτική που ακολουθείτε; Αποφασίστε τελικά ποια γραμμή ακολουθείτε μέσα σε αυτό το κόμμα. Αυτό που λέει ο κ. Γιώργος Παπανδρέου, που ζητάει συγγνώμη από τον ελληνικό λαό για το ότι χιλιάδες είναι οι άνεργοι και την πολιτική που επί οκτώ χρόνια ακολουθήσατε στην ανεργία ή αυτά που μας είπατε εσείς απόψε;
      Δεύτερον, ακόμα και η χθεσινή δημοσκόπηση, για την οποία τόσο πολύ πανηγυρίσατε, στον τομέα που η κοινωνία ζητάει να γίνουν ριζικές αλλαγές με ποσοστό που αγγίζει το 82,3%, είναι ο τομέας της απασχόλησης και της ανεργίας. Για ποιον κτυπάει η καμπάνα; Για τον Υπουργό Εμπορικής Ναυτιλίας; Για σας, κύριε Ρέππα κτυπάει η καμπάνα και για τους προκατόχους σας. Και απόψε εδώ ήρθατε και μας είπατε ότι δεν μετανιώνουμε για τίποτα, είμαστε υπερήφανοι γι αυτά που κάνουμε, άρα ελληνικέ λαέ που σε ποσοστό 82% ζητάς αλλαγή της πολιτικής μας, είσαι σχιζοφρενής, δεν έχεις καταλάβει ότι τόσα χρόνια ζεις σε παράδεισο και νομίζεις ότι ζεις σε κόλαση. Αυτά μας είπατε απόψε. Και μας εγκαλείτε κιόλας γιατί, λέει, είμαστε μηδενιστές. 
      Τις προτάσεις μας, κύριε Υπουργέ –και διερωτώμαι γιατί δεν τις κάνατε και δεκτές, γιατί στην επιτροπή μας δώσατε άλλη αίσθηση και ήταν προτάσεις οι οποίες, όχι όλες, κάποιες συνέπιπταν και με αυτούς τους κοινωνικούς εταίρους που καλέσαμε- δεν τις είδαμε να μπαίνουν μέσα στο νομοσχέδιο. Τι να τις ξαναλέμε στην Ολομέλεια; Να τις λέμε για να τις λέμε; Δεν έχει κανένα νόημα.
      Εξάλλου ο κεντρικός λόγος για τον οποίο εμείς καταψηφίζουμε επί της αρχής το νομοσχέδιο και θα υπερψηφίσουμε ορισμένα άρθρα, τον ανέλυσε ο εισηγητής μας. 
      Και για να καταλάβετε –και μ’ αυτό κλείνω- το τι πανικός σας έχει πιάσει, αύριο είναι γνωστό, το έχουμε αναγγείλει επισήμως, για να δούμε αν έχουμε και προτάσεις και προγράμματα, ότι η Νέα Δημοκρατία παρουσιάζει το πρόγραμμα για την υγεία και την κοινωνική φροντίδα. Και είναι αυτό. Και σήμερα τι είδαμε; Είδαμε έναν πανικόβλητο Υπουργό Υγείας να καταθέτει στη Βουλή απόψε το βράδυ, ό,τι δεν κατορθώσατε να καταθέσετε επί οκτώ χρόνια. Σχέδιο νόμου, λέει, για την πρωτοβάθμια περίθαλψη, χωρίς κανένα διάλογο με κανέναν κοινωνικό εταίρο, αφήστε τα κόμματα, και σχέδιο –λέει- για την ιατρική εκπαίδευση και για τις ειδικότητες, γνωρίζοντας ότι, αν θα πάει με την κανονική διαδικασία, δεν προλαβαίνουν να ψηφιστούν. Και αν θα τολμήσει η Κυβέρνηση να το πάει με τη διαδικασία του κατεπείγοντος, σε μία συνεδρίαση, μόνο στην επιτροπή, να ξέρει η Κυβέρνηση απόψε, κύριε Πρόεδρε, ότι θα αντιμετωπίσει τη φοβερή αντίδραση τουλάχιστον της Αξιωματικής Αντιπολίτευσης και να μείνει μόνη της να τα συζητήσει. Πανικός, μην τυχόν και σας πούμε αύριο ότι μας αντιγράψατε. Αυτό είναι το πρόγραμμα για την υγεία και την κοινωνική φροντίδα. Όπως θα δείτε και το κομμάτι για την απασχόληση σε δέκα, δεκαπέντε ημέρες, μέσα στο πρόγραμμα για την οικονομία. Για να πάψει και το παραμύθι ποιος έχει προτάσεις και δεν έχει, μια και απ’ ό,τι ακούμε ο νέος Αρχηγός σας θα παρουσιάσει τις όποιες προτάσεις σας -λες και κυβερνούσε κανένας εξωγήινος μέχρι τώρα- στις 6, 7 ή 8 Φεβρουαρίου. Εγκαλούσατε εμάς, αν έχουμε προτάσεις, όταν εσείς λέτε ότι δεν θα έχετε προτάσεις και όταν δεν μπορείτε να συνεννοηθείτε και μεταξύ σας. Και είδα ότι κατεχειροκροτήθη σήμερα ο κ. Παπανδρέου από τους συντρόφους σας, όταν έλεγε, «ζητώ συγγνώμη για την παιδεία, για την υγεία, για την απασχόληση, για ό,τι δεν κάναμε». 
      Από τη μια, λοιπόν, ζητά συγγνώμη ο αυριανός Αρχηγός σας και από την άλλη έρχεσθε εσείς απόψε εδώ, υπερήφανος για την πολιτική που ακολουθήσατε. 
      Εντάξει. Αποφασίστε, κατ’ αρχήν, ποια είναι η γραμμή του Κόμματός σας, αποφασίστε τελικά ποιαν από τις δύο πλευρές να πιστέψει ο ελληνικός λαός: τον απερχόμενο, μάλλον τον εκδιωχθέντα στην ουσία Πρωθυπουργό ή τον ερχόμενο νέο Πρόεδρο του Πανελλήνιου Σοσιαλιστικού Κινήματος, μια και άκουσα τον κ. Παπανδρέου στο Καλέντζι να λέει ότι αυτό δεν είναι ξεκίνημα, είναι κίνημα, σε σημείο βέβαια τέτοιο που διάβασα και αρθρογραφίες σήμερα στις φιλικά προσκείμενες σε σας εφημερίδες, που είπε: «για το όνομα του Θεού, νεκραναστήσατε ακόμα και τους νεκρούς, τους σηκώσατε από τους τάφους, τους επικαλεστήκατε όλους». 
      Με τέτοια διλήμματα και τέτοια τρικ, κύριε Υπουργέ, δεν πρόκειται τουλάχιστον να ωφεληθεί η ουσία της πολιτικής. Ο ελληνικός λαός, όταν έλθει η ώρα θα κρίνει και θα δούμε ποιον θα επιλέξει. Αυτό είναι δικό του θέμα, δεν θα το συζητήσουμε απόψε μέσα στη Βουλή. Αλλά, παρακαλώ πάρα πολύ, όχι «είμαι υπερήφανος για την πολιτική της Κυβέρνησης που ακολουθήσαμε και πριν λίγες ώρες, ο έτερος ζητάει συγγνώμη από τον ελληνικό λαό! Για να μην τρελαθούμε τελείως!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Ρέππα.
      ΔΗΜΗΤΡΙΟΣ ΡΕΠΠΑΣ (Υπουργός  Εργασίας και Κοινωνικών Ασφαλίσεων): Κύριε Πρόεδρε, κυρίες και κύριοι συνάδελφοι, χαίρομαι για την παρέμβαση του κ. Κακλαμάνη, ο οποίος έκανε μία πολιτική παρέμβαση, αξιοπρόσεκτη, πρέπει να πω, η οποία όμως μου δίνει την ευχέρεια να κάνω τη δική μου τώρα πολιτική απάντηση, χρησιμοποιώντας συγκεκριμένα στοιχεία, για να αποδειχθεί έτσι πόσο στέρεα είναι δομημένη η δική μας θέση και πόσο έωλοι είναι οι ισχυρισμοί της Νέας Δημοκρατίας.
	(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
	Πρώτα απ’ όλα ήμουν σαφής ότι εμείς έχουμε επιτύχει αυτές τις επιδόσεις. Ασφαλώς δεν εκφράζουμε και μάλιστα με αυτάρεσκο τρόπο ικανοποίηση. Αυτή ήταν η φράση μου και όχι αυτό που εσείς, διαστρεβλώνοντας τα όσα είπα, ισχυριστήκατε. Αλλά βεβαίως πρέπει να εντείνουμε την προσπάθειά μας, για να έχουμε καλύτερα αποτελέσματα στο μέλλον. 
	Σ΄ αυτήν την προσπάθεια για τα καλύτερα αποτελέσματα δεν συμμετέχετε, δεν συμβάλλετε. Θα έλεγα ότι είστε ή ανέτοιμοι και δεν έχετε θέσεις ή έχετε θέσεις τις οποίες κρύβετε από τον ελληνικό λαό, γιατί δεν θέλετε να αποκαλύψετε το πραγματικό πρόσωπό σας. 
	Μου κάνει άλλωστε εντύπωση ότι τα όσα ανέφερε ο κ. Μητσοτάκης για την οικονομική πολιτική που απαρεγκλίτως πρέπει να ακολουθηθεί μετά τις εκλογές από οποιαδήποτε κυβέρνηση αναδειχθεί, δεν απαντήθηκαν από κανέναν απολύτως από το κόμμα της Νέας Δημοκρατίας.
Αυτές είναι οι θέσεις σας για μια πολιτική, η οποία παραπέμπει στο αλήστου μνήμης «0+0=14» ή για την πολιτική του αριστοκρατικού δόγματος «η σιωπή μας προς απάντησή σας», όταν τα προβλήματα και τα θέματα είναι συγκεκριμένα, τα ερωτήματα είναι σαφή και απαιτούν σαφείς και δεσμευτικές απαντήσεις; 
      Ασφαλώς οι πολίτες σε όλους τους τομείς ζητούν καλύτερη πολιτική. Ζητούν αλλαγή προς το καλύτερο. Εμείς είμαστε οι φορείς αυτής της αλλαγής προς το καλύτερο, γιατί έχουμε και την πείρα και τη γνώση και την ευαισθησία και τη βούληση πάνω από όλα. Είναι οι σχέσεις μας με το λαϊκό κίνημα τέτοιες, που μας επιτρέπουν να απευθυνόμαστε στους εργαζόμενους και στους ανέργους, να κάνουμε αυτού του είδους τις επισημάνσεις με αυτοκριτικό τρόπο και να ζητούμε να συνεχιστεί αυτή η συμπόρευση για την οποία μίλησα και για την οποία ευχαρίστησα τον ελληνικό λαό.  Ο ελληνικός λαός τι λέει; Λέει ότι πρέπει να αλλάξουμε σε ορισμένους τομείς την πολιτική προς το καλύτερο μεταξύ των οποίων, είπατε, και στον τομέα της απασχόλησης ειρωνευόμενος και σ΄ αυτήν την αναφορά με την επίκληση του «για ποιον κτυπά η καμπάνα». 
      Ας δούμε, λοιπόν, τι λέει η δημοσκόπηση την οποία έχω μπροστά μου. Λέει, λοιπόν, ότι πράγματι η πολιτική πρέπει να αλλάξει σε πολλούς τομείς. Ποιος θα κάνει αυτήν την αλλαγή την οποία ζητούν οι πολίτες; Απαντούν οι ίδιοι οι πολίτες στο πλαίσιο αυτής της δημοσκόπησης, της οποίας και εσείς είστε λάτρεις, για να τη χρησιμοποιείτε με τόσο μανιώδη τρόπο. Παπανδρέου: 38%, Καραμανλής: 37,1%. Επίσης, ποια είναι η κυβέρνηση που μπορεί να τα καταφέρει καλύτερα σε όλα αυτά; ΠΑΣΟΚ και Παπανδρέου: 41,8%. Νέα Δημοκρατία και Καραμανλής: 38,9%. Τι ψηφίζουν οι νέοι οι οποίοι δοκιμάζονται από την ανεργία, όπως λέτε, γιατί ασφαλώς αντιμετωπίζουν πρόβλημα, αλλά γνωρίζουν να κρίνουν και να επιλέγουν; Οι νέοι, λοιπόν, ψηφίζουν: ΠΑΣΟΚ 35,2% και Νέα Δημοκρατία 30,6%. Όταν, λοιπόν, επικαλείστε τα αποτελέσματα μετρήσεων δημοσκοπήσεων, να τα επικαλείστε με τέτοιον τεκμηριωμένο τρόπο, ώστε να μην οδηγείστε σ’ αυτήν την αυτοπαγίδευση.
      Οι σημερινές διαδικασίες, που αφορούν τα εσωτερικά του κόμματός μας, θα μου επιτρέψετε να πω ότι ήταν λαμπρές. Μακάρι η Νέα Δημοκρατία και όλα τα πολιτικά κόμματα να κατακτήσουν τέτοιες εσωτερικές δημοκρατικές διαδικασίες. Ο κ. Σημίτης, πρωταγωνιστής της πολιτικής ζωής της Ελλάδας, όντας εκλεγμένος Πρωθυπουργός, έθεσε την ηγεσία του υπό την κρίση των μελών του κόμματος κατ΄ επανάληψη στα συνέδρια του κόμματος με κάλπη παρακαλώ, όταν ο κ. Καραμανλής μετά την ήττα του 2000 στο μετεκλογικό εκείνο συνέδριο δεν έθεσε καν θέμα ηγεσίας, δεν έθεσε δηλαδή υπό την κρίση των στελεχών της Νέας Δημοκρατίας την ηγεσία του. 
      Σε τελευταία ανάλυση, για να αποδεχθώ το ύφος με το οποίο προσεγγίζετε τα πολιτικά θέματα η σημερινή ημέρα για εμάς ήταν «δεκατριάρι», για εσάς Τρίτη και 13.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κουρουμπλής, Κοινοβουλευτικός Εκπρόσωπος του ΠΑΣΟΚ.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, η Νέα Δημοκρατία ταλανίζεται έντονα τις τελευταίες ημέρες από τις πολιτικές εξελίξεις που με πρωτοβουλία του ΠΑΣΟΚ παίρνουν σάρκα και οστά τις μέρες αυτές στην Ελλάδα. Ο Πρωθυπουργός Κωνσταντίνος Σημίτης με γενναιότητα και υπευθυνότητα δρομολόγησε αυτές τις πολιτικές εξελίξεις, με αποτέλεσμα σήμερα το ΠΑΣΟΚ να είναι στο επίκεντρο του πολιτικού ενδιαφέροντος και τα μηνύματα που εκπέμπει ο νέος πολιτικός Αρχηγός να δημιουργούν μεγάλη πολιτική ανασφάλεια στη Νέα Δημοκρατία. Το ΠΑΣΟΚ αποδεικνύει ότι είναι ένας μεγάλος πολιτικός οργανισμός που όχι μόνο δημιουργεί πολιτικό εκνευρισμό, πανικό και πολιτικό άγχος στη Νέα Δημοκρατία, αλλά αποδεικνύει πως διαθέτει απόθεμα στελεχών, που δεν είναι απλώς θεατές των πολιτικών εξελίξεων ή χειροκροτητές, αλλά πυροκροτητές των πολιτικών εξελίξεων.
     Είναι βέβαιο, κύριε Πρόεδρε, ότι η Νέα Δημοκρατία βρίσκεται σε σύγχυση. Ακόμα και το ηχόχρωμα της φωνής τους –δεν μιλώ για το πρόσωπο των στελεχών της- έχει χάσει εκείνη τη δυναμική που παρουσίαζε τους προηγούμενους μήνες. Είναι βέβαιο ότι σε αυτές τις εκλογές θα υποστεί πολιτική θρόμβωση.
     Κυρίες και κύριοι συνάδελφοι, συζητούμε σήμερα ενώπιον της Εθνικής Αντιπροσωπείας ένα σχέδιο νόμου, που έρχεται με πρωτοβουλία του Υπουργείου Εργασίας, ένα σχέδιο νόμου που στο επίκεντρο του ενδιαφέροντός του είναι το μεγάλο πολιτικό και κοινωνικό ζήτημα που αναφέρεται στην υπόθεση της ανεργίας. 
     Όφειλε η Αξιωματική Αντιπολίτευση να προσέλθει στη συζήτηση αυτού του νομοσχεδίου με μεγαλύτερη ευαισθησία και μεγαλύτερη, θα έλεγα, υπευθυνότητα. Γιατί πραγματικά αυτό το πολύ μεγάλο ζήτημα που συζητούμε, αγγίζει πάρα πολλούς ανθρώπους, ευαίσθητες ομάδες, όπως είναι άνθρωποι μεγάλης ηλικίας, άνω των πενήντα, πενήντα πέντε που χάνουν τη δουλειά τους και η αγορά δύσκολα τους αποδέχεται, όπως είναι οι νέοι, όπως είναι οι άνεργες μητέρες, όπως είναι τα άτομα με ειδικές ανάγκες. 
     Είναι δηλαδή ορισμένες ομάδες του πληθυσμού που πραγματικά έχουν την ανάγκη μιας ζεστής συμπεριφοράς από όλους μας και ένα ενδιαφέρον από όλους μας που θα πρέπει να κατατίθεται με συγκεκριμένες προτάσεις που να μπολιάζουν, να αιμοδοτούν, να συμπληρώνουν την πρόταση του Υπουργείου που κανείς δεν λέει ότι φέρει την τελειότητα. Άλλωστε ο συγκεκριμένος Υπουργός έχει επιδείξει πάρα πολλές φορές μία πολιτική συμπεριφορά, που δείχνει ότι σέβεται τις προτάσεις των Βουλευτών. Και αποδέχεται πάρα πολλές από εκείνες τις προτάσεις που πραγματικά μπορούν να συμπληρώσουν ένα νομοθετικό πλαίσιο, να το κάνουν πιο λειτουργικό, πιο αποτελεσματικό, πιο παραγωγικό. 
     Διότι εμείς, κυρίες και κύριοι συνάδελφοι, πιστεύουμε σε μία οικονομική ανάπτυξη συστατικό της οποίας είναι η κοινωνική ανάπτυξη. Εμείς πιστεύουμε σε μία οικονομική ανάπτυξη, που θα διαθέτει ισχυρούς ηθμούς αναδιανομής του παραγόμενου πλούτου, ώστε τα κοινωνικά μερίδια να διανέμονται σε όλους τους ανθρώπους. 
     Πραγματικά, φίλες και φίλοι, το μεγάλο ζήτημα της ανεργίας γεννά κοινωνική ανασφάλεια, γεννά κοινωνική αβεβαιότητα, δημιουργεί φτώχεια, σπρώχνει τον άνθρωπο στο περιθώριο. Και όταν ο άνθρωπος βρεθεί στο περιθώριο και στην απελπισία, γίνεται εύκολα φορέας του κακού, των ναρκωτικών και όλων αυτών των εγκληματικών φαινομένων. Γίνεται, όπως έλεγε ο Ρενέ Ρενουά, ο καλός φτωχός, κακός.
     Είναι, λοιπόν, ένα φαινόμενο που πραγματικά οφείλουμε, με σεβασμό στο μεγάλο αυτό πρόβλημα που βιώνει ένας πολίτης, που πραγματικά συσσωρεύεται πάνω του το φαινόμενο του κοινωνικού αποκλεισμού και του ρατσισμού, αμβλύνονται οι αντιστάσεις του απέναντι ακόμα και στο ίδιο το οικογενειακό του περιβάλλον, με πολύ μεγάλη υπευθυνότητα να προσεγγίσουμε, να το αποφλοιώσουμε και να δούμε με συγκεκριμένες πολιτικές παρεμβάσεις πώς θα το περιορίσουμε.
     Κανείς δεν μπορεί να αμφισβητήσει τις προσπάθειες που έχουν γίνει τα τελευταία χρόνια από το Υπουργείο Εργασίας. Βεβαίως δεν είχαν πάντοτε το προσδοκώμενο αποτέλεσμα. Δηλαδή μπορεί να διανοηθεί κανείς ότι Υπουργός  Εργασίας της Ελλάδος –εγώ σας λέω της σημερινής Κυβέρνησης, αύριο ενδεχομένως κάποιας άλλης κυβέρνησης- δεν θα προσπαθούσε, καταβάλλοντας τις καλύτερες προσπάθειες και προβάλλοντας και προωθώντας τις καλύτερες δυνατές λύσεις, να αντιμετωπίσει αυτό το φαινόμενο;
Δεν γνωρίζουμε ότι το φαινόμενο της ανεργίας είναι ένα δυναμικό φαινόμενο που κινείται με βάση και την υπάρχουσα σε παγκόσμιο επίπεδο λειτουργία των οικονομιών; Δεν είναι ένα φαινόμενο που βιώνουν σε άλλες αναπτυγμένες χώρες; Δεν είναι ένα φαινόμενο που επηρεάζεται από τις παγκόσμιες οικονομικές εξελίξεις; 
    Με πολύ εύκολο τρόπο μπορούμε να αναφερόμαστε σ’ αυτά τα ζητήματα και με πολύ εύκολο τρόπο μπορούμε να λέμε ότι θα το αντιμετωπίσουμε και θα το λύσουμε με διοικητικά μέτρα. Είναι όμως θέμα που λύνεται με διοικητικά μέτρα; Το λύσατε δηλαδή εσείς την περίοδο 1990-1993; Δεν γνωρίζει ο ελληνικός λαός, δεν γεύθηκε, κυρίες και κύριοι συνάδελφοι, τις πολιτικές εκείνης της περιόδου; 
    Στο ξεκίνημα αυτής της νέας προσπάθειας, που κάνει σήμερα το ΠΑΣΟΚ με τη νέα του ηγεσία, αφυπνίζονται, αγαπητοί συνάδελφοι της Νέας Δημοκρατίας, οι κοινωνικές δυνάμεις, οι δυνάμεις που πραγματικά έχουν γευθεί τη συμπεριφορά του ΠΑΣΟΚ και τους έχει αγγίξει η αγωνία του ΠΑΣΟΚ όλα αυτά τα χρόνια να αντιμετωπίσει τα προβλήματα. Βεβαίως έχουμε κάνει και λάθη. Εμείς είμαστε άνθρωποι που πιστεύουμε στην αυτοκριτική και μας διέπει σ’ ένα μεγάλο βαθμό, αν θέλετε, και η αυτογνωσία. Αυτήν τη μεγάλη κατάκτηση της ελληνικής διανόησης, το γνώθι σαυτόν, δεν το έχετε, γιατί το παρελθόν σας δεν έχει επιδείξει τέτοιες συμπεριφορές αγωνίας για τα κοινωνικά προβλήματα. Ήσασταν έξω από αυτές τις αγωνίες. 
    Τώρα βέβαια, όντας στην Αντιπολίτευση μονίμως, προσπαθείτε μ’ ένα λαϊκίστικο προσωπείο να πείσετε τον ελληνικό λαό ότι θα αντιμετωπίσετε αυτά τα προβλήματα. Πείτε μας, λοιπόν, τη συνταγή του νεοφιλελευθερισμού όπου εφαρμόσθηκε, με τον τρόπο που πιστεύετε εσείς, ότι πραγματικά αντιμετώπισε τα προβλήματα της ανεργίας, έδωσε λύσεις, μείωσε την ανεργία, περιόρισε την κοινωνική ανασφάλεια, την κοινωνική αβεβαιότητα. Πουθενά ούτε στις Ηνωμένες Πολιτείες ούτε σε άλλες ευρωπαϊκές χώρες. Είναι οι δυνάμεις οι προοδευτικές που παλεύουν και αγωνιούν και προσπαθούν με κάθε τρόπο να δημιουργήσουν ακόμα και μια θέση εργασίας. 
    Αυτή είναι και αριστερή, σύντροφοι της Αριστεράς, τοποθέτηση: Με κάθε τρόπο να βρεθεί θέση εργασίας, γιατί όταν τον άνεργο τον τοποθετείς σε θέση εργασίας τον μετατρέπεις από παθητικό αποδέκτη ρύθμισης της τύχης του από τους άλλους σ’ έναν ενεργό, δημιουργικό και διεκδικητικό, αν θέλετε, πολίτη. Μόνον έτσι μπορούμε να φτιάξουμε μια κοινωνία που θα αντιμετωπίζει με αισιοδοξία το μέλλον, που θα αρνείται το χαμόγελο της μοιρολατρίας για τους πολλούς και θα διεκδικεί να απλωθεί το χαμόγελο της ανάπτυξης στα χείλη όλων, για να φτιάξουμε μια κοινωνία και μια οικονομία για όλους.
    Σας ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Παναγιώτης Σγουρίδης): Ο κ. Στολίδης έχει το λόγο.
    ΣΩΤΗΡΗΣ ΣΤΟΛΙΔΗΣ: Κύριε Πρόεδρε, κατ’ αρχήν ακόμη μια φορά επιχειρήθηκε από τον Κοινοβουλευτικό Εκπρόσωπο της Νέας Δημοκρατίας μία διαστρέβλωση των θέσεων στις διαδικασίες που προχωράει το ΠΑΣΟΚ σε ό,τι αφορά τον Αρχηγό του, όπως και της θέσης που ανέπτυξε για τα μη κρατικά πανεπιστήμια. Το ίδιο επιχειρήθηκε και σήμερα. Ποτέ δεν είπε το ΠΑΣΟΚ ότι θα είναι υπέρ των ιδιωτικών πανεπιστημίων. Και το ακούσαμε από τον κ. Καραμανλή να έχει δώσει ολόκληρο σόου ότι η αλλαγή θέσεων του ΠΑΣΟΚ σε σχέση με τα ιδιωτικά πανεπιστήμια είναι αυτή.
    ΔΗΜΗΤΡΙΟΣ ΤΣΙΟΓΚΑΣ: Σας πρόλαβε ο Παπανδρέου. Είπε για μη κρατικά πανεπιστήμια.
    ΣΩΤΗΡΗΣ ΣΤΟΛΙΔΗΣ: Ο κ. Παπανδρέου στήριξε την πολιτική των κυβερνήσεων αυτών και σήμερα σ’ αυτές τις γερές βάσεις πατάει για να προχωρήσει και σε νέες πολιτικές. 
    Βεβαίως έχουμε κάνει λάθη, κύριε Πρόεδρε, γιατί εμείς αγωνιούμε, γιατί εμείς προσπαθούμε και γιατί παλεύουμε μαζί με τους εργαζόμενους να λύσουμε αυτά τα προβλήματα. Ας μας πει η Νέα Δημοκρατία τι προτείνει πάνω σ’ αυτά. Γι’ αυτά τα λάθη ζητούμε «συγγνώμη» από τον ελληνικό λαό, γιατί όπως είπε και ο Κοινοβουλευτικός μας Εκπρόσωπος έχουμε και την αυτογνωσία, έχουμε και τις αγωνίες και μέσα στις αγωνίες και στη δουλειά που έχουμε κάνει –αλλάξαμε τη χώρα- έχουμε κάνει και λάθη.
      Τρομάζω, κύριε Πρόεδρε, με την προχειρότητα που τοποθετούνται σήμερα στην Αίθουσα αυτή τα στελέχη της Νέας Δημοκρατίας. Προσπαθούν με μία συνεχή καταστροφολογία, μια μιζέρια, μια δημαγωγία να δημιουργήσουν απαισιοδοξία στον ελληνικό λαό. Επικαλούνται τις δημοσκοπήσεις και λένε ότι ο ελληνικός λαός είναι απαισιόδοξος. Όπως είπα και προηγουμένως, η ηγεσία του Υπουργείου Εργασίας έχει φέρει έξι νομοσχέδια στη Βουλή των Ελλήνων, καταθέτοντας την αγωνία του ΠΑΣΟΚ, την αγωνία του Υπουργείου, την αγωνία της Κυβέρνησης, ώστε να καταφέρει να φθάσει την ανεργία από 11,7% σε 8,9%. 
      Πείτε μας εσείς σε περίπτωση που θα σας δώσει ο ελληνικός λαός τη δυνατότητα πού θα πάτε την ανεργία. Ποια είναι η πρότασή σας; Θα ακούγαμε με χαρά τις θέσεις της Νέας Δημοκρατίας.
      Με τρομάζει η δημαγωγία των συναδέλφων της Νέας Δημοκατίας. Τολμούν να κάνουν αναφορά σε περιφέρειες. Ένας συνάδελφος της Νέας Δημοκρατίας μίλησε για την Ημαθία. Είπε ο κύριος Υπουργός πόσοι οικονομικοί μετανάστες είναι στην Ελλάδα. Δεν μας είπε όμως ο συνάδελφος στην Ημαθία ποιοι δουλεύουν στη μεταποίηση, ποιοι δουλεύουν στη συλλογή των ροδάκινων και πόσοι μετανάστες έχει μόνο η Ημαθία. Αυτό δεν μας το είπε. 
      Με την προχειρότητα που χρησιμοποιούν στοιχεία, τι μας είπαν τα στελέχη της Νέας Δημοκρατίας; Μας έφεραν στοιχεία του ΟΑΕΔ από Οκτώβριο μέχρι Μάρτιο που έδειχναν αύξηση των ανέργων κατά εξήντα χιλιάδες, δηλαδή όταν όλοι οι εποχικά εργαζόμενοι (οικοδόμοι, τουριστικά επαγγέλματα, καπνεργάτες) γράφονται στις καταστάσεις του ΟΑΕΔ, έρχονται και παίρνουν αυτό το στοιχείο επιλεκτικά και μας λένε ότι αυξήθηκαν κατά εξήντα χιλιάδες οι άνεργοι στη χώρα.
      Τι προτείνει το σημερινό μας νομοσχέδιο; Αυτοί οι άνεργοι οι οποίοι δουλεύουν τρεις και τέσσερις μήνες με το επίδομα ανεργίας, με τα βοηθήματα που δίνονται, να ενισχύσουν το εισόδημά τους, ώστε το επίδομα ανεργίας να είναι ένα συμπλήρωμα του μισθού τους. Παράλληλα να πάρουν και άλλα 2/3 του μισθού ως επίδομα εργασίας, διασφαλίζοντας τη θέση τους στην κοινωνική ασφάλιση και να μην έχουν πενήντα και εκατό ένσημα που δύσκολα τα κάνουν, αλλά να μπορέσουν να έχουν πάνω από εκατό και διακόσια ένσημα το χρόνο.
      Τι προτείνει η Νέα Δημοκρατία; Θα ήθελα επίσης να ακούσω τι προτείνει το ΚΚΕ γι’ αυτό.
      Δεν το κάνει υποχρεωτικά, σύντροφε Τσιόγκα. Δεν λέει ότι με το ζόρι θα γίνει. Εθελοντικό είναι. Εάν θέλει ο εργαζόμενος συμμετέχει σε αυτό. Γιατί, λοιπόν, δεν πρέπει να υπάρχει εάν θέλει ο εργαζόμενος να χρησιμοποιήσει το επίδομα ανεργίας ως επίδομα εργασίας για να συμπληρώσει το εισόδημά του και παράλληλα να συμμετέχει στην κοινωνική ασφάλιση πολύ πιο ενεργά, να μη χρειάζεται σαράντα χρόνια ο εργαζόμενος στα εποχικά επαγγέλματα να συμπληρώσει τα ένσημά του, αλλά να μπορεί να τα συμπληρώσει σε τριάντα πέντε χρόνια; Ένα επιχείρημα θα ήθελα να ακούσω.
      Όταν, λοιπόν, επικαλείσθε περιφέρειες, καλό θα είναι να θυμηθείτε το Λαύριο, την Ξάνθη, την Πάτρα, την Ελευσίνα, τον Πειραιά. Πέρασε μια δεκαετία από τη διακυβέρνησή σας του 1990-1993 και ακόμα δεν έχουν συνέλθει, παρά τις τεράστιες προσπάθειες που κάνουν οι Κυβερνήσεις του ΠΑΣΟΚ. Όταν μιλάτε για περιφέρειες, θα πρέπει να είσθε πολύ προσεκτικοί. Η ελληνική περιφέρεια πλήρωσε ακριβά τη διακυβέρνηση της χώρας από τη Νέα Δημοκρατία. Όταν δεν καταθέτετε καμία πρόταση, κρίνεστε από το παρελθόν σας. Στο παρελθόν, λοιπόν, σύμφωνα με τη νεοφιλελεύθερη συνταγή σας ήταν μείον 1,5% η ανάπτυξη, ενώ σήμερα είναι 4,5%. Την ανεργία την αυξήσατε έξι μονάδες σε τέσσερα χρόνια. 
      Αυτή είναι η πρότασή σας; Ποιο είναι το μαγικό ραβδί που θα λύσει το ζήτημα της ανεργίας. Κανείς δεν ισχυρίστηκε εδώ, ούτε ο Υπουργός, ούτε η Κυβέρνηση, ότι μπορεί ως διά μαγείας να λύσει το μεγαλύτερο πρόβλημα που απασχολεί όλες τις κοινωνίες του κόσμου, όχι μόνο τις χώρες της Ευρωπαϊκής Ένωσης. Μιλάμε για ποσοστά ανεργίας σε χώρες που ξεπερνούν το 20% με 25%. Πώς δεν βρήκαν αυτοί τη μαγική συνταγή να λύσουν το πρόβλημα;
      Είναι γεγονός ότι ζούμε με αυτό το πρόβλημα. Καταθέτουμε τις προτάσεις μας, την αγωνία μας, για να βοηθήσουμε, για να μειώσουμε το ποσοστό ανεργίας στη χώρα. Ποια είναι η δική σας πρόταση; Όλο αυτό το διάστημα επί τέσσερα χρόνια σε μία σειρά από παρεμβάσεις που έκανε η ελληνική Κυβέρνηση δεν είχατε θέση, δεν είχατε πρόταση. Το μόνο που καταθέτετε είναι καταστροφολογία, μιζέρια, δημαγωγία και αυτό προσπαθείτε να περάσετε στον ελληνικό λαό. Τρομάζω με την ιδέα να κυβερνήσετε.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σπύρου.
      ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, θέλω ξανά να πω στον κύριο Υπουργό το λόγο για τον οποίο δεν ψηφίζουμε επί της αρχής το νομοσχέδιο. Εάν ήταν μόνος του ο Υπουργός σε αυτήν την Κυβέρνηση, ειλικρινά θα έκρινα θετικά την πρωτοβουλία σας και την πρόθεσή σας να αντιμετωπίσετε το θέμα της ανεργίας. 
      Αλλά, όπως βλέπετε ότι είχα τονίσει και στην πρωτολογία μου, η ανεργία αποτελεί μία παράμετρο της όλης πολιτικής που ακολουθεί η Κυβέρνηση. Αποτελεί ένα κομμάτι από το οικονομικό πρόγραμμα της Κυβέρνησης. Ο κ. Καραμανλής, όπως είδατε, αναφέρθηκε στην Κοινοβουλευτική Ομάδα και θα τα αναφέρει αναλυτικά μέσα στο οικονομικό πρόγραμμα, γιατί η απασχόληση επηρεάζεται και κατ’ επέκταση η ανεργία από ολόκληρο το οικονομικό πρόγραμμα.
      Διαφωνούμε, λοιπόν, στη γενικότερή σας πολιτική. Είπαμε ότι το Υπουργείο Εργασίας δεν είναι ξεκομμένο από το Υπουργείο Οικονομικών, δεν είναι ξεκομμένο από το Υπουργείο Υγείας ή Πρόνοιας. Θα βοηθήσω λιγάκι να κατανοήσει ο κύριος Υπουργός το γιατί δεν ψηφίζω το νομοσχέδιο στο πρώτο του μέρος. Μιλήσατε για τους συνομιλητές μας στην Ευρώπη, για τα υπόλοιπα κράτη. Θα σας θυμίσω, όμως, ότι είμαστε δέκατοι πέμπτοι στην Ευρωπαϊκή Ένωση, τελευταίοι δηλαδή, σε ό,τι αφορά την ανεργία. Είμαστε πρώτοι δηλαδή στην ανεργία. Έχουμε τους χαμηλότερους μισθούς, τις χαμηλότερες συντάξεις, το χαμηλότερο κατά κεφαλήν εισόδημα και τη χαμηλότερη αγοραστική δυνατότητα.
      Όσον αφορά δε τη μερική απασχόληση, ασφαλώς είναι σε μικρότερο ποσοστό στη χώρα μας συγκριτικά με το εξωτερικό, αλλά δεν θα πρέπει να αγνοείτε ότι ο μισθός στην Ολλανδία παραδείγματος χάρη είναι 1.300 ευρώ, ενώ στην Ελλάδα είναι 500 ευρώ. Επομένως η μερική απασχόληση στερεί όλη αυτήν τη δυνατότητα.
      Είπατε ακόμη: «Πώς συνάδει, η χώρα μας να θαυμάζεται από τους ξένους και να χαρακτηρίζουν έγινε ένα πραγματικά ελληνικό θαύμα;». Τι είναι αυτό που μας κάνει δηλαδή περήφανους; Είναι επειδή είμαστε πρώτοι στην ανεργία; Ότι έχουμε τους χαμηλότερους μισθούς, όπως τόνισα, τις χαμηλότερες συντάξεις; Είναι αλήθεια ισχυρός ο Έλληνας σήμερα, όταν έχει τεράστια προβλήματα, όταν η ανεργία πλήττει την κάθε οικογένεια, όταν κλείνουν μικρομεσαίες επιχειρήσεις ή άλλες μεταναστεύουν στις γειτονικές χώρες; Όταν η φορολογία είναι σκληρή με την περαίωση, τη συνάφεια, τα αντικειμενικά κριτήρια; Στην πραγματικότητα οδήγησαν τις επιχειρήσεις να μην μπορούν να προσλάβουν έναν εργαζόμενο και γνωρίζετε ότι η μικρομεσαία επιχείρηση ήταν η ραχοκοκκαλιά της ελληνικής οικονομίας. Δημιουργούσε θέσεις εργασίας: επτά στις δέκα με το χαμηλότερο κόστος. 
      Τα μέτρα λοιπόν που παίρνετε τα παίρνετε αποσπασματικά, ξεκομμένα από το γενικότερο οικονομικό πρόγραμμα. Όταν ο κ. Χριστοδουλάκης λέει ότι και μετά από τους Ολυμπιακούς Αγώνες θα έχουμε μείωση της ανεργίας και παρασέρνει τον κ. Σημίτη ότι το 2006 θα είναι 7,5%, είναι ένα γεγονός που κανένας σοβαρός οικονομολόγος δεν το πήρε τοις μετρητοίς, όπως σωστά επισημαίνει ο έγκριτος δημοσιογράφος κ. Νικολάου στο «ΒΗΜΑ». Εξάλλου, ο κ. Σημίτης δεν θα είναι πρωθυπουργός, κύριε Υπουργέ, το 2006. 
      ΔΗΜΗΤΡΙΟΣ ΡΕΠΠΑΣ  (Υπουργός Εργασίας και Κοινωνικών Ασφαλίσεων): Θα είναι ο κ. Παπανδρέου.
      ΣΠΥΡΙΔΩΝ ΣΠΥΡΟΥ:  Είναι σίγουρο ότι ο κ. Χριστοδουλάκης, ο οποίος είναι υπεύθυνος για την κατάντια της ελληνικής οικονομίας, υποστηρίζει ούτε λίγο ούτε πολύ ότι μετά το 2006, ενώ αναμένεται να μειωθούν οι κοινοτικές εισροές, εμείς θα αναπτυσσόμεθα λόγω αδρανείας και θα υπάρχει προσέλκυση ιδιωτικών επενδύσεων, όταν σήμερα γνωρίζετε ότι είμαστε τελευταίοι. Κατέχουμε την εκατό δέκατη τρίτη θέση από εκατόν δεκαοκτώ χώρες στις ξένες επενδύσεις. 
      Η μόνη σημαντική υπηρεσία που πιστεύω ότι θα προσέφερε ο Υπουργός Οικονομίας είναι στον τομέα της ανεργίας, να αποφεύγει τις αλχημείες και τη δημιουργική λογιστική, για να ξέρουμε τουλάχιστον και εμείς τι θα παραλάβουμε. Και θα ήταν πολύ πιο σημαντικό, εάν εξυγίαινε μόνο τη Δημόσια Διοίκηση, να δώσει πραγματικά ένα κίνητρο μ’ ένα σταθερό φορολογικό σύστημα να γίνονται επενδύσεις.
    Δεν νομίζω ότι συμφωνούμε και εμείς ότι εάν έρθουν ξένες επενδύσεις θα αποδομηθούν οι εργασιακοί νόμοι. Εσείς τους αποδομήσατε, εσείς οδηγήσατε σήμερα τους εργαζόμενους να μην μπορούν πραγματικά να έχουν ένα εισόδημα από την εργασία τους μέσα από ένα εκπαιδευτικό σύστημα, όπως είπαμε, που τώρα τελευταία μετά από είκοσι χρόνια, φέρατε νομοσχέδιο που συνδέετε την εκπαίδευση, την κατάρτιση και την επανακατάρτιση με τις ανάγκες της αγοράς εργασίας, ενώ τόσα χρόνια στην πραγματικότητα το εκπαιδευτικό μας σύστημα δεν προσέφερε σημαντική υπηρεσία, όταν έχουμε 2,5% πρόσβαση στις νέες τεχνολογίες και στην Πληροφορική συγκριτικά με αυτά που συμβαίνουν στην Ευρωπαϊκή Ένωση που ξεπερνά το 15%-29% στις διάφορες χώρες. Επομένως η διαφωνία μας είναι στην αντίληψη και στην πολιτική που ασκήσατε, μία πολιτική που τους εθνικούς πόρους και τους ευρωπαϊκούς τους χρησιμοποιήσατε στην κατανάλωση, τους χρησιμοποιήσατε για κομματικούς σκοπούς, μετατρέψατε την πολιτική από λειτούργημα σε επάγγελμα και το κόμμα σε μία επιχείρηση. Αυτά πληρώνουμε σήμερα. Γιατί δεν εξηγείται διαφορετικά, κύριε Υπουργέ, πώς έχουμε ανάπτυξη με το μεγαλύτερο δημόσιο χρέος, το οποίο δεν λέει να μειωθεί. Μόνο με αλχημείες και δημιουργικές λογιστικές φαίνεται να μειώνεται αυτό το δημόσιο χρέος. Επίσης και τα ελλείμματα είναι τεράστια και αναγκάζεστε σήμερα να πουλάτε ακίνητη περιουσία, δημόσια κοινωνικά αγαθά, για να τα καλύψετε. Γι’ αυτά, λοιπόν, ο νέος σας Αρχηγός ζητάει συγγνώμη. Και δεν είμαστε εμείς που αμφισβητήσαμε τον κ. Σημίτη ούτε και εσείς πιστεύω και διερωτάται κανείς ποιος τον αμφισβήτησε και τον ανάγκασε να αποχωρήσει απ’ αυτήν τη διαδικασία. Το λέμε γιατί δεν μας ανησυχεί, δεν έχουμε κανένα πρόβλημα. Διερωτώμαστε και αναζητούμε που είναι η δημοκρατική ευαισθησία αυτού του μεγάλου κόμματος, που μέσα από αυτήν τη λειτουργία της απόδρασης του Πρωθυπουργού και του ορισμού του διαδόχου μέσα από τη διαδικασία της υιοθεσίας κανέναν δεν ενοχλείτε, αρκεί να εξασφαλίσετε τη θέση σας μέσα στη μεγάλη εντολή που λάβατε από εξωθεσμικά κέντρα στην αντίληψη, κάντε κάτι μήπως σωθούμε. Ο ελληνικός λαός τα παρακολουθεί με πολλή ψυχραιμία είναι και ενημερωμένος. Και όλες αυτές οι αλλαγές και το στημένο θέατρο που γίνεται αυτόν τον καιρό δεν νομίζω ότι θα βοηθήσει, όχι το ΠΑΣΟΚ, τον ελληνικό λαό.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ κύριε Πρόεδρε. 
      Θα πρέπει να σας υπενθυμίσω ότι όταν καταθέτουμε τα χαρτιά του Κοινοβουλευτικού Εκπροσώπου, πρέπει να έχουμε και το δικαίωμα της ομιλίας του Κοινοβουλευτικού Εκπροσώπου. Και το λέω αυτό γιατί πολλές φορές εδώ μέσα γίνεται μία κοκορομαχία και μία χρησιμοποίηση κατά το δοκούν, όπως θέλουν τα δύο μεγάλα κόμματα, ακριβώς για τις εντυπώσεις. 
      Εμείς θέλουμε να πούμε ότι ο κ. Σημίτης ως διαχειριστής του συστήματος οδηγήθηκε στην έξοδο. Οι εργαζόμενοι, οι αγρότες, οι συνταξιούχοι, η νεολαία δεν έχουν τίποτα καλό να θυμούνται από τη θητεία του κ. Σημίτη. Μόνο ακρίβεια, ανεργία, φτώχεια, ξεπούλημα της δημόσιας περιουσίας, αυταρχισμό και δουλοπρέπεια στα μεγάλα αφεντικά. Είναι βεβαίως, κωμικοτραγική η μεθόδευση του κ. Σημίτη να εμφανιστεί ως ο διαμορφωτής και ο κυρίαρχος των εξελίξεων, ενώ βρίσκεται ήδη έξω από την πόρτα του Μεγάρου Μαξίμου. Η σκληρή πραγματικότητα είναι ότι ο εκλεκτός των ισχυρών οικονομικών συμφερόντων υποχρεώθηκε να φύγει κάτω από τη λαϊκή κατακραυγή εξαιτίας της πολιτικής που εφάρμοσε. Και το λέμε αυτό, γιατί όλη αυτή  πολιτική έχει σχέση και με το σημερινό νομοσχέδιο. Η αλήθεια είναι ότι θυσιάστηκε για να αποφευχθούν χειρότερες εξελίξεις για το ΠΑΣΟΚ, ανεπιθύμητες εξελίξεις για το κυβερνών κόμμα και βεβαίως τους ενδιαφέρει όλους αυτούς η σταθερότητα του συστήματος και του παιχνίδι του δικομματισμού. Τα μεγάλα αφεντικά ήδη έχουν αναδείξει το διάδοχο και βέβαια έδειξαν και μεγαλοψυχία στον κ. Σημίτη να αποφύγει το διασυρμό και την ταπείνωση και βεβαίως με τις πλάτες των ισχυρών φίλων του οι οποίοι γιγαντώθηκαν κυριολεκτικά στην οκταετία του κ. Σημίτη. Οι εργαζόμενοι δεν έχουν να θυμούνται τίποτα καλό, εκτός από την αδιαλλαξία, τον αυταρχισμό απέναντι στους αγώνες τους.
      Η οκταετία του κ. Σημίτη θα μείνει στην ιστορία ως η οκταετία γιγάντωσης των μεγαλοεργολάβων και των κρατικοδιαίτων καπιταλιστών, όπως επίσης της εξωτερικής πολιτικής που ντρόπιασε τον ελληνικό λαό με την δουλοπρέπεια στις Ηνωμένες Πολιτείες και την τυχοδιωκτική εμπλοκή της χώρας μας στους ιμπεριαλιστικούς πολέμους με την άμεση συμμετοχή της. 
      Τα λέμε αυτά γιατί έχουν άμεση σχέση με τους 500.000 ανέργους. Επειδή προκληθήκαμε να καταθέσουμε τις προτάσεις μας, είναι πολύ εύκολο να πούμε ότι όλες αυτές οι δαπάνες και όλα αυτά τα κονδύλια που δίνονται σε αυτούς τους τυχοδιωκτικούς πολέμους, όλα τα χρήματα που δίνονται στους μεγαλοεργολάβους, τα πανωπροίκια, κ.λ.π. μπορούν να δοθούν για να ασκηθεί μια οικονομική πολιτική, όταν ένας στους τέσσερις ανέργους παίρνει επίδομα ανεργίας, όταν από τους 523.000 ανέργους μόνο οι 125.000 παίρνουν επίδομα ανεργίας και τώρα -με το νομοσχέδιο που φέρατε- τους υποχρεώνετε να δουλεύουν τσάμπα. 
      Ο εισηγητής της Πλειοψηφίας, ο οποίος έφυγε, μας ρώτησε τι προτείνουμε εμείς. Δεν κάθισε να ακούσει τις προτάσεις μας. Εμείς όμως θα τις καταθέσουμε. Ας απουσιάζει και αυτός, αλλά και ας έχουμε το θλιβερό φαινόμενο αυτήν τη στιγμή να συζητείται στην Ολομέλεια της Βουλής ένα νομοσχέδιο για την ανεργία και στην Αίθουσα της Βουλής να μην υπάρχει ούτε ένας Βουλευτής του κυβερνώντος κόμματος, όπως και κανείς Βουλευτής της Νέας Δημοκρατίας. Αυτά είναι τα φαινόμενα του εκφυλισμού και βεβαίως αυτή είναι η δημοκρατία σας. Τύποις δημοκρατία! Να τη χαίρεστε. 
      Εμείς, λοιπόν, προτείνουμε πως το επίδομα ανεργίας πρέπει να είναι ίσο με το 80% του βασικού ημερομίσθιου του ανειδίκευτου εργάτη. Να διαρκεί όσο χρόνο θα είναι άνεργος, μέχρι να του βρει δουλειά ο ΟΑΕΔ, μέχρι να του βρει δουλειά η πολιτεία.
      Δεύτερον, ο χρόνος ανεργίας να είναι ολόκληρος ως συντάξιμος χρόνος και όχι αυτό που γίνεται σήμερα με την δική σας πολιτική, δηλαδή να μετράνε ως συντάξιμο χρόνο μόνο τα διακόσια ένσημα ανεργίας στην τελευταία δεκαετία του εργάσιμου βίου. Αν, λοιπόν, βάζατε προαιρετικά να πάει ο άνεργος να δουλέψει για να του βάλει ο βιομήχανος τα ένσημα, κανένας άνεργος δεν θα πήγαινε να δώσει το επίδομα ανεργίας στο βιομήχανο. 
      Εξάλλου κάτι τέτοιο προέβλεπε και ο ν. 2434/96 με τις λεγόμενες κάρτες απασχόλησης. Και επειδή αντιστάθηκαν οι άνεργοι και κατάλαβαν τι τους ετοιμάζετε, σήμερα το φέρνετε και το κάνετε υποχρεωτικό, πράγμα φυσικά πολύ χειρότερο για τους ανέργους. Βάζετε το μαχαίρι στο λαιμό του ανέργου να δώσει το επίδομα ανεργίας στο βιομήχανο. 
      Γι΄ αυτό και συμφώνησε ο εκπρόσωπος των βιομηχάνων, ο κ. Αναλυτής, ο οποίος σας χειροκρότησε για αυτό το νομοσχέδιο, όπως σας χειροκρότησε και για πολλούς άλλους νόμους με τους οποίους επιδοτείτε τους βιομήχανους, όπως σας χειροκρότησε και για το ν. 2601/98, όπου επιδοτείτε με ζεστό χρήμα τους βιομήχανους για να μειώσουν δραστικά το προσωπικό τους εδώ στη χώρα μας ή να κλείσουν τις επιχειρήσεις τους και να μεταναστεύσουν αλλού, που βρίσκουν πιο φτηνό εργατικό κόστος, έχουν καλύτερες επιδοτήσεις και πιο γρήγορα κέρδη. 
      Αυτά πρέπει να θυμηθούν οι άνεργοι στις εκλογές και να σας «μαυρίσουν». Οι άνεργοι πρέπει να μην ξεχνούν ποιοι τους οδήγησαν στην ανεργία και ποιοι αποκλείουν τους τρεις στους τέσσερις, ώστε να μην παίρνουν επίδομα ανεργίας. 
Ποιοι αναγκάζουν όσους παίρνουν επίδομα ανεργίας σήμερα με το νόμο που ψηφίζετε να το δίνουν πίσω στους βιομήχανους; 
      Γι’ αυτό οι άνεργοι, οι εργαζόμενοι, οι συνταξιούχοι πρέπει να βγάλουν τα απαραίτητα συμπεράσματα και να καταδικάσουν με την ψήφο τους και το ΠΑΣΟΚ και τη Νέα Δημοκρατία, -που απουσιάζουν από την Αίθουσα και δεν είναι κανένας αυτή τη στιγμή εδώ- γιατί και οι δυο τα ίδια κάνετε. Να ενισχύσουν το Κομμουνιστικό Κόμμα Ελλάδος γιατί είναι το μόνο κόμμα που έχει ουσιαστικές προτάσεις για τους άνεργους, τους εργαζόμενους, τους συνταξιούχους. Αυτές τις προτάσεις δεν τις ακούμε ούτε από το ΠΑΣΟΚ, ούτε από τη Νέα Δημοκρατία. Εμείς, λοιπόν, προτείνουμε: Κατώτερο μισθό…
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Έχω δεκαπέντε λεπτά, κύριε Πρόεδρε.
	ΠΡΟΕΔΡΕΥΩΝ (Παναγιώτης Σγουρίδης): Δεκαπέντε λεπτά έχετε πρωτολογία.
      ΔΗΜΗΤΡΙΟΣ ΤΣΙΟΓΚΑΣ: Όχι. Είμαι Κοινοβουλευτικός Εκπρόσωπος. Κατέθεσα χαρτί.
	ΠΡΟΕΔΡΕΥΩΝ (Παναγιώτης Σγουρίδης): Διαβάστε τον Κανονισμό. Το είπατε και άλλη φορά.
      ΔΗΜΗΤΡΙΟΣ ΤΣΙΟΓΚΑΣ: Με συγχωρείτε πάρα πολύ, αλλά έχω δικαίωμα να μιλάω και ως εισηγητής, αλλά και ως Κοινοβουλευτικός Εκπρόσωπος.
	ΠΡΟΕΔΡΕΥΩΝ (Παναγιώτης Σγουρίδης): Έχετε το δικαίωμα και μιλήσατε ως Κοινοβουλευτικός…
      ΔΗΜΗΤΡΙΟΣ ΤΣΙΟΓΚΑΣ: Δεν μίλησα ως Κοινοβουλευτικός Εκπρόσωπος. Απουσιάζατε, κύριε Πρόεδρε. Δεν μίλησα. Μία φορά μίλησα…
	ΠΡΟΕΔΡΕΥΩΝ (Παναγιώτης Σγουρίδης): Μα, δεν μιλήσατε; Μιλήσατε  ως Κοινοβουλευτικός Εκπρόσωπος. 
 	ΔΗΜΗΤΡΙΟΣ ΤΣΙΟΓΚΑΣ: Μία φορά μίλησα ως εισηγητής. 
	ΠΡΟΕΔΡΕΥΩΝ (Παναγιώτης Σγουρίδης): Δεν έχετε το δικαίωμα να μιλήσετε και ως εισηγητής και ως Κοινοβουλευτικός Εκπρόσωπος. 
 	ΔΗΜΗΤΡΙΟΣ ΤΣΙΟΓΚΑΣ: Απαγορεύστε το και αυτό. Κουτσουρέψτε τη δημοκρατία σας και να τη χαίρεστε!
	ΠΡΟΕΔΡΕΥΩΝ (Παναγιώτης Σγουρίδης): Κύριε Τσιόγκα, αυτές τις κορόνες να τις κάνετε στα καφενεία των χωριών, που νομίζετε ότι ο λαός τρώει κουτόχορτο.
      ΔΗΜΗΤΡΙΟΣ ΤΣΙΟΓΚΑΣ: Δεν είναι κορόνες. Οι κοκορομαχίες που γίνονται εδώ μέσα είναι αίσχος! Μας αφαιρείτε το λόγο. 
      ΠΡΟΕΔΡΕΥΩΝ (Παναγιώτης Σγουρίδης): Αυτά αφήστε , κύριε Τσιόγκα. 
      ΔΗΜΗΤΡΙΟΣ ΤΣΙΟΓΚΑΣ: Σας πειράζουν αυτά που λέμε. Κοκορομαχίες είναι αυτά που κάνετε εσείς εδώ μέσα.  
      ΠΡΟΕΔΡΕΥΩΝ (Παναγιώτης Σγουρίδης): Αφήστε τα αυτά. Εσείς να φροντίσετε να διαβάσετε τον Κανονισμό. Και λυπάμαι πολύ γιατί, ενώ τα στελέχη του Κομμουνιστικού Κόμματος Ελλάδας γνωρίζουν πάντα τον Κανονισμό της Βουλής, εσείς δεν τον γνωρίζετε.
 	ΔΗΜΗΤΡΙΟΣ ΤΣΙΟΓΚΑΣ: Θέλετε να μας φιμώσετε. Αυτή είναι η ουσία, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Αυτά να τα πείτε στα καφενεία των χωριών, που και εκεί ακόμη ο κόσμος ξέρει.
      ΔΗΜΗΤΡΙΟΣ ΤΣΙΟΓΚΑΣ: Δεν θα μας απαγορεύσετε να μιλάμε.
      ΠΡΟΕΔΡΕΥΩΝ (Παναγιώτης Σγουρίδης): Αφήστε τα τώρα αυτά, κύριε συνάδελφε.
      Η κ. Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Ευτυχώς που ο κ. Κουρουμπλής προηγουμένως, παρά το ότι ανήκει στην κυβερνητική Πλειοψηφία, κύριε Πρόεδρε, θυμήθηκε ότι υπάρχει Αριστερά μέσα στην Αίθουσα αυτή και ότι υπάρχει και Αριστερά στην κοινωνία. Γιατί ο κύριος Υπουργός μαζί με τη Νέα Δημοκρατία έστησαν κι εδώ μέσα το δικομματικό σκηνικό που στήνεται συνέχεια και αυτές τις μέρες έχει φθάσει στο αποκορύφωμά του. Η τηλεοπτική δημοκρατία, η δημοκρατία των παραθύρων, η δημοκρατία του «έχεις ή δεν έχεις πρόγραμμα», αυτό ξαναστήθηκε εδώ μέσα. 
      Όλη η ιστορία έγινε για το αν έχει ή δεν έχει πρόγραμμα η Νέα Δημοκρατία. Φυσικά δεν έχει πρόγραμμα γιατί ταυτίζεται με το δικό σας και της κάνατε και  έκκληση να ψηφίσει αυτές τις επιμέρους ρυθμίσεις που κάνετε. Αφού είστε στην ίδια κατεύθυνση! Αυτό είναι γεγονός και τουλάχιστον δεν είναι θέμα που εμείς το λέμε. 
      Δεν έχει η Νέα Δημοκρατία προτάσεις ή περιμένει να το φτιάξει. Εμείς δεν έχουμε προτάσεις; Η Αριστερά δεν έχει προτάσεις; Ο Συνασπισμός δεν κατέθεσε προτάσεις; Επί δεκαπέντε λεπτά ακούσατε να καταθέτουμε προτάσεις. Δεν είναι πρόταση το τριανταπεντάωρο για τη μείωση της ανεργίας; Δεν είναι πρόταση η μείωση του συντάξιμου χρόνου στα πενήντα πέντε χρόνια για τους άνδρες και στα πενήντα για τις γυναίκες; Δεν είναι πρόταση η πρωτοβουλία ανάπτυξης επενδυτικής δράσης από το δημόσιο τομέα -και τον ιδιωτικό τομέα, αλλά με κύριο το δημόσιο τομέα- για τη δημιουργία νέων θέσεων εργασίας; Ποιες είναι οι προτάσεις, λοιπόν, που περιμένετε να ακούσετε από τη Νέα Δημοκρατία; Κάτι που θα έρθει από τον ουρανό, ουρανοκατέβατο;
      Οι προτάσεις είναι συγκεκριμένες, αλλά δεν σας αρέσουν, γιατί είναι σε άλλη κατεύθυνση από την πολιτική σας και από αυτό που εσείς θέλετε να κάνετε. Γι’ αυτό κάνετε ότι δεν τις ακούτε, γι’ αυτό αγνοείτε την Αριστερά, γι’ αυτό αγνοείτε τις προτάσεις του μαζικού κινήματος, του λαού που ζητά θέσεις εργασίας πλήρους απασχόλησης και σταθερές. Δεν ζητά ούτε προγράμματα κατάρτισης ούτε αυτό  που μας απαντήσατε ότι οι τριακόσιες χιλιάδες θέσεις που εξήγγειλε ο κ. Σημίτης είναι οι θέσεις επανακατάρτισης και κατάρτισης που φτιάξατε. Δεν είναι θέσεις εργασίας αυτές.  Όσοι είναι στα προγράμματα κατάρτισης και επανακατάρτισης κατά τον ΟΑΕΔ θεωρούνται άνεργοι. Επομένως δεν είναι καν εργαζόμενοι, είναι απλά καταρτιζόμενοι.
      Τι κάνετε; Κλείσατε όλες τις δημόσιες επιχειρήσεις. Ξεπουλήσατε τη δημόσια περιουσία. Τα δώσατε στους ιδιώτες. Θα σας πω για την ΕΤΑ. Η «Εταιρία Τουριστικών Ακινήτων» έδωσε όλη την περιουσία σε ιδιώτες, με αποτέλεσμα να χάνονται συνεχώς θέσεις εργασίας. Και τι κάνουν οι ιδιώτες; Εκμεταλλεύονται την «μαύρη εργασία», εκμεταλλεύονται τους μετανάστες και μια σειρά άλλες ευπαθείς ομάδες και ουσιαστικά δεν δημιουργούνται θέσεις εργασίας. Αυτά είναι μερικά από αυτά που είπα προηγουμένως.
     Σας είπαμε για το επίδομα ανεργίας να φθάσει στο 80% του μισθού. Δεν απαντάτε. Σας είπαμε ότι δεν τηρείτε καν το νόμο που εσείς ψηφίσατε για το επίδομα ανεργίας, που είναι σήμερα λιγότερο από τα 2/3. Λοιπόν, μη λέτε ότι δεν ακούγεται αντίλογος από την Αντιπολίτευση. Απλά δεν σας αρέσει αυτός ο αντίλογος. Αγνοείτε και θέλετε να αγνοείτε την Αριστερά, θέλετε να αγνοείτε τις προτάσεις. 
     Και όχι μόνο αυτό. Είναι και προκλητική η στάση σας όταν εδώ μέσα βγάζετε την εφημερίδα για να πείτε για τα γκάλοπ και τι λέει ο ένας και τι λέει ο άλλος. Δηλαδή ανοίξαμε τις κάλπες, κύριε Υπουργέ; Είμαστε στις 8 του Μάρτη και βγάλαμε Πρωθυπουργό; Και εν πάση περιπτώσει σας έβαλα και μία πρόκληση αν θέλετε. Ο κ. Παπανδρέου, ο υποψήφιος Πρόεδρός σας, μίλησε για τριανταπεντάωρο. Σας άδειασε και δεν απαντήσατε. Σας προκαλώ να απαντήσετε: Τι θα κάνετε μ’ αυτά τα ζητήματα; Αυτά θα λύσουν το ζήτημα της ανεργίας. Και δεν σας είπαμε να γίνουν αύριο αυτά. Σας μιλήσαμε για μία πορεία. Πού είναι αυτά; Με το ανακυκλώνουμε τους ανέργους, με το να δίνετε το επίδομα ανεργίας στον εργοδότη, με το να κάνουμε τη μία θέση εργασίας, τρεις θέσεις για να φαίνεται ότι ασχολούνται και ότι απασχολούνται οι άνεργοι, θεωρούμε ότι αυτό είναι πρόοδος, θεωρούμε ότι αυτό είναι λύση για τα προβλήματα της ανεργίας; 
     Αύριο που θα βγείτε να τα πείτε αυτά στο λαό, πιστεύω ο λαός να σας δώσει την απάντηση. Και ειλικρινά σας εύχομαι να ξανασυναντηθούμε στους δρόμους να αγωνιζόμαστε με το μαζικό κίνημα γι’ αυτά ακριβώς τα ζητήματα, για τα οποία κάποτε ήμαστε μαζί στους χώρους εργασίας. Και εύχομαι να είστε στην Αντιπολίτευση για να ξαναβγούμε στους δρόμους και να τα παλεύουμε. 
     Σας ευχαριστώ. 
     ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων):  Δεν φανταζόμουν ότι η κ. Στεργίου θα ευχόταν να γίνει κυβέρνηση η Νέα Δημοκρατία. Το ακούσαμε και αυτό! 
      ΣΠΥΡΙΔΩΝ ΣΠΥΡΟΥ: Γιατί, κακό είναι; 
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων):  Όχι, είναι η θέση της, απλά διαφωνούμε και το επισημαίνουμε. 
      ΔΗΜΗΤΡΙΟΣ ΤΣΙΟΓΚΑΣ: Θα μας απαντήσετε στα ερωτήματα που σας βάλαμε; Βάλαμε πολύ συγκεκριμένα ερωτήματα. 
      ΙΩΑΝΝΑ ΣΤΕΡΓΙΟΥ:  Κάνετε σαν να μην υπάρχει η Αριστερά. Απαντήστε μας. 
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων):  Ακούστε. Κάθε ένας από μας εκπροσωπεί ένα κόμμα…
      ΔΗΜΗΤΡΙΟΣ ΤΣΙΟΓΚΑΣ:  Εκπροσωπείτε και συμφέροντα όμως. Απαντήστε μας σ’ αυτά που σας ρωτήσαμε. 
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων):  Η κοινοβουλευτική διαδικασία θα μου επιτρέψετε να πω προϋποθέτει ένα ήθος και έναν τρόπο προσέγγισης των θεμάτων, που δεν έχει καμία, μα, καμία σχέση με αυτό το οποίο αντιλαμβάνομαι πως αποτελεί κανόνα σε κάποιες εσωκομματικές διαδικασίες, σε κάποιες περιπτώσεις που εν πάση περιπτώσει δεν αφορούν το Κοινοβούλιο και αφορούν τα εσωτερικά κάθε κόμματος. Το λέω αυτό, γιατί –και λυπούμαι- άκουσα από το συνάδελφο του Κομμουνιστικού Κόμματος να διατυπώνεται κριτική ακόμη και για το ότι δεν υπάρχουν κανόνες δημοκρατικού διαλόγου σε αυτήν την Αίθουσα. Φθάσαμε σε αυτό το σημείο πια και διατυπώνεται από την πλευρά της Αριστεράς αυτή η άποψη; 
      Πρωτοεκλέχτηκα Βουλευτής το 1981 και γνωρίζω ότι όταν συζητούμε στη Βουλή ένα θέμα, συζητούμε γι’ αυτό το θέμα. Αξιοποιώντας την ευκαιρία βεβαίως θα αναπτύξουμε τη σκέψη μας για συναφή θέματα, αλλά συζητούμε για το θέμα το οποίο περιλαμβάνεται στην ημερήσια διάταξη της Βουλής. Όλα όσα ειπώθηκαν από την πλευρά σας τόσο του ΚΚΕ όσο και του Συνασπισμού θα μου επιτρέψετε να πω ότι αποτελούν θέματα επερώτησης, ερωτήσεων, προτάσεων νόμων και στο πλαίσιο της διαδικασίας του κοινοβουλευτικού ελέγχου αυτά τα θέματα τα έχετε θέσει και έχουν δοθεί απαντήσεις. Εγώ αντιστρέφω το ερώτημα και λέω, γιατί για τη δική μας νομοθετική πρωτοβουλία δεν είστε συγκεκριμένοι; 
      Από κει και πέρα, λοιπόν….
      ΔΗΜΗΤΡΙΟΣ ΤΣΙΟΓΚΑΣ: Παρακολουθήσατε την ομιλία μας, κύριε Υπουργέ, για το νομοσχέδιο; Δεκαπέντε λεπτά ήμουν στο Βήμα. 
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων):  Μη βιάζεστε και ακούστε. 
      ΠΡΟΕΔΡΕΥΩΝ (Παναγιώτης Σγουρίδης): Θα σας δώσω το λόγο να τριτολογήσετε, κύριε συνάδελφε. 
      Να μη γράφεται καμία διακοπή στα Πρακτικά από τη στιγμή αυτή.
      ΔΗΜΗΤΡΙΟΣ ΤΣΙΟΓΚΑΣ: ….
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Θα κάνω μόλις δύο επισημάνσεις και η μία είναι για σας αφού με προκαλείτε, κύριε Τσιόγκα, και θα πω: Όταν προβληματίζεστε κατ’ αυτό τον τρόπο στο εθνικό ακροατήριο, που παρακολουθεί τη συνεδρίαση για το πώς γίνεται να επιτρέπουμε να μετακινούνται επιχειρήσεις από την Ελλάδα σε άλλες χώρες όπου εκεί υπάρχει φθηνό εργατικό δυναμικό, τι προτείνετε; Να μειώσουμε το επίπεδο των αμοιβών στην Ελλάδα, ώστε να είναι εδώ φθηνό το εργατικό δυναμικό; 
      ΔΗΜΗΤΡΙΟΣ ΤΣΙΟΓΚΑΣ:….
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων):  Μη βιάζεστε και ακούστε, κύριε Τσιόγκα. 
      Και είπα στην ομιλία μου -και δεν την προσέξατε προφανώς- ότι η Ελλάδα θα κερδίσει μία θέση στο διεθνή ανταγωνισμό με βάση την κατάρτιση, την παραγωγικότητα της εργασίας, την  οποία έχουμε βελτιώσει σημαντικά και τις υψηλές αμοιβές.
      Χαμηλές αμοιβές υπάρχουν στις χώρες εκείνες του αλήστου μνήμης υπαρκτού σοσιαλισμού, όπου δεν υπάρχει έλεγχος, δεν υπάρχει εργατική νομοθεσία προστατευτική για τους εργαζόμενους…
      ΔΗΜΗΤΡΙΟΣ ΤΣΙΟΓΚΑΣ:…
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Βεβαίως. Υπάρχει άφθονο εργατικό δυναμικό.
      ΔΗΜΗΤΡΙΟΣ ΤΣΙΟΓΚΑΣ: …
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Ακούστε να δείτε. Είδατε, λοιπόν, πώς εννοείτε το δημοκρατικό διάλογο; Εσείς θέσατε αυτό το θέμα. Εσείς διερωτηθήκατε πώς γίνεται να πηγαίνουν οι επιχειρήσεις σε χώρες που υπάρχει φθηνό εργατικό δυναμικό, γιατί εκεί ακριβώς…
      ΔΗΜΗΤΡΙΟΣ ΤΣΙΟΓΚΑΣ: …
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Είδατε, λοιπόν; 
      Ουαί και αλίμονο, λοιπόν, εάν αυτό το οποίο επιδιώκουμε σήμερα είναι να συγκρίνουμε την Ελλάδα με τις χώρες της ευρύτερης περιοχής. Την Ελλάδα τη συγκρίνουμε με τις ανεπτυγμένες χώρες της Ευρώπης και του κόσμου. 
      Και πρέπει να σας πω σε τελευταία ανάλυση ότι –μια και καταφέρεστε εναντίον της Ευρωπαϊκής Ένωσης με αυτόν τον ατεκμηρίωτο και τελικώς πολιτικά επιζήμιο και για την πατρίδα μας τρόπο- δεν είδα να υπάρχει μετανάστευση, ροή ανθρώπινου δυναμικού από τις χώρες της Ευρωπαϊκής Ένωσης σε άλλες χώρες. Είδα από άλλες χώρες να υπάρχει μετανάστευση στις χώρες της Ευρωπαϊκής Ένωσης. Αυτό νομίζω ότι τα λέει όλα. Δεν είδα πλέον οι Έλληνες να μεταναστεύουν, όπως συνέβαινε κάποιες δεκαετίες πριν. Είδα πολίτες από τις χώρες του πρώην υπαρκτού σοσιαλισμού να μετακινούνται και να εγκαθίστανται στην Ελλάδα.
      ΔΗΜΗΤΡΙΟΣ ΤΣΙΟΓΚΑΣ: …
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Εσείς προκαλέσατε αυτήν τη συζήτηση με την άστοχη παρατήρησή σας. 
      Ουδείς αναφέρθηκε εκ μέρους της παράταξής μας –δεν λέω της Κυβέρνησης- στη θέσπιση εργασίας τριάντα πέντε ωρών εβδομαδιαίως. Ουδείς, κυρία Στεργίου. Απορώ πώς το επικαλείστε αυτό το στοιχείο και μάλιστα το συνδέετε με τον κ. Παπανδρέου, ο οποίος ουδέποτε και με κανέναν τρόπο άμεσο ή έμμεσο έχει αναφερθεί στο θέμα αυτό. 
      Κύριε Σπύρου -λείπει ο κ. Καλογιάννης που έθεσε θέματα και πρέπει να του δώσω απαντήσεις- η Ελλάδα είναι πράγματι σε μια θέση πολύ καλύτερη σε σχέση με το παρελθόν, σε μια θέση καλύτερη σε σχέση με τον προηγούμενο εαυτό της, σε μια θέση πολύ καλύτερη συγκρινόμενη με άλλες χώρες της Ευρώπης. 
      Σε επίπεδο αγοραστικής δύναμης έχουμε καλύτερη επίδοση από πέντε άλλα κράτη-μέλη της Ευρωπαϊκής Ένωσης. Σε επίπεδο ανεργίας ή απασχόλησης έχουμε καλύτερη επίδοση από άλλες χώρες. Δυστυχώς τελευταία τις χειρότερες επιδόσεις έχει –θα μου επιτρέψετε να πω- μια χώρα, η οποία με προοδευτική κυβέρνηση εισηγήθηκε τη Λισαβόνα και έπαιξε σημαντικό ρόλο για τη στρατηγική της Λισαβόνας και τώρα με συντηρητική κυβέρνηση έχει επιδόσεις, οι οποίες την κατατάσσουν μακράν πλέον στην τελευταία θέση και όσον αφορά την κοινωνική πολιτική και όσον αφορά άλλους τομείς. Τα στοιχεία αυτά από την Ευρωπαϊκή Στατιστική Υπηρεσία είναι στη διάθεσή σας.
      Ασφαλώς, επειδή πρέπει να έχουμε συγκεκριμένες θέσεις, θα περίμενε  κανείς από εσάς να μας πείτε τι ακριβώς προβλέπετε στο πρόγραμμά σας για το θέμα των απολύσεων, για το θέμα των αποζημιώσεων, για τις συλλογικές διαπραγματεύσεις, για τη διαιτησία. Ουδείς λόγος γίνεται για όλα αυτά.
      Μιλήσατε για τη σύνδεση της πολιτικής για την απασχόληση με την οικονομική πολιτική. Ασφαλώς, η οικονομική πολιτική, η αναπτυξιακή πολιτική αποτελεί τη βάση για την άσκηση οποιασδήποτε πολιτικής όχι μόνο στον τομέα της απασχόλησης, αλλά και στον τομέα της παιδείας και στον τομέα της υγείας και αλλού. 
      Ποια είναι, λοιπόν, η οικονομική πολιτική που η Νέα Δημοκρατία ακολούθησε όταν κυβέρνησε τον τόπο και οδήγησε σε απόκλιση την Ελλάδα από τις άλλες χώρες της Ευρωπαϊκής Ένωσης μέσα μάλιστα από δύο αποτυχημένα προγράμματα και ποια είναι η πολιτική σύγκλισης που ακολουθούμε εμείς έχοντας εξασφαλίσει επί οκτώ συνεχόμενα έτη ίσως τον υψηλότερο ρυθμό ανάπτυξης της οικονομίας από οποιοδήποτε άλλο κράτος-μέλος της Ευρωπαϊκής Ένωσης; Αυτή είναι η διαφορά μας.
      Οι κοινωνικοί δείκτες ήταν στο 22% το 1993 και τώρα είναι πάνω από το 28%. Είμαστε η χώρα που διαθέτει για πολιτικές κοινωνικής προστασίας υψηλότερο ποσοστό του ετήσιου ΑΕΠ από την Ιταλία, την Ισπανία, την Ιρλανδία, την Πορτογαλία και κάποιες άλλες χώρες της Ευρωπαϊκής Ένωσης.
      ΣΠΥΡΙΔΩΝ ΣΠΥΡΟΥ: Σε τι ποσοστό βελτιώνεται; 
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Θα μου επιτρέψετε να μιλήσω και γι’ αυτό, γιατί κάνετε λόγο για το ποσοστό των φτωχών στην Ελλάδα αγνοώντας ότι ο μέσος όρος των αντιμετωπιζόντων τον κίνδυνο ένδειας ή αποκλεισμού στην Ευρωπαϊκή Ένωση είναι υψηλότερος από ό,τι στην Ελλάδα πριν από την άσκηση τέτοιων παρεμβατικών πολιτικών.
     Μετά την άσκηση αυτών των πολιτικών άλλες χώρες έχουν θεαματική βελτίωση των δεικτών. Εμείς λιγότερo θεαματικά αντιμετωπίζουμε το θέμα, βελτιώνουμε την επίδοσή μας. Είμαστε στο 19%, σύμφωνα με τα τελευταία στοιχεία, κύριε Σπύρου, όταν η Ευρώπη κινείται περίπου στο 17%. Αλλά πρέπει να σας πω, όταν μιλούμε για ανεργία, για απασχόληση, ότι η εργασία στην Ελλάδα είναι η περισσότερο προστατευόμενη από οποιοδήποτε άλλο κράτος μέλος της Ευρωπαϊκής Ένωσης. Δείτε τις εργατικές νομοθεσίες σε όλα τα κράτη μέλη της Ευρωπαϊκής Ένωσης. Δείτε τη συζήτηση που γίνεται για την ευελιξία στην Ευρωπαϊκή Ένωση με πρωτοβουλία των συντηρητικών κυβερνήσεων που έχουν αναδειχθεί σε πολλά κράτη της Ευρωπαϊκής Ένωσης. Και είμαι απόλυτα βέβαιος ότι αυτή είναι και η δική σας κρυπτόμενη μεν, αλλά πραγματική πολιτική πρόταση: η περαιτέρω ευελιξία έως σημείο απορύθμισης της αγοράς εργασίας, πράγμα το οποίο αποκρύπτεται από τον ελληνικό λαό.
     Πολλά μπορεί να πει κανείς στο πλαίσιο αυτής της συζήτησης. Διαφωνούμε, κύριε Σπύρου. Έχουμε διαφορετικές προσεγγίσεις, άλλες στρατηγικές, άλλη ιδεολογία και σε τελευταία ανάλυση άλλους στόχους. Διαφωνούμε. 
     ΣΠΥΡΙΔΩΝ ΣΠΥΡΟΥ: Γιατί ζητάει συγγνώμη ο Αρχηγός σας;
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Εμείς, όπως σας είπα και πριν στην προηγούμενη παρέμβασή μου, έχουμε αυτή τη δυνατότητα, έχουμε αυτήν την ευχέρεια. Έχουμε τη νομιμότητα, αν θέλετε, από τις λαϊκές δυνάμεις που εκπροσωπούμε να απευθυνόμαστε σε αυτές και να μιλούμε τη γλώσσα της ειλικρίνειας αναφέροντας τα επιτεύγματά μας και επισημαίνοντας τις αδυναμίες, τα λάθη και τα προβλήματα που ακόμα υπάρχουν. 
     Εμείς που οδηγήσαμε την Ελλάδα στην ΟΝΕ, που κάναμε την Ελλάδα από βαλκανική χώρα στην Ευρώπη ευρωπαϊκή χώρα στα Βαλκάνια, εμείς που εντάξαμε την Κύπρο στην Ευρωπαϊκή Ένωση, εμείς που διαμορφώσαμε αυτό το νέο χάρτη για το έθνος μας, ώστε να βρίσκεται σήμερα στην ισχυρότερη και υψηλότερη θέση που είχε ποτέ, είμαστε αυτοί που μιλούμε για τα προβλήματα και καλούμε το λαό να μας στηρίξει για να τα αντιμετωπίσουμε και να τα λύσουμε.
     Διαφωνούμε. Σ’ ένα μόνο συμφωνούμε. Ξέρετε σε τι συμφωνούμε; Ότι το 2006 δεν θα είναι Πρωθυπουργός ο κ. Σημίτης. Ασφαλώς, γιατί θα είναι Πρωθυπουργός ο κ. Παπανδρέου. 
     ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ, επειδή δεν θα ξαναπάρετε το λόγο, να δώσετε κάποιες τροπολογίες που έχετε –δεν χρειάζεται να τις διαβάσετε- για να κατατεθούν στα Πρακτικά να πάρουν σελίδα και να μοιραστούν στους συναδέλφους Βουλευτές για να τις έχουν υπόψη τους.
     ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, θα καταθέσω κάποιες διορθώσεις, αναδιατυπώσεις στο σχέδιο νόμου. 
     (Στο σημείο αυτό ο Υπουργός Εργασίας και Κοινωνικών Ασφαλίσεων κ. Ρέππας καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      «
      ΔΙΟΡΘΩΣΕΙΣ - ΑΝΑΔΙΑΤΥΠΩΣΕΙΣ 
      στο Σχέδιο Νόμου 
      «ΜΕΤΡΑ ΓΙΑ ΤΗΝ ΑΝΤΙΜΕΤΩΠΙΣΗ ΤΗΣ ΑΝΕΡΓΙΑΣ
      ΚΑΙ ΑΛΛΕΣ ΔΙΑΤΑΞΕΙΣ»
      
      Άρθρο 1
      Από την τέταρτη σειρά και μετά την λέξη «Ασφαλίσεων» διαγράφονται οι λέξεις «και τα κατά περίπτωση έως και: προσλαμβάνονται»
      Άρθρο 23
      Στην πρώτη σειρά πριν τις λέξεις «Η διάταξη του άρθρου 13……..» τίθεται ο αριθμός «1»Στην τριακοστή τρίτη σειρά πριν τις λέξεις «Το δεύτερο, το τρίτο, το τέταρτο και πέμπτο εδάφιο» τίθεται ο αριθμός «2»
      Άρθρο 24
      Παράγραφος 2. περίπτωση α) στην έκτη σειρά το άρθρο «του»
      αντικαθίσταται με το άρθρο «των»
      Άρθρο 25
      Παράγραφος 3. Στην δεύτερη και τρίτη σειρά οι λέξεις
      «παρ.2γ΄ περίπτωση Γ΄» αντικαθίστανται με τις λέξεις «παράγραφος 2 περίπτωση γ΄»
      Τροπολογία με αριθμό 2058
      Παράγραφος 1. Στην τέταρτη σειρά η λέξη «τέσσερις» αντικαθίσταται με την λέξη «δύο».
      Η Παράγραφος 3 της Τροπολογίας αναδιατυπώνεται ως εξής:
      Μετά το δεύτερο εδάφιο της παραγράφου 14 του άρθρου 39 του Ν.3130/2003
      προστίθεται εδάφιο ως εξής
      «Η καταβολή γίνεται στην περίπτωση αυτή με βάση προσωρινό κτηματολογικό πίνακα που συντάσσει η επιτροπή στον οποίο περιλαμβάνονται οι δικαιούχοι που αναγνωρίζουν χωρίς επιφύλαξη την απόφαση αναγνώρισης σύμφωνα με τα οριζόμενα στη διάταξη της παραγράφου 9 του παρόντος εφόσον έχει παρέλθει η προθεσμία άσκησης ανακοπών δεν έχουν ασκηθεί κατά της απόφασης αναγνώρισης ανακοπές με τις οποίες αμφισβητείται το δικαίωμά τους από ειδικούς ή καθολικούς διαδόχους των αναγνωρισθέντων με την απόφαση 300/1954 ιδιοκτητών και από ανακόπτοντες οι οποίοι ρητώς αναγνωρίζουν το συνιδιόκτητο χαρακτήρα της εκτάσεως που απαλλοτριώθηκε». »)
     ΠΡΟΕΔΡΕΥΩΝ (Παναγιώτης Σγουρίδης): Κύριε Τσιόγκα θέλετε να πάρετε το λόγο ως Kοινοβουλευτικός Eκπρόσωπος, για να τριτολογήσετε;
     ΔΗΜΗΤΡΙΟΣ ΤΣΙΟΓΚΑΣ: Βεβαίως.
     ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο, για τρία λεπτά.
     ΔΗΜΗΤΡΙΟΣ ΤΣΙΟΓΚΑΣ: Αφού, λοιπόν, θεωρείτε ότι επιτελείτε με τον πιο δημοκρατικό τρόπο το λειτούργημα εδώ σε αυτήν την Αίθουσα θέλουμε να σας πούμε ότι κατά κόρον χρησιμοποιείτε διάφορες κοκορομαχίες με τη Νέα Δημοκρατία, όταν σας δίνεται η ευκαιρία ακριβώς, γιατί θέλετε να αποπροσανατολίσετε τη συζήτηση. 
     Βεβαίως δεν θέλετε να ακούσετε τις προτάσεις τις δικές μας και δεν θέλετε και να απαντήσετε, αποφεύγετε. Και δεν μιλάω για τα ιδιωτικά κανάλια, που εκεί βεβαίως εμάς μας έχουν εξαφανίσει, αλλά τα στοιχεία που δόθηκαν για την προβολή των κομμάτων από τα κρατικά κανάλια δείχνουν το μεγαλείο της δημοκρατίας σας. Να τη χαίρεστε! Έτσι θέλετε να λειτουργείτε. Μόνο για τον εαυτό σας, για να προβάλλετε από το πρωί μέχρι το βράδυ τις δικές σας εκδηλώσεις και δραστηριότητες και να αποκρύπτετε συστηματικά κάθε δραστηριότητα του Κομμουνιστικού Κόμματος Ελλάδος. 
     Αφού μιλήσατε ότι οι νομοθεσίες των χωρών της Ευρωπαϊκής Ένωσης δεν είναι τόσο προστατευτικές όσο στη χώρα μας, γιατί τότε κάθε μέρα επικαλείστε και προσκυνάτε στη Παναγιά των Βρυξελλών και μας λέτε ότι εκεί έχει 18% μερική απασχόληση και σε άλλες χώρες έχει 40% μερική απασχόληση; Γιατί εκεί θέλετε να το πάτε και σεις. Γιατί θέλετε να διαλύσετε κάθε κοινωνικό ιστό. Θέλετε να διαλύσετε ό,τι είναι κοινωνικό στη χώρα μας. 
     Βεβαίως σας θέσαμε πάρα πολύ συγκεκριμένα ερωτήματα. Δεν απαντήσατε σε κανένα από αυτά, παρά μόνο οι απαντήσεις που δώσατε ήταν για τις εντυπώσεις στους τηλεθεατές που παρακολουθούν. Αυτή είναι η ουσία και αυτή είναι η άποψή μας.
      Εμείς σας είπαμε στη δευτερολογία –και θα συνεχίσουμε επειδή διακόψαμε- για κατώτερο μεροκάματο στα 44 ευρώ. Εσείς μπορείτε να υπερηφανεύεσθε για τα 22 ευρώ, που είναι σήμερα το μεροκάματο ή για τα 519 ευρώ, που είναι ο μισθός; Μπορείτε να είσθε υπερήφανοι για την ισχυρή Ελλάδα του κ. Σημίτη, όταν τα κέρδη της πλουτοκρατίας είναι πρωταθλητές στην Ευρώπη, το μεροκάματο είναι στα 22 ευρώ και ο μισθός στα 519 ευρώ; 
      Να απαντήσετε σ’ αυτά. Ποια είναι η πρότασή σας και πόσος θέλετε να είναι ο μισθός και το μεροκάματο; Δεν απαντάτε όμως, όπως δεν απαντάτε και για τους εποχιακούς όταν σας θέσαμε τα ερωτήματα συγκεκριμένα. Γιατί τα δίνετε στους βιομήχανους τα δισεκατομμύρια από τον ιδρώτα και το αίμα των εργατών; Γιατί τα χαρίζετε; Τίνος είναι; 
      Γιατί κουνάτε το κεφάλι, κύριε Υπουργέ; Ποιος τον παράγει αυτόν τον πλούτο; Από πού μαζεύονται αυτά τα χρήματα; Από ποιου τις κρατήσεις γίνονται αυτά τα ταμεία και τα αποθεματικά για να κάνετε εσείς πολιτική με ξένα κόλλυβα και να τα χαρίζετε στους βιομήχανους; Αυτή είναι η πολιτική σας που βεβαίως δεν έχει καμία σχέση με την πολιτική που εφαρμοζόταν όλα τα χρόνια στην αλήστου μνήμης σοσιαλιστική εξουσία. Αυτό το «αλήστου μνήμης». Δεν σας τιμάει, κύριε Υπουργέ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Βεβαίως, εμείς προτείνουμε κατώτερη σύνταξη οκτακόσια ογδόντα ευρώ και το ταμείο ανεργίας να είναι ίσο με το 80% του ημερομισθίου του ανειδίκευτου εργάτη μέχρι να του βρείτε δουλειά και όχι να τον υποχρεώνετε να το δώσει στον εργοδότη για να μην πληρώνει δραχμή ο εργοδότης ή ούτε ένα ευρώ από την τσέπη του και να έχει τσάμπα εργάτες. Αυτά κάνετε. Βεβαίως, δεν είναι μόνο αυτό. Να μας πείτε επίσης ποιες είναι οι προτάσεις σας για όλα αυτά που σας αναφέρουμε. Γι’ αυτά όμως δεν λέτε τίποτα. 
      Βέβαια πρέπει να πείτε και για μια σειρά άλλων ζητημάτων, όπως για την αποζημίωση στους εργατοτεχνίτες. Γιατί δεν την κάνετε ίση με την αποζημίωση των υπαλλήλων; 
      Να μας πείτε γιατί δεν εφαρμόζετε το τριανταπεντάωρο όταν είναι καθολικό αίτημα του εργατικού συνδικαλιστικού κινήματος, το οποίο αναδείχθηκε μέσα από αγώνες και να μην προσπαθείτε να αποφύγετε αυτά τα βασικά ερωτήματα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εμείς δεν έχουμε αυταπάτες ότι το τριανταπεντάωρο θα λύσει το πρόβλημα της ανεργίας. Όμως σήμερα με τα μέσα που υπάρχουν, με την επιστημονικοτεχνική επανάσταση, μπορεί να μειωθεί  ο χρόνος εργασίας.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, θα μιλήσω για μισό λεπτό και δεν θα μακρηγορήσω. Θέλω να πω ότι υπάρχει μια τεράστια διαφορά ανάμεσα σε ένα πρόγραμμα το οποίο είναι ένα πρόγραμμα εφαρμόσιμο και σ’ ένα νεφέλωμα επιθυμιών ή σε μία συρραφή διαστρεβλώσεων, που χαρακτηρίζει τα κόμματα της Αντιπολίτευσης και θα έλεγα της ήσσονος Αντιπολίτευσης. 
      ΙΩΑΝΝΑ ΣΤΕΡΓΙΟΥ: Η ΓΣΕΕ τα λέει αυτά, κύριε Υπουργέ.
      ΔΗΜΗΤΡΙΟΣ ΤΣΙΟΓΚΑΣ: Νεφελώματα είναι αυτά, κύριε Υπουργέ;
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Ασφαλώς. 
      ΔΗΜΗΤΡΙΟΣ ΤΣΙΟΓΚΑΣ: Νεφέλωμα είναι η δική σας πολιτική.
      ΔΗΜΗΤΡΙΟΣ ΡΕΠΠΑΣ (Υπουργός  Εργασίας και Κοινωνικών Ασφαλίσεων): Είδατε πώς ενοχλείσθε;
      ΔΗΜΗΤΡΙΟΣ ΤΣΙΟΓΚΑΣ: Εσείς ενοχλείσθε όταν απαντάτε ότι οι προτάσεις μας είναι νεφελώματα. Απαντήστε. Δεν μας απαντάτε.
      ΔΗΜΗΤΡΙΟΣ ΡΕΠΠΑΣ ( Υπουργός Εργασίας και Κοινωνικών Ασφαλίσεων): Μα, θα απαντήσω με ένα παράδειγμα, το οποίο είναι χαρακτηριστικό.
      ΔΗΜΗΤΡΙΟΣ ΤΣΙΟΓΚΑΣ: Πείτε τι προτείνετε. Δύο εκατομμύρια και πάνω είναι κάτω από το όριο της φτώχειας. Εσείς με την πολιτική σας τους οδηγήσατε εκεί.
      ΠΡΟΕΔΡΕΥΩΝ (Παναγιώτης Σγουρίδης): Κύριε Τσιόγκα, σας παρακαλώ πολύ. Καθίστε κάτω. Σας έδωσα το λόγο; Είπατε αυτά τα οποία είπατε, αφήστε τον Υπουργό να μιλήσει για ένα λεπτό. 
      Κύριε Υπουργέ, συνεχίστε σας παρακαλώ επί της ουσίας.
      ΔΗΜΗΤΡΙΟΣ ΡΕΠΠΑΣ( Υπουργός Εργασίας και Κοινωνικών Ασφαλίσεων): Κύριε Πρόεδρε, θα μιλήσω επί της ουσίας. Οι πολίτες κρίνουν. Δεν είναι πρόγραμμα –ξέρετε- να ζητάει ένα κόμμα να μειωθεί το όριο ηλικίας προκειμένου κάποιος να εξέρχεται στη σύνταξη και ταυτόχρονα να ζητά διπλασιασμό –φερ’ ειπείν- των συντάξεων. Να παίρνουμε όλοι σύνταξη στα πενήντα πέντε –κάποιος θα πλειοδοτούσε στα πενήντα- και οι συντάξεις να είναι τριπλάσιες, όσον αφορά στο ύψος σε σχέση με τις σημερινές.
      ΔΗΜΗΤΡΙΟΣ ΤΣΙΟΓΚΑΣ: Μα, εσείς δεν εφαρμόζετε τους νόμους αυτούς που ψηφίσατε. 
      Για το ταμείο ανεργίας θα απαντήσετε;
      ΔΗΜΗΤΡΙΟΣ ΡΕΠΠΑΣ(Υπουργός  Εργασίας και Κοινωνικών Ασφαλίσεων): Ακούστε να δείτε. Για όλα αυτά τα ειδικά θέματα έχει γίνει διάλογος στο πλαίσιο ερωτήσεων, στο πλαίσιο του κοινοβουλευτικού ελέγχου. Εγώ θέλω για το συγκεκριμένο νομοσχέδιο να μου πείτε ποιος είναι ο λόγος που διαφωνείτε εκεί που διαφωνείτε, γιατί θα ήταν άδικο και για τη δική μας πρωτοβουλία και για τη νοημοσύνη των πολιτών όταν έχουμε μία συγκεκριμένη πρόταση, εσείς υπεκφεύγοντας να αναπτύσσετε το σύνολο των θεμάτων και μάλιστα κατά έναν τρόπο που θυμίζει το «πλίνθοι τε και κέραμοι ατάκτως ερριμμένοι» που αφορούν τον κόσμο της εργασίας.
      ΔΗΜΗΤΡΙΟΣ ΤΣΙΟΓΚΑΣ: Μα, ήσασταν αλλού, κύριε Υπουργέ, όταν μιλούσαμε.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Ακούστε, κύριε Τσιόγκα. Δεν έχω λείψει καθόλου από την Αίθουσα. Και το συνηθίζω αυτό.
      ΔΗΜΗΤΡΙΟΣ ΤΣΙΟΓΚΑΣ: Το μυαλό σας ήταν αλλού.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, μην απαντάτε στον κ. Τσιόγκα. Απαντήστε γενικά προς το Προεδρείο. 
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων ): Αυτό που έχει πολύ μεγάλη σημασία για τη χώρα, είναι το μυαλό των πολιτών. Και ξέρουν τι θα κάνουν όπως το έχουν αποδείξει άλλωστε μέχρι τώρα. Εμείς είμαστε οι τελευταίοι που έχουμε λόγο να παραπονούμεθα για την κρίση των πολιτών. 
    Για να δείτε πόσο άδικοι είναι ορισμένοι συνάδελφοι, θα σας πω ότι ένα κόμμα έχει τηλεοπτικό σταθμό στη διάθεσή του και στον απόλυτο έλεγχό του. 
      ΔΗΜΗΤΡΙΟΣ ΤΣΙΟΓΚΑΣ: Εσείς έχετε όλους τους ιδιωτικούς. Όλοι για σας δουλεύουν. 
      ΔΗΜΗΤΡΙΟΣ ΡΕΠΠΑΣ   ( Υπουργός  Εργασίας και Κοινωνικών Ασφαλίσεων ): Είδατε, λοιπόν, ποια είναι η αντίληψη που έχετε για την ανοικτή κοινωνία και για τους δημοκρατικούς θεσμούς; Αυτή η διαφορά η οποία μας χωρίζει, επιτρέψτε μου να πω, ας κριθεί από τον ελληνικό λαό υπέρ της μιας ή της άλλης πλευράς. Οι εκλογές είναι πολύ κοντά. Γνωρίζουν ποια είναι η παράταξη που δίνει αγώνα, ώστε η χώρα να συνεχίζει να κινείται σε προοδευτική κατεύθυνση. Λυπούμαι όταν ακούω ευχές από εκείνη την πλευρά να περάσει η παράταξή μας στην Αντιπολίτευση. Λυπούμαι όταν ακούω επίσης από εκείνη την πλευρά φωνές να κατηγορούν το ΠΑΣΟΚ, αδιαφορώντας για την προοπτική αυτού του τόπου και του ελληνικού λαού.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εργασίας και Κοινωνικών Ασφαλίσεων: «Μέτρα για την αντιμετώπιση της ανεργίας και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΠΥΡΙΔΩΝ ΣΠΥΡΟΥ: Κατά πλειοψηφία.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Εργασίας και Κοινωνικών Ασφαλίσεων: «Μέτρα για την αντιμετώπιση της ανεργίας και άλλες διατάξεις», έγινε δεκτό επί της αρχής κατά πλειοψηφία.
    Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εργασίας και Κοινωνικών Ασφαλίσεων, Οικονομίας και Οικονομικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, Υγείας και Πρόνοιας, Δικαιοσύνης, Πολιτισμού και Εμπορικής Ναυτιλίας κατέθεσαν σχέδιο νόμου: «Θέματα Κοινωνικής Ασφάλισης και άλλες διατάξεις».
      Οι Υπουργοί Μεταφορών και Επικοινωνιών, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Ανάπτυξης, Εμπορικής Ναυτιλίας και Δικαιοσύνης κατέθεσαν σχέδιο νόμου: «Ίδρυση και Λειτουργία Εμπορευματικών Κέντρων και άλλες διατάξεις».
      Επίσης, οι Υπουργοί Ανάπτυξης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου: «Εποπτεία της ιδιωτικής ασφάλισης, εποπτεία και έλεγχος τυχερών παιχνιδιών, εφαρμογή των Διεθνών Λογιστικών Προτύπων και άλλες διατάξεις».
      Παραπέμπονται στις αρμόδιες Διαρκείς Επιτροπές.
        Κύριοι συνάδελφοι, έχουν διανεμηθεί τα Πρακτικά της Δευτέρας 15 Δεκεμβρίου 2003 και ερωτάται το Σώμα αν επικυρούνται.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Δευτέρας 15 Δεκεμβρίου 2003 επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 23.52΄, λύεται η συνεδρίαση για αύριο ημέρα Τετάρτη 14 Ιανουαρίου 2004 και ώρα 10.30΄, με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: «Μέτρα για την αντιμετώπιση της ανεργίας και άλλες διατάξεις», σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
00051/1Σ/φοςΒΑΡΟΥΤΑΔ/φοςΝΑΣΙΟΥ13/01/2004  ΑΑ0113ΒΑ 

