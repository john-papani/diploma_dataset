ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ Θ’

Τρίτη 24 Οκτωβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Μ. Τσίμα, Γ. Αρσένη, Θ. Πάγκαλος, Α. Ανδριανόπουλος και Ν. Χριστοδουλάκη, σελ.
3. Ο Υπουργός Δικαιοσύνης  διαβίβασε στη Βουλή περί «Ποινικής ευθύνης των Υπουργών» μηνυτήρια αναφορά κατά του πρώην Υπουργού Εθνικής ‘Αμυνας κ. Σ. Σπηλιωτόπουλου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
α) Οι Υπουργοί Οικονομίας και Οικονομικών και Απασχόλησης και Κοινωνικής Προστασίας κατέθεσαν σχέδιο νόμου: «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις», σελ.
β) Οι Υπουργοί Οικονομίας και Οικονομικών, Εξωτερικών, Ανάπτυξης και Μεταφορών και Επικοινωνιών κατέθεσαν σχέδιο νόμου: «Κύρωση της Συμφωνίας μεταξύ της Ελληνικής Δημοκρατίας και του Βασιλείου της Σαουδικής Αραβίας για την Αποφυγή της Διπλής Φορολογίας αναφορικά με τους φόρους επί του εισοδήματος που προκύπτει από την εκμετάλλευση αεροσκαφών στις διεθνείς αερομεταφορές», σελ.
2. Ψήφιση επί της αρχής των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Μνημονίου Συμφωνίας για συνεργασία μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργείου Επίβλεψης της Λαϊκής Δημοκρατίας της Κίνας», σελ.
3. Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων του Υπουργείου Αγροτικής Ανάπτυξης και Τροφίμων», σελ.

ΟΜΙΛΗΤΕΣ
Επί του σχεδίου νόμου του Υπουργείου Αγροτικής Ανάπτυξης:
ΑΓΟΡΑΣΤΟΣ Κ., σελ.
ΑΝΤΩΝΑΚΟΠΟΥΛΟΣ Π., σελ.
ΑΡΓΥΡΗΣ Ε., σελ.
ΒΑΡΒΑΡΙΓΟΣ Δ., σελ.
ΒΑΡΒΙΤΣΙΩΤΗΣ Μ., σελ.
ΒΕΡΓΙΝΗΣ Ξ., σελ.
ΕΞΑΡΧΟΣ Β., σελ.
ΚΑΚΛΑΜΑΝΗΣ Α., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΣ Α., σελ.
ΚΟΥΤΣΟΥΚΟΣ Ι., σελ.
ΛΥΚΟΥΡΕΝΤΖΟΣ Α., σελ.
ΜΠΑΝΤΟΥΒΑΣ Κ., σελ.
ΜΠΕΖΑΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Α., σελ.
ΣΓΟΥΡΙΔΗΣ Π., σελ.
ΣΚΟΠΕΛΙΤΗΣ Σ., σελ.
ΣΤΡΑΤΑΚΗΣ Ε., σελ.
ΤΖΑΚΡΗ Θ., σελ.
ΧΑΤΖΗΜΙΧΑΛΗΣ Φ., σελ.
ΧΡΥΣΟΧΟΙΔΗΣ Μ., σελ.


      
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  Θ΄
      Τρίτη 24 Οκτωβρίου 2006 
      
      Αθήνα, σήμερα στις 24 Οκτωβρίου 2006, ημέρα Τρίτη και ώρα 18.35΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 10 Οκτωβρίου 2006 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της Η΄ συνεδριάσεώς του, της Τρίτης 10 Οκτωβρίου 2006, σε ό,τι αφορά την ψήφιση στο σύνολο των σχεδίων νόμου: 
      1) «Για την αντιμετώπιση της ενδοοικογενειακής βίας και άλλες διατάξεις,»
      2) «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως του Χασεμιτικού Βασιλείου της Ιορδανίας για συνεργασία στον τομέα του Τουρισμού»)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής A’ Θεσσαλονίκης κ. ΣΤΥΛΙΑΝΟΣ – AΓΓΕΛΟΣ ΠΑΠΑΘΕΜΕΛΗΣ κατέθεσε αναφορά, με την οποία ο Δικηγορικός Σύλλογος Θεσσαλονίκης ζητεί την ανακατανομή των οργανικών θέσεων των δικαστών στα δικαστήρια της χώρας.
2) Ο Βουλευτής Β’ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία πενήντα οικογένειες  του Έβρου ζητούν να απαλλοτριωθούν οι ιδιοκτησίες τους.
3) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η Ένωση Αγροτικών Συνεταιρισμών Έδεσσας – Σκύδρας ζητεί να διαγραφούν τα πρόστιμα και οι προσαυξήσεις των οφειλών της προς τον ΕΛ.Γ.Α..
4) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Ένωση Τεχνικών Ελληνικής Ραδιοφωνίας ζητεί την υπαγωγή των τεχνικών της Ελληνικής Ραδιοφωνίας στο Ταμείο Συντάξεων Προσωπικού Εφημερίδων Αθηνών και Θεσσαλονίκης.
5) Ο Βουλευτής Β’ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά, με την οποία οι κύριοι Καλαθάς Ηλίας και Κουτλής Γεώργιος, καπνοπαραγωγοί, ζητούν την αυτοτελή φορολόγηση των οικοτεχνικών  μονάδων επεξεργασίας βιολογικού καπνού.
6) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ, Ελένη Μεταλλίδου ζητεί την ένταξη της περιοχής του παλαιού Αγίου Αθανασίου του Δήμου Βεγορίτιδας Πέλλας στο σχέδιο πόλεως.
7) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Χρήστος Λειβαδιώτης ζητεί να του χορηγηθεί το επίδομα παραγωγικότητας.
8) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Χρήστος Μανδελίδης, υπάλληλος ΕΛ.ΤΑ., ζητεί την επίλυση συνταξιοδοτικού του προβλήματος.
9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παύλος Φωστηρόπουλος ζητεί τη μετάθεση του γιού του, ΕΠΟΠ επταετούς διάρκειας, στην Έδεσσα.
10)  Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Ιωάννα Κουτσοκώστα ζητεί να της χορηγηθεί άδεια ίδρυσης φαρμακείου.
11)  Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά, με την οποία ο Διαπεριφερειακός Σύλλογος Εργαζομένων «Βοήθεια στο Σπίτι» Περιφέρειας Δυτικής Ελλάδος και Πελοποννήσου ζητεί τη συνέχιση της χρηματοδότησης του προγράμματος.
12)  Οι Βουλευτές Α’ Αθηνών και Β’ Πειραιώς κύριοι ΑΘΑΝΑΣΙΟΣ ΑΛΕΥΡΑΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία ο Σύνδεσμος Κοινωνικών Λειτουργών Ελλάδος ζητεί την ενίσχυση και ανάπτυξη στα ΕΠΑ.Λ. της ειδικότητας των κοινωνικών φροντιστών.
13)  Ο Βουλευτής Α’ Θεσσαλονίκης κ. ΣΤΥΛΙΑΝΟΣ – ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά, με την οποία η Ένωση Τεχνικών Ελληνικής Ραδιοφωνίας ζητεί την ένταξη των τεχνικών που εργάζονται στους ιδιωτικούς και δημοτικούς ραδιοφωνικούς σταθμούς των Αθηνών και Θεσσαλονίκης στο Ταμείο Συντάξεων του προσωπικού εφημερίδων Αθηνών και Θεσσαλονίκης.
14)  Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Ελένη Ιγνατιάδου, ξενοδοχοϋπάλληλος, ζητεί να ασφαλισθεί στο Τ.Α.Ξ.Υ..
15)  Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Άννα Πάλλη, νοσηλεύτρια στο Νοσοκομείο Γιαννιτσών, ζητεί τη μετάταξή της από την κατηγορία Δ.Ε. νοσηλευτριών, στην κατηγορία Τ.Ε. φυσικοθεραπευτών.
16)  Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Ιωάννης Τσακουρίδης ζητεί την επίλυση συνταξιοδοτικού του προβλήματος.
17)  Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Κυριακή Γρηγοριάδου, εργαζόμενη στο νοσοκομείο Γιαννιτσών, ζητεί να της χορηγηθεί εννιάμηνη άδεια μητρότητας.
18) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ιλόνα Μπενάμπντε ζητεί να αναγνωρισθεί το πιστοποιητικό υδραυλικού που κατέχει ο σύζυγός της, από τη Ρωσία.
19)  Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά, με την οποία το Εμπορικό Βιομηχανικό Επιμελητήριο Ξάνθης ζητεί μέρος των χρηματικών προστίμων που επιβάλλει ο Ε.Φ.Ε.Τ. να χρηματοδοτούν τα ασφαλιστικά ταμεία Ο.Α.Ε.Ε. και Ι.Κ.Α..
20)  Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Πανελλήνια Ομοσπονδία Σωματείων – Συλλόγων Ατόμων με σακχαρώδη διαβήτη, δηλώνει την αντίθεσή της προς το Ε.Κ.Ε.Δ.Ι. και παραιτείται από μέλος της.
21)  Ο Βουλευτής Β’ Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά, με την οποία η Πανελλήνια Ομοσπονδία Συλλόγων Υπαλλήλων Περιφερειών ζητεί τη συμμετοχή της στη διαδικασία σύνταξης του Οργανισμού των Περιφερειών, την άρση των μισθολογικών ανισοτήτων και την οικονομική αναβάθμιση των μελών της.

     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στις με αριθμό 8579/10.3.2006 και 8582/10.3.2006 ερωτήσεις του Βουλευτή κ. Δημητρίου Πιπεργιά δόθηκε με το υπ’ αριθμ. 2053/2054/5.4.2006 έγγραφο από τον Υφυπουργό Υ.ΠΕ.ΧΩ.ΔΕ. η ακόλουθη απάντηση:
      «Σε απάντηση των ανωτέρω σχετικών ερωτήσεων, σας γνωρίζουμε ότι:
      1. Η σημερινή πολιτική ηγεσία του ΥΠΕΧΩΔΕ, αναγνωρίζοντας την μεγάλη υστέρηση του οδικού δικτύου της Εύβοιας έχει εντάξει στο εγκεκριμένο ήδη πρόγραμμα μελετών για την έγκαιρη προετοιμασία των έργων του επομένου Κοινοτικού Πλαισίου Στήριξης μία νέα σειρά μελετών συνολικού προϋπολογισμού 8.000.000 ευρώ. Οι μελέτες αυτές βρίσκονται ήδη στη διαδικασία της δημοπράτησης, αφορούν την ριζική αναβάθμιση της Εθνικής Οδού 77 «Χαλκίδα-Ψαχνά-Ιστιαία-Αιδηψός» και έχουν ενταχθεί στο Μέτρο 3.6 του ΕΠ-ΟΑΛΑΑ ως συγχρηματοδοτούμενα έργα από την Ευρωπαϊκή Ένωση.
      2. Παράλληλα προχωρούν οι μελέτες για την αναβάθμιση επιμέρους τμημάτων του Οδικού Δικτύου της Εύβοιας ως ακολούθως:
       Για την Παράκαμψη Αλιβερίου έχουν συνταχθεί στα πλαίσια σύμβασης που χρηματοδοτείται από την Περιφέρεια Στερεάς Ελλάδα (ΣΑΜΠ 056/3) η οριστική μελέτη οδοποιίας, οι προμελέτες των κόμβων και οι προκαταρκτικές μελέτες τεχνικών έργων και παράλληλα προωθείται διαδικασία εκπόνησης γεωτεχνικών μελετών και ερευνών.
       Για την Παράκαμψη Ερέτριας υπάρχει εγκεκριμένη προμελέτη που εκπονήθηκε στα πλαίσια παλαιότερης σύμβασης και λόγω προβλημάτων αρχαιολογίας η μελέτη δεν προωθήθηκε σε επόμενο στάδιο.
      Ήδη θα προωθηθεί η προκήρυξη ανάθεσης νέας μελέτης με προϋπολογισμό 600.000 ευρώ για την οποία είναι εξασφαλισμένος προϋπολογισμός στη ΣΑΜ 071 (α.ε.1995ΣΜ/0710001)
      3. Για πλέον αναλυτική ενημέρωση σας επισυνάπτουμε το με αρ.πρωτ. 1227/07.03.06 έγγραφο της Περιφέρειας Στερεάς Ελλάδος.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
     2. Στην με αριθμό 7630/13.2.2006 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 17390/5.4.2006 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην με αριθμό 7630/13-2-2006 ερώτηση, που κατέθεσε στη Βουλή των Ελλήνων ο Βουλευτής κ. Γ. Δραγασάκης και αφορά σε καταγγελίες αναφορικά με το εμπορικό κέντρο "The Mall Athens", σύμφωνα με τα όσα μας πληροφόρησε ο Δήμος Αμαρουσίου με σχετικό έγγραφό του, επί των ερωτημάτων (1) και (3), σας γνωρίζουμε τα ακόλουθα:
      . Το Δημοτικό Συμβούλιο του Δήμου Αμαρουσίου με αντίστοιχες αποφάσεις του έχει προεγκρίνει το αίτημα για τη χορήγηση αδειών λειτουργίας των καταστημάτων υγειονομικού ενδιαφέροντος που βρίσκονται στο εμπορικό κέντρο «The Mall Athens». Οι προεγκρίσεις αυτές έχουν εκδοθεί μετά από υποβολή σχετικών αιτημάτων των ενδιαφερομένων. Μετά την πλήρωση των φακέλων με τα υπό του νόμου προβλεπόμενα, όπως βεβαιώσεις-μελέτες μηχανικών ως προς την καταλληλότητα του χώρου, μισθωτήρια, καταστατικά των εταιρειών που εκμεταλλεύονται τα καταστήματα κ.λπ., οι σχετικοί φάκελοι διαβιβάζονται στη Δ/νση Υγιεινής για τον έλεγχο καταλληλότητας σύμφωνα με τις διατάξεις της ΑΙΒ/8577/83 Υγειονομικής Διάταξης.
      Η ανωτέρω διαδικασία έκδοσης αδειών λειτουργίας από τον Δήμο Αμαρουσιού, με την έκδοση αποφάσεων του Δημοτικού Συμβουλίου, βαίνει προς ολοκλήρωση. Ήδη έχουν εκδοθεί άδειες λειτουργίας για 13 καταστήματα υγειονομικού ενδιαφέροντος, για τα οποία έχουν ολοκληρωθεί οι έλεγχοι (αυτοψίες) από την αρμόδια Δ/νση Υγιεινής καθώς και οι εγκρίσεις των σχετικών μελετών στα καταστήματα από την Πυροσβεστική Υπηρεσία. Εκτιμάται ότι περί τις αρχές Απριλίου θα έχει ολοκληρωθεί η έκδοση αδειών λειτουργίας και των υπολοίπων καταστημάτων.
      Όσον αφορά στην αναβάθμιση της ποιότητας ζωής των κατοίκων της περιοχής, έχουν ληφθεί ευνοϊκά μέτρα, όπως:
      Κυκλοφοριακά
      Έχει ληφθεί μέριμνα για την αξιοποίηση των επίγειων δημοσίων μέσων μεταφοράς(ηλεκτρικός, προαστιακός). Συνδέθηκε ο σταθμός των τραίνων με το «The Mall Athens», έτσι ώστε οι περισσότεροι επισκέπτες του να χρησιμοποιούν το μέσο αυτό, που είναι το πιο φιλικό προς το περιβάλλον, για την εξυπηρέτηση τους. Έτσι τονώνεται η λειτουργία του προαστιακού, ενώ παράλληλα δεν επιβαρύνεται η γύρω γειτονιά με διερχόμενα I.X.
      Λαμβάνονται μέτρα (π.χ. μονοδρομήσεις) σύμφωνα με κυκλοφοριακή μελέτη, έτσι ώστε η διερχόμενη κυκλοφορία να μην επιβαρύνει τις περιοχές κατοικίας και να ορθολογικοποιηθεί το σύστημα μετακινήσεων με ευνοϊκές επιπτώσεις στο περιβάλλον (ατμοσφαιρική, ηχητική ρύπανση και αισθητική)
      Πεζοδρομήθηκε δίκτυο δρόμων στις περιοχές κατοικίας, έτσι ώστε να αυξηθεί η κοινόχρηστη λειτουργία του δημόσιου ελεύθερου χώρου και να αποκλεισθεί από τη διερχόμενη κυκλοφορία.
      Δημιουργήθηκε υπόγειος χώρος στάθμευσης πραγματικής δυναμικότητας 2.065 αυτοκινήτων, που είναι μεγαλύτερος από τον επιβαλλόμενο από την κείμενη νομοθεσία, για τους επισκέπτες του «The Mall Athens» και της ευρύτερης περιοχής.
      Πράσινο
      Δημιουργούνται από τον Δήμο Αμαρουσίου ενιαίοι χώροι πρασίνου και φυσικής αναψυχής έκτασης 80 στρ. που θα αποτελέσουν πνεύμονα ζωής για την άμεσα γειτνιάζουσα περιοχή.
      Παράλληλα, με τις φυτεύσεις που πραγματοποιούνται σε ενιαίους χώρους ανάμεσα στις περιοχές των χαμηλών πολυκατοικιών του Ολυμπιακού Χωριού, συμπεριλαμβάνονται 60 στρ. πρασίνου που συμβάλλουν ουσιαστικά στην περιβαλλοντική αναβάθμιση της ευρύτερης περιοχής.
      Επισημαίνεται, ότι στο ενιαίο έργο του Ολυμπιακού Χωριού - ("The Mall Athens" ) και κατοικίας - η κάλυψη στην περιοχή κατοικίας είναι μόνο 30% και η υπόλοιπη έκταση έχει αποδοθεί στο πράσινο και εσωτερικό δίκτυο πεζοδρόμων.
      Τέλος από τη λειτουργία του «The Mall Athens» , όχι μόνο ενισχύονται τα οικονομικά μέσα του Δήμου αλλά παρέχεται η δυνατότητα να υλοποιήσει πρόγραμμα αναπλάσεων και αναβάθμισης του περιβάλλοντος και μάλιστα στις περιοχές με μεγαλύτερη ανάγκη - στις περιοχές κατοικίας.
      Πέραν των ανωτέρω, εξετάζονται συνεχώς νέα μέτρα για την αναβάθμιση της ποιότητας ζωής των κατοίκων της περιοχής από τον Δήμο Αμαρουσίου.
      Για τα λοιπά θέματα, αρμόδιο να απαντήσει είναι το συνερωτώμενο Υπουργείο Περιβάλλοντος Χωροταξίας & Δημοσίων Έργων.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
     3. Στην με αριθμό 8772/15.3.2006 ερώτηση του Βουλευτή κ. Εμμανουήλ Όθωνα, δόθηκε με το υπ’ αριθμ. 27555/ΙΗ/3-4-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8772/15-3-2006, την οποία κατέθεσε ο Βουλευτής κ. Μαν. Όθωνας, σας γνωρίζουμε τα ακόλουθα:
      1 )Σύμφωνα με το Ν. 3255/2004 από την έναρξη του σχ. έτους 2004-2005 και εφεξής οι πολύτεκνοι εκπαιδευτικοί με τέκνα (τουλάχιστον τέσσερα) που είναι ανήλικα ή σπουδάζοντα ή υπηρετούν τη στρατιωτική τους θητεία, εγγράφονται μέχρι 30 lουλίου κάθε έτους σε ειδικό πίνακα και διορίζονται σε θέσεις εκπαιδευτικών των κλάδων ΠΕ Πρωτοβάθμιας και Δευτεροβάθμιας Εκπαίδευσης ανεξάρτητα από τη συμμετοχή τους σε διαγωνισμό του ΑΣΕΠ. Για το σκοπό αυτό συνιστώνται οι αναγκαίες θέσεις εκπαιδευτικών.
      2)Σύμφωνα με το άρθρο 6 του Ν. 3255/2004 (ΦΕΚ 138, 22.7.2004) από την έναρξη του σχολικού έτους 2005-2006 και εφεξής, οι διορισμοί Εκπαιδευτικών Πρωτοβάθμιας και Δευτεροβάθμιας Εκπαίδευσης στις κενές οργανικές θέσεις πραγματοποιούνται ως εξής:
      αα) Σε ποσοστό 60% από όσους επιτυγχάνουν στο διαγωνισμό του ΑΣΕΠ και κατά τη σειρά της βαθμολογίας, (για τον κλάδο ΠΕ04:188)
      ββ) σε ποσοστό 40% από ενιαίο πίνακα αναπληρωτών, ο οποίος συντάσσεται για κάθε έτος και στον οποίο κατατάσσονται κατά σειρά που εξαρτάται από την πραγματική προϋπηρεσία προσωρινού αναπληρωτή ή ωρομίσθιου εκπαιδευτικού σε δημόσια σχολεία Πρωτοβάθμιας και Δευτεροβάθμιας Εκπαίδευσης αρμοδιότητας του ΥΠΕΠΘ. (για τον κλάδο ΠΕ04:125 )
      Επίσης, σύμφωνα με την παρ. 4 του άρθρου 6 του ανωτέρω νόμου, όσοι από τους αναπληρωτές του ενιαίου πίνακα συμπλήρωσαν κατά τις κείμενες διατάξεις την 30.6.2004 πραγματική προϋπηρεσία αναπληρωτή ή ωρομίσθιου Εκπαιδευτικού τουλάχιστον 30μηνών, διορίζονται κατά προτεραιότητα έναντι των εγγεγραμμένων στον πίνακα της περίπτωσης β της παρ. 2α του παρόντος άρθρου, το αργότερο μέχρι και το σχολικό έτος 2007-2008 με σειρά που εξαρτάται από την προαναφερθείσα συνολική πραγματική προϋπηρεσία την 30.6.2004.
      Οι διορισμοί που έγιναν πλέον του ποσοστού του 40% οφείλονται στο διορισμό όσων συμπλήρωσαν την 30.6.2004 πραγματική προϋπηρεσία αναπληρωτή ή ωρομίσθιου Εκπαιδευτικού τουλάχιστον 30 μηνών, κατ' εφαρμογή του εδαφίου β. της παρ. 4 του άρθρου 6 του ως άνω νόμου. (για τον κλάδο ΠΕ04:163)
      Ο Υφυπουργός
      ΓΕΩΡΓΙΟΣ ΚΑΛΟΣ»
     4. Στην με αριθμό 8766/15.3.2006 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 17370/30.3.2006 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ' αριθμ. 8766/15-3-2006 ερώτησης, που κατέθεσε ο Βουλευτής κ. Γ. Μαγκριώτης, σχετικά με την επιβολή προστίμων στάθμευσης λόγω μη λειτουργίας των παρκόμετρων στο κέντρο της Θεσσαλονίκης και ύστερα από τα στοιχεία που περιήλθαν στο Υπουργείο μας από το Δήμο, σας γνωρίζουμε τα ακόλουθα :
      Δεν επιβάλλονται πρόστιμα σε όσους χώρους δε λειτουργούν οι μετρητές στάθμευσης. Τα πρόστιμα που έχουν επιβληθεί αφορούν αποκλειστικά παραβάσεις που έχουν πραγματοποιηθεί στους χώρους που ελέγχονται με κάρτες στάθμευσης (πρόστιμα ελεγχόμενης στάθμευσης) καθώς και παραβάσεις που ορίζονται με τις διατάξεις των άρθρων 4 και 34 του Κώδικα Οδικής Κυκλοφορίας.
      Επιπλέον σας γνωρίζουμε ότι προγραμματίστηκε να συζητηθεί σε επικείμενη συνεδρίαση του δημοτικού συμβουλίου, η καταγγελία της σύμβασης μεταξύ του Δήμου Θεσσαλονίκης και της εταιρείας που έχει αναλάβει την τεχνική κάλυψη των παρκόμετρων και η ανάθεση με πρόχειρο διαγωνισμό σε άλλη εταιρεία, κατά τις διατάξεις του άρθρου 23 της υπ' αριθμ. 11389/1993 Απόφασης του Υπουργού Εσωτερικών «Ενιαίος κανονισμός προμηθειών οργανισμών τοπικής αυτοδιοίκησης» και του ν.2286/1995 «Προμήθειες του δημοσίου τομέα και ρυθμίσεις συναφών θεμάτων».
      Ο Υφυπουργός
      ΑΘΑΝΑΣΙΟΣ ΝΑΚΟΣ»
    5. Στην με αριθμό 7760/15-2-06 ερώτηση της Βουλευτή κ. Χρυσής Αράπογλου δόθηκε με το υπ’ αριθμ. 1156/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Χ. Αράπογλου, σας πληροφορούμε τα εξής:
      α) Στο πλαίσιο του προγράμματος ελέγχου καταλοίπων ουσιών, σε τρόφιμα ζωικής προέλευσης, πραγματοποιούνται από το Υπουργείο Αγροτικής Ανάπτυξης και Τροφίμων (Δ/νση Κτηνιατρικής Δημόσιας Υγείας) αναλύσεις σε περισσότερα από 600 δείγματα, εκ των οποίων 80 δείγματα γάλακτος, για τον προσδιορισμό πολυχλωριωμένων διφαινυλίων, τα οποία αποτελούν πρόδρομες ουσίες των διοξινών.
      Οι αναλύσεις πραγματοποιούνται στα εργαστήρια Χανίων, Σερρών και στο Ινστιτούτο Υγιεινής Τροφίμων Αθηνών, το οποίο είναι Εθνικό Εργαστήριο Αναφοράς των παραπάνω ουσιών και επιβεβαιώνει τα ύποπτα δείγματα των περιφερειακών εργαστηρίων.
      Σε όσα δείγματα έχουν εξετασθεί μέχρι σήμερα, δεν έχει βρεθεί κανένα θετικό.
      Το έτος 2004 σε πρόγραμμα διοξινών το oποίo πραγματοποιήθηκε στο Δημόκριτο, μεταξύ των άλλων δειγμάτων, είχαν συμπεριληφθεί 15 δείγματα γάλακτος της εγχώριας παραγωγής, τα οποία ήταν αρνητικά.
      	β)Σύμφωνα με την Υγειονομική Διάταξη ΥΙΒ2000 (ΦΕΚ/343/Β/4-5-Ι995), αρμόδιος για την έκδοση άδειας ίδρυσης πτηνοκτηνοτροφικών μονάδων, είναι ο οικείος Ο.Τ.Α., μετά από σύμφωνη γνώμη της 6μελούς Νομαρχιακής Επιτροπής Ελέγχου Σταβλισμού Ζώων, η οποία λαμβάνει υπόψη τις ελάχιστες , αποστάσεις των κτηνοπτηνοτροφικών μονάδων από Ξενοδοχεία, Βιομηχανίες, ποτάμια κ.λ.π. όπως αυτές καθορίζονται στον Πίνακα του άρθρου 2 της ΥΙΒ2000 και τις ελάχιστες αποστάσεις από δρόμους, πόλεις, λίμνες, ακτές, νοσοκομεία κ.λ.π. όπως αυτές καθορίζονται από την Υπουργική Απόφαση του ΠΕΧΩΔΕ 83840/3591/ΦΕΚ/1/Δ/5-1-1987.
      Οι ελάχιστες αποστάσεις μεταξύ πτηνοκτηνοτροφικών εγκαταστάσεων και των ανωτέρω αναφερόμενων τόπων, καθορίζονται κατά περίπτωση, αναλόγως τον αριθμό των διατηρουμένων ζώων, σύμφωνα με την εκάστοτε ισχύουσα νομοθεσία των υπουργείων ΠΕΧΩΔΕ, Αγροτικής Ανάπτυξης & Τροφίμων και Ανάπτυξης, εκτός αν διαφορετικά καθορίζονται από την ΥΙΒ 2000 ή άλλες υγειονομικές διατάξεις για την ασφαλέστερη προστασία της Δημόσιας υγείας.
      γ) Όσον αφορά τους ελέγχους για διοξίνες σε ζωοτροφές, για πρώτη φορά το 2004, το Υπουργείο Αγροτικής Ανάπτυξης και Τροφίμων κατάρτισε το εθνικό πρόγραμμα ελέγχου ζωοτροφών, που προβλεπόταν τόσο από την Κοινοτική Οδηγία 95/53/ΕΚ όσο και την Εθνική νομοθεσία (Π.Δ/γμα 315/2000), το οποίο στάλθηκε για εφαρμογή στις Δ/νσεις Αγροτικής Ανάπτυξης των Νομαρχιακών Αυτοδιοικήσεων στις 15/9/2004.
      Στο πρόγραμμα αυτό προβλέπονται έλεγχοι στις ζωοτροφές για τα επίπεδα ανεπιθύμητων ουσιών (βαρέα μέταλλα, υπολείμματα φυτοφαρμάκων, διοξίνες, κ.λ.π.), για τις οποίες υπάρχουν θεσπισμένα ανώτατα όρια (Οδηγία 2002/32/ΕΚ). Οι παραπάνω αναλύσεις πραγματοποιούνται τόσο σε ζωοτροφές που παράγονται στη χώρα μας ή σε άλλες κοινοτικές χώρες, όσο και σε εισαγόμενες από τρίτες χώρες.
      Η συχνότητα δειγματοληψίας, σχετικά με τον έλεγχο κάθε ανεπιθύμητης ουσίας, σχετίζεται με το είδος της ζωοτροφής και την ευαισθησία του είδους του ζώου για το οποίο αυτή προορίζεται. Επίσης, στην κατάρτιση του Εθνικού Προγράμματος ελέγχου ζωοτροφών ελήφθησαν υπόψη οι συστάσεις της Ευρωπαϊκής Επιτροπής που εκδίδονται κάθε χρόνο σύμφωνα με την οδηγία 95/53, καθώς και ειδική σύσταση της Ευρωπαϊκής Επιτροπής για την παρακολούθηση του επιπέδου διοξινών σε ζωοτροφές, σύμφωνα με την οποία στην Ελλάδα αντιστοιχούν 53 αναλύσεις για όλες τις ζωοτροφές.
      Στο παρελθόν, μέχρι 31/12/2003, πραγματοποιήθηκαν μόνο 6 αναλύσεις για διοξίνες λόγω έλλειψης χρηματοδότησης.
      Από το 2004 με την υπ' αριθμ. 552/2004 Υπουργική Απόφαση, πραγματοποιούνται συστηματικοί έλεγχοι για διοξίνες και άλλες ανεπιθύμητες ουσίες. Η ανάλυση των δειγμάτων για τα επίπεδα διοξινών γίνεται στο Εθνικό Κέντρο Έρευνας Φυσικών Επιστημών (ΕΚΕΦΕ) «ΔΗΜΟΚΡΙΤΟΣ». Συγκεκριμένα, το 2004 πραγματοποιήθηκαν σε 35 δείγματα σιτηρών, με δαπάνες των εισαγωγέων.
      Η χρηματοδότηση για την πραγματοποίηση αναλύσεων για ανεπιθύμητες ουσίες στις ζωοτροφές και κυρίως για διοξίνες, εξασφαλίσθηκε στις 14-7-2004 και εντός του 2005 έγινε η πραγματοποίηση ανοικτού διαγωνισμού για την επιλογή των εργαστηρίων που θα πραγματοποιήσουν αυτές τις αναλύσεις. Στις προδιαγραφές για την επιλογή των εργαστηρίων υπήρχε ο όρος ότι τα εργαστήρια θα έπρεπε να είναι διαπιστευμένα, όπως προβλέπεται στον Καν. (ΕΚ) 882/2004/ του Ευρωπαϊκού Κοινοβουλίου και του Συμβουλίου, «για τη διενέργεια επίσημων ελέγχων της συμμόρφωσης προς τη νομοθεσία περί ζωοτροφών και τροφίμων και προς τους κανόνες για την υγεία και την καλή διαβίωση των ζώων» που εφαρμόζεται από 1-1-2006. Επειδή ο «ΔΗΜΟΚΡΙΤΟΣ» δεν πληρούσε αυτό τον όρο, οι αναλύσεις για τις διοξίνες ανατέθηκαν σε Γερμανικό Διαπιστευμένο Εργαστήριο που είχε λάβει μέρος στο διαγωνισμό. Από το 2005 άρχισε η συστηματική υλοποίηση του εθνικού προγράμματος ελέγχου, όσον αφορά τις ανεπιθύμητες ουσίες σε 64 δείγματα ζωοτροφών, εισαγομένων και μη. Σημειώνεται ότι στις αναλύσεις που πραγματοποιήθηκαν κατά το 2004 και 2005 δε βρέθηκε θετικό δείγμα.
      Το 2006 διαπιστώθηκε ύπαρξη διοξινών σε επίπεδο μεγαλύτερο από το επιτρεπόμενο σε ανόργανη ζωοτροφή (ισορροπιστής που ενσωματώνεται στην πλήρη ζωοτροφή σε ποσοστό 1-2%) προέλευσης Ιταλίας. Το μείγμα αυτό έχει δεσμευθεί και πρόκειται να καταστραφεί ή να επιστραφεί στην παρασκευάστρια εταιρεία. Για τη συγκεκριμένη ζωοτροφή η αρμόδια υπηρεσία του Υπουργείου Αγροτικής Ανάπτυξης και Τροφίμων (Δ/νση Εισροών Ζωικής Παραγωγής) ενημερώθηκε στις 4-1-2006 από το σύστημα RASFF (Σύστημα έγκαιρης προειδοποίησης για τρόφιμα και ζωοτροφές) ότι για την παρασκευή της χρησιμοποιήθηκε υλικό που προερχόταν από μολυσμένη με διοξίνες παρτίδα. Αμέσως η συγκεκριμένη ζωοτροφή δεσμεύτηκε και έγινε δειγματοληψία προκειμένου να διαπιστωθούν τα επίπεδα διοξινών.
      Σημειώνεται ότι το Υπουργείο Αγροτικής Ανάπτυξης και Τροφίμων, ενημερώνεται άμεσα, μέσω του συστήματος RASFF, για οποιαδήποτε περίπτωση μολυσμένης ζωοτροφής από ανεπιθύμητες ή απαγορευμένες ουσίες που θα διαπιστωθεί στον Ευρωπαϊκό χώρο και λαμβάνει όλα τα απαραίτητα μέτρα που προβλέπονται από την Κοινοτική και εθνική νομοθεσία, όπως δέσμευση, επαναποστολή ή καταστροφή, εάν αυτή η ζωοτροφή εισέλθει στη χώρα μας. Για τη σημερινή σχετικά με τις διοξίνες κρίση που έχει εκδηλωθεί σε τρεις Ευρωπαϊκές χώρες (Βέλγιο, Ολλανδία, Γερμανία), σύμφωνα με το σύστημα RASFF και με βάση την ιχνηλασιμότητα, το πρόβλημα έχει απόλυτα εντοπισθεί και περιορισθεί σε συγκεκριμένες βιομηχανίες ζωοτροφών και συγκεκριμένες κτηνοτροφικές μονάδες των πιο πάνω χωρών, οι οποίες έχουν δεσμευθεί. Επιπλέον, από τα τελευταία μηνύματα μέσω του συστήματος RASFF προκύπτει ότι ένας αριθμός από τις μονάδες που είχαν αρχικά δεσμευθεί απελευθερώθηκαν.
      Για την παρουσία ζωικών συστατικών σε ζωοτροφές πραγματοποιούνται εντατικοί έλεγχοι στο Εργαστήριο Ελέγχου Κυκλοφορίας Ζωοτροφών Λυκόβρυσης. Ο καθορισμός του προβλεπόμενου στο εθνικό πρόγραμμα ελέγχου ζωοτροφών αριθμού αυτών των αναλύσεων, έγινε με βάση σχετική σύσταση της Ευρωπαϊκής Επιτροπής.
      Από τα παραπάνω συμπεραίνεται ότι η χώρα μας ακολουθεί την Κοινοτική νομοθεσία και εφαρμόζει πιστά το εθνικό πρόγραμμα ελέγχου ζωοτροφών.
      Ο Υφυπουργός
      Α. ΚΟΝΤΟΣ»
    
    6. Στην με αριθμό 7413/7-2-2006 ερώτηση της Βουλευτού κ. Αθανασίας Μερεντίνη δόθηκε με το υπ’ αριθμ. 1088/17-3-2006 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Σ. Μερεντίτη, σας πληροφορούμε τα εξής:
      α. Η υποχρέωση των παραγωγών να διατηρούν ορισμένο αριθμό ζώων στο δημόσιο βοσκότοπο προκύπτει από το γεγονός ότι οι δημόσιοι βοσκότοποι, βάσει της ισχύουσας νομοθεσίας, διατίθενται αποκλειστικά και μόνο για την ικανοποίηση κτηνοτροφικών αναγκών, η δε ελάχιστη πυκνότητα βόσκησης θα πρέπει να είναι σε επίπεδα τέτοια που να εξασφαλίζεται η διατήρηση του βοσκοτόπου σε καλή κατάσταση και η αξιοποίησή του κατά τον καλύτερο δυνατό τρόπο, δεδομένου ότι αποτελεί στοιχείο του εθνικού μας πλούτου. Σημειώνεται ότι οι, αναφερόμενες στην ερώτηση πυκνότητες βόσκησης δεν προκύπτουν από τις μέχρι σήμερα αποφάσεις που έχουν εκδοθεί για την εφαρμογή της ενιαίας ενίσχυσης και της πολλαπλής συμμόρφωσης.
      β. Στο πλαίσιο του Γ' ΚΠΣ, χορηγούνται ενισχύσεις για τη βελτίωση - εκσυγχρονισμό της πρωτογενούς παραγωγής, τη βελτίωση της ηλικιακής σύνθεσης των βοοτρόφων, τη βελτίωση εκσυγχρονισμό της μεταποίησης - εμπορίας των προϊόντων του κλάδου, τη γενετική βελτίωση ζώων, καθώς και για γεωργοπεριβαλλοντικά προγράμματα και εξισωτική αποζημίωση στις ορεινές και μειονεκτικές περιοχές. Στο πλαίσιο του άρθρου 69 του Καν. (ΕΚ) 1782/03 του Συμβουλίου, χορηγείται ενίσχυση για αρσενικά μοσχάρια ορισμένου βάρους και ποιότητας.
      Η ενίσχυση, βάσει της αρ. 320680/9-11-05 ΚΥΑ, θα χορηγηθεί στους γεωργούς κατόχους βοοτροφικών εκμεταλλεύσεων όπου γεννιούνται ετησίως τουλάχιστον 20 μοσχάρια (αρσενικά ή θηλυκά) και ειδικά για τον 1ο χρόνο 15 και παράγουν μοσχάρια καλής ποιότητας.
      Η εν λόγω ενίσχυση αφορά τα παραγόμενα από τις παραπάνω εκμεταλλεύσεις (έχουν γεννηθεί στις εκμεταλλεύσεις) αρσενικά μοσχάρια (ταύροι), των οποίων το σφάγιο είναι τουλάχιστον 300 κιλά και τα οποία κατατάσσονται τουλάχιστον στην ποιότητα R+3 της κοινοτικής κλίμακας 3 ταξινόμησης SEUROP. Για τον 1ο και 2ο χρόνο προβλέπονται ορισμένες παρεκκλίσεις όπως, για παράδειγμα, τον 1ο χρόνο το βάρος του σφάγιου είναι 240 κιλά.
      γ. Όσον αφορά τις κοινοτικές επιδοτήσεις, διαβιβάζεται συνημμένα το με αριθμ. πρωτ. 20966/20-2-06 έγγραφο του Προέδρου του ΟΠΕΚΕΠΕ που απαντάει σχετικά.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      7. Στην με αριθμό 13629/28-8-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Δ6/038/4611/22-9-06 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, θέτουμε υπόψη σας ότι η διαδικασία κατάρτισης του Ειδικού κατ' άρθρο 7 του Ν. 2742/1999 Πλαισίου Χωροταξικού Σχεδιασμού και Αειφόρου Ανάπτυξης για την Ορθολογική Ανάπτυξη του Τομέα των Ανανεώσιμων Πηγών Ενέργειας (Α.Π.Ε.) κινείται με αποκλειστική αρμοδιότητα του Υπουργείου Περιβάλλοντος, Χωροταξίας και Δημοσίων Έργων με προοπτική ολοκλήρωσης και υιοθέτησης του μέσα στους επόμενους μήνες.
      Εξάλλου η επιβληθείσα με τις διατάξεις του άρθρου 3 του Ν. 3468/2006, υποχρέωση διενέργειας πιστοποιημένων ανεμολογικών μετρήσεων, που επεκτείνεται με το άρθρο 27 και σε εκκρεμή αιτήματα, αποτέλεσε νομοθετική ανταπόκριση στην ανάγκη προώθησης επενδύσεων που αφορούν περιοχές με ανεπαρκώς γνωστό ανεμολογικό δυναμικό ώστε να διασφαλίζεται σε πρώιμο στάδιο η βιωσιμότητα τους. Με δεδομένη τη δυνατότητα διαπίστευσης και άλλων φορέων πιστοποίησης, εκτιμούμε βάσιμα ότι δεν θα σημειωθεί σημαντική καθυστέρηση στη διαδικασία διενέργειας πιστοποιημένων μετρήσεων. Κατά το διάστημα αυτό ο τομέας υλοποίησης έργων παραγωγής ανανεώσιμης ενέργειας δεν θα εμφανίσει υστέρηση αφού ήδη σημαντικός αριθμός έργων που διαθέτουν άδεια εγκατάστασης τελούν υπό κατασκευή. Παράλληλα εκτελούνται έργα ενίσχυσης και επέκτασης των γραμμών μεταφοράς ηλεκτρικής ενέργειας πριν την ολοκλήρωση των οποίων δεν θα είναι δυνατή η απορρόφηση της πρόσθετης ανανεώσιμης ενέργειας που αντιστοιχεί στα έργα για τα οποία διενεργούνται ανεμολογικές μετρήσεις από πιστοποιουμένους φορείς.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      
      8. Στην με αριθμό 13662/29-8-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Δ5/ΗΛ/Α/Φ6/198/18968/22-9-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ. 13662/29-08-06 ερώτησης που κατέθεσε στη Βουλή ο ως άνω Βουλευτής, σας στέλνουμε το ΓΔΝΣ/3956/12-09-06 έγγραφο της ΔΕΗ ΑΕ το οποίο και καλύπτει το θέμα.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    9. Στην με αριθμό 13796/1-9-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Φ90022/21414/1619/25-9-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση που κατατέθηκε στη Βουλή των Ελλήνων από το Βουλευτή κ. Μανώλη Στρατάκη, σχετικά με τη παροχή περίθαλψης στους ασφαλισμένους του Ο.Γ.Α. σε ιδιωτικές κλινικές, σας γνωρίζουμε τα εξής:
      Όπως μας ενημέρωσε ο ΟΓΑ με σχετικό έγγραφό του, κατά τον έλεγχο των παραστατικών που υποβάλλονται στον οργανισμό από τις συμβεβλημένες ιδιωτικές κλινικές αλλά και από ασφαλισμένους για την απόδοση δαπανών νοσηλείας τους, παρατηρήθηκε ότι πολλά περιστατικά περιθάλπονται για μεγάλα χρονικά διαστήματα, διενεργούνται και χρεώνονται πληθώρα παρακλινικών εξετάσεων και εξετάσεις ιδιαίτερα υψηλού κόστους, χωρίς να προκύπτει ιατρικά η αναγκαιότητα διενέργειάς τους. Επίσης, για πολλές περιπτώσεις ασφαλισμένων - ασθενών δεν ακολουθείται η προβλεπόμενη από τον Κανονισμό νοσοκομειακής περίθαλψης διαδικασία και δεν υποβάλλονται τα απαιτούμενα για την απόδοση της δαπάνης δικαιολογητικά.
      Για το λόγο αυτό, από τη Διοίκηση του Ο.Γ.Α. εστάλη διευκρινιστική-ενημερωτική εγκύκλιος προς όλους τους εμπλεκόμενους φορείς, ήτοι Διευθύνσεις Υγείας Νομαρχιών, ελεγκτές γιατρούς Ο.Γ.Α., υποκαταστήματα Ο.Γ.Α. και συμβεβλημένες ιδιωτικές κλινικές, με την οποία εφιστάται η προσοχή για την πιστή εφαρμογή της κείμενης νομοθεσίας και των διατάξεων του κανονισμού παροχών του οργανισμού.
      Άλλωστε μέσα στα πλαίσια των αρμοδιοτήτων του Διοικητή και του Δ.Σ. κάθε ασφαλιστικού φορέα, είναι η λήψη οποιονδήποτε μέτρων κρίνονται αναγκαία για την εξασφάλιση και βελτίωση της ποιότητας των παρεχομένων υπηρεσιών, της ορθής κατανομής των διαθεσίμων πόρων του οργανισμού καθώς και της διασφάλισης των συμφερόντων τόσο των ασφαλισμένων όσο και του οργανισμού.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
     10. Στην με αριθμό 13768/31-8-06 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. 7017/4/6451/23-9-06 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. Κορτσάρης, σας γνωρίζουμε ότι το θέμα της ίδρυσης πυροσβεστικής Υπηρεσίας στο Δήμο Πρεσπών, όπως σας ενημερώσαμε και με το 7017/4/6075 από 4-5-2006 έγγραφό μας, σε απάντηση της 9796/11-4-2006 ερώτησης, που κατέθεσε ο ανωτέρω κ. συνάδελφος, εξετάζεται στα πλαίσια της αναδιάρθρωσης του συνόλου των πυροσβεστικών Υπηρεσιών της χώρας που προωθούμε, με βάση τις σύγχρονες ανάγκες και τα νέα δεδομένα και με στόχο την αποτελεσματικότερη λειτουργία των Υπηρεσιών και την αναβάθμιση των παρεχομένων στους πολίτες υπηρεσιών.
      Πάντως πρέπει να επισημάνουμε ότι η περιοχή του Δήμου Πρεσπών, από πλευράς πυροπροστασίας, σήμερα, καλύπτεται από την Πυροσβεστική Υπηρεσία Φλώρινας, η οποία έχει στελεχωθεί με το αναγκαίο μόνιμο και εποχικό προσωπικό και διαθέτει τον απαραίτητο μηχανολογικό εξοπλισμό, ενώ κατά τη διάρκεια της αντιπυρικής περιόδου πυροσβεστικό όχημα σταθμεύει στη θέση Περβάλι-Περιβόλι Πρεσπών και εκτελεί περιπολία στην ευρύτερη περιοχή, για την άμεση επέμβαση σε περίπτωση οποιουδήποτε συμβάντος.
      Πέραν όμως των αρμόδιων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα για το σκοπό αυτό επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς ή άλλου συμβάντος και στην εν λόγω περιοχή.
      Ο Υπουργός
      ΒΥΡΩΝ ΠΟΛΥΔΩΡΑΣ»)


        ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι την Πέμπτη 2 Νοεμβρίου 2006 και ώρα 10.30΄ θα διεξαχθεί προ ημερησίας διατάξεως συζήτηση με πρωτοβουλία της Κυβέρνησης, σε επίπεδο Αρχηγών κομμάτων, με θέμα την εξωτερική πολιτική. 
        Επίσης, έχω την τιμή να σας ανακοινώσω ότι οι Υπουργοί Οικονομίας και Οικονομικών και Απασχόλησης και Κοινωνικής Προστασίας κατέθεσαν σχέδιο νόμου: «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις».
        Παραπέμπεται στην αρμόδια Διαρκή Επιτροπή.
        Επίσης, οι Υπουργοί Οικονομίας και Οικονομικών, Εξωτερικών, Ανάπτυξης και Μεταφορών και Επικοινωνιών κατέθεσαν σχέδιο νόμου: «Κύρωση της Συμφωνίας μεταξύ της Ελληνικής Δημοκρατίας και του Βασιλείου της Σαουδικής Αραβίας για την Αποφυγή της Διπλής Φορολογίας αναφορικά με τους φόρους επί του εισοδήματος που προκύπτει από την εκμετάλλευση αεροσκαφών στις διεθνείς αερομεταφορές».
        Παραπέμπεται στην αρμόδια Διαρκή Επιτροπή.
        
        
        
        ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
        ΝΟΜΟΘΕΤΙΚΗΣ ΕΡΓΑΣΙΑΣ
        Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
        Υπουργείου Αγροτικής Ανάπτυξης και Τροφίμων. 
        Μόνη συζήτηση επί της αρχής, των άρθρων και του συνόλου του σχεδίου νόμου: «Ρυθμίσεις θεμάτων του Υπουργείου Αγροτικής Ανάπτυξης και Τροφίμων».
        Το νομοσχέδιο θα συζητηθεί κατά τη σημερινή συνεδρίαση.
        Υπουργείου Εσωτερικών, Δημόσιας Διοίκησης και Αποκέντρωσης. 
        Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Συμφωνίας για συνεργασία μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργείου Επίβλεψης της Λαϊκής Δημοκρατίας της Κίνας». 
        Η σύμβαση αυτή ψηφίστηκε στη Διαρκή Επιτροπή ομόφωνα.
        Ερωτάται το Σώμα: Γίνεται δεκτό το νομοσχέδιο;
        ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
        ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Μνημονίου Συμφωνίας για συνεργασία μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργείου Επίβλεψης της Λαϊκής Δημοκρατίας της Κίνας» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
        (Να καταχωριστεί το κείμενο του νομοσχεδίου σελ.6α)
        ΠΡΟΕΔΡΕΥΩΝ (Σωτήρης Χατζηγάκης):  Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
        ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
        ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση. 
        Του ιδίου Υπουργείου.
        Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρόσθετου Πρωτοκόλλου στη Συμφωνία μεταξύ των Κυβερνήσεων των κρατών – μελών της Οικονομικής Συνεργασίας Ευξείνου Πόντου (Ο.Σ.Ε.Π.) για τη συνεργασία στον τομέα παροχής έκτακτης βοήθειας και άμεσης ανταπόκρισης σε φυσικές και ανθρωπογενείς καταστροφές, μετά της συνημμένης δήλωσης του Αζερμπαϊτζάν».
        Ερωτάται το Σώμα: Γίνεται δεκτό το νομοσχέδιο;
        ΜΕΡΙΚΟΙ ΒΟΥΛΕΥΤΕΣ: Κρατείται. 
        ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
        Του ιδίου Υπουργείου.
        Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Συμφωνίας για συνεργασία στον τομέα της Δημόσιας Διοίκησης, της Διαχείρισης Προσωπικού και της Οργάνωσης μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργείου Διοίκησης και Εσωτερικών της Ρουμανίας». 
        Ερωτάται το Σώμα: Γίνεται δεκτό το νομοσχέδιο;
        ΜΕΡΙΚΟΙ ΒΟΥΛΕΥΤΕΣ: Κρατείται. 
        ΠΡΟΕΔΡΕΥΩΝ (Σωτήρης Χατζηγάκης):  Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εξωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου περί προνομίων και ασυλιών των μελών της Κοινοβουλευτικής Συνέλευσης του Οργανισμού Οικονομικής Συνεργασίας του Ευξείνου Πόντου (Ο.Σ.Ε.Π.)».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΈΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Απόφασης των Αντιπροσώπων των Κυβερνήσεων των Κρατών-Μελών της Ευρωπαϊκής Ένωσης, συνελθόντων στο πλαίσιο του Συμβουλίου της 28.4.2004 σχετικά με τα προνόμια και τις ασυλίες που χορηγούνται στον Ευρωπαϊκό Χρηματοδοτικό Μηχανισμό ΑΘΗΝΑ».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΈΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας των Κρατών-Μελών της Ευρωπαϊκής Ένωσης σχετικά με τις αξιώσεις που εγείρονται από Κράτος-Μέλος κατά Κράτους-Μέλους για ζημίες περιουσιακού στοιχείου ιδιοκτησίας του, χρησιμοποιούμενου ή χειριζόμενου υπό αυτού ή για σωματικές βλάβες ή θάνατο μέλους του πολιτικού ή στρατιωτικού προσωπικού των υπηρεσιών του, που συνέβησαν στα πλαίσια επιχείρησης της Ευρωπαϊκής Ένωσης για διαχείριση κρίσης, μετά της συνημμένης Δήλωσης των Κρατών-Μελών της Ευρωπαϊκής Ένωσης».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΈΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Του ιδίου Υπουργείου.
      Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση  της Απόφασης των Αντιπροσώπων των Κυβερνήσεων των Κρατών-Μελών της Ευρωπαϊκής Ένωσης οι οποίοι συνήλθαν στο πλαίσιο του Συμβουλίου, της 10.11.2004, σχετικά με τα προνόμια και τις ασυλίες που παραχωρούνται στον Ευρωπαϊκό Οργανισμό Άμυνας και στα μέλη του προσωπικού του».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΈΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Όλες αυτές οι συμβάσεις θα συζητηθούν στην αυριανή συνεδρίαση.
      Υπουργείου Δημόσιας Τάξης.
      Μόνη συζήτηση  επί της αρχής, των άρθρων και του συνόλου του σχεδίου νόμου: «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΈΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εθνικής Άμυνας.
      Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης  (Memorandum of Understanding – MOU ) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας χώρας σε επιχειρήσεις/ασκήσεις ΝΑΤΟ μετά τον συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΈΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Αγροτικής Ανάπτυξης και Τροφίμων.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρυθμίσεις θεμάτων του Υπουργείου Αγροτικής Ανάπτυξης και Τροφίμων».
      Στη συνεδρίαση της Διάσκεψης των Προέδρων στις 10 Οκτωβρίου 2006 αποφασίστηκε η συζήτηση του νομοσχεδίου αυτού, επί της αρχής των άρθρων, και του συνόλου να γίνει σε μια συνεδρίαση.
      Κυρίες και κύριοι συνάδελφοι, ήθελα να σας ρωτήσω εάν κατά τη διαδικασία αυτής της συζητήσεως θέλετε να συζητήσουμε συλλήβδην και την αρχή και τα άρθρα μαζί ή ξεχωριστά. 
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, αυτό δεν έχει ούτε αρχή ούτε τέλος. 
      ΦΩΤΙΟΣ ΧΑΤΖΗΜΙΧΑΛΗΣ: Κύριε Πρόεδρε, να συζητήσουμε πρώτα επί της αρχής…
      ΠΟΛΛΟΙ ΒΟΥΛΕΥΤΕΣ:  ‘Ολα μαζί και την τροπολογία.
      ΠΡΟΕΔΡΕΥΩΝ (Σωτήρης Χατζηγάκης):  Κύριοι συνάδελφοι, αυτό θα σας πρότεινα και εγώ. Σας ευχαριστώ που με προλαβαίνετε. Τα συζητάμε μια και έξω, μαζί με την τροπολογία βεβαίως. 
      ΜΙΧΑΗΛ ΧΡΥΣΟΧΟΪΔΗΣ: Εκτός εάν έρθει κάποιος συνάδελφος μετά, στη συνέχεια, κύριε Πρόεδρε. 
      ΦΩΤΙΟΣ ΧΑΤΖΗΜΙΧΑΛΗΣ: Πρώτα επί της αρχής να συζητήσουμε, κύριε Πρόεδρε, για να καταλάβουμε ποια είναι η κατάσταση…
      ΠΡΟΕΔΡΕΥΩΝ (Σωτήρης Χατζηγάκης):  Κοιτάξτε, είστε μειοψηφία, κύριε συνάδελφε. Καταγράφεται βεβαίως η δική σας άποψη και είναι πολύ σεβαστή. 
      ΓΙΑΝΝΗΣ ΚΟΥΤΣΟΥΚΟΣ: Η τροπολογία, κύριε Πρόεδρε; 
      ΠΡΟΕΔΡΕΥΩΝ (Σωτήρης Χατζηγάκης): Και η τροπολογία μαζί, όλα μαζί, σούμα. Μη βιάζεστε, δεν ξεκινήσαμε ακόμα.  
      Συνεπώς θα προχωρήσουμε στην εγγραφή των συναδέλφων για όλα τα ζητήματα, και επί της αρχής και επί των άρθρων και επί της τροπολογίας.
      Κυρίες και κύριοι συνάδελφοι, θέλω να σας γνωρίσω ότι με απόφαση του κ. Σταύρου, Γραμματέα της Κοινοβουλευτικής Ομάδας της Νέας Δημοκρατίας, ορίζεται ως Κοινοβουλευτικός Εκπρόσωπος της Νέας Δημοκρατίας ο κ. Μιλτιάδης Βαρβιτσιώτης.
      Με απόφαση του Κοινοβουλευτικού Εκπροσώπου του Κ.Κ.Ε. κ. Ορέστη Κολοζώφ ορίζεται ως Κοινοβουλευτικός Εκπρόσωπος, για το σημερινό νομοσχέδιο, ο συνάδελφος κ. Σταύρος Σκοπελίτης.
      Με απόφαση του Προέδρου του Συνασπισμού Ριζοσπαστικής Αριστεράς κ. Αλεξάνδρου Αλαβάνου ορίζεται ως Κοινοβουλευτική Εκπρόσωπος η κ. Ασημίνα Ξηροτύρη-Αικατερινάρη. 
      Θα δώσω πρώτα το λόγο στον πρώτο εισηγητή της Νέας Δημοκρατίας κ. Ξενοφώντα Βεργίνη. 
      Ορίστε, κύριε συνάδελφε, έχετε το λόγο.
      ΞΕΝΟΦΩΝ ΒΕΡΓΙΝΗΣ: Κυρίες και κύριοι συνάδελφοι, σήμερα έρχεται προς συζήτηση ένα νομοσχέδιο, το οποίο βεβαίως αναφέρεται σε τροποποιήσεις άρθρων προηγούμενων νόμων. Επομένως δεν πρόκειται για ένα ενιαίο νομοσχέδιο, που αναφέρεται εξειδικευμένα σ΄ ένα συγκεκριμένο θέμα, έτσι ώστε πράγματι η φιλοσοφία του νομοσχεδίου να είναι προς μια συγκεκριμένη κατεύθυνση, για την οποία θα μπορούσε κάποιος πράγματι και να αναπτύξει και να αναφερθεί. Όμως, αυτές οι τροποποιήσεις κρίνονται απόλυτα αναγκαίες σε ό,τι αφορά τη λειτουργία των οργανισμών, στους οποίους αναφέρονται, αλλά και κυρίως σε ό,τι αφορά τη λειτουργία, τις πρωτοβουλίες και τις δραστηριότητες του Υπουργείου Αγροτικής Ανάπτυξης και Τροφίμων. 
      Με το προτεινόμενο νομοσχέδιο ρυθμίζονται, επομένως, επιμέρους θέματα αρμοδιότητας του Υπουργείου Αγροτικής Ανάπτυξης και Τροφίμων, που ειδικότερα αναφέρονται, επαναλαμβάνω, σε τροποποιήσεις άρθρων άλλων νομοσχεδίων. 
      Επειδή το Προεδρείο πρότεινε -και εμείς συμφωνήσαμε- να αναφερθούμε και επί της αρχής και επί των άρθρων. Θα αναφερθώ ειδικότερα στο άρθρο 1. Το άρθρο 1 αναφέρεται κυρίως σε δύο σημεία. Το ένα είναι εκείνο που αφορά την αντικατάσταση του αρμόδιου επόπτη συνεταιρισμών στην επιτροπή, η οποία κρίνει σε ό,τι αφορά τα δεδομένα για δημοπρασίες, για την εμπορική εκμετάλλευση δασών. Μέχρι τώρα, από ό,τι γνωρίζουμε, συμμετείχε ο αρμόδιος επόπτης συνεταιρισμών, που οριζόταν από την Αγροτική Τράπεζα Ελλάδος. Επειδή πλέον ο νόμος έχει αλλάξει, θα πρέπει και η σχετική τροποποίηση οπωσδήποτε να ολοκληρωθεί. Και προτείνεται, με το νέο νομοσχέδιο εδώ, ν΄ αντικατασταθεί η συγκεκριμένη περίπτωση με τη διάταξη της παραγράφου 2, όπου το τρίτο μέλος της επιτροπής που διενεργεί τη δημοπρασία, είναι δασικός υπάλληλος και ορίζεται από το γενικό γραμματέα της Περιφέρειας με την απόφαση που συγκροτεί η επιτροπή. Θα μπορούσε, βεβαίως, εδώ να οριζόταν και από το διευθυντή δασών της περιφέρειας, αλλά για λόγους καλύτερης λειτουργίας πρέπει η επιτροπή να προτείνει και ο γενικός γραμματέας να αποφασίσει για τον ορισμό αυτού του τρίτου μέλους της επιτροπής. 
      Νομίζω ότι η πρόταση είναι σωστή και θα πρέπει αναγκαστικά να τη δεχθούμε δεδομένου ότι πλέον η Α.Τ.Ε., από ό,τι γνωρίζουμε όλοι, έχει μετατραπεί σε ανώνυμη εταιρεία και δεν έχει κανένα ρόλο εποπτείας επί των συνεταιρισμών. Είναι μία αρμοδιότητα, την οποία ασκεί το Υπουργείο Αγροτικής Ανάπτυξης και Τροφίμων. 
      Η δεύτερη περίπτωση αφορά διάταξη, που περιλαμβάνει τη δυνατότητα να εκμεταλλευτούμε δάση σε ιδιωτικά κτήματα, για τα οποία ο προηγούμενος νόμος, με τις αναφερόμενες διατάξεις, δεν έδιδε πράγματι ολοκληρωμένα τη δυνατότητα. Σας θυμίζω ότι αναφέρεται στους αγρούς, οι οποίοι μέχρι το 1940 καλλιεργούνταν και απέβαλαν τον αγροτικό τους χαρακτήρα επειδή παρέμεναν ακαλλιέργητοι ή διασώθηκαν τεχνητά, σύμφωνα με το άρθρο 67 του ν. 998/79. Επίσης περιλαμβάνει και την περίπτωση  όπου εκτάσεις εμφανίζονται με αγροτική μορφή από αεροφωτογραφίες από το 1945 και το 1960. 
      Γιατί γίνονται αυτές οι προσθήκες και τροποποιήσεις; Διότι πράγματι υπάρχουν ορισμένες ορεινές περιοχές, όπου υπάρχουν ιδιωτικά δάση και δίνουμε τη δυνατότητα στους κατοίκους αυτών των απομονωμένων περιοχών, που δεν έχουν συμπληρωματικό εισόδημα, να μπορούν, καλλιεργώντας και εκμεταλλευόμενοι με την υλοτόμηση αυτά τα ιδιωτικά δάση, να πετυχαίνουν συμπληρωματικό εισόδημα και συνεπώς να στηρίζουν έτσι τις οικογένειές τους. 
      Παράλληλα αυτή η δυνατότητα δίνεται και ως κίνητρο. Διότι δεν μπορούν  μόνο να εκμεταλλευθούν αυτά τα οποία ήδη υπάρχουν ως ιδιωτικά δάση, αλλά δίνεται και η δυνατότητα, ως κίνητρο, να δημιουργήσουν τέτοια ιδιωτικά δάση σε ιδιωτικά αγροκτήματα. 
      Σε ό,τι αφορά το άρθρο 2 θέλω να πω τα εξής: Το άρθρο 2 πράγματι αναφέρεται σε μια περίπτωση όπου δεν υπάρχει δυνατότητα να αυξηθούν οι συνεδριάσεις των μελών επιτροπών, προκειμένου να λύσουν συγκεκριμένα θέματα, έτσι ώστε να ολοκληρώνεται η συζήτηση και επομένως να λαμβάνονται οι αποφάσεις επί των θεμάτων. Γιατί; Διότι υπάρχει ένας περιορισμός όπου πρέπει να υπάρχει ένα πλαφόν συνεδριάσεων, πενήντα τον αριθμό. Με βάση αυτόν τον αριθμό, πράγματι δεν εξαντλείται το θέμα και δεν εξαντλείται ούτε το ποσό το οποίο αναφέρεται με βάση τον κωδικό που περιλαμβάνεται σχετικά στον προϋπολογισμό. Άρα, λοιπόν, έχουμε πρώτον, μη ολοκλήρωση της συζήτησης επί συγκεκριμένων θεμάτων και δεύτερον, χρήματα τα οποία τελικά δεν χρησιμοποιούνται και μεταφέρονται πλέον στον επόμενο προϋπολογισμό. Και οι δυο αυτές περιπτώσεις δεν πρέπει να αγνοηθούν, γι’ αυτό δίνεται με την προτεινόμενη λύση η δυνατότητα να λυθεί το θέμα και στις δυο αυτές περιπτώσεις. 
      Συνεπώς πράγματι θα μπορούν να συνεδριάζουν και πέραν των πενήντα αυτών συνεδριάσεων, σε βαθμό που να ολοκληρώνεται και το θέμα της συζήτησης, αλλά κυρίως να απορροφάται και το συγκεκριμένο ποσό, το οποίο αναφέρεται στο συγκεκριμένο κωδικό του προϋπολογισμού.
      Πρέπει εδώ να σας πω, κύριοι συνάδελφοι, ότι αυτή η διάταξη στην ουσία δεν αφορά τους δικηγόρους, οι οποίοι απ’ ό,τι γνωρίζετε όλοι, σύμφωνα με τον κώδικα περί δικηγόρων, μπορούν να συνεδριάζουν και εντός και εκτός ωραρίου εργασίας. 
      Σε ό,τι αφορά το άρθρο 3: Το άρθρο 3 αναφέρεται κυρίως στην τροποποίηση των άρθρων 14 και 29 του ν. 2637/1998. Τι συγκεκριμένο έχουμε εδώ; Γνωρίζουμε πολύ καλά ότι υπάρχουν τα κοινοτικά Ταμεία περί Εγγυήσεων και Προσανατολισμού, δηλαδή δυο ταμεία αγροτικού ενδιαφέροντος. Το ένα αναφέρεται σε εγγυήσεις, άρα πληρώνονται προς τους ενδιαφερόμενους παραγωγούς ενισχύσεις άμεσου χαρακτήρα. Επομένως αυτά έχουν συσχετισμό με τον όγκο παραγωγής και με τις καλλιεργούμενες εκτάσεις. Αντίθετα το άλλο ταμείο αναφέρεται σε αναπτυξιακούς ρυθμούς και σε αναπτυξιακούς ρόλους που έχει αυτό το ταμείο. Γι’ αυτό και αναφέρεται σε θέματα Ταμείου Προσανατολισμού, δηλαδή σε θέματα αγροτικής ανάπτυξης και κατευθύνσεων-προσανατολισμού νέας παραγωγής. 
      Μέχρι στιγμής τι συμβαίνει με αυτά τα δυο ταμεία; Ήταν ενιαίο ταμείο, αναφερόμενο ως Ταμείο Εγγυήσεων και Προσανατολισμού, σύμφωνα με το σχετικό κανονισμό της Ευρωπαϊκής Ένωσης. Αυτό το ταμείο στην ουσία σήμερα λειτουργεί διηρημένο σε δυο –το Ταμείο Εγγυήσεων και το Ταμείο Προσανατολισμού- και τη διαχείριση την έχει το Ο.Π.Ε.Κ.Ε.Π.Ε.. Άρα, ερχόμαστε με αυτήν την τροποποίηση σήμερα, με το προτεινόμενο άρθρο, με την προτεινόμενη διάταξη, να νομιμοποιήσουμε στην ουσία αυτό που καθαρά γίνεται -και το οποίο βεβαίως έχει γίνει αποδεκτό από την Ευρωπαϊκή Ένωση- και συνεπώς νομιμοποιούμε αυτό που και η Ευρωπαϊκή Ένωση έχει κάνει αποδεκτό σήμερα, όπως λειτουργεί. 
      Θα έλεγα ότι η προτεινόμενη λύση είναι απόλυτα σωστή και θα πρέπει να γίνει αποδεκτή, διότι έτσι δίνουμε τη δυνατότητα, πέρα από τη νομιμοποίηση, να έχουμε και καθαρούς λογαριασμούς προς την κατεύθυνση του Ταμείου Εγγυήσεων και προς το άλλο, προς την κατεύθυνση του Ταμείου Προσανατολισμού, που αναφέρεται σε δράσεις αναπτυξιακές. 
    Σε ό,τι αφορά το άρθρο 4, εδώ πράγματι πρέπει να δώσουμε περισσότερη προσοχή, γιατί αναφέρεται σε μία τροποποίηση που δίνει τη δυνατότητα στους συνεταιρισμούς να ανανεώσουν ή, μάλλον, να προεκτείνουν και να επεκτείνουν τη δυνατότητα που δίνει ο ήδη ισχύων νόμος. Ο ισχύων νόμος τους δίνει τη δυνατότητα οι διοικήσεις να είναι μεταξύ δύο και τριών ετών, δηλαδή έως και τρία έτη. Τώρα τους δίνεται η δυνατότητα, με την απόφαση των γενικών συνελεύσεων, να παρατείνουν τη ζωή αυτών των διοικήσεων μέχρι και τέσσερα χρόνια. 
    Ο νόμος, βεβαίως, έχει δυο καθαρούς περιορισμούς. Ο ένας περιορισμός λέει ότι οι αποφάσεις των γενικών συνελεύσεων λαμβάνονται κατά ενισχυμένη πλειοψηφία. Η προτεινόμενη λύση είναι να μπορούν να λαμβάνονται αποφάσεις από τις γενικές συνελεύσεις με απλή πλειοψηφία. Έτσι, δίνει μια ευχέρεια στις γενικές συνελεύσεις να παίρνουν αποφάσεις, δεδομένου ότι παρατηρείται το φαινόμενο πολλές απ’ αυτές τις γενικές συνελεύσεις να αδυνατούν να πάρουν αποφάσεις. Συνεπώς εδώ τους δίνεται αυτή η ευχέρεια να προεκτείνουν τη ζωή τους μέχρι, όπως είπα, και τα τέσσερα χρόνια.
    Βεβαίως, υπάρχει η εξής περίπτωση: Σε μερικές από τις διοικήσεις των συνεταιρισμών ήδη σήμερα έχει λήξει η θητεία τους. Συνεπώς, λοιπόν, η προτεινόμενη διάταξη έρχεται να καλύψει ένα κενό, το οποίο παρατηρείται πλέον από την ημερομηνία λήξης και δίνεται η δυνατότητα -με την ισχύ του παρόντος νομοσχεδίου ως νόμου- παράτασης της ζωής στις διοικήσεις των συνεταιρισμών. Θεωρώ ότι αυτό μπορεί να ξεπεραστεί, δεδομένου ότι η ουσία έχει σημασία. Πιστεύω ότι και ο τύπος θα ξεπεραστεί και, με τη σύμφωνη γνώμη σας, μπορούμε να δώσουμε αυτήν τη δυνατότητα, ώστε όλοι οι συνεταιρισμοί να έχουν στο ίδιο χρονικό διάστημα τις εκλογές τους και να ανανεώσουν πάλι στο ίδιο χρονικό διάστημα τις διοικήσεις. Γιατί; Διότι έτσι κρατάμε την ενότητα των διοικήσεων και δεν θα έχουμε ένα αλαλούμ, όπου άλλες ενώσεις θα έχουν εκλογές σήμερα, άλλες μετά από έξι μήνες και άλλες μετά από ένα χρόνο. 
    Θεωρώ, κύριοι συνάδελφοι, ότι πρέπει να υπερψηφίσουμε αυτήν τη διάταξη, διότι έτσι κρατάμε μια ενότητα συμπεριφοράς των συνεταιρισμών και βεβαίως, ενότητα συμπεριφοράς των διοικήσεων, αφού τελικά θα έχουμε τέσσερα χρόνια για όλες τις διοικήσεις των συνεταιρισμών. Όποιες αντιρρήσεις και αν υπάρχουν, πιστεύω ότι μπορούν να καλυφθούν. Διαφορετικά, δεν υπάρχει τίποτε άλλο παρά να προσφύγουν στο πρωτοδικείο και να οριστούν προσωρινές διοικήσεις. Από εκεί και πέρα, βεβαίως, οι προσωρινές διοικήσεις θα καλέσουν γενικές συνελεύσεις και θα πάρουν τις αποφάσεις. Θεωρώ, όμως, ότι η προτεινόμενη λύση, που το Υπουργείο Αγροτικής Ανάπτυξης και Τροφίμων φέρνει, λύνει αυτό το θέμα, χωρίς να έχουμε άλλες αντιρρήσεις, υπό την έννοια να έχουμε διεργασίες, γραφειοκρατίες και προσφυγές στα δικαστήρια. 
    Σε ό,τι αφορά το άρθρο 5, θέλω να πω ότι δίνεται η δυνατότητα στην ΠΑ.Σ.Ε.ΓΕ.Σ. ως φορέας, να πιστοποιεί προϊόντα. Γνωρίζουμε πολύ καλά –και θα επιμείνω εδώ- ότι η πιστοποίηση των προϊόντων αποτελεί μέγα θέμα, διότι πηγαίνουμε σε μια τέτοια εξέλιξη, που δεν μπορεί να κυκλοφορούν προϊόντα άνευ πιστοποίησης, για λόγους όχι μονάχα ακριβείας, παραγωγής και προέλευσης προϊόντων, αλλά κυρίως για λόγους υγιεινής των προϊόντων και προστασίας του καταναλωτή. 
    Σε τι κυρίως πρέπει να επιμείνουμε; Αναφέρομαι σε προϊόντα Π.Ο.Π., σε προϊόντα επίσης προέλευσης ορισμένων περιοχών, που αφορούν κυρίως τη δυνατότητα παραγωγής, αλλά και σε προϊόντα βιολογικά. Τι θα πρέπει να κάνουμε εδώ; Θα πρέπει να είμαστε βέβαιοι ότι τα προϊόντα που κυκλοφορούν και η ταυτότητα την οποία φέρουν, ανταποκρίνονται στην πραγματικότητα του περιεχομένου του προϊόντος.
      Γι’ αυτό, λοιπόν, λέμε ότι η πιστοποίηση πρέπει να είναι προς κάθε κατεύθυνση. Για εμάς, οι περισσότεροι οργανισμοί έχουν τη δυνατότητα της πιστοποίησης, κάτω από την εποπτεία του οργανισμού Ο.Π.Ε.ΓΕ.Π.. Είναι ένας οργανισμός, ο οποίος έχει σήμερα την ευθύνη της πιστοποίησης, έχει την εποπτεία, αν θέλετε, και των οργανισμών πιστοποίησης, διότι οι οργανισμοί δεν αρκεί να είναι μονάχα οργανισμοί δημοσίου συμφέροντος, αλλά μπορεί να είναι και ιδιωτικοί. Αλλά αυτοί εποπτεύονται. Και εποπτεύονται, βεβαίως, από το Υπουργείο Αγροτικής Ανάπτυξης και Τροφίμων. 
      Με την τροποποίηση θέλουμε να δώσουμε τη δυνατότητα στην ΠΑ.Σ.Ε.ΓΕ.Σ. να κάνει αυτή την πιστοποίηση. Και θα διαφωνήσω, κύριε Υπουργέ, όπως διαφώνησα και στην Επιτροπή Παραγωγής και Εμπορίου, ότι δεν μπορείτε να δώσετε στην ΠΑ.Σ.Ε.ΓΕ.Σ., ως φορέα πιστοποίησης, τη δυνατότητα να πιστοποιεί προϊόντα, γιατί είναι ελεγκτής και ελεγχόμενος. Κατ’ αρχάς, πρέπει να γνωρίζουμε όλοι εδώ, ότι η ΠΑ.Σ.Ε.ΓΕ.Σ. είναι ιδεολογικής κατεύθυνσης οργανισμός. Δεν έχει τη δυνατότητα να είναι φορέας από μόνη της πιστοποίησης προϊόντων. 
      Συνεπώς προτείνω, κύριε Υπουργέ, εδώ –θα επιμείνω σ’ αυτό και θα παρακαλέσω να αποδεχθείτε την πρότασή μου- να μην είναι η ίδια η ΠΑ.Σ.Ε.ΓΕ.Σ.,  φορέας πιστοποίησης, αλλά να έχει τη δυνατότητα να ενεργεί, μέσω φορέα που μπορεί να δημιουργήσει ή που να συμμετέχει σ΄ ένα φορέα που να μπορεί να κάνει πιστοποίηση. Θα σας παρακαλέσω πάρα πολύ, επειδή είναι σημαντικό -γιατί διαφορετικά θα είναι αντίθετα προς το κοινοτικό κεκτημένο και αντίθετα προς την αρχή του ανταγωνισμού- το συγκεκριμένο άρθρο να τροποποιηθεί, ως εξής: 
      «Στην παράγραφο 2, του άρθρου 33, του ν. 2810/2000 ΦΕΚ 61 Α' προστίθεται η περίπτωση θ’, η οποία έχει ως εξής:» Διαγράφεται το θ΄ και το ι΄ γίνεται θ’ και τροποποιείται, ως εξής: «Μπορεί, εφόσον προβλέπεται στο Καταστατικό της, να συμμετέχει σε νομικά πρόσωπα μη κερδοσκοπικού χαρακτήρα, με σκοπό την πιστοποίηση αγροτικών προϊόντων και τροφίμων, σύμφωνα με τις κείμενες διατάξεις».
      Κύριε Υπουργέ, επιμένω σ' αυτό, γιατί δεν θέλω να έρθουν εν συνεχεία και να μας κάνουν μία προσφυγή ενάντια σε αυτήν την περίπτωση, οπότε τελικά και προς την Ευρωπαϊκή Ένωση θα έχουμε μία ακυρότητα και η ΠΑ.Σ.Ε.ΓΕ.Σ. θα αδυνατεί να κάνει την πιστοποίηση. Διότι, επαναλαμβάνω, είναι ιδεολογικού χαρακτήρα η ΠΑ.Σ.Ε.ΓΕ.Σ. και επιπλέον δεν θα μπορείτε εσείς να την εποπτεύετε. Διαφορετικά εσείς, σύμφωνα με τον Ο.ΠΕ.ΓΕ.Π., πρέπει να εποπτεύετε την ΠΑ.Σ.Ε.ΓΕ.Σ. και να της κάνετε έλεγχο. Γι’ αυτό, λοιπόν, προτείνω να τροποποιηθεί αυτό το άρθρο, όπως ακριβώς σας είπα πριν.
      Άρθρο 6: Στο άρθρο 6, κύριοι συνάδελφοι, θεωρώ ότι μπορούμε πράγματι να αναφερθούμε ειδικότερα στη δυνατότητα που έχει ο Υπουργός να μετακινεί  ένα δικηγόρο, νομικό σύμβουλο, από τη μία υπηρεσία στην άλλη. Είχα, επίσης, τη δυνατότητα  στην Επιτροπή Παραγωγής και Εμπορίου να κάνω τις παρατηρήσεις μου. Είπα ότι βεβαίως μπορεί και πρέπει να γίνεται αυτό και να υπάρχει αυτή η ευχέρεια, αλλά δεν μπορεί να το κάνει εδώ αυθαίρετα, με την έννοια να μη λαμβάνει υπ' όψιν τη γνώμη και τη διάθεση του έμμισθου υπαλλήλου δικηγόρου. Πρώτον, διότι αντίκειται στον Κώδικα περί δικηγόρων, όπου απαιτείται και η συμμετοχή του ιδίου και δεύτερον, διότι πράγματι το βρίσκω και λίγο, αν θέλετε, ενάντια στα ιδιωτικά προσωπικά δικαιώματα, ότι όταν κάποιος διορίζεται στη συγκεκριμένη θέση, έχει υπ' όψιν του τη συγκεκριμένη θέση, τις συγκεκριμένες αρμοδιότητες, που θα ασκεί και επομένως τα συγκεκριμένα καθήκοντα. Συνεπώς, έχω την άποψη, κύριε Υπουργέ, ότι πρέπει να διορθωθεί εδώ, να τροποποιηθεί επίσης με την έκφραση της ιδίας συμμετοχής, δηλαδή να εκφράζει την άποψη ότι συμφωνεί ο ενδιαφερόμενος να μετακινηθεί από τη μία θέση στην άλλη.
      Σε ό,τι αφορά τα άρθρα 7 και 8, έχω την άποψη ότι πρέπει να κάνουμε αποδεκτό το άρθρο 7, που αναφέρεται στον ΕΛ.Ο.Γ. Τι προτείνεται στο άρθρο 7; Προτείνεται η δημιουργία μιας νέας θέσεως αντιπροέδρου. Και εκεί, είχα εκφράσει τις αντιρρήσεις μου. Όμως, οι αντιρρήσεις μου αυτές αίρονται από τη στιγμή που είχα πρόσθετες πληροφορίες, ως προς την τελική οργάνωση του ΕΛ.Ο.Γ. 
      Ο ΕΛ.Ο.Γ. είναι ένας οργανισμός που πραγματικά, σήμερα, είναι στην επικαιρότητα. Μιλάμε όλοι για τα καρτέλ γάλακτος κ.λπ.. Αλλά ο έλεγχος αυτών των προϊόντων των τελικών δεν μπορεί να γίνει. Δεν μπορεί να πιστοποιηθεί και δεν μπορεί να είναι αποτελεσματικός, εάν δεν ελεγχθεί η πρώτη ύλη. 
      ΕΥΑΓΓΕΛΟΣ ΑΡΓΥΡΗΣ: Να μας φέρει πιστοποιητικό ότι δεν...
      ΞΕΝΟΦΩΝ ΒΕΡΓΙΝΗΣ: Η πρώτη ύλη, κύριοι συνάδελφοι, πρέπει να ελεγχθεί και θα ελεγχθεί μονάχα, όταν φέρουν ισοζύγια προσκόμισης και παραλαβής πρώτης ύλης στα εργοστάσια. 
      Τότε μπορούμε να ελέγξουμε εάν η πρώτη ύλη είναι πράγματι από τον συγκεκριμένο χώρο προορισμού παραγωγής, άρα έτσι θα είναι και προϊόντα Π.Ο.Π. και δεν είναι ούτε από το εξωτερικό ούτε και από άλλη περιοχή της Ελλάδας, όπου τελικά εάν αυτό πάλι συμβεί είναι ενάντια στα αναπτυξιακά συμφέροντα, της συγκεκριμένης περιοχής. 
      Για παράδειγμα δεν μπορεί στο νησί της Λήμνου να παράγεται το «καλαθάκι» Λήμνου όπου είναι το μοναδικό προϊόν, το οποίο ενισχύει το εισόδημα των παραγωγών. Εάν εμείς φέρνουμε γάλα από άλλες περιοχές, τότε τι κάνουμε; Μειώνουμε τον αριθμό των προβάτων, που τρέφονται στη συγκεκριμένη περιοχή. Άρα πάμε ενάντια στα αναπτυξιακά συμφέρονται του νησιού και επομένως και στο εισόδημα των παραγωγών. 
      Εμείς, λοιπόν, πρέπει αυτό να το προστατέψουμε και θα πρέπει επομένως ο ΕΛ.Ο.Γ. να ολοκληρωθεί από πλευράς διοικητικής οργάνωσης, έτσι ώστε να έχουμε διάκριση παρακολούθησης των ισοζυγίων παραλαβής της πρώτης ύλης και ελέγχου, από την άλλη πλευρά, των τελικών προϊόντων, όπου ενισχύεται μέσα και από τον Ε.Φ.Ε.Τ..
      Εδώ μου δίνεται η ευκαιρία να πω αυτό που είχα ξαναπεί. Πρέπει να ενοποιήσουμε τους ελεγκτικούς μηχανισμούς. Δεν μπορούμε να έχουμε πέντε διαφορετικούς ελεγκτικούς μηχανισμούς ως προς την ποιότητα των προϊόντων στην Ελλάδα. Αυτό πρέπει να το κατανοήσουμε και κάποια στιγμή πρέπει να γίνει πραγματικότητα.
      Κύριοι συνάδελφοι, θεωρώ ότι οι προτεινόμενες τροποποιήσεις στους συγκεκριμένους νόμους, που ήδη ισχύουν, θα πρέπει να γίνουν αποδεκτές, διότι έτσι θα γίνει αποτελεσματικότερη και η λειτουργία του Υπουργείου Αγροτικής Ανάπτυξης και Τροφίμων, αλλά και των οργανισμών τους οποίους εποπτεύει.
      Σας ευχαριστώ, κύριε Πρόεδρε, για την ανοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Βεργίνη.
      Κύριοι συνάδελφοι, οι Βουλευτές κύριοι Μαργαρίτης Τζίμας, Γεράσιμος Αρσένης, Θεόδωρος Πάγκαλος, Ανδρέας Ανδριανόπουλος και Νικόλαος Χριστοδουλάκης ζητούν άδεια ολιγοήμερης απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Ο εισηγητής του ΠΑ.ΣΟ.Κ. κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Είναι αλήθεια ότι όλο το προηγούμενο διάστημα καταγράφηκε η πλήρης απουσία του Υπουργείου Αγροτικής Ανάπτυξης και Τροφίμων τόσο στο Εθνικό Κοινοβούλιο όσο και στην ανάληψη πολιτικών πρωτοβουλιών ή στην προώθηση λύσεων που αφορούν τα οξυμένα προβλήματα, που αντιμετωπίζουν οι Έλληνες αγρότες.
      Θυμίζω ότι είναι η πρώτη χρονιά εφαρμογής της νέας Κοινής Αγροτικής Πολιτικής και έχετε αφήσει, κύριε Υφυπουργέ, τους αγρότες χωρίς ενημέρωση, χωρίς καθοδήγηση, απροστάτευτους στους βιομήχανους, στους εμπόρους, να πουλούν τα προϊόντα τους σε εξευτελιστικές τιμές. Ήδη το αγροτικό εισόδημα μειώθηκε σημαντικά και το 2004 και το 2005, ενώ είναι βέβαιο ότι ανάλογη μείωση θα έχουμε και το 2006.
      Σε αυτήν τη συγκυρία, που συζητούμε αυτό το νομοσχέδιο που μας φέρατε σήμερα στη Βουλή, μια σειρά αγροτικά προϊόντα αντιμετωπίζουν σοβαρά προβλήματα. Κάνω μόνο μια μικρή απαρίθμηση. Τα καπνά είναι απλήρωτα. Τα σταφύλια σαπίζουν στα αμπέλια ατρύγητα. Οι τευτλοπαραγωγοί βρίσκονται σε αδιέξοδο και δεν μπορούν να παρακολουθήσουν τα παιχνίδια της Αγροτικής Τράπεζας και της Ελληνικής Βιομηχανίας Ζάχαρης, μετά την ήττα που δεχθήκατε στις Βρυξέλλες. Οι βαμβακοπαραγωγοί βρίσκονται σε ανασφάλεια μετά την απόφαση του Ευρωπαϊκού Δικαστηρίου, όπου και πάλι είσαστε απόντες. Σε κρίση και απλήρωτοι είναι οι παραγωγοί της βιομηχανικής ντομάτας. Απροστάτευτοι οι σταφιδοπαραγωγοί σας ζητούν να πάρετε θέση για το νέο κανονισμό και να υποστηρίξετε τις προτάσεις τους και εσείς ακούτε μόνο τους εμπόρους και τους βιομήχανους. Οι παραγωγοί των οπωροκηπευτικών και οι καταναλωτές βλέπουν  να ανοίγει η ψαλίδα από το χωράφι στο ράφι. Χρεωμένοι είναι οι οργανισμοί εγγείων βελτιώσεων. Πάρα πολλά προβλήματα έχουν τα αρδευτικά δίκτυα. Μειωμένα είναι τα κονδύλια για την αγροτική ανάπτυξη.
      Κρίσιμα, λοιπόν, και μεγάλα ζητήματα για την αγροτική παραγωγή βρίσκονται σε εξέλιξη, αλλεπάλληλες κρίσεις γεννά η πολιτική σας και εσείς κρύβεστε. Πριν ένα χρόνο και κάτι μήνες, περίπου το Σεπτέμβρη –αν θυμάμαι καλά- ψηφίσατε το ένα και μοναδικό νομοσχέδιο που έφερε το Υπουργείο σας, με τυμπανοκρουσίες και ανανέωσε τις προεκλογικές υποσχέσεις για τους αγρότες και τους κατοίκους της υπαίθρου και δεν έχετε υλοποιήσει ακόμα τίποτα.
      Σήμερα μάς φέρνετε ένα νομοσχέδιο εντελώς διαχειριστικού και διεκπεραιωτικού χαρακτήρα. Αυτό αποδεικνύει ότι είστε κατώτεροι των περιστάσεων και των αναγκών. Μας φέρνετε ρυθμίσεις που θα μπορούσαν να είναι απλές τροπολογίες, αν βέβαια χρειάζονταν αυτές οι τροπολογίες. Είναι ένα νομοσχέδιο που δεν έχει αρχή και γι’ αυτό δεχτήκαμε να μην το συζητήσουμε επί της αρχής. Επομένως, πώς να τοποθετηθούμε επί της αρχής; Είναι ένα νομοσχέδιο που υποβαθμίζει τη λειτουργία του Κοινοβουλίου, γιατί άλλα θέματα καίνε αυτήν την περίοδο, άλλα θέματα έχουν προτεραιότητες, άλλα προβλήματα περιμένουν οι παραγωγοί να λύσετε, άλλα προβλήματα θα έπρεπε να συζητούμε σήμερα στο Κοινοβούλιο.
      Υποβαθμίζεται συστηματικά, κύριε Υφυπουργέ, το Κοινοβούλιο και με την απουσία του Υπουργού. Και βέβαια σήμερα μπορεί να έχει μία σοβαρή δικαιολογία, καθώς, όπως λέτε, είναι στο Συμβούλιο Κορυφής στις Βρυξέλλες. Εύχομαι οι αποφάσεις, που θα παρθούν εκεί με τη συμμετοχή του, να μην είναι σαν όλες τις προηγούμενες, γιατί έχουμε πει ότι καλύτερα είναι να μην πηγαίνετε στις Βρυξέλλες. Βέβαια, τον κύριο Υπουργό που δεν τον βλέπουμε ούτε εδώ στο Κοινοβούλιο ούτε στην Επιτροπή Παραγωγής και Εμπορίου, όπου τον έχουμε καλέσει επανειλημμένα για καυτά ζητήματα της συγκυρίας, έχουμε την χαρά να τον απολαμβάνουμε κάθε Σάββατο και Κυριακή πρωί στα κρατικά κανάλια σ’ αυτούς τους ατελείωτους μονόλογους.
      Τα μεγάλα όμως προβλήματα, που δημιούργησε η κυβερνητική πολιτική και που απασχολούν αυτήν την περίοδο παραγωγούς και καταναλωτές, απαιτούσαν άλλου είδους ρυθμίσεις και παρεμβάσεις αντί της διεκπεραίωσης δευτερευόντων θεμάτων ή της τακτοποίησης «ημετέρων», που περιλαμβάνονται στο νομοσχέδιο που μας φέρατε σήμερα να συζητήσουμε. Όπως είπε προηγουμένως και ο εισηγητής της Πλειοψηφίας, αφήσατε ανυπεράσπιστους στα καρτέλ τους κτηνοτρόφους, αφήσατε να ανθίσει και να καρπίσει η διαφθορά στην Επιτροπή Ανταγωνισμού, την κάνατε ξέφραγο αμπέλι και μας φέρνετε σήμερα ρυθμίσεις για να διορίσετε έναν ακόμα αντιπρόεδρο στον Ελληνικό Οργανισμό Γάλακτος, να βολέψετε, δηλαδή, ακόμα ένα δικό σας, να τακτοποιήσετε ένα στέλεχός σας. Αυτές είναι οι προτεραιότητες σας στον τομέα του γάλακτος; Αυτήν την ανάγκη ζητούν να καλύψετε οι κτηνοτρόφοι που βρίσκονται στους δρόμους το τελευταίο διάστημα; 
      Να σας πω εγώ, λοιπόν, τι ζητάνε οι κτηνοτρόφοι, αφού κάνετε ότι δεν τους ακούτε. Ζητάνε περισσότερα εργαστήρια, για να μην τους εκβιάζουν οι εταιρείες με τα μικροβιακά φορτία. Σημειώνω ότι στην Πελοπόννησο υπάρχει μόνο ένα εργαστήριο. Ζητούν ενίσχυση των κτηνοτροφικών υπηρεσιών και προγράμματα κατά των ασθενειών. Ζητούν συνεχή προστασία από την πίεση των βιομηχάνων, που καρπώνονται την επιδότηση του γάλακτος και πιέζουν για τιμές κάτω από 0,30 ως 0,32 ευρώ το λίτρο, από 0,36 ως 0,38 που ήταν πρώτα. Την ίδια προστασία ζητούν και οι αιγοπροβατοτρόφοι που πιέζονται και αυτοί για μείωση των τιμών. Περίμεναν οι αγελαδοτρόφοι τη δίκαιη κατανομή των εκατόν είκοσι χιλιάδων τόνων που πέτυχε η κυβέρνηση του ΠΑ.ΣΟ.Κ., την οποία περιορίσατε σε δύομισι χιλιάδες αντί για οκτώμισι χιλιάδες δικαιούχους. Περίμεναν οι κτηνοτρόφοι έγκριση των σχεδίων βελτίωσης. Πάνω από τρεισήμισι χιλιάδες έχουν υποβληθεί. Λήγει η προθεσμία και εσείς σήμερα μάς φέρνετε μία ρύθμιση για αναδρομική αύξηση του αριθμού των συνεδριάσεων των Επιτροπών Παρακολούθησης, για να βολευτούν, δηλαδή, πάλι κάποιοι «ημέτεροι». Περίμεναν να τρέξουν πιο γρήγορα οι εγκρίσεις πληρωμών για έργα υποδομής, σφαγεία, τυποποιητήρια, γι’ αυτά που έχει ανάγκη η κτηνοτροφία. Περίμεναν οι αιγοπροβατοτρόφοι να αξιοποιήσουν το 5%, το ποιοτικό παρακράτημα που τους αφαιρέσατε, ενώ μπορούσε να είναι από 1%-5% η παρακράτηση. Τους κρατήσατε στο σκοτάδι. 
      Χάνουν χρήματα λόγω της δικής σας ανικανότητας να τους ενημερώσετε έγκαιρα, αφού μόλις το Δεκέμβρη έβγαλε ανακοίνωση ο Ε.Λ.Ο.Γ. για το σε ποια τυροκομεία πρέπει να παραδίδουν το γάλα τους. Περίμεναν κυρίως οι καταναλωτές και οι κτηνοτρόφοι να τους προστατεύσετε από τις βιομηχανίες, τους μεσάζοντες και τους επιτήδειους, για να μη φτάνει στο ράφι πανάκριβο το γάλα του κτηνοτρόφου, για να μην έρχονται στην κατανάλωση κατεψυγμένα κρέατα επτάμισι ετών, για να προστατευτεί η φέτα και να έχει όφελος ο παραγωγός και ο καταναλωτής, για να δικαιώσετε, κύριε Υφυπουργέ, τον τίτλο «Τροφίμων» που προσθέσατε στην ταμπέλα του Υπουργείου, αντί να είστε παρατηρητές και σχολιαστές των γεγονότων και των εξελίξεων. 
      Αντί, λοιπόν, όλων αυτών των μεγάλων αλλαγών και προτεραιοτήτων στον τομέα της κτηνοτροφίας και του γάλακτος, μας φέρνετε μία ρύθμιση για έναν ακόμα αντιπρόεδρο στον ΕΛ.Ο.Γ. και, παράλληλα, προετοιμάζετε ένα νέο δώρο για τους βιομήχανους και τους εμπόρους με την παράταση  των ημερών ζωής του φρέσκου γάλακτος, χωρίς να έχετε μελετήσει τα προβλήματα της δημόσιας υγείας, χωρίς αξιολόγηση των συστημάτων παραγωγής, τυποποίησης και μεταφοράς του φρέσκου γάλακτος, χωρίς γνώση των πιέσεων που θα υποστούν οι κτηνοτρόφοι από τις βιομηχανίες, χωρίς να έχετε εκτιμήσει σοβαρά τον κίνδυνο αφελληνισμού της ελληνικής παραγωγής γάλακτος με όλα αυτά που συμβαίνουν τον τελευταίο καιρό. 
      Και αντί της υπεύθυνης κυβερνητικής τοποθέτησης, παρατηρούμε να παίζεται ένα «θέατρο» με τις δηλώσεις -σας το είπαμε και στην επιτροπή– και τις δικές σας και του κ. Παπαθανασίου.
Εσείς ισχυρίζεστε ότι εκπροσωπείτε την Κυβέρνηση και ότι το θέμα έχει λήξει. Άλλα λέει, όμως, ο κ. Παπαθανασίου. Ακόμα δεν έχουμε μία υπεύθυνη κυβερνητική απάντηση. Και μικρότεροι των περιστάσεων, λοιπόν, είστε και συμφέροντα υπηρετείτε και τους δικούς σας βολεύετε. 
      Καταργείτε ακόμα και αυτήν τη διάταξη, που το Διοικητικό Συμβούλιο του ΕΛ.Ο.Γ. μπορούσε να προτείνει στον Υπουργό το Γενικό Διευθυντή, για να έχει ο Υπουργός, χωρίς κανέναν έλεγχο, το δικαίωμα να τον ορίζει. Δεν ξέρω αν θα είναι «κουμπάρος» ή όχι. Αυτή, όμως, είναι κατά βάθος η ουσία της ρύθμισης.
      Η ανικανότητά σας είναι τέτοια –και πρέπει να αναφερθούμε σ΄ αυτό- που δεν μπορείτε ούτε ένα και μοναδικό νόμο, που ψηφίσατε πριν από περίπου ένα χρόνο εδώ, να τον υλοποιήσετε. Πού είναι τα Κέντρα Αγροτικής Ανάπτυξης που υποσχεθήκατε; Ανακοινώσατε λίγο πριν τις εκλογές της Αυτοδιοίκησης την πρόσληψη διακοσίων είκοσι γεωτεχνικών αντί εξακοσίων εξήντα, που προβλέπει ο νόμος που ψηφίσατε. Δεν πρόκειται να λειτουργήσουν μέχρι τις εκλογές. Μόλις προχθές βγάλατε την απόφαση για το σύστημα γεωργικών συμβούλων, ενώ γνωρίζατε ότι είχαμε υποχρέωση εφαρμογής από την 1η Ιανουαρίου 2007. Ούτε και αυτό θα προλάβει να λειτουργήσει. 
      Παράλληλα, μ΄ αυτόν τον τρόπο, δημιουργείτε ένα αναποτελεσματικό και γραφειοκρατικό σύστημα που μπερδεύει τον αγρότη, ο οποίος δεν ξέρει πού θα απευθυνθεί. Θα πάει στη Νομαρχιακή Αυτοδιοίκηση, στα Κέντρα Αγροτικής Ανάπτυξης, όταν λειτουργήσουν ή στο διαπιστευμένο σύμβουλο; Πάνω απ’ όλα, δεν ξέρει πόσο θα του κοστίσει αυτό.
      Έτσι, αφού έγινε ό,τι έγινε με τα δικαιώματα, όπου ταλαιπωρήσατε τους αγρότες, ακόμα δεν ξέρουν τι θα πάρουν, αφού εκκρεμούν τριάντα χιλιάδες ενστάσεις και δεν έχετε απαντήσει. Δεν γνωρίζουν πότε θα πάρουν αυτό το ποσό, διότι είχατε πει ότι αυτά που τους αναλογούν, θα τα πάρουν την 1η Δεκέμβρη. Δεν αξιοποιήσατε τη δυνατότητα που έδωσε η Ευρωπαϊκή Ένωση να πληρώσετε, γιατί δεν προετοιμαστήκατε από τις 15 Οκτώβρη. Και ήρθατε λίγες ημέρες πριν τις εκλογές της Τοπικής Αυτοδιοίκησης να κοροϊδέψετε πάλι τους αγρότες, λέγοντας ότι μπορούν να πάρουν το 50% ως προκαταβολή από 15 Νοέμβρη. Πώς θα γίνει αυτό, αφού δεν υπάρχει καμία προετοιμασία ούτε από τις Ε.Α.Σ. ούτε από τη Νομαρχιακή Αυτοδιοίκηση;
      Αδιαφάνεια, λοιπόν, για τα δικαιώματα, αδιαφάνεια για το εθνικό απόθεμα.
      Και μόλις λίγες ημέρες πριν από τις εκλογές της Τοπικής Αυτοδιοίκησης, ανακοινώσατε ότι θα επιστρέψετε σε οκτακόσιους πενήντα χιλιάδες δικαιούχους το παρακράτημα της διαφοροποίησης του 2005. Και το είχατε γράψει σε μία ανακοίνωση, λες και επρόκειτο να κάνετε χάρη στους αγρότες, ενώ ήταν υποχρέωσή σας και ήταν δικά τους λεφτά.
      Να θυμίσω και ό,τι είχατε πει και το τι ψηφίσατε; Ψηφίσατε τα Κέντρα Αγροτικής Ανάπτυξης. Ψηφίσατε την ενίσχυση του Φορέα Προώθησης Αγροτικών Προϊόντων. Ψηφίσατε τους αγροτικούς συμβούλους. Ψηφίσατε τα κίνητρα για τους νέους αγρότες. Ψηφίσατε την επίσπευση των αναδασμών. Ψηφίσατε τη διευρυμένη ομάδα εργασίας ανά προϊόν. Ψηφίσατε την ενίσχυση της γεωργικής έρευνας και εκπαίδευσης. Ψηφίσατε δεκατρείς έρευνες για την ανάπτυξη των περιφερειών. Ένα μεγάλο μηδενικό. Τίποτα από αυτά δεν έχει υλοποιηθεί.
      Πάμε τώρα σ΄ έναν άλλο τομέα, που θίγει το νομοσχέδιό σας, στον τομέα της πιστοποίησης των προϊόντων: 
      Υποστηρίζετε ότι έχετε στρατηγικό σχέδιο για την πιστοποίηση, την τυποποίηση και την ποιότητα των ελληνικών προϊόντων, που είναι το μεγάλο στοίχημα, αυτό που θέλει η κατανάλωση, αυτό που αποτελεί το διαβατήριο για τα ελληνικά προϊόντα. Οι πολιτικές σας, όμως, είναι ανύπαρκτες. Ο Ο.Π.Ε.Γ.Ε.Π. δεν έχει πυξίδα και προσανατολισμό. Τα πρότυπα παραγωγής AGRO δεν γίνονται αποδεκτά. Μας επιστρέφουν προϊόντα και το γνωρίζετε. Η κατάσταση είναι ανεξέλεγκτη. Οι παραγωγοί είναι σε σύγχυση. Δεν έχουν πρόσβαση στις αγορές. Τους εκμεταλλεύονται επιτήδειοι για πιστοποιητικά χωρίς αντίκρισμα. Το Υπουργείο δεν εγκρίνει σε ομάδες παραγωγών σχέδια για ολοκληρωμένη διαχείριση. Ανεστάλη το πρόγραμμα για τη διαπίστευση των είκοσι τριών εργαστηρίων, των Περιφερειακών Κέντρων Προστασίας Φυτών και Ποιοτικού Ελέγχου. Αυτή είναι η κατάσταση. 
      Εμείς βέβαια υποστηρίζουμε ότι θα είναι θετική η εξέλιξη να μπει το συνεταιριστικό κίνημα -μέσω φορέα που θα δημιουργήσει, σύμφωνα με τις προβλεπόμενες διατάξεις- στη διαδικασία πιστοποίησης της ποιότητας, για να δημιουργήσει συνθήκες ανταγωνισμού, για να μη λυμαίνονται το χώρο οι ιδιώτες. Κι εμείς υποστηρίζουμε αυτήν την άποψη, γιατί θέλουμε το συνεταιριστικό κίνημα να έχει ουσιαστικό ρόλο στις νέες συνθήκες, να οργανώσει την παραγωγή, τη διακίνηση, να εγγυηθεί την ποιότητα, την προέλευση του προϊόντος, να αναζητήσει δίκτυα και νέες αγορές. Εμείς δεν θέλουμε το συνεταιριστικό κίνημα απλό διεκπεραιωτή και να του μεταφέρουμε τις κυβερνητικές ευθύνες, όταν δεν μπορούμε να διεκπεραιώσουμε μία υπόθεση –υπόθεση του κράτους δηλαδή- όπως τη διανομή των δικαιωμάτων.
      Κρίνουμε, λοιπόν, θετικά την πρωτοβουλία του συνεταιριστικού κινήματος να μπει στο χώρο της πιστοποίησης, συγκροτώντας -με τον τρόπο που ορίζει το καταστατικό του και οι κείμενες διατάξεις- φορέα με συμμετοχή του ή όπως αλλιώς αυτό θα κρίνει. 
      Αν, όμως, δεν υπάρχουν κυβερνητικά μέτρα για την υποστήριξη της ποιότητας, τον προσανατολισμό του Ο.Π.Ε.Γ.Ε.Π. και την προσαρμογή στις απαιτήσεις της αγοράς, θα χάσουμε το τρένο της ποιότητας, που αποτελεί και το συγκριτικό μας πλεονέκτημα.
      Έρχομαι τώρα σ΄ έναν άλλο τομέα, που θίγει το νομοσχέδιό σας και που πιστεύω ότι αποτελεί χαρακτηριστικό του τρόπου και της νοοτροπίας με την οποία αντιλαμβάνεστε το ρόλο των συνεταιριστικών οργανώσεων. Αναφέρομαι στη ρύθμιση του άρθρου 4.
      Η ρύθμιση του άρθρου 4, κύριε Υφυπουργέ και κύριοι συνάδελφοι, αποτελεί μία ωμή παρέμβαση στα εσωτερικά τους. Νομιμοποιεί παρανομίες, δηλαδή σε διοικήσεις των οποίων έχει λήξει η θητεία, έρχεστε και τους δίνετε ζωή. Μα, πού είμαστε; Σε τι καθεστώς ζούμε; Ζούμε σε καθεστώς ανωμαλίας; Δεν υπάρχει δημοκρατία; Δεν είχαν τη δυνατότητα να συγκληθούν οι συνελεύσεις των αντιπροσώπων και να πάρουν αποφάσεις; Φαντάζεστε τι θα γίνει, εάν κάποιες από αυτές τις διοικήσεις έχουν πάρει αποφάσεις και οι πράξεις τους είναι παράνομες; Τελικά, αντιλαμβάνεστε ότι αυτή η ρύθμιση είναι σε βάρος των υγιών οργανώσεων; 
      Κύριε Υφυπουργέ, εκβιάσατε απαντήσεις με το έγγραφο που αποστείλατε στις Ενώσεις Γεωργικών Συνεταιρισμών, το οποίο ήταν απαράδεκτο από κάθε άποψη, περιεχομένου και διαδικασίας. Τους καλούσατε μέσα σε δεκαπέντε ημέρες να σας απαντήσουν, εάν συμφωνούν με τη θεωρητική αντίληψη που διατυπώσατε εδώ, πως πρέπει να υπάρχει εναρμόνιση των θητειών. Από πού προκύπτει ότι πρέπει να υπάρχει εναρμόνιση των θητειών; Γιατί δεν το λέτε και στους άλλους κοινωνικούς φορείς; Φαντάζεστε τι θα γινόταν, εάν αυτό το λέγατε στο Σ.Ε.Β., στη Γ.Σ.Ε.Ε. ή στην Α.Δ.Ε.Δ.Υ.; Είστε απαράδεκτοι από κάθε άποψη. Και βεβαίως αναγκάσατε αυτούς που οι θητείες τους έληγαν και δεν μπορούσαν να πάνε σε συνελεύσεις, να σας απαντήσουν θετικά. Αυτό το επικαλείστε, ενώ είχατε την αντίθετη γνώμη της ΠΑ.Σ.Ε.ΓΕ.Σ., την οποία λέτε ότι συμβουλεύεστε και επίσης λέτε ότι συμφωνείτε με τις απόψεις της.
      Καταθέτω αυτό το απαράδεκτο έγγραφο στα Πρακτικά για τον ιστορικό του μέλλοντος.
      (Στο σημείο αυτό ο Βουλευτής κ. Γιάννης Κουτσούκος                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θέλω να κάνω, όμως, μία επισήμανση. Με τη ρύθμιση αυτή κάνετε τις μειοψηφίες, ουσιαστικά διαχειριστές σοβαρών θεμάτων και περιουσιών των συνεταιρισμών. Δίνετε, δηλαδή, τη δυνατότητα στη μειοψηφία να «ευλογήσει τα γένια της» και να παρατείνει τη θητεία της κόντρα στην πλειοψηφία, που θα είναι απούσα. Καταγγέλλουμε, όπως αντιλαμβάνεστε, αυτήν την αντιδημοκρατική μεθόδευση. 
      Χαρακτηριστικό του τρόπου με τον οποίο αντιμετωπίζετε σήμερα το συνδικαλιστικό κίνημα, είναι και μία άλλη εξέλιξη που πληροφορήθηκα, δηλαδή ότι αποκλείσατε τον εκπρόσωπο της ΓΕ.Σ.Α.Σ.Ε. από την Ο.Κ.Ε. των Βρυξελλών. Αυτό είναι πρωτοφανές. Αυτό μόνο μία Κυβέρνηση δικιά σας, που μας γυρίζει σε παλιές εποχές, μπορούσε να το κάνει.
      Έρχομαι τώρα στο άλλο ζήτημα, που αφορά την απορρόφηση των πόρων, την οποία νομίζετε ότι θα αντιμετωπίσετε με την κατ’ εξαίρεση υπέρβαση του ορίου των συνεδριάσεων στις πενήντα κατ’ έτος, που λέει ο νόμος. Ενώ δεν παίρνετε κανένα μέτρο την ώρα που είναι διαπιστωμένο το πρόβλημα της απορροφητικότητας των πόρων και τα επιχειρησιακά προγράμματα έχουν βαλτώσει. Τώρα που έφτασε ο κόμπος στο χτένι, λέτε ότι εάν αυξήσουμε αναδρομικά τις συνεδριάσεις των επιτροπών, θα λύσουμε το πρόβλημα. Από το Μάρτιο, δηλαδή, που εφαρμόζετε αυτήν την αναδρομικότητα, θα έπρεπε να έχει αντιμετωπιστεί το πρόβλημα, το οποίο μας φέρνετε τώρα. 
      Επίσης, είναι ελλιπής η αντιμετώπιση του προβλήματος σε ό,τι αφορά τη διαχείριση των πιστώσεων των ευρωπαϊκών ταμείων. Εμείς, δεν είμαστε αντίθετοι με τη ρύθμιση που φέρνετε εδώ, ώστε να μπορεί ο Ο.Π.Ε.Κ.Ε.Π.Ε.  να διαχειρίζεται τα κονδύλια των ευρωπαϊκών ταμείων, ιδίως για τις ιδιαιτερότητες που αντιμετωπίζει ο αγροτικός τομέας. Η πρότασή σας, όμως, δεν είναι ολοκληρωμένη, γιατί δεν αναφέρεται στο σύνολο των δομών, στη διαχειριστική αρχή, στην αρχή πιστοποίησης και στην αλλαγή στη δομή και στη λειτουργία του Ο.Π.Ε.Κ.Ε.Π.Ε. που θα απαιτηθεί. Γι’ αυτά δεν λέτε τίποτα. Τα παραπέμπετε σε μία μονομερή ρύθμιση, σε μία υπουργική απόφαση. Εν λευκώ, κύριε Υπουργέ, εξουσιοδότηση δεν πρόκειται να σας δώσουμε για να κάνετε τέτοιου είδους ρυθμίσεις.
      Κλείνοντας, πριν πάω στην τροπολογία, γιατί είπαμε ότι θα μιλήσουμε και για την τροπολογία, θέλω να σας πω ότι σε μία περίοδο που μειώνεται το εισόδημα του Έλληνα αγρότη κατά 11,2%, τη διετία 2004-2005, σύμφωνα με τα επίσημα στοιχεία, αλλά και σύμφωνα με την εκτίμηση της ΠΑ.Σ.Ε.ΓΕ.Σ., την ώρα που εσείς υποσχεθήκατε μείωση του κόστους παραγωγής και το κόστος ανεβαίνει κατά 7,5% το 2004, κατά 5,1% το 2005 και θα είναι μεγάλη και η αύξηση του κόστους παραγωγής και το 2006 μετά τις εξελίξεις στις τιμές του πετρελαίου, του ρεύματος  κ.ο.κ., την ώρα που υποσχεθήκατε την προστασία των τιμών του παραγωγού και οι τιμές πέφτουν, σε μια περίοδο που ο Έλληνας παραγωγός περίμενε τη δική σας συμβολή για να αξιοποιήσει τις ευκαιρίες της νέας Κ.Α.Π. και να μειώσει τους κινδύνους, σε μια περίοδο όπου λόγω της πολιτικής σας αυξάνονται τα προβλήματα στην ελληνική ύπαιθρο, σε μία περίοδο όπου άνοιξε περισσότερο η ψαλίδα τιμών παραγωγού-καταναλωτή, καταγράφεται το τέλος της ανοχής στην Κυβέρνησή σας. 
      Σας καταθέτω τα προαναφερθέντα στοιχεία για τα Πρακτικά.
      (Στο σημείο αυτό ο Βουλευτής κ. Γιάννης Κουτσούκος                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Παρακολουθήσαμε όλοι, λοιπόν, την αγωνιώδη προσπάθειά σας το τελευταίο δεκαπενθήμερο, πριν τις εκλογές της Τοπικής Αυτοδιοίκησης, να παρουσιάσετε έργο και να ξαναζεστάνετε τις προεκλογικές υποσχέσεις.


Αλίμονο αν πιστεύετε ότι μπορείτε να ξεγελάσετε τους Έλληνες αγρότες, τους συνταξιούχους του Ο.Γ.Α., στους οποίους χρωστάτε την αύξηση των 330 ευρώ. Αλίμονο αν πιστεύετε ότι μπορείτε να ξεγελάσετε τους νέους ανέργους στην ύπαιθρο, τάζοντας διορισμούς στην Αγροφυλακή ή δίνοντας δανεικά δεκαπέντε ημερών, σύμφωνα με τις ανακοινώσεις του κ. Μπασιάκου, κατά τις οποίες θα μπορούν να πάρουν προκαταβολή από τις 15 Νοέμβρη αντί της 1ης Δεκέμβρη, που είχατε υποσχεθεί ότι θα δώσετε τις επιδοτήσεις ή εν πάση περιπτώσει, με την «επανίδρυση» έργων σε όλες τις περιφέρειες της χώρας, πράγμα που το είδαμε και αυτό το τελευταίο δεκαπενθήμερο προ των εκλογών.
     Κύριε Υπουργέ και κύριοι της Κυβέρνησης, δεν είχατε ούτε την ευαισθησία να χορηγήσετε το επίδομα θέρμανσης, για να ζεστάνετε τις παγωμένες καρδιές των αγροτών στην ελληνική ύπαιθρο και στα ορεινά χωριά. Δεν είχατε την κοινοβουλευτική ευαισθησία να ανταποκριθείτε στα επανειλημμένα αιτήματά μας για συζήτηση των καυτών θεμάτων της επικαιρότητας στην Επιτροπή Παραγωγής και Εμπορίου ή για συζήτηση των επίκαιρων ερωτήσεων που έχουμε καταθέσει για όλα τα προϊόντα. 
     Δεν μπορεί να κρύβεστε διαρκώς. Τα προβλήματα απαιτούν λύσεις. Δεν αντιμετωπίζει κανένα πρόβλημα αυτό το νομοσχέδιο που μας φέρατε για συζήτηση, εκτός από τα χριστουγεννιάτικα δένδρα από τους δασωθέντες αγρούς του άρθρου 2. Αν αυτό είναι το πρόβλημα της ελληνικής αγροτικής παραγωγής, σας δηλώνουμε ότι θα ψηφίσουμε το συγκεκριμένο άρθρο. Ούτε λύνετε τα προβλήματα με τους ατελείωτους τηλεοπτικούς μονολόγους τύπου Υ.ΕΝ.Ε.Δ. από τα κρατικά κανάλια, όπου στολίζετε την πολιτική σας με λαμπιόνια και πολύχρωμες κορδέλες για να κρύψετε τη γύμνια σας.
     Η ελληνική ύπαιθρος, οι γεωργοί και οι κτηνοτρόφοι συνθλίβονται από τα αδιέξοδα της πολιτικής σας. Είναι μόνοι και ανήμποροι μπροστά στις προκλήσεις της νέας εποχής και εσείς περί άλλων τυρβάζετε. Καταψηφίζουμε, λοιπόν, το νομοσχέδιό σας, όπως σας καταψηφίζουν και οι Έλληνες αγρότες.
     Μια κουβέντα για την τροπολογία. Είπατε, κύριε Πρόεδρε, ότι θα είναι εδώ ο αρμόδιος Υπουργός για να την υποστηρίξει. Δεν βλέπω κανένα αρμόδιο Υπουργό και δεν ξέρω, επειδή είμαι και νέος κοινοβουλευτικός, τι προβλέπει η κοινοβουλευτική τάξη. Πάντως, δεν θέλω να κάνω βαρείς χαρακτηρισμούς, αλλά θεωρώ ιδιαίτερα ύποπτη αυτήν τη ρύθμιση για να μην πω ότι είναι πραξικοπηματική. 
     Είναι δυνατόν να έρχεται το ελληνικό Κοινοβούλιο και να ρυθμίζει αναδρομικά το ότι έληξε η προθεσμία υποβολής επενδυτικών σχεδίων; Τι να πω δηλαδή; Τι να υποθέσω; Ότι δούλεψαν τα «παπαγαλάκια» το διάστημα προ των εκλογών, ότι ενημερώσατε τους κολλητούς σας για να υποβάλουν τους φακέλους και ο υπόλοιπος κόσμος έμεινε στην άγνοια, πλήρωσε τα έξοδα, έκανε προετοιμασία στην επιχείρησή του, ετοίμασε το επιχειρηματικό του σχέδιο και τον παραπέμπετε στο μέλλον; Αυτό να υποθέσω; Πρέπει να μας απαντήσετε υπεύθυνα. 
     Όχι απλά καταψηφίζουμε την τροπολογία, αλλά την καταδικάζουμε και σας δηλώνω προσωπικά ότι τη θεωρώ ύποπτη. Εκτός κι αν έρθει ο αρμόδιος Υπουργός και μας δώσει μια άλλη εξήγηση, οπότε επειδή είμαστε καλόπιστοι συζητητές, θα τη δεχθούμε. Αλλά έτσι όπως είναι γραμμένη η τροπολογία, αυτό μας αναγκάζει να υποθέσουμε. 
     Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, θα πρέπει να σας πω κατ’ αρχήν ότι την τροπολογία αυτήν την υπογράφει ο Υπουργός Αγροτικής Ανάπτυξης και Τροφίμων. Επομένως είναι αρμόδιος και να ακούσει και να πάρει θέση πάνω στην τροπολογία.
     (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
     Παρακαλώ, κύριοι συνάδελφοι. Ακούστε πρώτα.
     Ο αρμόδιος Υπουργός Οικονομίας και Οικονομικών είναι στην αρμόδια επιτροπή αυτήν τη στιγμή. Επομένως, δεν μπορεί να είναι δισυπόστατος, να είναι και εδώ και εκεί. Επαναλαμβάνω ότι ο αρμόδιος Υπουργός Αγροτικής Ανάπτυξης και Τροφίμων συνυπογράφει και είναι συνυπεύθυνος και συναρμόδιος. Αυτά, για την ιστορία.
     Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκοπελίτης. 
     ΓΙΑΝΝΗΣ ΚΟΥΤΣΟΥΚΟΣ: Κανένας από αυτούς που υπογράφουν δεν είναι σ’ αυτήν την Αίθουσα.
     ΠΡΟΕΔΡΕΥΩΝ (Σωτήρης Χατζηγάκης): Ξέρετε πολύ καλά ότι η ευθύνη των Υπουργείων είναι ενιαία. Είναι ο Υφυπουργός εκείνος ο οποίος αναλαμβάνει εκ μέρους της Κυβερνήσεως και του αρμόδιου Υπουργού την ευθύνη. 
     ΜΙΧΑΗΛ ΧΡΥΣΟΧΟΪΔΗΣ: Ας έλθει ο Υφυπουργός Οικονομίας. 
     ΠΡΟΕΔΡΕΥΩΝ (Σωτήρης Χατζηγάκης): Αυτό το έχουμε πει επανειλημμένα. Να μην επανερχόμεθα σε θέματα Κανονισμού, τα οποία δεν υφίστανται.
     Ορίστε, κύριε Σκοπελίτη, έχετε το λόγο.
     ΣΤΑΥΡΟΣ ΣΚΟΠΕΛΙΤΗΣ: Θα ήθελα να πω, κύριε Πρόεδρε, κυρίες και κύριοι Βουλευτές, ότι σε μια περίοδο που εντείνονται τα προβλήματα που αντιμετωπίζει η μικρομεσαία αγροτιά της χώρας μας και ενώ αυτή απαιτεί με τον αγώνα της να παρθούν μέτρα που θα προστατεύουν το εισόδημά της, ένα εισόδημα που λεηλατείται με τον πιο βάρβαρο τρόπο από το μεγάλο κεφάλαιο και από τα κάθε λογής καρτέλ, το Υπουργείο Αγροτικής Ανάπτυξης και Τροφίμων έφερε για συζήτηση το παρόν νομοσχέδιο, που όχι μόνο δεν δίνει καμία απάντηση σ’ αυτά τα μεγάλα προβλήματα, αλλά και εμπαίζει τη μικρομεσαία αγροτιά μας.
      Εμείς στο Κομμουνιστικό Κόμμα της Ελλάδας λέμε, όσο πιο καθαρά γίνεται ότι εδώ δεν έχουμε να κάνουμε με μια απλή αδιαφορία της Κυβέρνησης, αλλά με μια συνειδητή ενέργεια που καταγράφει την έλλειψη, από μέρους της, της όποιας διάθεσης να σκύψει πάνω από τα προβλήματα αυτά και να πάρει μέτρα για την αντιμετώπισή τους και αυτό όχι για κανένα άλλο λόγο, αλλά γιατί αυτή η κατάσταση την εξυπηρετεί. Εξυπηρετεί την πολιτική που προωθεί και που έχει σαν στόχο της, όπως πολλές φορές έχουμε τονίσει και σ’ αυτήν την Αίθουσα, τη συγκέντρωση της γης και της παραγωγής σε λίγα χέρια, χέρια μεγαλοαγροτών και επιχειρηματιών, μια συγκέντρωση που προχωρά αφήνοντας πίσω της χιλιάδες κατεστραμμένα μικρομεσαία αγροτικά νοικοκυριά. Είναι γνωστό ότι την περασμένη δεκαετία και επί κυβερνήσεων ΠΑ.ΣΟ.Κ. και επί κυβερνήσεων Νέας Δημοκρατίας πάνω από διακόσιες είκοσι χιλιάδες αγροτικά νοικοκυριά οδηγήθηκαν στην καταστροφή. 
      Πέρα, όμως, από αυτήν τη συνειδητή για εμάς άρνηση να σκύψει η Κυβέρνηση πάνω από τα προβλήματα αυτά και να δώσει λύσεις, ακόμα και εκείνες τις λύσεις που η ίδια υποσχόταν προεκλογικά ότι θα έδινε, οι μικρομεσαίοι παραγωγοί βρίσκονται αντιμέτωποι και με τον εμπαιγμό της. Και μιλάω για εκείνο τον εμπαιγμό που γίνεται με τις επιδοτήσεις της νέας Κ.Α.Π.. 
      Αλήθεια, κύριε Υφυπουργέ, μπορείτε να μας πείτε ρητά και κατηγορηματικά πότε θα δοθούν αυτές οι επιδοτήσεις και πώς θα δοθούν; Και εννοώ αν θα δοθούν στο σύνολό τους πέρα από την ημερομηνία, όπως είχατε πει πριν από λίγο καιρό, ή αν θα δοθούν τμηματικά, όπως ακούγεται. 
      Επίσης, θα θέλαμε και κάτι άλλο να μας πείτε και αφορά το πρόσθετο χαράτσι που επιβάλλεται στους ελαιοπαραγωγούς από τις ενώσεις συνεταιρισμών για τις αιτήσεις του λεγόμενου ποιοτικού πριμ, γι’ αυτά τα 5 ευρώ που ζητάνε οι ενώσεις. Επειδή για εμάς πρόκειται για μια ακόμη απαράδεκτη πρακτική μεθόδευση σε βάρος των ελαιοπαραγωγών, η οποία εμπεριέχει και στοιχεία εξαπάτησής τους, αφού ορισμένοι μπορεί να πληρώσουν χωρίς να πάρουν το ποιοτικό πριμ ή να πάρουν μόνο 10 ευρώ το στρέμμα, θα θέλαμε μία απάντηση γύρω από αυτό το θέμα από τον κύριο Υφυπουργό. Και βέβαια μη μας πει ότι είναι ένα θέμα που αφορά τους συνεταιρισμούς και αυτοί πρέπει να το αντιμετωπίσουν, γιατί αυτό θα αποτελεί απλή υπεκφυγή, αφού, όταν θέλετε να παρέμβετε, παρεμβαίνετε, όπως παρεμβαίνετε βέβαια σε σχέση με τις εκλογές και με την παράταση που δίνετε και θα τα πούμε παρακάτω. Αυτά σαν μία γενική τοποθέτηση.
      Τώρα όσον αφορά τα άρθρα του νομοσχεδίου, στο άρθρο 1, που τροποποιεί διατάξεις του Δασικού Κώδικα κ.λπ., δεν έχουμε να πούμε τίποτα, συμφωνούμε. 
      Όσον αφορά το άρθρο 2 που συμπληρώνει το άρθρο 30 του ν. 2945/2001, θα ήθελα να πω ότι πράγματι υπάρχει πρόβλημα καθυστέρησης έγκρισης προγραμμάτων κ.λπ.. Εμείς είχαμε κατά καιρούς κάνει και σχετικές ερωτήσεις πάνω σ΄ αυτό το θέμα. Εκείνο, όμως, που θα θέλαμε να τονίσουμε, το επισημάναμε και στην επιτροπή, είναι ότι θα μπορούσε εύκολα να αντιμετωπιστεί αυτό το θέμα, χωρίς να καταφεύγουμε σε τροποποιήσεις ή συμπληρώσεις νόμων για να αυξήσουμε τις συνεδριάσεις των επιτροπών. Πώς μπορούσε να αντιμετωπιστεί; Το είπαμε και πάλι στην επιτροπή: Με το να λειτουργούν αυτές οι επιτροπές στα πλαίσια του ωραρίου εργασίας των υπαλλήλων και να μην είναι αμειβόμενες. 
      Όμως εσείς επιμένετε σ΄ αυτήν την κατεύθυνση, όπως επέμενε βέβαια και η προηγούμενη κυβέρνηση του ΠΑ.ΣΟ.Κ.. Επιμένετε, λοιπόν, στη συγκεκριμένη κατάσταση και αυτό όχι για κανένα άλλο λόγο, αλλά γιατί εξυπηρετεί τα μικροκομματικά σας συμφέροντα. Και τα εξυπηρετεί με τον τρόπο που συγκροτούνται αυτές οι επιτροπές, αφού τα κριτήρια στις περισσότερες -για να μην πω στο σύνολο των περιπτώσεων- κάθε άλλο παρά αξιολογικά και αξιοκρατικά είναι. Ακόμα, εξυπηρετούν τα μικροκομματικά αυτά συμφέροντα οι αμοιβές που δίνονται στα μέλη αυτών των επιτροπών.
Είμαστε υπέρ της ενίσχυσης του εισοδήματος των εργαζομένων αλλά αυτό δεν μπορεί να γίνεται με τέτοιους τρόπους με τα επιδόματα όπως είθισται να γίνεται τα τελευταία χρόνια. 
      Προσπερνάω το άρθρο 3 που αναφέρεται στις συμπληρώσεις των άρθρων 14 και 29 του ν. 2337/98. 
      Έρχομαι στο άρθρο 4, για να επισημάνω και συνάμα να καταγγείλω τη συνέχιση των παρεμβάσεων που γίνεται μ' αυτό το άρθρο στο συνεταιριστικό κίνημα. Και λέω τη «συνέχιση», γιατί ζώντας προσωπικά από μέσα το συνεταιριστικό κίνημα –εξακολουθώ να είμαι αντιπρόσωπος- γνώρισα από πρώτο χέρι αυτές τις παρεμβάσεις, που αδιάλειπτα γίνονται από όλες τις κυβερνήσεις μ΄ ένα και μοναδικό σκοπό, όχι το καλό του συνεταιριστικού κινήματος, αλλά τον έλεγχό του για να μπορέσουν να περάσουν τις αντιαγροτικές επιλογές τους. 
      Και αυτές οι παρεμβάσεις που γινόντουσαν είτε με την ψήφιση νέων νόμων είτε με τροποποιήσεις νόμων, οδήγησαν στη σημερινή κατάσταση το συνεταιριστικό κίνημα, κατάσταση που τη χαρακτηρίζει η απαξίωσή του ακόμη και στα μάτια των συνεταιρισμένων αγροτών. Εδώ για μια ακόμη φορά θα ήθελα να τονίσω τις μεγάλες ευθύνες που έχει η ΠΑ.Σ.Ε.ΓΕ.Σ. και οι άλλες «γαλαζοπράσινες» ηγεσίες του συνεταιριστικού κινήματος. Αντί να αντιδράσουν σ΄ αυτήν την κατάσταση που παρατηρείται εδώ και χρόνια, την υπερασπίζονται. Δεν υπερασπίζονται την αυτοτέλεια και τη δυνατότητα να καθορίζει το ίδιο το συνεταιριστικό κίνημα τα του οίκου του. Έγιναν το μακρύ χέρι της αντιαγροτικής πολιτικής των κυβερνήσεων. Αυτήν την τακτική την ακολούθησαν όλες οι κυβερνήσεις χωρίς καμία εξαίρεση. 
      Και μη μας πείτε, κύριε Υπουργέ, ότι η παράταση της θητείας των διοικήσεων θα γίνει με αποφάσεις των γενικών συνελεύσεων των ενώσεων. Αποκλείεται. Πέρα από το ότι ξέρουμε πώς θα γίνει αυτό, πέρα από το ότι θα είναι αντικαταστατικό, υπάρχει και η δική σας επιστολή που προδιαγράφει αυτό το πράγμα και δίνει την κατεύθυνση για την παράταση της θητείας των διοικήσεων και των αντιπροσώπων.
      Αφήστε λοιπόν επιτέλους, κύριε Υπουργέ, το συνεταιριστικό κίνημα να αποφασίσει μόνο του. Και μη μου πείτε ότι κάνετε το ίδιο και στο Σύνδεσμο Ελληνικών Βιομηχανιών, δηλαδή ότι παρεμβαίνετε κάθε τρείς και λίγο. Αφήστε το συνεταιριστικό κίνημα να αποφασίζει πότε θα πάει στις εκλογές, αν πρέπει να κάνει τροποποιήσεις στο καταστατικό του και ό,τι άλλο χρειάζεται, έτσι που να προσελκύει το ενδιαφέρον των συνεταιρισμένων αγροτών που σήμερα βρίσκεται στο ναδίρ. Γι' αυτό όχι μόνο είμαστε αντίθετοι μ' αυτό το άρθρο αλλά και καταγγείλαμε αυτήν την ενέργειά σας για το ότι αποσκοπεί στην παραπέρα κηδεμόνευση του συνεταιριστικού κινήματος για τους γνωστούς λόγους. 
      Όσον αφορά το άρθρο 5, θέλουμε να τονίσουμε ότι η πιστοποίηση των αγροτικών προϊόντων την οποία αναφέρει, δεν είναι μια απλή υπόθεση για να την αντιμετωπίζετε με τον τρόπο που την αντιμετωπίζετε. Αυτή η αντιμετώπιση δεν διαφέρει από την αντιμετώπιση των προηγούμενων ετών από την κυβέρνηση του ΠΑ.ΣΟ.Κ.. Και δεν είναι απλή υπόθεση, αφού αυτή η δουλειά της πιστοποίησης σχετίζεται και με την υγεία των ανθρώπων και με το περιβάλλον και με την οικονομία των αγροτών. Είχαμε τονίσει εδώ και χρόνια ότι έπρεπε να είναι υπόθεση του δημοσίου. Εσείς, όμως, την έχετε αναθέσει στους ιδιώτες, γιατί αυτό απαιτεί η πολιτική σας. Τώρα θέλετε να βάλετε και την ΠΑ.Σ.ΕΓΕ.Σ. να κάνει πιστοποίηση. Βάλτε την. Δεν θα πούμε «όχι», παρ΄όλο που γνωρίζουμε ότι πάλι μέσω της ΠΑ.Σ.ΕΓΕ.Σ., λόγω των αδυναμιών που έχει σε υποδομές, σε ειδικευμένο προσωπικό κ.λπ., στους ιδιώτες θα πάει. Όμως αφήστε και την ΠΑ.Σ.ΕΓΕ.Σ.. Δεν έχουμε αντίρρηση. Όμως επιμένουμε ότι αυτή η σοβαρή δουλειά δεν πρέπει να είναι υπόθεση της ΠΑ.ΣΕ.ΓΕ.Σ. και πολύ περισσότερο δεν μπορεί να είναι υπόθεση των ιδιωτών. Πρέπει να είναι υπόθεση του δημοσίου και προς αυτή την κατεύθυνση έπρεπε να παλέψει η ΠΑ.Σ.ΕΓΕ.Σ. και όχι να απαιτεί να γίνει και αυτήν φορέας πιστοποίησης, δηλαδή να πάρει κομμάτι της πίτας, για να πάει πάλι μέσα από αυτήν η πιστοποίηση στους ιδιώτες.
      Εδώ, κύριε Υφυπουργέ, θα ήθελα να επισημάνω και το εξής: Στις 10 Οκτωβρίου δόθηκε συνέντευξη τύπου από την Εθνική Διεπαγγελματική Οργάνωση Ελαιολάδου. Τα όσα ειπώθηκαν στη συνέντευξη αυτή, κύρια από τον Πρόεδρο της ΠΑ.Σ.Ε.ΓΕ.Σ., έκαναν επίσης φανερό ότι ανοίγουν οι δρόμοι για να πληρώσουν και  άλλα χαράτσια οι ελαιοπαραγωγοί, που θέλουν να πιστοποιήσουν την ποιότητα της παραγωγής τους. Και αυτό, με τη δικαιολογία της έρευνας για νέα πρότυπα πιστοποίησης. Και βέβαια, όταν γίνει αυτό, όσοι θελήσουν το νέο πρότυπο, θα το ακριβοπληρώσουν, όπως συμβαίνει  με όλους τους πιστοποιητικούς οργανισμούς. 
      Δεν φτάνει, λοιπόν, η «ληστεία» των ελαιοπαραγωγών που γίνεται από τους λαδεμπόρους και τους βιομήχανους, αλλά έχουμε και τη λεηλασία του εισοδήματός τους και από εκείνους που δημιουργήθηκαν για να το προστατέψουν! Και εσείς εκείνο που κάνετε, είναι να νίβετε τα χέρια σας σε κάθε περίπτωση, όπως κάνετε και με τα χαράτσια για την ενεργοποίηση των νομικών δικαιωμάτων ή εκείνων για τον καθορισμό τους, αποποιούμενοι βέβαια μ’ αυτόν τον τρόπο τις ευθύνες σας. 
      Σε σχέση με το έκτο άρθρο και τη δυνατότητα που δίνετε μ' αυτό στους δικηγόρους, που υπηρετούν με έμμισθη εντολή σε νομικά πρόσωπα που εποπτεύονται από το Υπουργείο Αγροτικής Ανάπτυξης να παρέχουν τις υπηρεσίες τους σε οποιοδήποτε νομικό πρόσωπο που εποπτεύεται πάλι από το Υπουργείο, εμείς δεν έχουμε αντίρρηση, αλλά με μία προϋπόθεση. Πρέπει να γίνεται με τη σύμφωνη γνώμη των δικηγόρων και όχι να επιβάλλεται σ’ αυτούς, κάτι που είναι παράνομο. Μ’ αυτήν την έννοια, λοιπόν, συμφωνούμε σ’ αυτήν την κατεύθυνση. 
      Τέλος, μιλώντας για τα άρθρα 7 και 8 που αναφέρονται στον Ελληνικό Οργανισμό Γάλακτος, ΕΛ.Ο.Γ., θα ήθελα να πω ότι άλλα είναι τα προβλήματα που απασχολούν σήμερα τους κτηνοτρόφους. Είναι τα προβλήματα που έχουν σχέση με το εισόδημά τους, που το έχουν κάνει κυριολεκτικά φύλλο και φτερό τα καρτέλ που λειτουργούν στον τομέα του γάλακτος. Και βέβαια, αυτοί βρίσκουν και τα κάνουν. Και βρίσκουν και τα κάνουν στα πλαίσια της πολιτικής που ακολουθεί και η σημερινή Κυβέρνηση. Το λέω αυτό, παίρνοντας υπόψη πρόσφατες δηλώσεις του Υφυπουργού Ανάπτυξης, με τις οποίες ρίχνει τις ευθύνες στους παραγωγούς και στις «ληστρικές» τιμές που πουλούν τα προϊόντα τους οι πολυεθνικές των τροφίμων. 
      Είπε ότι οι τιμές παραγωγού θα μειωθούν –έτσι αναφέρεται σε δημοσιεύματα ότι είπε ο κύριος Υφυπουργός- ώστε να μπορούν οι καταναλωτές να αγοράζουν σε προσιτές τιμές. Και το λέει αυτό, όταν γνωρίζει ότι οι έμποροι και οι βιομήχανοι «αρπάζουν» πολλά προϊόντα από τους παραγωγούς σε υποπολλαπλάσιες τιμές σε σχέση μ΄ εκείνες που δίνουν σ’ αυτόν. Για παράδειγμα, παίρνουν το έξτρα παρθένο ελαιόλαδο στα 2,80 ευρώ ή 3 ευρώ και το πουλούν 6 με 7 ευρώ στον καταναλωτή. «Αρπάζουν» το αγελαδινό γάλα στα 0,30 ευρώ το κιλό και το πουλάνε 1,30 ευρώ και παραπάνω στον καταναλωτή.
      Αυτή η κατάσταση επικρατεί στον αγροτικό μας τομέα και εσείς εκείνο που κάνετε, είναι αντί να παίρνετε μέτρα για να εμποδίσετε την ξέφρενη κερδοφορία του μεγάλου κεφαλαίου και την ασύδοτη δράση των καρτέλ, να παρατείνετε τη θητεία των Δ.Σ. των ενώσεων, των συνεταιρισμών και των αντιπροσώπων και να προσπαθείτε να ρίξετε στάχτη στα μάτια των παραγωγών, των αγροτών με τη δυνατότητα που δίνετε στην ΠΑ.Σ.ΕΓ.Ε.Σ. να είναι φορέας πιστοποίησης ή με το διορισμό Β΄ Αντιπροέδρου στο ΕΛ.Ο.Γ. 
      Εκείνο που θέλω να πω, κύριε Υπουργέ, είναι το εξής: Αν συνεχιστεί αυτή η πολιτική, μπορεί να έχουμε δύο αντιπροέδρους στο ΕΛ.Ο.Γ., αλλά δεν θα έχουμε μικρομεσαίο κτηνοτρόφο. 
      ΑΓΓΕΛΟΣ ΤΖΕΚΗΣ: Θα είναι η «ΜΕΒΓΑΛ» ή η «ΦΑΓΕ»!
      ΣΤΑΥΡΟΣ ΣΚΟΠΕΛΙΤΗΣ: Εμείς καταψηφίζουμε στο σύνολό του και επί της αρχής και επί των άρθρων το νομοσχέδιο. 
      ΠΡΟΕΔΡΕΥΩΝ (Σωτήρης Χατζηγάκης): Μη διακόπτετε, κύριε Τζέκη! 
      Συνεχίστε, κύριε Σκοπελίτη. 
      ΣΤΑΥΡΟΣ ΣΚΟΠΕΛΙΤΗΣ: Σε ό,τι αφορά την τροπολογία-προσθήκη, την καταψηφίζουμε και αυτή, δεδομένου ότι καταψηφίσαμε και το σχετικό νόμο, το ν. 3299/2004. 
      Άλλωστε και στην πράξη οι ενισχύσεις που δόθηκαν, λειτούργησαν στην κατεύθυνση που είχαμε προδιαγράψει τότε ότι θα λειτουργήσουν, δηλαδή για την ενίσχυση του μεγάλου κεφαλαίου. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
      Το λόγο έχει η συνάδελφος κ. Ασημίνα Ξηροτύρη-Αικατερινάρη Κοινοβουλευτική Εκπρόσωπος και εισηγήτρια του Συνασπισμού Ριζοσπαστικής Αριστεράς.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Το ότι το νομοσχέδιο που συζητάμε σήμερα στην ουσία δεν είναι νομοσχέδιο, νομίζω ότι το έχει δεχθεί και ο εισηγητής της Πλειοψηφίας, το έχουμε καταλάβει όλοι. Απλώς περιλαμβάνει αποσπασματικές ρυθμίσεις προκειμένου να συμπληρωθούν ή να τροποποιηθούν κάποια θέματα. Μερικές από αυτές τις ρυθμίσεις μας βρίσκουν σύμφωνους, γιατί είναι ανάγκες που προκύπτουν από την ανάγκη επιτάχυνσης των διαδικασιών απορρόφησης κοινοτικών πόρων κ.λπ., αλλά και άλλες ρυθμίσεις οι οποίες δεν μας βρίσκουν σύμφωνους και οι οποίες, θα έλεγε κανείς, ότι εντάσσονται στις γνωστές παρεμβάσεις που κάνουν οι εκάστοτε κυβερνήσεις στις μεγάλες οργανώσεις και στην προκειμένη περίπτωση, στις συνεταιριστικές οργανώσεις κ.ο.κ. 
      Είμαστε σε μια περίοδο που θα μπορούσε κανείς να πει ότι είναι μια περίοδος ύφεσης για τον αγροτικό κόσμο. Επικρατούν οι κινητοποιήσεις των εκπαιδευτικών, ο αγροτικός κόσμος περιμένει, ησυχάζει και προσπαθεί να κλείσει τις πληγές του από τις μεγάλες καταστροφές που έγιναν από τις πλημμύρες. Για μια ακόμη φορά, πλήττεται ο αγροτικός κόσμος, ανοχύρωτος εντελώς και με παντελή έλλειψη αρδευτικών και αντιπλημμυρικής προστασίας έργων, δεν μπορεί να περισώσει ούτε τις καλλιέργειές του αλλά ούτε και τις οικοσκευές του. Αυτά τα έργα, τα μικρού και μεσαίου χαρακτήρα, τα καλά έργα που χρειάζονται για τους πολίτες της υπαίθρου, για τους αγρότες, για τους εργαζόμενους, λείπουν παντελώς από το σχεδιασμό του Προγράμματος Δημοσίων Επενδύσεων.
      Από την άλλη πλευρά, είμαστε στην πρώτη χρονιά εφαρμογής της αναθεωρημένης Κ.Α.Π.. Υπάρχουν σημαντικά προβλήματα, μεγάλος προβληματισμός για την επιλογή της ολικής αποδέσμευσης, σημαντικά προβλήματα για την ενεργοποίηση και την καταγραφή των δικαιωμάτων. Μεταξύ των άλλων, εμείς τουλάχιστον θεωρήσαμε ανορθόδοξο και το σύστημα να μεταφερθούν σημαντικές δραστηριότητες και αρμοδιότητες του κράτους -που θα μπορούσε να το κάνει με τις κεντρικές και περιφερειακές του υπηρεσίες- για την ενεργοποίηση και καταγραφή των δικαιωμάτων στην ΠΑ.Σ.Ε.ΓΕ.Σ. κ.ο.κ..
      Υπάρχουν σημαντικά και μεγάλα προβλήματα με ομάδες παραγωγών και πρόσφατα –κρατάει βέβαια πολύ καιρό- έγινε το «μπουμ» τελικά με τα μεγάλα προβλήματα που αντιμετωπίζουν οι κτηνοτρόφοι. Κυρίως τα προβλήματα δημιουργούνται από τις συμφωνίες, από τα λεγόμενα καρτέλ των μεγάλων επιχειρήσεων και από το ότι τελικά το Υπουργείο Ανάπτυξης, που έχει την ευθύνη της Επιτροπής Ανταγωνισμού και της εποπτείας της διαμόρφωσης των τιμών, εξακολουθεί να απαντά με τη γνωστή συνταγή, ότι δεν μπορούμε να παρέμβουμε στη ρύθμιση των τιμών, σε μια ελεύθερη αγορά διαμορφώνονται από μόνες τους και ότι ο κτηνοτρόφος έχει τη δυνατότητα της διαπραγμάτευσης, αν ήταν δυνατόν να μην την είχε και αυτή. Εσείς τουλάχιστον, κύριε Υπουργέ, πάρα πολύ καλά γνωρίζετε και τα επισημάνατε αυτά στις αντίστοιχες συζητήσεις που έγιναν αυτόν τον καιρό, ότι δεν είναι οργανωμένοι, δεν υπάρχει συνεταιρισμός, όπως θα έπρεπε. Είναι μεμονωμένες ομάδες, δηλαδή δεν μπορούν να διασφαλίσουν και να υποστηρίξουν τα συμφέροντά τους. Αυτό, όμως, δεν το ξέρει το άλλο Υπουργείο; Δεν το ξέρει το Υπουργείο Ανάπτυξης; Δεν το ξέρει το Υπουργείο Οικονομικών; Όταν δεν υπάρχει διαμορφωμένο στην κοινωνία, για ορισμένες ομάδες παραγωγών, ισχυρό όργανο το οποίο να μπορεί να διαπραγματεύεται συλλογικά τις τιμές και τα λοιπά, θα πρέπει η πολιτεία να τους προστατέψει από αυτά τα φαινόμενα της κερδοσκοπίας και των συνεννοήσεων, των λεγόμενων καρτέλ. 
      Θα περίμενε, λοιπόν, κανείς και το Υπουργείο Ανάπτυξης, με όλα αυτά τα προβλήματα τα οποία υπάρχουν, να έχει ένα νομοσχέδιο –ιδιαίτερα για τα μεγάλα θέματα που εμφανίζονται με τις ομάδες παραγωγών, με το συνεταιριστικό κίνημα, με την αγορά- ώστε να μπορεί να κάνει ουσιαστικές παρεμβάσεις. Θα έπρεπε να έχει συγκροτήσει ένα σχετικό νομοσχέδιο και όχι να μας φέρει σήμερα αυτές τις αποσπασματικές ρυθμίσεις ή ας είχε και αυτές τις αποσπασματικές ρυθμίσεις ως «και άλλες διατάξεις» σε ένα νομοσχέδιο, όμως, που θα μπορούσε ή θα προσπαθούσε να επιλύσει τα μεγάλα σύγχρονα προβλήματα που έχει ο αγροτικός τομέας. 
      Δεν υπάρχει, λοιπόν, αυτή η ενεργοποίηση από το Υπουργείο Αγροτικής Ανάπτυξης. Έχει εφησυχάσει και εμείς λέμε πως αυτό δεν είναι σωστό και για έναν ακόμη λόγο: Οι απορροφήσεις για αντίστοιχα προγράμματα από το Γ΄ Κοινοτικό Πλαίσιο Στήριξης δεν πάνε καλά στον αγροτικό τομέα. Ο σχεδιασμός και ο προγραμματισμός για το Δ΄ Κοινοτικό Πλαίσιο Στήριξης δεν μας είναι γνωστός. Δεν υπάρχουν αντίστοιχες συζητήσεις, για να δούμε πώς θα αποδώσουν καλύτερα αυτά τα προγράμματα. Θα αναφέρω μερικά παραδείγματα όσον αφορά τα θέματα ποιότητας και τα αντίστοιχα προγράμματα από το Γ΄ Κοινοτικό Πλαίσιο Στήριξης που είναι στην κυριολεξία στο «μηδέν». Δεν είχαν καμία χρηματοδότηση και κανένα ενδιαφέρον. 
      Ας αρχίσουμε από το άρθρο 1. Δεν έχουμε καμία αντίρρηση για τη ρύθμιση αυτή. Είναι λογικό η τριμελής επιτροπή να συμπληρωθεί, δηλαδή, να αντικατασταθεί ο εκπρόσωπος της Αγροτικής Τράπεζας με το δασικό υπάλληλο πρώτου βαθμού κ.λπ. του κάθε νομού. 
      Τώρα τα θέματα της Αγροτικής Τράπεζας είναι κάποια άλλα ζητήματα, τα οποία δεν θα συζητήσουμε επ’ ευκαιρία αυτής της ρύθμισης. 
      Πολύ σημαντικό είναι το θέμα της υλοτομίας. Όμως, τον κλάδο των υλοτόμων τον έχετε ξεχάσει, κύριε Υπουργέ. Θα μας ήταν ιδιαίτερα χρήσιμος. Από τις συζητήσεις που κάναμε στις μεγάλες πυρκαγιές στην Κασσάνδρα και σε άλλες περιοχές φάνηκε πόσο χρήσιμος θα ήταν αυτός ο κλάδος, όταν είναι ακμαίος, όταν υποστηρίζεται από την πολιτεία και παράλληλα με την άλλη δραστηριότητά του θα μπορούσε να ενταχθεί και σ΄ αυτό το σύστημα της προστασίας των δασών και γενικά των αγροτικών εκτάσεων. Δεν υπάρχει, όμως, κανένα πρόγραμμα γι’ αυτούς. Είναι εγκαταλελειμμένοι. 
      Με αυτή τη ρύθμιση υπάρχει, βέβαια, μία βοήθεια και θα συμφωνήσουμε σ΄ αυτή τη ρύθμιση. Παρ’ όλα αυτά, δεν τελειώνουμε εδώ μ΄ αυτόν το σημαντικό κλάδο, που θα πρέπει να υπάρξει και θα πρέπει να επιβιώσει στην ύπαιθρο, γιατί πραγματικά είναι ενταγμένος στο όλο σύστημα της προστασίας του περιβάλλοντος, της προστασίας της υπαίθρου. Θα πρέπει να επιβιώσει και να βοηθηθεί αυτός ο κλάδος. 
      Στο άρθρο 2 αναφέρονται οι γνωμοδοτικές επιτροπές παρακολούθησης κ.λπ.. Αφορά, δηλαδή, το γραφειοκρατικό, πολυδαίδαλο, συγκεντρωτικό κ.λπ. σύστημα διαχείρισης του Γ΄ Κοινοτικού Πλαισίου Στήριξης που ξεκίνησε με το ν. 2001 και συνεχίστηκε με κάποιες άλλες τροποποιήσεις. Πράγματι, αυτές οι επιτροπές παρακολούθησης έχουν ένα τεράστιο φόρτο εργασίας. Δεν προλαβαίνουν τις δουλειές τους, ώστε να τελειώσουν τις υποχρεώσεις τους.  
      Μαζί μ΄ όλα αυτά και μ΄ άλλες δυσλειτουργίες που έχει, όλο αυτό το σύστημα διαχείρισης του Γ΄ Κοινοτικού Πλαισίου Στήριξης μας έχει οδηγήσει, δύο χρόνια πριν από την εκπνοή του και ούτε τρεις μήνες μέχρι το τέλος του 2006, στο να έχουμε ακόμη 30% δεσμεύσεων να κάνουμε μέσα σε τρεις μήνες και, βέβαια, να απορροφήσουμε πάνω από το μισό των πόρων μέσα σε δύο χρόνια, πράγμα το οποίο δεν θα γίνει και θα χάσουμε σημαντικούς πόρους. 
      Η αποσπασματική, αλλά αναγκαία αυτή ρύθμιση θα έλεγα ότι γινόταν μέχρι τώρα με κάποιες εγγραφές επιτροπών κ.λπ., οι οποίες δεν είχαν και νόμιμο χαρακτήρα. Όμως, το πρόβλημα του πώς θα αποδώσει το όλο αυτό σύστημα δεν λύνεται με τέτοιες αποσπασματικές ρυθμίσεις. 
      Τουλάχιστον μαζέψτε όλα αυτά τα προβλήματα και κάντε κάτι, για να μπορέσει να υπάρξει ένας σωστός σχεδιασμός, ένας πραγματικός δημοκρατικός σχεδιασμός και προγραμματισμός και μία ορθή διαχείριση του Δ΄ Κοινοτικού Πλαισίου Στήριξης. 
	Όσον αφορά τα θέματα των ταμείων, δηλαδή το άρθρο 3, για τη διαχείριση των πιστώσεων του Ευρωπαϊκού Γεωργικού Ταμείου Εγγυήσεων, των ταμείων προσανατολισμού των εγγυήσεων κ.λπ., δεν θα διαφωνήσουμε μ΄ αυτή τη ρύθμιση, φαίνεται να είναι αναγκαία από τα θέματα και τις υποχρεώσεις μας με την Ευρωπαϊκή Ένωση. Δεν θα διαφωνήσουμε ότι ο Ο.Π.Ε.Κ.Ε.Π.Ε. θα έχει την ευθύνη  της διαχείρισης των πιστώσεων αυτών των ταμείων. 
	Με το άρθρο 4 είμαστε αντίθετοι για πολλούς λόγους. Και από τους άλλους συναδέλφους της Αντιπολίτευσης έχει αναπτυχθεί μια πάρα πολύ σωστή επιχειρηματολογία. Δηλαδή τι πάτε να κάνετε; Προωθείτε μια ρύθμιση για την παράταση των διοικητικών συμβουλίων, η οποία μάλιστα έρχεται να νομιμοποιήσει εκ των υστέρων διοικητικά συμβούλια πρωτοβαθμίων συνεταιρισμών των οποίων έχει λήξει η θητεία; Με συγχωρείτε, κύριε Υπουργέ. Αν αυτά τα συμβούλια πάνε στις διάφορες τράπεζες κ.λπ., τι νομική κάλυψη θα έχουν; Τι πράξεις, δηλαδή, θα υπογράψουν αυτά τα συμβούλια, των οποίων έχει λήξει η θητεία τους; Και πάτε να τα νομιμοποιήσετε μ’ αυτό το σχέδιο νόμου. Εγώ νομίζω ότι υπάρχει πραγματικά ένα τεράστιο νομικό πρόβλημα. Και εν πάση περιπτώσει, το δεύτερο μεγάλο θέμα, δηλαδή τροποποίηση του καταστατικού χωρίς πλειοψηφία των 2/3; Όλοι έχουμε κάνει σε πρωτοβάθμιους συλλόγους, που φτιάξαμε καταστατικά, μέχρι ομοσπονδίες κ.λπ.. Δεν υπάρχει τέτοιο θέμα. Δηλαδή, με μία απλή πλειοψηφία θα γίνει αλλαγή καταστατικού επειδή εσείς έτσι το θέλετε μ΄ αυτή την παράταση που θέλετε να δώσετε στα διοικητικά συμβούλια; Δεν είναι νόμιμη αυτή η ρύθμιση, κύριε Υπουργέ, και δεν μπορεί να γίνει. Θα μπορούσαν να γίνουν εκλογές. Γιατί δεν έγιναν; Επειδή έγιναν οι δημοτικές και νομαρχιακές εκλογές; Δεν υπάρχει κανένα πρόβλημα. Θα μπορούσαν να είχαν γίνει στο χρόνο που έπρεπε να γίνουν και μετά αν έβλεπαν ότι πράγματι υπάρχουν προβλήματα στην τριετή θητεία, μέσα από τις καταστατικές τους διαδικασίες να κάνουν και τις αλλαγές στο καταστατικό και να μεγαλώσουν τη θητεία του συμβουλίου κ.ο.κ.. Αλλά να ερχόμαστε με νόμο και να παρεμβαίνουμε σε καταστατικές διατάξεις και με νόμο να καθορίζουμε ότι με μία απλή πλειοψηφία θα αλλάζεται το καταστατικό, είναι μία παρέμβαση που δεν είναι σωστή για το συνδικαλιστικό και συνεταιριστικό κίνημα και δεν μας βρίσκει σύμφωνους.
	Το άρθρο 5 που αφορά τα θέματα πιστοποίησης των αγροτικών προϊόντων και στο ότι δίνεται αυτή η δυνατότητα να κάνει πιστοποίηση και η ΠΑ.Σ.Ε.ΓΕ.Σ.: κατ΄αρχάς να δούμε ποια ερωτήματα μπαίνουν με την ευκαιρία αυτής της ρύθμισης τα οποία πρέπει να απαντηθούν ή να διευκρινιστούν, γιατί δημιουργείται εδώ ένας ακόμη οργανισμός πιστοποίησης οριζόντια –δηλαδή δίπλα στους ήδη υπάρχοντες ιδιωτικούς φορείς- προκειμένου να καλυφθεί η αυξημένη ζήτηση πιστοποίησης και ελέγχου για βιολογική γεωργία και κτηνοτροφία, καθώς και της ολοκληρωμένης διαχείρισης της αγροτικής παραγωγής. Και νομίζω ότι ο κ. Βεργίνης το έχει θέσει πολύ καλά, τα θέματα υπάρχει και ο προβληματισμός στην έκθεση της Επιστημονικής Επιτροπής…
	(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
	Θέλω και εγώ λίγο χρόνο, κύριε Πρόεδρε.
      Όμως η ΠΑ.Σ.Ε.ΓΕ.Σ. έχει στην τάξη της ως μέλη αγρότες-παραγωγούς των οποίων η παραγωγή θα πιστοποιείται. Ενδέχεται, δηλαδή, να εξελιχθεί σε πιστοποιητικό οργανισμό που θα ελέγχει και θα πιστοποιεί τον εαυτό της, τα μέλη της. Γι΄ αυτό πρέπει ο ρόλος αυτός της ΠΑ.Σ.ΕΓ.Ε.Σ. να υλοποιηθεί μέσω μίας ειδικής υπηρεσίας. Έτσι το λέμε εμείς. Διαφορετικά έκανε την πρόταση ο κ. Βεργίνης. Παρ’ όλα αυτά θα πρέπει εδώ να υπάρχει ένας ενδιάμεσος φορέας. Δεν μπορεί να γίνεται άμεσα από την ΠΑ.Σ.ΕΓ.Ε.Σ..
      Επί τη ευκαιρία αυτής της ρύθμισης, θα ήθελα να συζητήσουμε λίγο για το σύστημα πιστοποίησης. Τι έχουμε στο σύστημά μας; Έχουμε το Εθνικό Σύστημα Διαπίστευσης. Βέβαια την όλη διαδικασία να την επιβλέπει ο Ο.Π.Ε.Γ.Ε.Π.. Ο Ο.Π.Ε.Γ.Ε.Π., δηλαδή, είναι αυτό το όργανο το οποίο επιβλέπει το όλο σύστημα της διαπίστευσης των αγροτικών προϊόντων. 
      Παρ’ όλα αυτά όμως –το έχουμε συζητήσει και άλλες φορές αυτό- δεν υπάρχει ακόμη ένας εσωτερικός κανονισμός ή έστω μία κοινή υπουργική απόφαση που να κατοχυρώνει τον ελεγκτικό ρόλο του Ο.Π.Ε.Γ.Ε.Π. ως ένα νομικό πρόσωπο ιδιωτικού δικαίου για την άσκηση μίας εθνικής πολιτικής, ιδιαίτερα στην πιστοποίηση των φορέων, όπως και μίας πολιτικής ποιότητος, δηλαδή, μίας πολιτικής που θα ενισχύσει περισσότερο τα προϊόντα και λιγότερο τις καλλιέργειες.
      Δεν έχει, κύριε Υπουργέ, ο Ο.Π.Ε.Γ.Ε.Π. εκείνες τις δραστηριότητες που θα του δώσουν πράγματι την οντότητα και το κύρος ενός ελεγκτικού μηχανισμού. Αυτό θα έπρεπε και σ’ αυτό το νομοσχέδιο να το είχατε τακτοποιήσει ή τουλάχιστον σας λέω ότι πρέπει να το κάνετε, έστω μέσω μίας κοινής υπουργικής απόφασης, ενός εσωτερικού κανονισμού λειτουργίας των Ο.Π.Ε.Γ.Ε.Π.. 
      Δεν έχει, δηλαδή, όλη εκείνη τη νομοθετική κάλυψη ούτως ώστε να μπορεί να επεμβαίνει και να ελέγχει το όλο σύστημα διαχείρισης. Αυτό, δηλαδή, το να λειτουργήσει το όλο σύστημα ποιότητας, μας είναι πάρα πολύ απαραίτητο πλέον και με τις διατάξεις και τη φιλοσοφία της αναθεωρημένης Κ.Α.Π..
      Βέβαια, πρέπει να δούμε τι έγινε μέχρι τώρα σε θέματα προώθησης μέτρων και προγραμμάτων από το Γ΄ Κοινοτικό Πλαίσιο Στήριξης για τα θέματα ποιότητας. Από κάποιες καταστάσεις που πήρα μέσω του internet βλέπω σε δύο μέτρα παρεμβάσεις για το γεωργικό προϊόν, ανάπτυξη και προώθηση μεθόδων ολοκληρωμένης βιολογικής καταπολέμησης ασθενειών, κατάρτιση και εγκαθίδρυση προγραμμάτων ποιότητας, απορρόφηση μηδέν, όπως και χρήματα βέβαια πολύ ελάχιστα. Όσο ψάχνει κανείς, ακόμα και στα έργα-γέφυρες που υπήρχαν μεταξύ του Β΄  και του Γ΄ Κοινοτικού Πλαισίου Στήριξης, ακόμα και εκεί δεν υπάρχει καμία πρόοδος.
      Είχα διαβάσει το Μάρτιο -και το είχα κρατήσει- ένα άρθρο στον Τύπο που έθετε πολύ σημαντικά θέματα για το σύστημα ποιότητος στη χώρα μας. Βέβαια, σ’ αυτά τα σημαντικά θέματα έλεγε ότι η ανάγκη της πιστοποίησης, οι καλύτερες τιμές πώλησης των πιστοποιημένων προϊόντων και οι επιπλέον επιδοτήσεις που απολαμβάνουν έχουν δημιουργήσει μία μεγάλη εισροή παραγωγών στα διάφορα συστήματα πιστοποίησης. Αυτό έχει ως αποτέλεσμα οι εταιρείες πιστοποίησης αλλά και οι κρατικές υπηρεσίες ελέγχου να βρίσκονται –το άρθρο λέει- σε οριακό επίπεδο. 
      ΠΡΟΕΔΡΕΥΩΝ (Σωτήρης Χατζηγάκης):  Ολοκληρώστε, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνω, κύριε Πρόεδρε.
      Εμείς λέμε είναι ανεπαρκείς προκειμένου να διεκπεραιώσουν σωστά και με ποιότητα, να παράξουν, δηλαδή, υπηρεσίες ποιότητας οι εταιρείες πιστοποίησης και οι υπηρεσίες ελέγχου του συστήματος ποιότητος -ο Ο.Π.Ε.Γ.Ε.Π.- σε όλο αυτό το σύστημα. Θα πρέπει να το δείτε σε βάθος και με πιο ολοκληρωμένες ρυθμίσεις.
      Τώρα, όσον αφορά –και τελειώνω, κύριε Πρόεδρε- τον Ελληνικό Οργανισμό Γάλακτος, θέλω να πω το εξής. Δεν έλειπε ο δεύτερος αντιπρόεδρος μπροστά στα τόσα προβλήματα που υπάρχουν με το γάλα. Δημιουργήθηκαν και δύο άλλα προβλήματα στο παρελθόν με τη θέση του γενικού διευθυντού, που είχε προβλεφθεί πέρα από γεωτεχνικός να είναι και οικονομολόγος. Η θέση έχει καλυφθεί ατύπως επί δύο χρόνια αυτήν τη στιγμή και δεν έχει ρυθμιστεί η θέση του γενικού διευθυντού κανονικά, όπως προβλέπεται.
      Από την άλλη πλευρά, λοιπόν, συζητάμε για το δεύτερο αντιπρόεδρο και δεν  έρχονται ρυθμίσεις, όπως σας είπα και στην ομιλία μου επί της αρχής, που να μπορούν να ανακουφίσουν τους γαλακτοπαραγωγούς αυτή τη στιγμή από τη μεγάλη πίεση την οποία δέχονται από τις μεγάλες γαλακτοβιομηχανίες.
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κυρία Ξηροτύρη. Πείτε την τελευταία σας φράση. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Και βέβαια θα μπορούσε εδώ ο ΕΛ.Ο.Γ., μέσα από μία άλλου τύπου αναβάθμιση και όχι μόνο με έναν αντιπρόεδρο, να προσφέρει πράγματι στον κλάδο αυτό σημαντικές υπηρεσίες, ούτως ώστε να μπορέσει να σταθεί σ’ αυτήν την άκρως ανταγωνιστική αγορά.
      Γι’ αυτό πολλά απ’ αυτά τα άρθρα δεν θα τα ψηφίσουμε, όπως βέβαια και την τροπολογία.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Ξηροτύρη.
      Εισερχόμαστε στον κατάλογο των ομιλητών. Πρώτος εγγεγραμμένος ομιλητής είναι ο κ. Ανδρέας Λυκουρέντζος, ο οποίος έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, παρακολουθώντας τη συζήτηση στην Ολομέλεια της Βουλής διαπίστωσα ότι ο εισηγητής της Μειοψηφίας δεν ξέφυγε από το κλίμα των τελευταίων εβδομάδων, το οποίο επιχειρείται να διαμορφωθεί ως μόνιμη πολιτική ατμόσφαιρα στη χώρα μας. Καταστροφολογία, ισοπέδωση, πόλωση: Τίποτα δεν έχει γίνει στην αγροτική οικονομία, τίποτα το καλό για τους αγρότες δεν έχει επιτευχθεί, τα πάντα βαίνουν στην αρνητική κατεύθυνση, τα πάντα φθίνουν, η αγροτική παραγωγή αποδιοργανώνεται, οι τιμές είναι εξευτελιστικές, η πολιτεία αδιαφορεί και όλα αυτά τι αποδεικνύουν; Μια περιφρόνηση στην πραγματικότητα. Είναι εύκολο να αντιπολιτεύεται κανείς την Κυβέρνηση, περιφρονώντας την αλήθεια, γιατί τότε πρέπει να «κατασκευάσει» ενοχές, πρέπει να «κατασκευάσει» παραλείψεις, λάθη, να αποδείξει ότι ο ρόλος του να αντιπολιτεύεται την Κυβέρνηση τεκμηριώνεται, εδράζεται σε κάποια ντοκουμέντα και στοιχεία.
      Όμως, βεβαίως, η πραγματικότητα είναι εντελώς διαφορετική. Θυμάμαι πάντοτε –και απαντώ στους συναδέλφους της Αντιπολίτευσης όταν, κύριε Υπουργέ, μεταχειρίζονται τέτοια επιχειρήματα- ότι όταν τα γεγονότα δεν συμφωνούν μαζί τους, τόσο το χειρότερο για τα γεγονότα. Προβαίνουν αμέσως στη διαστρέβλωση, στην αλλοίωση της πραγματικότητας. 
      Κυρίες και κύριοι συνάδελφοι της Αντιπολίτευσης, δεν είναι αυτή η καλύτερη στρατηγική για να μας αντιπολιτευθείτε. Είναι μια στρατηγική που σας οδηγεί σε συνεχείς ήττες, σε μια πορεία απώλειας της επικοινωνίας σας με το εκλογικό σώμα, απώλειας της σχέσεως εμπιστοσύνης με την κοινωνία και τους πολίτες.
      Θα μου πείτε, κύριε Υπουργέ, γιατί ενδιαφέρομαι εγώ για την στρατηγική της Αντιπολίτευσης. Ενδιαφερόμαστε όλοι εμείς της Νέας Δημοκρατίας, γιατί εμάς δεν μας ενδιαφέρει μόνο το κομματικό συμφέρον. Μας ενδιαφέρει ο τόπος και έχουμε την αξίωση να έχουμε απέναντί μας μια Αξιωματική Αντιπολίτευση προτάσεων και όχι μια Αντιπολίτευση η οποία λειτουργεί με δημοσιογραφικά χαρακτηριστικά. Δεν έχουμε ανάγκη σχολίων. Έχουμε ανάγκη υπεύθυνης κριτικής και συγκεκριμένων προτάσεων, που να διατυπωθούν απέναντι στη δική μας πολιτική.  
      Πώς όμως να το κάνετε αυτό, κυρίες και κύριοι συνάδελφοι της Αντιπολίτευσης; Είναι πολύ κοντινό το δικό σας παρελθόν στη διακυβέρνηση του τόπου. Είναι βαρύ το τίμημα της πολιτικής σας σ’ όλους τους τομείς της δημόσιας ζωής. Και βεβαίως είναι βαρύ για τους αγρότες, χάριν των οποίων συζητούμε σήμερα στην Ολομέλεια της Βουλής. Και είναι βαρύ διότι όλοι ενθυμούμαστε και τις κινητοποιήσεις των αγροτών και τις διεκδικήσεις και τα πολλά τα λόγια τα μεγάλα, αλλά και τα σοσιαλιστικά σας πειράματα. Για θυμηθείτε πώς ξεκινήσατε απέναντι στους αγρότες από τη μεγάλη μέρα, –μεγάλη για σας- τη 18η Οκτωβρίου του ’81. Είκοσι πέντε χρόνια μετά: Αυτοδιαχείριση; Κολεκτιβοποίηση; Συνεταιρισμοί που έκαναν εμπόριο, συνεταιρισμοί που βυθίστηκαν στα χρέη. Αγροτική Τράπεζα: απύθμενα τα χρέη, τα οποία βεβαίως πλήρωσαν οι Έλληνες φορολογούμενοι, οι δύστυχοι, επίσης, αγρότες εκεί στη Μακεδονία με τα καπνά, οι οποίοι είχαν εμπιστευθεί πολλές φορές την πώλησή τους στους περιβόητους αγροτικούς συνεταιρισμούς, τους οποίους οι δικές σας διοικήσεις καταχρεοκόπησαν και ουδέποτε αυτοί εισέπραξαν τον κόπο τους, το αντίτιμο της σοδειάς τους.
      Βέβαια βιάζεστε να τα λησμονείσετε όλα αυτά. Άλλωστε έχουν περάσει τόσα χρόνια και δικαιούστε κι εσείς, αφού προσχωρήσατε στις φιλελεύθερες επιλογές, να έρχεστε και να μας ζητάτε και το λόγο, αλλά δεν είναι εύκολο να το πράξετε όταν μας έχετε καταλείψει αυτό το τεράστιο χρέος. Πολύ εύκολα μας είπατε: «Μία σειρά από νομοθετήματα που έχετε ψηφίσει δεν τα εφαρμόζετε ή δεν επιταχύνονται οι διαδικασίες για να εφαρμοστούν». Σας συγχαίρουμε κατ’ αρχάς για τη μεγαλοθυμία να αναγνωρίσετε ότι ολοκληρώνεται το θεσμικό πλαίσιο της Κυβέρνησης για να τεθούν γερές βάσεις για την αγροτική οικονομία και την αγροτική ανάπτυξη. Λησμονάτε όμως –παραλείπετε σκοπίμως- να μας πείτε για ποιο λόγο κατά τη γνώμη σας δεν προχωράνε όλα αυτά. 
      Έχουμε απέναντί μας μια Κυβέρνηση που ψηφίζει τη μία εβδομάδα και λησμονεί την άλλη; Έχουμε μία Κυβέρνηση η οποία ενώ εφαρμόζει το πρόγραμμά της, δεν θέλει να μεγιστοποιήσει την αποτελεσματικότητά της; Ούτε το ένα συμβαίνει ούτε το άλλο. Ο βραχνάς του δημοσίου χρέους, η ανάγκη να περιορίζεται το έλλειμμα, η ανάγκη να ξοδεύουμε λιγότερα κάθε χρόνο, αυτά είναι που εμποδίζουν τη δική μας πολιτική να αναπτυχθεί γιατί έχετε απέναντί σας, κυρίες και κύριοι συνάδελφοι του ΠΑ.ΣΟ.Κ., μία Κυβέρνηση η οποία σε όλα τα θέματα -όπως και σ’ αυτό το μεγάλο θέμα της εκπαίδευσης- προτιμά να μην είναι ευχάριστη, προτιμά να είναι χρήσιμη διότι τη συνταγή τη μάθαμε από σας, τη γνωρίζουμε: «Δανειστείτε σήμερα και πληρώνουν κάποιοι άλλοι αύριο». Αυτοί που πληρώνουν αύριο είναι τα παιδιά μας ή, αν θέλετε, είμαστε εμείς οι ίδιοι διότι τα χρέη της εικοσιπενταετίας πληρώνονται τώρα και αυτά τα χρέη που καταβάλλουμε, τα δάνεια και οι τόκοι δεν επιτρέπουν να αναπτύξουμε γενναιόδωρες πολιτικές ή να υλοποιήσουμε πλήρως το πρόγραμμά μας. Αν θυμίσω μόνο τα χρέη της Αγροτικής Τράπεζας, θα έφταναν αυτά που κάλυψε η σημερινή Κυβέρνηση όχι μόνο για επίδομα θέρμανσης, όχι μόνο για οτιδήποτε άλλο και όχι μόνο γι’ αυτούς που φέρατε προσφάτως με το νομοσχέδιό σας, αλλά για πολύ περισσότερες χιλιάδες Ελλήνων στους οποίους θα προσέφερε η σημερινή Κυβέρνηση.
      Θα αναφερθώ, λοιπόν, επιγραμματικά στις επιτυχίες της κυβερνητικής πολιτικής στον τομέα της αγροτικής οικονομίας. Οι αγρότες μας στην Αρκαδία, παρά τη δύσκολη οικονομική συγκυρία, παρά την αύξηση του κόστους παραγωγής από την αύξηση της τιμής του πετρελαίου –εκτός αν μας πείτε ότι φταίμε και για την αύξηση της τιμής του πετρελαίου- απολαύουν καλύτερες τιμές και φιλοδοξούμε και τη μείωση του κόστους παραγωγής να επιτύχουμε και καλύτερες τιμές για τους αγρότες.
      Εμείς δεν έχουμε τη μία επιλογή που λέει «χαμηλότερες τιμές για τους καταναλωτές στις λαϊκές αγορές» και την ίδια ώρα από την άλλη «υψηλότερες τιμές για τους αγρότες-παραγωγούς». Εμείς λέμε την αλήθεια και στη μία πλευρά και στην άλλη, ότι δηλαδή ο παραγωγός πρέπει να έχει το αξιοπρεπές εισόδημά του και ότι την ίδια ώρα οι μηχανισμοί της αγοράς πρέπει να λειτουργούν προς όφελος των καταναλωτών.
      Τώρα σε ό,τι αφορά τη νέα Κοινή Αγροτική Πολιτική, άκουσα ενστάσεις του τύπου «δεν μπορούμε να πληρώσουμε τα δικαιώματα». Κύριε Υπουργέ, λησμονούν οι συνάδελφοι της Αντιπολίτευσης -επειδή το βίωσα στην εκλογική μου περιφέρεια- ποιοι είχαν προσλάβει τις εταιρείες εκείνες που έκαναν την καταγραφή των δικαιωμάτων και γέμισαν τις ενώσεις γεωργικών συνεταιρισμών με εσφαλμένες εκτιμήσεις. Ποιοι τις έκαναν; Η προηγούμενη κυβέρνηση. Έχουμε ελαιοκομικό μητρώο; Τολμάτε να απαντήσετε σ’ αυτό το ερώτημα; Απ’ ό,τι ξέρω, στην εκλογική μου περιφέρεια τα πράγματα είναι πολύ δυσάρεστα και δεν θα πρέπει να επιχειρήσετε εδώ καμία απάντηση.
      Θέλω να αναφερθώ επιγραμματικά σε δύο-τρία άρθρα του νομοσχεδίου. Σε ό,τι αφορά την ΠΑ.Σ.ΕΓΕ.Σ. θέλω να συμφωνήσω, κύριε Υπουργέ, με τον εισηγητή της Πλειοψηφίας. Μη δίνετε την αποκλειστικότητα στην ΠΑ.Σ.Ε.ΓΕ.Σ. να λειτουργεί ως μηχανισμός πιστοποίησης. Δώστε τη δυνατότητα να συμμετέχει σε φορείς που θα κάνουν αυτήν την πιστοποίηση, να τους δοθεί η ευκαιρία, να τους δοθεί η δυνατότητα, αλλά όχι να έχουν το αποκλειστικό αυτό προνόμιο. 
      Θέλω επίσης να αναφερθώ στην υπόθεση του Ο.Π.Ε.Κ.Ε.Π.Ε.. Μιας και μιλάμε πολλές φορές στην Αίθουσα αυτή και περί αξιοκρατίας, μήπως ξέρετε τι συμβαίνει στον Ο.Π.Ε.Κ.Ε.Π.Ε. από πλευράς ποσοστών των συνδικαλιστικών παρατάξεων; Ούτε στην Αλβανία επί Χότζα δεν σημειώνονταν τέτοια ποσοστά που σημειώνει η συνδικαλιστική σας παράταξη. Το λέω αυτό για να σας προβληματίσει, αλλά και για να δείτε ότι η δική μας Κυβέρνηση μεταθέτει αρμοδιότητες σ’ αυτούς τους φορείς αδιαφορώντας, παραγνωρίζοντας ότι αυτοί οι μηχανισμοί ανήκουν κάπου αλλού πολιτικά και κομματικά. 
      Εμείς αγκαλιάζουμε όλους τους Έλληνες, τη Δημόσια Διοίκηση, δίνουμε σε όλους την ευκαιρία να συνεργαστούν μαζί μας. 
      Τέλος, κύριε Πρόεδρε, δεν μπορώ να μην αναφερθώ στο ότι οι αποζημιώσεις από τον ΕΛ.Γ.Α. καταβάλλονται στους χρόνους που δεσμεύτηκε η Κυβέρνησή μας προεκλογικά και κυρίως τα τεράστια χρέη τα οποία πληρώσαμε, που ενώ είχαν συσσωρευτεί, δεν είχε κανείς την ευαισθησία να πληρωθούν. 
      Και μία ακόμη παρατήρηση για την υλοτόμηση των δασών. Πρέπει, κύριε Υπουργέ, να κάνετε πάρα πολλά. Δεν επαρκεί αυτή η διάταξη. Είναι προς τη σωστή κατεύθυνση. Στην Αρκαδία έχουμε το Μαίναλο, έχουμε τον Πάρνωνα, είμαι σίγουρος ότι η οικονομική αξιοποίηση, η οικονομική ανάπτυξη των ορεινών όγκων, θα προστατεύσει και τα δάση και οικολογική συμπεριφορά αποδεικνύει και κυρίως προσφέρει ένα ταπεινό εισόδημα στους κατοίκους που εξακολουθούν να φυλάνε Θερμοπύλες. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λυκουρέντζο. 
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, μετά την ιστορική αναδρομή του συναδέλφου της Συμπολίτευσης που μόλις κατέβηκε από το Βήμα και την εμμονή του στο παρελθόν, καλό είναι να επανέλθουμε στην πραγματικότητα. Μια πραγματικότητα που λέει ότι εδώ και δυόμισι χρόνια όλα τα προβλήματα του αγροτικού χώρου οξύνονται, όλα τα προβλήματα της υπαίθρου αναβιώνουν σαν τον χειρότερο εφιάλτη. Οι αγρότες βιώνουν έντονη ανασφάλεια, αβεβαιότητα για το αύριο, προβληματίζονται για το μέλλον τους. 
      Το αγροτικό εισόδημα, κύριε συνάδελφε, μέχρι το 2003 είτε το θέλετε είτε όχι, αυξανόταν με ρυθμό της τάξης του 5%. Το 2004, το 2005 και το πρώτο εξάμηνο του 2006 μειώθηκε συνολικά κατά 16,04%. Συγκεκριμένα, 9,46% το 2004 1,98% το 2005, 4,6% μέχρι τον Αύγουστο του 2006. Αυτά είναι στοιχεία κυβερνητικά της Εθνικής Στατιστικής Υπηρεσίας. Αν τα αμφισβητείτε, μπορείτε να παρέμβετε και εκεί. 
      Το κόστος παραγωγής αυξάνεται καθημερινά και δεν δικαιολογείται, κύριε συνάδελφε, από την αύξηση των διεθνών τιμών πετρελαίου, γιατί είναι δυσανάλογα αυξημένο το κόστος σε σχέση με τις άλλες χώρες και αυτό είναι μια πραγματικότητα. Ταυτόχρονα, οι τιμές παραγωγού για όσες ποσότητες προϊόντων απορροφούνται, είναι σημαντικά μειωμένες. Την ίδια ώρα, οι καταναλωτές πληρώνουν –είναι μια πραγματικότητα και αυτό- 400% έως 800% παραπάνω. Η σχετική έρευνα της ΠΑ.Σ.Ε.ΓΕ.Σ. δείχνει ότι αυτή η ψαλίδα ανάμεσα στις τιμές παραγωγού και τιμές καταναλωτή, συνεχώς διευρύνεται. Η Κυβέρνηση έχει τεράστιες ευθύνες γι’ αυτή την κατάσταση, η οποία δημιουργήθηκε και ταυτίζεται απόλυτα με το διάστημα της δικής σας διακυβέρνησης. Η πολιτική των «ημετέρων» που ακολουθείται, ωφελεί μόνο τους μεγαλοεισαγωγείς, τους μεσάζοντες και τους βιομηχάνους και αφαιρεί ευθέως εισόδημα από την τσέπη των αγροτών και των καταναλωτών. 
      Η Νέα Δημοκρατία  προεκλογικά υποσχέθηκε τα πάντα στους Έλληνες αγρότες. Υποσχέθηκε αποζημιώσεις σε τρεις μήνες. Όλοι το θυμάστε αυτό. Μετεκλογικά, όχι σε τρεις ή δεκατρείς ή είκοσι τρείς μήνες αλλά, καθόλου δεν δίνει τις αποζημιώσεις. Δυόμισι χρόνια τώρα μάταια περιμένουν οι ελαιοπαραγωγοί του Νομού Ηρακλείου τις αποζημιώσεις από το χιονιά του Φεβρουαρίου του 2004 και από τις πυρκαγιές. Ο ΕΛ.Γ.Α. και το Υπουργείο Αγροτικής Ανάπτυξης, αντί να ξεπεράσουν τα όποια γραφειοκρατικά, πράγματι, προβλήματα υπάρχουν, όπως έχουν κάνει σε άλλες περιπτώσεις και καλώς το έχουν κάνει, ανακαλύπτουν συνεχώς νέα εικονικά εμπόδια για να μη δοθούν αυτές οι αποζημιώσεις. Οι κανονισμοί εφαρμόζονται κατά περίπτωση.
      Κύριε Υπουργέ, γι’ αυτήν την πολιτική των δύο μέτρων και δύο σταθμών, οι ελαιοπαραγωγοί του νομού Ηρακλείου σας έχουν κριτικάρει κατ’ επανάληψη. Πρόσφατα, μετά από ισχυρή ανεμοθύελλα, υπήρξαν νέες ζημιές στην ελαιοπαραγωγή του νομού. Διαβλέπω ότι θα ακολουθήσετε πάλι την ίδια τακτική για να μη δοθούν αποζημιώσεις. 
      Κυρίες και κύριοι συνάδελφοι, αυτή η κατάσταση που βιώνουν οι αγρότες, δεν φαίνεται να απασχολεί ως πρώτη προτεραιότητα την Κυβέρνηση. Μετά από δυόμισι χρόνια διακυβέρνησης από τη Νέα Δημοκρατία  καλούμαστε να συζητήσουμε ένα νομοσχέδιο που δεν είναι νομοσχέδιο. Είναι τέσσερις, πέντε τροπολογίες και δυο-τρεις ρυθμίσεις άσχετες μεταξύ τους και το μόνο κοινό που έχουν είναι ότι είναι γραμμένες στο ίδιο χαρτί.
      Δεν έχει αρχή, δεν έχει στόχο αυτό το νομοσχέδιο. Γι’ αυτό και με ευκολία συμφωνήσαμε να συζητηθεί συνολικά. Το γεγονός αυτό προφανώς και προδικάζει την ψήφο μας, η οποία είναι αρνητική. 
      Για την πορεία υλοποίησης του Γ΄ Κοινοτικού Πλαισίου Στήριξης η Κυβέρνηση αντί να αναλάβει πρωτοβουλίες, ούτως ώστε να προωθηθούν αποτελεσματικά τα επιχειρησιακά προγράμματα, ανακάλυψε ότι για όλα φταίει ο περιορισμός του αριθμού συνεδριάσεων των γνωμοδοτικών επιτροπών με όριο το πενήντα. Εάν συνεδριάζουν τριακόσιες εξήντα πέντε φορές το χρόνο, μπορούν άραγε να δώσουν το αποτέλεσμα εκείνο που δεν έχουν δώσει μέχρι τώρα; 
      Με το άρθρο 3 μεταβιβάζονται αρμοδιότητες στον Ο.Π.Ε.Κ.Ε.Π.Ε., χωρίς όμως ταυτόχρονα να λαμβάνεται καμία μέριμνα για την ενίσχυση του oργανισμού. Αντίθετα, η διοίκηση του Ο.Π.Ε.Κ.Ε.Π.Ε. εκδίωξε από τον οργανισμό όλα τα έμπειρα στελέχη που είχαν αποσπαστεί από άλλες υπηρεσίες για την εφαρμογή της νέας Κ.Α.Π.. 
      Με το άρθρο 4 η Κυβέρνηση παρεμβαίνει στην εσωτερική λειτουργία των συνεταιριστικών οργανώσεων, οι οποίες μετά από γενική συνέλευση έχουν ορίσει τη διάρκεια της θητείας τους στα τέσσερα χρόνια ή μπορούν να την ορίσουν. 
      Εμείς καταψηφίζουμε και αυτήν τη διάταξη, γιατί καταστρατηγεί τη δημοκρατική διαδικασία που απαιτεί αυξημένη πλειοψηφία για την τροποποίηση των καταστατικών διατάξεων. 
      Σε κάθε περίπτωση, κύριοι της Κυβέρνησης, αυτό δεν λύνει το πρόβλημα των συνεταιριστικών οργανώσεων. Απαιτείται μια πολιτική ενίσχυσης της ανταγωνιστικότητας των συνεταιρισμών και δεν βλέπουμε να υπάρχει τέτοια πολιτική. 
      Συμφωνούμε με τη δυνατότητα να ιδρύουν οι συνεταιριστικές οργανώσεις φορέα πιστοποίησης, συγκεκριμένα η ΠΑ.ΣΕ.ΓΕ.Σ. για τα αγροτικά προϊόντα, αλλά αυτό σε καμία περίπτωση δεν αρκεί. Χρειάζεται πραγματική ενίσχυση του Ο.Π.Ε.ΓΕ.Π., χρειάζεται να εκπονηθούν και να υλοποιηθούν νέα προγράμματα για την πιστοποίηση της ποιότητας και την προώθηση των εξαγωγών στα πρότυπα του μέτρου 4.3 που εφαρμόστηκε στο Γ΄ Κοινοτικό Πλαίσιο Στήριξης. 
      Κυρίες και κύριοι συνάδελφοι, στο προηγούμενο διάστημα γίναμε μάρτυρες γεγονότων που αποδεικνύουν για άλλη μια φορά ότι η επανίδρυση του κράτους με την κομματική στελέχωση οδηγεί στην απαξίωση των θεσμών. Η Επιτροπή Ανταγωνισμού υπήρξε θύμα της πολιτικής του Υπουργείου Ανάπτυξης για τη συγκέντρωση της απόλυτης εξουσίας στο γραφείο του Υπουργού. 
      Οι κτηνοτρόφοι μπροστά στο αδιέξοδο που οδηγούνται ζητούν από την Κυβέρνηση να πάρει μέτρα για την προστασία της κτηνοτροφίας και του γάλακτος από τα καρτέλ των βιομηχάνων και από τους επιτήδειους που προωθούν τη νοθεία. Η Κυβέρνηση, όμως, δυστυχώς συνεχίζει στον ίδιο ρυθμό. Φέρνει με το νομοσχέδιο που συζητάμε ειδική διάταξη για τη δημιουργία νέας θέσης για το διορισμό ενός ακόμα κομματικού στελέχους. 
      Όχι, κύριε Υπουργέ! Η προστασία της κτηνοτροφίας και της ελληνικής παραγωγής γάλακτος δεν μπορεί να γίνει με τη δημιουργία δεύτερης θέσης αντιπροέδρου στο διοικητικού συμβούλιο του ΕΛΟΓ! Χρειάζεται  σχέδιο, χρειάζεται βούληση και η Κυβέρνηση δεν φαίνεται να έχει ούτε το ένα ούτε το άλλο. Έχετε αφήσει τους Έλληνες αγρότες στην τύχη τους. Γι’ αυτό και όταν έρθει η ώρα να είστε σίγουροι ότι οι αγρότες και οι κτηνοτρόφοι θα σας ανταμείψουν αναλόγως. Το πρώτο μήνυμα σάς το έδωσαν με τις τοπικές εκλογές. 
      Τώρα, αν εσείς, κύριε συνάδελφε, δεν το ακούσατε ή δεν το διαβάσατε σωστά, δεν φταίει ούτε το μήνυμα ούτε οι πολίτες που το έστειλαν. Μάλλον τα σκούρα μπλε γυαλιά που φοράτε φταίνε ή οι ωτασπίδες σε ορισμένες περιπτώσεις. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κεγκέρογλου. 
      Ο κ. Αγοραστός έχει το λόγο. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε. 
      Κύριε Υπουργέ, κυρίες και κύριοι συνάδελφοι, ακούσαμε για το παρελθόν. Κύριοι συνάδελφοι, σε ό,τι αφορά το παρελθόν, το παρελθόν όταν μετριέται στις επιπτώσεις του, δεν είναι παρελθόν. Είναι χρόνος μέλλοντος. Για τους νομικούς θα έλεγα ότι αποτελεί αρνητικό καταπίστευμα. Κάθε φορά, λοιπόν, που θα αναφερόμαστε στο παρελθόν, θα το κάνουμε για να προσδιορίζουμε το σημείο εκκίνησης της νέας διακυβέρνησης. 
      Δεν ανατρέχουμε στο παρελθόν εμείς και δεν το χρησιμοποιήσαμε ούτε το χρησιμοποιούμε ως πολιτική κολυμβήθρα του Σιλωάμ. Αυτό ανήκει στο παρελθόν. Αυτό το έκαναν με φαρισαϊκή επιτυχία οι προκάτοχοί μας, οι οποίοι μέχρι και τον προϋπολογισμό του 2004, δηλαδή, μετά από έντεκα συνεχή δικά τους χρόνια διακυβέρνησης της χώρας, χρέωναν τις αδυναμίες και τα λάθη τους στα τρία χρόνια που κυβέρνησε η Νέα Δημοκρατία. 
        Να εξηγούμαστε, λοιπόν. Όσο υπάρχουν προβλήματα που δημιούργησε το ΠΑ.ΣΟ.Κ., θα μιλάμε και για τα προβλήματα και για τα αίτια που τα δημιούργησαν και για τις ευθύνες ΠΑ.ΣΟ.Κ.. Θα μιλούμε όμως, προωθώντας λύσεις. Και τις λύσεις στα προβλήματα δεν τις δίνουν –όπως δεν τις έδωσαν μέχρι τώρα- ούτε τα επιπλέον δανεικά ούτε ο λαϊκισμός ούτε η συντήρηση. Λύσεις δίνουν οι μεταρρυθμίσεις της οικονομίας μας, η ανάπτυξη παντού, η ανάπτυξη για όλους και η δίκαιη κατανομή του πλούτου. 
        Βεβαίως οι ευθύνες σήμερα είναι δικές μας γιατί ο ελληνικός λαός, κυρίες και κύριοι του ΠΑ.ΣΟ.Κ., αποφάσισε ότι εμείς θα διαχειριστούμε το δικό σας κακό παρελθόν. Εμείς θα λύσουμε τα προβλήματα, που εσείς δημιουργήσατε. Εμείς θα βγάλουμε τον τόπο από τα αδιέξοδα. Τις ευθύνες μας όμως, σε αντίθεση μ’ εσάς τις αναλάβαμε. Δεν είμαστε εδώ ούτε για να κρύβουμε τα προβλήματα ούτε για να κρυβόμαστε πίσω απ’ αυτά. Δεν είμαστε εδώ για να συνεχίσουμε να τα μεταφέρουμε στις επόμενες γενεές. 
        Αλλά ο ελληνικός λαός μας επέλεξε να επιτελέσουμε μία ακόμη αποστολή. Μας ανέθεσε να φύγουμε από τους παλιούς, ολέθριους δρόμους και να πορευθούμε σε νέους δρόμους ανάπτυξης: Να μεταβάλλουμε το οικονομικό, κοινωνικό και πολιτικό κατεστημένο. Να συνταιριάξουμε και να συγχρονίσουμε το κράτος μας με την οικονομία, με την κοινωνία, με το πνεύμα και τη φυσιογνωμία των καιρών. Να βρεθούμε σε αρμονία με τις ευρωπαϊκές εξελίξεις και να συμμετάσχουμε έμμεσα ή άμεσα στην αναδιαμόρφωση του κόσμου. Και να ξέρετε ότι εμείς δεν κρυβόμαστε. Γνωρίζουμε τις δυσκολίες και τις αντιμετωπίζουμε.
        Κυρίες και κύριοι συνάδελφοι, συζητούμε σήμερα ένα νομοσχέδιο μικρό μεν σε έκταση, αλλά περιεκτικό και επιβεβλημένο από τις εξελίξεις. Προφανώς δεν είναι το άπαν. Αντιμετωπίζει όμως, υπαρκτά ζητήματα του αγροτικού τομέα. Θα ήθελα να σταθώ σε δύο σημεία.
        Στο άρθρο 5 θα συμφωνήσω με τον εισηγητή μας, τον καθηγητή και Βουλευτή τον κ. Ξενοφόντα Βεργίνη ότι η ΠΑ.Σ.ΕΓ.Ε.Σ. είναι οργάνωση ιδεολογικού χαρακτήρα και όχι οικονομικού. Δεν μπορεί να είναι ελεγκτής και ελεγχόμενος. Συνεπώς δεν μπορεί να κάνει την πιστοποίηση από μόνη της. 
        Θέλω να σταθώ και στο θέμα της ξυλείας. Κύριε Υπουργέ, πρέπει να βελτιώσουμε την ισχύουσα νομοθεσία και το καθεστώς για τη διαχείριση της εκμετάλλευσης του δασικού μας πλούτου αποσκοπώντας, πρώτον, στην ορθότερη διαχείριση και εκμετάλλευση της δασικής ξυλείας. 
        Γνωρίζετε ότι σήμερα εισάγουμε περίπου ένα εκατομμύριο επτακόσιες χιλιάδες κυβικά μέτρα ξυλείας, ενώ καίμε δύο εκατομμύρια κυβικά μέτρα ξυλείας στα τζάκια μας. Πρέπει να κάνουμε μία ορθολογικότερη κατανομή της ξυλείας, ούτως ώστε να εξασφαλίζουμε και την πρώτη ύλη στις εγχώριες βιομηχανίες επεξεργασίας ξύλου, που προς αναζήτηση του ξύλου φεύγουν και μετεγκαθίστανται στις γειτονικές μας χώρες όπου το ξύλο είναι φθηνό και υπάρχει το νομικό καθεστώς που τις προστατεύει. 
        Θα πρέπει να ενεργοποιήσουμε, επιτέλους, μηχανισμούς ανακύκλωσης υποπροϊόντων και άχρηστης ξυλείας που θα έχουν σαν αποτέλεσμα νέες θέσεις εργασίας, αλλά και οικονομικό αποτέλεσμα. Θα πρέπει να πατάξουμε και το κύκλωμα της φοροδιαφυγής εμπορίας και διακίνησης δασικής ξυλείας και να δώσουμε κίνητρα ενίσχυσης αναδάσωσης και γιατί όχι, κάτω από ορισμένες συνθήκες και ιδιωτικής πρωτοβουλίας. 
        Θα ήθελα όμως, να πω ότι από προχθές το βράδυ γίνεται μία μεγάλη συζήτηση –ακούστηκε και εδώ- για το πώς ψήφισαν οι αγρότες, αν έστειλαν το μήνυμα, αν ελήφθη το μήνυμα κι όλη αυτή η φιλολογία και τα σενάρια. 
        Ήδη προέρχομαι από έναν κατ’ εξοχήν αγροτικό νομό, το Νομό της Λάρισας. Θέλω να απευθύνω, εντός και εκτός της Αιθούσης, το εξής ερώτημα: Την πρώτη Κυριακή των εκλογών που ο χάρτης ήταν μπλε, οι αγρότες ήταν ικανοποιημένοι και τη δεύτερη Κυριακή, που το ΠΑ.ΣΟ.Κ. κέρδισε πέντε νομαρχίες, οι αγρότες εμφανίστηκαν δυσαρεστημένοι; Μέσα σε μία εβδομάδα έγινε αυτή η αλλαγή; Τόσο εύκολα και γρήγορα αλλάζουν προτιμήσεις και συναισθήματα; 
        Επιτέλους! Όλοι μας αντιλαμβανόμαστε τη δυσχερή θέση στην οποία έχει περιέλθει το ΠΑ.ΣΟ.Κ.. Άλλωστε και χθες αυτό κατέδειξε και ανέδειξε η συνάντηση που είχαν τα ανώτατα στελέχη του ΠΑ.ΣΟ.Κ., όπως και τις προσπάθειες να εκτονώσει την εσωκομματική του κρίση. 
        Όμως, κυρίες και κύριοι συνάδελφοι, δεν πρέπει να παίρνετε διαζύγιο με την αλήθεια. Τα αγροτικά θέματα είναι πολύ σοβαρά για να τα προσεγγίσουμε τόσο επιφανειακά. Εμείς οι Βουλευτές, που μιλάμε καθημερινά με τους αγρότες και μοχθούμε στο πλευρό τους για να αντιμετωπίσουμε τα προβλήματά τους, δεν χρειαζόμαστε τις δημοτικές εκλογές για να πάρουμε τα μηνύματα.
      Οι αγρότες εμπιστεύονται τη Νέα Δημοκρατία, εμπιστεύονται τον Κώστα Καραμανλή. Αυτό είναι σαφές και αδιαμφισβήτητο. Μας εμπιστεύονται επειδή μιλάμε τη γλώσσα της αλήθειας, επειδή ανοίξαμε την πόρτα του Υπουργείου και δώσαμε ισχύ στη φωνή τους, επειδή καμία σχεδόν κυβερνητική απόφαση δεν λαμβάνεται χωρίς να ακουστεί η γνώμη τους, επειδή ημέρα με την ημέρα η πολιτική μας αποδίδει καρπούς.
      Δεν είναι της παρούσης και αναμφίβολα χρειάζεται πολλή ώρα για να απαριθμήσουμε τι έχει κάνει η Κυβέρνηση της Νέας Δημοκρατίας για τους αγρότες, τους κτηνοτρόφους σ’ αυτά τα δυόμισι χρόνια. Πιστεύω όμως και νομίζω ότι και οι αρμόδιοι Υπουργοί έχουν το θάρρος να πούνε πως σίγουρα δεν τα κάναμε όλα και, βεβαίως, δεν τα κάναμε όλα με την επιθυμητή ταχύτητα. 
      Δεν μας φοβίζει η αυτογνωσία, κυρίες και κύριοι συνάδελφοι. Γνωρίζουμε πού είμαστε και έχουμε σχέδιο για το πού πάμε. Και όταν χρειαστεί, κάνουμε τις διορθωτικές κινήσεις. Μακριά απ’ αυτήν την Κυβέρνηση, μακριά απ’ αυτό το κόμμα δογματικές και απόλυτες θέσεις!
      Γι’ αυτό, λοιπόν, είμαι βέβαιος πως η πολιτική ηγεσία του Υπουργείου Αγροτικής Ανάπτυξης και Τροφίμων γνωρίζει πολύ καλά πού χρειάζονται βελτιωτικές κινήσεις και θα τις κάνει το συντομότερο. Άλλωστε, είναι προς τιμήν του Υπουργού κ.Βαγγέλη του Μπασιάκου και του παριστάμενου Υφυπουργού του, του Αλέκου Κοντού που βγαίνουν και συζητούν με τον αγροτικό και κτηνοτροφικό κόσμο στην ύπαιθρο, ενώ και τα γραφεία τους είναι πάντα ανοιχτά. Άρα, πιάνουν το σφυγμό, όπως λέμε και είναι πάντοτε σ΄ ανοικτή γραμμή με την Κοινοβουλευτική μας Ομάδα.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Εν κατακλείδι, το σημαντικό για τους επόμενους μήνες είναι να επισπεύσουμε την καταβολή των επιδοτήσεων της νέας Κ.Α.Π. και να ενεργοποιήσουμε όλους τους αναγκαίους θεσμούς για τη στήριξη των αγροτών και των κτηνοτρόφων μας.
      Είναι αναγκαίες, επίσης, δεκατρείς μελέτες για την αναδιάρθρωση των καλλιεργειών, μία σε κάθε περιφέρεια, τις οποίες όλοι περιμένουμε στις αρχές του 2007. Είμαι βέβαιος ότι η πολιτική ηγεσία έχει δώσει αυστηρές εντολές, ώστε αυτές οι μελέτες να είναι περιεκτικές και ρεαλιστικές για να βοηθήσουν ουσιαστικά τον αγρότη.
      Για τις αποζημιώσεις, τα έχουμε ξαναπεί. Φρονώ πως το Υπουργείο και ο ΕΛ.Γ.Α. θα υπερβάλουν εαυτούς.
      Τελειώνοντας, θέλω να επαναλάβω ότι έχω πει πολλές φορές πως οι αγρότες δεν είναι ούτε άνοες ούτε υπερβολικοί. Είναι η φύση της δουλειάς τους τέτοια, που χρειάζονται την κρατική στήριξη περισσότερο από κάθε άλλο επαγγελματία. Και η Κυβέρνηση της Νέας Δημοκρατίας, αν μη τι άλλο, βρίσκεται δίπλα τους και μοχθεί μαζί τους. Σε κάθε περίπτωση, τους λέει την αλήθεια.
      Θυμίζω εκσυγχρονιστή Υπουργό του ΠΑ.ΣΟ.Κ., ο οποίος μόλις ανέλαβε, δήλωσε στον οικονομικό του ταχυδρόμο τότε «οι αγρότες να τα βγάλουν πέρα μόνοι τους».
      Οι αγρότες μπορούν να τα βγάλουν πέρα. Ο κύριος Υπουργός, όμως, δεν μπόρεσε να τα βγάλει πέρα με τους ψηφοφόρους της εκλογικής του περιφέρειας.
      Και πριν εγκαταλείψω αυτό το Βήμα, θα ήθελα να κάνω μία παράκληση, κύριε Πρόεδρε. Πριν ένα μήνα περίπου, επισκέφθηκε τη Λάρισα ο κ. Παπανδρέου. Πήγε στο εργοστάσιο ζάχαρης και μίλησε αόριστα για έναν άλλο δρόμο γι’ αυτή τη νευραλγική βιομηχανία. Έκτοτε, χάθηκε. Δεν έγινε σαφέστερος ούτε κάποιο στέλεχος του ΠΑ.ΣΟ.Κ. μας διαφώτισε περισσότερο.
      Προτού, λοιπόν, ασχοληθούν με το εάν και ποια μηνύματα έφτασαν στη Νέα Δημοκρατία, δεν ασχολούνται στο ΠΑ.ΣΟ.Κ. με το μήνυμα του Νομού της Λάρισας, όπου υποστηριζόμενη υποψήφια νομάρχης έκανε ιστορικό αρνητικό ρεκόρ 35%;
      Σας ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης):  Ο συνάδελφος κ. Χρυσοχοΐδης έχει το λόγο.
      ΜΙΧΑΗΛ ΧΡΥΣΟΧΟΪΔΗΣ: Ευχαριστώ, κύριε Πρόεδρε.
      Κατ’ αρχήν, κύριε Πρόεδρε, θα ήθελα να επισημάνω ότι για μία ακόμα φορά ο Υπουργός Αγροτικής Ανάπτυξης κ. Μπασιάκος περιφρονεί τη Βουλή και απουσιάζει. Έχουμε ζητήσει επανειλημμένα την παρουσία του στη Βουλή και ο κ. Κοντός, ο κύριος Υφυπουργός, λειτουργεί εδώ πέρα ως ασπίδα του.
      Ταυτόχρονα, ο κ. Μπασιάκος, κύριε Πρόεδρε, όλο αυτό το διάστημα είχε μία πολύ έντονη προεκλογική δραστηριότητα. Περιφερόταν σ’ όλη την Ελλάδα, σ’ όλες τις περιφέρειες της χώρας, υποσχέθηκε επιστροφή παρακρατημάτων που πιστώθηκαν απευθείας στους λογαριασμούς των παραγωγών και παρουσιάστηκαν ως δήθεν κυβερνητική πρωτοβουλία, δόθηκαν κονδύλια από τον ΕΛ.Γ.Α. για διάφορες αποζημιώσεις, υπήρξε υπόσχεση του κ. Μπασιάκου προεκλογικά για προκαταβολή επιδοτήσεων από τα μέσα Νοεμβρίου, υπήρξαν εξαγγελίες προσλήψεων, καταβολή επιδομάτων του Ο.Γ.Α. για τους τρίτεκνους, κ.λπ.
      Υπήρξαν ανακοινώσεις και εξαγγελίες έργων τα οποία σχεδίασε και ενέταξε το ΠΑ.ΣΟ.Κ. και στη συνέχεια εμφανίστηκαν από τον Υπουργό ως έργα της Νέας Δημοκρατίας.
      Και για να απαντήσουμε με ακρίβεια στον προηγούμενο ομιλητή, το συνάδελφο της Νέας Δημοκρατίας, θα πω ότι την απάντηση την πήρε ο κ. Μπασιάκος από τους πολίτες, από τους αγρότες της Θεσσαλίας, από τους αγρότες του Τυρνάβου. Και την απάντηση βεβαίως την έδωσε, με ακόμα πιο καθαρό τρόπο ο πρώην Δήμαρχος Τυρνάβου, ο κ. Νασίκας, ο οποίος έδωσε συγκεκριμένο χαρακτηρισμό σ΄ αυτούς που μιλούσαν για νίκη στον κάμπο. Νομίζω ότι όλη αυτή η διαδικασία, όλη αυτή η λειτουργία, θυμίζει άλλες εποχές που δεν τιμούν μια Κυβέρνηση που επαγγέλλεται το μεσαίο χώρο. 
      Θα ήθελα πολύ γρήγορα, κύριε Υφυπουργέ, να αναφερθώ στο ζήτημα της πιστοποίησης. Η Κυβέρνηση δηλώνει τις καλές της προθέσεις. Για μια ακόμη φορά λέει ότι αποδίδει μεγάλη σημασία στην πιστοποίηση. Σπεύδει να νομοθετήσει και το δικαίωμα δημιουργίας συνεταιριστικών φορέων, υπό τον έλεγχο του Εθνικού Συστήματος Διαπίστευσης. Εμείς συμφωνούμε σ’ αυτό. Θεωρούμε, όμως, το ενδιαφέρον της Κυβέρνησης απόλυτα υποκριτικό, διότι δεν έχουν σημασία οι διακηρύξεις. Σημασία έχει η πολιτική πρακτική, το αποτέλεσμα, γιατί αυτό, τελικώς, κρίνεται στην πολιτική.
      Χαρακτηριστικά αναφέρω πως ακόμα και σήμερα ο Εθνικός Οργανισμός Πιστοποίησης, ο Ο.Π.ΕΓ.Ε.Π., δεν έχει διαπιστευτεί, όπως είναι γνωστό, στο ΕΔΥΔ. Είναι ένα καθαρά τυπικό ζήτημα, είναι θέμα που έχει κολλήσει στα γρανάζια της γραφειοκρατίας. ΄Ενα θέμα, όμως, υψίστης σημασίας που αφορά την ανταγωνιστικότητα των ελληνικών προϊόντων και της ελληνικής γεωργίας.
      Για το θέμα του ΕΛ.Ο.Γ. έχω την εντύπωση ότι δεν διδάσκεστε. Έρχεστε τώρα να νομοθετήσετε, να τοποθετήσετε ένα δεύτερο αντιπρόεδρο σ΄ έναν οργανισμό, ο οποίος καλείται να παίξει έναν πολύ σημαντικό ρόλο, για ένα ζήτημα το οποίο προσφάτως ήταν επί πολλές μέρες και εβδομάδες στην επικαιρότητα. Δεν διδάσκεστε τίποτα. Θα βάλετε κάποιον κομματικό εκεί, ο οποίος θα επαναλάβει τις ίδιες λειτουργίες που επαναλαμβάνουν διάφοροι κομματικοί στους οργανισμούς του δημοσίου. 
      Το πρόβλημα, όμως, δεν είναι αυτό. Το πρόβλημα, κύριε Υφυπουργέ, είναι αυτό που βιώνουμε σήμερα. Από τη μια μεριά αυτό που εσείς υπηρετείτε, τα συμφέροντα δηλαδή των γαλακτοπαραγωγών και από την άλλη πλευρά τα συμφέροντα των καταναλωτών. Έχουμε μια στρεβλή αγορά –είναι γνωστό αυτό- έχουμε ενιαίες πρακτικές που έχουν διαμορφωθεί, δεν γίνεται τίποτα για να τις εμποδίσει κανείς και στο επίπεδο των παραγωγών και στο επίπεδο των καταναλωτών, υπάρχουν τεράστια ζητήματα, προτεραιότητες πολιτικής που αφορούν την γαλακτοπαραγωγή. 
      Σας θυμίζω ότι σήμερα  το μεγάλο μας ζήτημα είναι οι χρήσεις γης. Οι πιο πολλές, όπως ξέρετε, κτηνοτροφικές μονάδες δυστυχώς λειτουργούν χωρίς άδεια, εξαιτίας του ζητήματος της έλλειψης σχεδιασμού για τις χρήσεις γης. Δεν υπάρχει πολιτική για εισαγωγή νέων τεχνολογιών για να βελτιώσουμε την ποιότητα του γάλακτος στη γαλακτοπαραγωγή. Δεν υπάρχουν πολιτικές για την ενίσχυση της βελτίωσης της γενετικής διαδικασίας που πρέπει να γίνει. 
      Εκκρεμούν μια σειρά από ζητήματα στον αγροτικό τομέα τα οποία θυμίζουν το μετέωρο βήμα. Αυτήν τη στιγμή υπάρχει απόγνωση στον αγροτικό κόσμο και το ξέρετε πολύ καλά και το εισπράττετε και εσείς, υποθέτω, από τις επισκέψεις που γίνονται από εκπροσώπους των αγροτών. Υπάρχει απόγνωση, γιατί δεν ξέρει ο κόσμος πού να στραφεί, πού να προσανατολιστεί, τι να κάνει. Το ερώτημα, μετά τη νέα κοινή αγροτική πολιτική, είναι «τι να κάνω, πείτε μου προς τα πού να πάω». Έχουμε μια πρωτοφανή και πρωτόγνωρη μείωση του αγροτικού εισοδήματος τα δυο τελευταία χρόνια κατά 10%.
      Επίσης έχουμε, κύριε Υφυπουργέ, μια σειρά από ζητήματα για τα οποία εκκρεμούν κρίσιμες αποφάσεις. 
      Η ζάχαρη. Κάτι είπε ο προηγούμενος ομιλητής. Εδώ δεν έχει ξεκαθαρίσει ακόμα τη θέση της και τις αποφάσεις της η Κυβέρνηση. Δεν εξασφαλίσατε τίποτα πέρυσι το Νοέμβριο, κάνατε μια αναβολή των αποφάσεων εν όψει των δημοτικών εκλογών. Είναι σε ομηρία όλοι οι εμπλεκόμενοι, εργαζόμενοι, τευτλοπαραγωγοί, τευτλοεξαγωγείς, οι επιχειρήσεις που κινούνται γύρω από την βιομηχανία. Χρεώνεται η χώρα με δεκάδες εκατομμύρια, υποχρεώνεται να πληρώσει περίπου 15.000.000 ευρώ στο ταμείο αναδιάρθρωσης της Ευρωπαϊκής Ένωσης για ζάχαρη, την οποία εξ αρχής γνωρίζαμε ότι δεν θα παραγάγουμε. 
    Δεν υπάρχει σχεδιασμός για την τευτλοπαραγωγή στη χώρα. Υπάρχει ένα κρίσιμο ερώτημα, σχετικά με το τι θα κάνετε με τα εργοστάσια ζάχαρης. Πόσα απ’ αυτά θα κλείσετε; Δυο, τρία; 
    Τι θα γίνει με τη βιοαιθανόλη; Ποια διαδικασία θα ακολουθήσετε στη συνεργασία με τους ιδιώτες; Με ποιες διαγωνιστικές διαδικασίες θα γίνουν όλα αυτά; Πώς θα ανατεθούν; Με ποιες συμβάσεις;
    Υπάρχουν, λοιπόν, εξαιρετικά κρίσιμα ζητήματα, για να πάμε από το ένα καθεστώς στο άλλο. Κυρίως, όμως, είναι το ζήτημα της τευτλοπαραγωγής στην Ελλάδα, για το οποίο δεν υπάρχει καμία απάντηση. 
    Υπάρχει το ζήτημα του Γ΄ Κοινοτικού Πλαισίου Στήριξης. Με την πρόσφατη τροποποίηση το καλοκαίρι έχετε κάνει μια σειρά από απεντάξεις έργων. Δηλαδή βγάλατε κρίσιμα έργα που αφορούν υποδομές και πήγατε αλλού τους πόρους, προκειμένου να εμφανίσετε απορροφήσεις. Όμως, γνωρίζετε πολύ καλά ότι το θέμα των υποδομών είναι ζήτημα που αφορά την ανταγωνιστικότητα της ελληνικής γεωργίας. 
    Τέλος, κύριε Πρόεδρε, νομίζω ότι απόψε εδώ η Κυβέρνηση έχει προβεί σε μία σκανδαλώδη ενέργεια. Έχει καταθέσει μία τροπολογία, η οποία είναι από πλευράς και τύπου και ουσίας απαράδεκτη. Είναι σκανδαλώδης και πρωτοφανής και καλώ τον κύριο Υφυπουργό, που εκπροσωπεί την Κυβέρνηση εδώ, να την πάρει πίσω. Διότι εδώ, όπως είπε και ο εισηγητής μας κ. Κουτσούκος προηγουμένως, υπάρχει ένα ζήτημα. Θα το θέσουμε και από την αρνητική και από τη θετική του πλευρά. Έχουν ειδοποιηθεί όλοι οι ενδιαφερόμενοι επενδυτές ότι θα υπήρχε αυτή η συγκεκριμένη ρύθμιση; Δηλαδή όσοι ήθελαν να υποβάλουν φακέλους γνώριζαν ότι θα υπάρξει αυτή η συγκεκριμένη ρύθμιση μέχρι τις 16 Οκτωβρίου και ότι από εκεί και πέρα δεν υπάρχει κανένα δικαίωμα; Ή ας το θέσω αλλιώς το ερώτημα, κύριε Υφυπουργέ: Μήπως έχουν ειδοποιηθεί κάποιοι πονηροί να υποβάλουν φακέλους, γιατί ήταν γνωστό, γιατί τους ειδοποίησε η Κυβέρνηση ή κάποιοι από την Κυβέρνηση ότι θα γίνει αυτή η ρύθμιση; 
    Εδώ, κύριε Πρόεδρε, επαναλαμβάνω και πάλι ότι υπάρχει ένα ζήτημα ηθικής τάξης. Καλούμε την Κυβέρνηση να πάρει πίσω αυτήν την τροπολογία, την οποία θεωρούμε σκανδαλώδη και πρωτοφανή.
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Μπαντουβάς.
    ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε.
    Κυρίες και κύριοι συνάδελφοι του ΠΑ.ΣΟ.Κ., αντί να κάνετε την αυτοκριτική σας, τολμάτε και προσπαθείτε με αντιπολιτευτικές κραυγές να επιρρίψετε ευθύνες στην πλάτη της νέας διακυβέρνησης της Νέας Δημοκρατίας για την κατάντια των αγροτών μας. Αλήθεια, κυρίες και κύριοι συνάδελφοι, ποιος βοήθησε να γιγαντωθούν, να θεριέψουν οι γαλακτοβιομηχανίες και τόσες άλλες κρατικοδίαιτες και μη εταιρείες τροφίμων; Ποιος διέλυσε το αγροτικό συνεταιριστικό κίνημα στην Ελλάδα με την κατάργηση του επιθεωρητή της Αγροτικής Τράπεζας τη δεκαετία του ’80; Τι κάνατε είκοσι χρόνια, για να μπουν τα αγροτικά μας προϊόντα στα ευρωπαϊκά σούπερ μάρκετ, όταν την ίδια ώρα τα ελληνικά σούπερ μάρκετ είναι γεμάτα με ευρωπαϊκής προελεύσεως τρόφιμα; 
    Όμως, κύριε Υπουργέ, πρέπει να συμφωνήσω με τον προλαλήσαντα συνάδελφο, σχετικά με τις καταστροφές του Φεβρουαρίου του 2004 των ελαιοπαραγωγών του Δήμου Καστελίου, Θραψανού, Μαλλίων, Τυλισσού, Γοργολαΐνη στο Ηράκλειο της Κρήτης ότι δεν έχουν πάρει ούτε μια δεκάρα αποζημίωση.
    Κυρίες και κύριοι συνάδελφοι, το παρόν νομοσχέδιο εμπεριέχει διατάξεις που προσβλέπουν στη ρύθμιση εκκρεμών θεμάτων αρμοδιότητος του Υπουργείου Αγροτικής Ανάπτυξης και Τροφίμων. 
    Με το άρθρο 1 παράγραφος 1 τροποποιούνται διατάξεις του Δασικού Κώδικα, το ν.δ. 86/1969. Με την ευκαιρία αυτή, κύριε Υπουργέ, θέλω να τονίσω ότι ο Δασικός Κώδικας της Ελλάδος θέλει το ταχύτερο δυνατό αναθεώρηση, καθώς είναι πλέον παρωχημένος, αναχρονιστικός και δεν εξυπηρετεί τίποτα. Τουναντίον, έχει καταντήσει τροχοπέδη για τις επενδύσεις ειδικά στον τουρισμό, όπου τα θυμάρια θεωρούνται δάσος, με αποτέλεσμα να σταματούν επενδύσεις πολλών εκατομμυρίων ευρώ.
    Όσον αφορά τις διατάξεις του παρόντος νομοσχεδίου, με τη δεύτερη παράγραφο του πρώτου άρθρου του νομοσχεδίου επιχειρείται η με ορθολογικό τρόπο οικονομική ενίσχυση των κατά τεκμήριο χαμηλού εισοδήματος κατοίκων ορεινών περιοχών που ασχολούνται με την καλλιέργεια και απόληψη χριστουγεννιάτικων δέντρων και οι οποίοι, αν μη τι άλλο, στερούνται άλλων βασικών εισοδημάτων.
      Σε κάθε περίπτωση, η ως άνω ρύθμιση είναι ευθέως ανάλογη και σύμφωνη με τις σχετικές διατάξεις του ν. 3193/2003, αλλά και με βάση το προϊσχύον δίκαιο ο ν. 1734/87, βάσει του οποίου τους παρεχόταν, ούτως ή άλλως, σχετική άδεια. 
      Με την προτεινόμενη διάταξη του άρθρου 2 απαλείφεται ο περιορισμός των πενήντα συνεδριάσεων ετησίως, πράγμα που επιβάλλεται από τον αυξημένο όγκο εργασίας των επιτροπών, καθώς οι σχετικές προκηρύξεις έχουν αυξηθεί κατά 30%, εν σχέση με το παρελθόν με συνέπεια να έχει πολλαπλασιαστεί και ο όγκος των φακέλων που κατατίθενται για αξιολόγηση, μέχρι το τέλος του έτους, προκειμένου να μη χαθούν τα δεσμευμένα κονδύλια του Γ΄ Κοινοτικού Πλαισίου Στήριξης.
      Με την προτεινόμενη προσθήκη του άρθρου 3 επιδιώκεται η εναρμόνιση του νομοθετικού και θεσμικού πλαισίου της χώρας, συμφώνως προς τις διατάξεις του Κανονισμού 1290/2005 του ευρωπαϊκού συμβουλίου για τη χρηματοδότηση της κοινής γεωργικής πολιτικής, με τον οποίο ιδρύονται δύο νέα ευρωπαϊκά γεωργικά ταμεία, εις αντικατάσταση του ευρωπαϊκού γεωργικού ταμείου προσανατολισμού και εγγυήσεων, δηλαδή, το ευρωπαϊκό γεωργικό ταμείο εγγυήσεων και το ευρωπαϊκό γεωργικό ταμείο αγροτικής ανάπτυξης. 
      Με την προτεινόμενη προσθήκη του άρθρου 3 ανατίθεται στον Ο.Π.Ε.Κ.Ε.Π.Ε. η αρμοδιότητα διαχείρισης των πιστώσεων των νέων αυτών ταμείων και παρέχεται η εξουσιοδότηση στον Υπουργό Αγροτικής Ανάπτυξης και Τροφίμων και τους εκάστοτε συναρμοδίους υπουργούς, να ρυθμίζουν οιονδήποτε σχετικό θέμα, σχετικά με την ως άνω διαχείριση. Η ως άνω διάταξη κρίνεται απαραίτητη και η πλέον ενδεδειγμένη συμφώνως προς τις επιταγές του ευρωπαϊκού συμβουλίου, όπως αυτές διαγράφονται με σαφήνεια στον προαναφερθέντα κανονισμό 1290/2005. 
      Θέλω τέλος να αναφερθώ στην προσθήκη του άρθρου 5 με την  οποία επιδιώκεται η συμπλήρωση του άρθρου 33 του ν. 2810/2000 που αφορά στις αρμοδιότητες της ΠΑ.Σ.Ε.ΓΕ.Σ. και εν προκειμένω τη δυνατότητα που παρέχεται στην ΠΑ.Σ.Ε.ΓΕ.Σ. να αναπτύξει υπηρεσίες πιστοποίησης στον τομέα  των αγροτικών προϊόντων και τροφίμων. 
      Οι σύγχρονες τάσεις της αγροτικής παραγωγής αλλά και το ευρωπαϊκό και διεθνές περιβάλλον, έντονου και σκληρού ανταγωνισμού στα προϊόντα του πρωτογενούς τομέα, καθιστούν επιβεβλημένη την ύπαρξη και εφαρμογή συγκεκριμένων προτύπων οδηγιών και προδιαγραφών ποιότητος του συνόλου των προϊόντων του πρωτογενούς τομέα, σύμφωνα με τα σύγχρονα ευρωπαϊκά δεδομένα. 
      Η εφαρμογή των προτύπων αυτών ελέγχεται και πιστοποιείται από τις υπηρεσίες πιστοποίησης που είναι κατά νόμο επιφορτισμένες με το έργο αυτό. Σήμερα το έργο αυτό έχει ανατεθεί, κυρίως σε ιδιωτικούς φορείς, οι οποίοι υποχρεούνται να ακολουθούν και να εφαρμόζουν, κατά τη διαδικασία αξιολόγησης τα υψηλότερα στάνταρς, αξιόπιστα και αντικειμενικά, ούτως ώστε να διασφαλίζεται εν τοις πράγμασι σε υψηλά επίπεδα το εθνικό αγροτικό προϊόν.
      Τα τελευταία χρόνια μάλιστα έχει παρατηρηθεί μία σημαντική αύξηση του ενδιαφέροντος ένταξης στη βιολογική παραγωγή, αγροτική και κτηνοτροφική. Το γεγονός αυτό, ίσως καθιστά ανάγκη, να δοθεί η ευκαιρία στους συνεταιριστικούς φορείς να συμμετέχουν στους ήδη υπάρχοντες ιδιωτικούς φορείς πιστοποίησης, υπό την επίβλεψη πάντα του οργανισμού πιστοποίησης και επίβλεψης γεωργικών προϊόντων Ο.Π.Ε.ΓΕ.Π., AGROCERT και με σκοπό την εξυπηρέτηση των αγροτών μελών τους. 
      Με τη διάταξη του άρθρου 5 του παρόντος σχεδίου παρέχεται η δυνατότης συμπλήρωσης του καταστατικού της ΠΑ.Σ.Ε.ΓΕ.Σ., κατά τρόπο ώστε να δύναται να δημιουργήσει φορέα παροχής πιστοποίησης, στον τομέα των αγροτικών προϊόντων και τροφίμων, μη κερδοσκοπικού χαρακτήρα.
     Πρέπει, όμως, να τονίσω με έμφαση, κύριε Υπουργέ, ότι ελλοχεύουν οι εξής κίνδυνοι:
     Πρώτον, ο ελέγχων γίνεται ελεγχόμενος ταυτόχρονα, γεγονός που μπορεί να προκαλέσει αμφιβολίες ως προς την αξιοπιστία των ελέγχων. 
     Δεύτερον, αν ιδρυθεί φορέας πιστοποίησης μη κερδοσκοπικού χαρακτήρα τίθεται αυτομάτως ζήτημα νόθευσης του ανταγωνισμού σε σχέση με τους υπάρχοντες ιδιωτικούς φορείς, οι οποίοι λειτουργούν με ιδιωτικοοικονομικά κριτήρια. 
     Και τρίτον, όπως ανέφερε και ο εισηγητής της Κυβερνήσεώς μας, ο αξιότιμος καθηγητής κ. Βεργίνης, η ΠΑ.Σ.Ε.ΓΕ.Σ. είναι ιδεολογικού χαρακτήρα φορέας και όχι οικονομικός φορέας. Άρα γιατί να έχει και οικονομικής φύσεως εργασίες; 
     Και τίθεται το ερώτημα, κύριε Υπουργέ: Θα μπορεί το Υπουργείο Αγροτικής Ανάπτυξης να έχει έλεγχο στις οικονομικής φύσεως «business» της ΠΑ.Σ.Ε.ΓΕ.Σ.;
     Συνεπώς πρέπει να συμφωνήσω με τον εισηγητή μας, τον αξιότιμο καθηγητή κ. Βεργίνη, με την τροποποίηση του άρθρου 5 που έχει προτείνει.
     Αυτό το ζήτημα θα ήθελα να το δείτε, να μας εξηγήσετε ενδεχομένως, κύριε Υπουργέ, αν έχει ασφαλιστικές δικλείδες ώστε να αποφευχθούν τυχόν επιπλοκές που μπορεί να θίξουν την αξιοπιστία της τροποποίησης του όλου συστήματος ελέγχου της χώρας μας. 
     Σε κάθε περίπτωση πάντως κρίνω συνολικά θετικό το παρόν νομοσχέδιο και το υπερψηφίζω.
     Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο κ. Παπαγεωργίου έχει το λόγο.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, το νομοσχέδιο που συζητούμε σήμερα, κατά τη γνώμη μου είναι ασήμαντο, είναι μηδενικής αξίας και σημασίας και φυσικά είναι αναντίστοιχο με την αγωνία, τα προβλήματα και την πραγματικότητα που κυριαρχεί στον αγροτικό χώρο.
     Φαίνεται ότι η Κυβέρνηση κάνει ό,τι είναι δυνατόν να επιβεβαιώσει την κυριαρχούσα άποψη στην αγροτική κοινωνία ότι δεν αντιλαμβάνεται τα προβλήματα και την πραγματικότητα στον αγροτικό χώρο. Διότι, κύριε Υπουργέ, δεν είναι δυνατόν να μην αντιλαμβάνεσθε ότι έχουμε κατάρρευση του αγροτικού εισοδήματος τα δύο τελευταία χρόνια, έχουμε μείωση κατά 11,8%. Δεν μπορεί να μην αντιλαμβάνεσθε ότι έχουμε αύξηση του κόστους παραγωγής της τάξης μεγέθους του 27%. Δεν μπορεί να μην αντιλαμβάνεσθε, ότι η κυριαρχία των εμπόρων και των μεσαζόντων επί των αγροτών και των αγροτικών εκμεταλλεύσεων, δημιουργεί συνθήκες ληστείας των αγροτικών εισοδημάτων. 
     Η μεταφορά εισοδήματος που γίνεται αυτήν την περίοδο από τους αγρότες και τους καταναλωτές προς τους μεσάζοντες και τους εμπόρους, είναι βίαια, είναι μεγάλη, είναι τεράστια. Το άνοιγμα της ψαλίδας είναι τρομακτικό. Έχει φθάσει να ανοίξει η ψαλίδα, σε πολλές των περιπτώσεων, των προϊόντων από ένα προς τρία, σε ένα προς έξι, να αυξηθούν οι τελικές τιμές στα αγροτικά προϊόντα κατά 200% και 400% τα τελευταία χρόνια. Δεν αντιλαμβάνεσθε ότι αυτή είναι μία δραματική κατάσταση για τους αγρότες και τους καταναλωτές; Δεν αντιλαμβάνεσθε, ότι οι χειρισμοί που κάνατε στην αναθεώρηση της κοινής αγροτικής πολιτικής επέφερε τεράστια πλήγματα σε σημαντικά προϊόντα; 
     Στον καπνό, δυστυχώς, δεν υπάρχει πολιτική. Οι συνέπειες από την αναθεώρηση οδήγησαν τον καπνό σε συρρίκνωση, αλλά και οι εναπομείναντες παραγωγοί δεν ξέρουν πώς θα πορευθούν, τι τιμές θα εισπράξουν από τη φετινή τους παραγωγή, δεν ξέρουν αν θα πρέπει να κάνουν συμβόλαια. Οι μισοί έκαναν, οι άλλοι μισοί δεν έκαναν. Είναι έρμαιο των επιχειρήσεων και των τύπων συμβολαίων που τους παραδίδουν οι επιχειρηματίες. Δεν ξέρουν τι θα γίνει με το ποιοτικό παρακράτημα. Δεν ξέρουν αν θα πρέπει, αν αξίζει να παράξουν τον επόμενο χρόνο. 
     Τα αποτελέσματα της ζάχαρης τα βιώνουν όλοι οι τευτλοπαραγωγοί, αλλά και η βιομηχανία κα οι εργαζόμενοι στη βιομηχανία. Είχαμε φέτος από τριακόσιους είκοσι χιλιάδες τόνους ποσόστωση, εκατόν εξήντα παραγωγή. Στο 50% έπεσε η παραγωγή του τεύτλου. Η βιομηχανία καταρρέει και εσείς ακόμα δεν έχετε αποφασίσει τι θα κάνετε, αν θα διατηρήσετε τις βιομηχανίες. Ωστόσο η Αγροτική Τράπεζα θα πληρώσει φέτος τις ζημιές που γράφει η ελληνική βιομηχανία ζάχαρης, αλλά και οι μέτοχοι που έχουν επενδύσει τα κεφάλαιά τους στις μετοχές της ελληνικής βιομηχανίας ζάχαρης. 
     Στην τομάτα έχουμε χίλιους διακόσιους ποσόστωση και ούτε οκτακόσιους χιλιάδες τόνους θα παράξουμε φέτος. 
      Στο βαμβάκι κανένας δεν ξέρει τι θα γίνει και ποιες θα είναι οι τιμές. Αυτή είναι η πραγματικότητα και τα αποτελέσματα της διαπραγμάτευσης που κάνατε αλλά και οι εξελίξεις σ’ αυτά τα σπουδαία εθνικά προϊόντα. 
      Και φυσικά, επειδή είμαστε από τη βόρεια Ελλάδα, θα ζήσουμε και ζούμε το δράμα της κατάρρευσης της αγροτικής βιομηχανίας. Θα κλείσουν καπνοβιομηχανίες, θα κλείσουν τα εργοστάσια της ζάχαρης. Κλείνουν το ένα μετά το άλλο εργοστάσια παραγωγής και μεταποίησης αγροτικών προϊόντων. Η κατάσταση από τη Θεσσαλία και πάνω θα είναι κρανίου τόπος για την αγροτική βιομηχανία τα επόμενα χρόνια. Εσείς δεν τα αντιλαμβάνεστε όλα αυτά. Και έρχεστε με ένα νομοσχέδιο να μας πείτε ότι πρέπει να διορίσουμε έναν αντιπρόεδρο στον ΕΛ.ΟΓ.. Αμάν, αμάν! Αυτό ήταν το πρόβλημα της αγροτικής οικονομίας; 
      Κυρίες και κύριοι συνάδελφοι, η έλλειψη ενημέρωσης, πληροφόρησης και προσανατολισμού των αγροτών στο νέο περιβάλλον είναι παντελής. Οι αγρότες δεν ξέρουν τι θα κάνουν αύριο, αν θα πρέπει να παραγάγουν, τι πρέπει να παραγάγουν. Δεν υπάρχει ενημέρωση. Η αβεβαιότητα εξαιτίας της έλλειψης ενημέρωσης και η ανασφάλεια επιτείνεται. Αυτή είναι η πραγματικότητα. Η κακή εφαρμογή της Κ.Α.Π. στη χώρα μας δημιούργησε προβλήματα με την ενεργοποίηση των δικαιωμάτων, κινδυνεύουμε με απώλειες πόρων και η μη συστηματική προσέγγιση του προβλήματος κινδυνεύει να μας οδηγήσει σε μεγαλύτερα αδιέξοδα, σε ποινές και φυσικά σε απώλεια πόρων. 
      Στην κτηνοτροφία, το πρόβλημα είναι ο διορισμός ενός νέου αντιπροέδρου στον ΕΛ.ΟΓ., όταν στην αιγοπροβατοτροφία οι συνθήκες φέτος είναι τραγικές; Έχουν τουλάχιστον 15 λεπτά λιγότερα από 96 που είχαν πέρυσι οι τιμές του πρόβειου κινούνται στα 80 λεπτά. Στο κατσικίσιο από τα 52 πάμε στα 41. Δεν έχετε ακούσει ότι οι τυροκόμοι συσκέπτονται και επιβάλλουν εναρμονισμένες τιμές; Γιατί όλοι κάνουμε το λάθος και προσανατολιζόμαστε στο αγελαδινό και στα καρτέλ του αγελαδινού. Αυτήν την περίοδο συντελείται έγκλημα στο αιγοπρόβειο γάλα, διότι η εναρμονισμένη πρακτική οδηγεί τις τιμές του κατσικίσιου και του πρόβειου γάλακτος σε τραγικές καταστάσεις. Επαναλαμβάνω ότι ήταν 96 πέρυσι και είναι 80 φέτος. Ήταν 52 και φέτος είναι 42 και 41 λεπτά. 
      Αυτά δεν είναι θέματα που θα πρέπει να φέρετε, για να τα συζητήσουμε, κύριε Υπουργέ; Αντίθετα δεν θέλετε να συζητήσουμε τίποτα απ’ όλα αυτά και φυσικά αντί να φέρνετε μέτρα γι’ αυτά, αντί να μας ενημερώνετε, αντί να συζητήσετε και αντί να αναζητήσετε λύσεις, το μόνο που κάνετε είναι να φέρνετε ένα νομοσχέδιο οκτώ άρθρων, μερεμετάκια, για να ικανοποιήσετε κάποιες περιπτώσεις, κάποιους ανθρώπους. 
      Κύριε Υπουργέ, θέλω να σας κάνω μια έκκληση. Πρέπει να συνέλθει η Κυβέρνηση. Πρέπει να συνέλθετε, διότι τα πράγματα οδηγούνται στον αγροτικό τομέα σε αδιέξοδες καταστάσεις. Εγώ δεν θέλω να πω αν πρασίνισαν οι περιοχές, όμως είναι αναντίστοιχα τα λόγια  τα μεγάλα και οι υποσχέσεις σας, οι εξαγγελίες και οι δεσμεύσεις σας με αυτό που γίνεται καθημερινά στον αγροτικό χώρο. Το ξέρουν πια οι αγρότες. Το έχουν καταλάβει. Και φυσικά εμάς λίγο μας ενδιαφέρει αν θα σας τιμωρήσουν. Μάλιστα, επιδιώκουμε να σας τιμωρήσουν για τα λάθη της ασυνέπειάς σας και την κοροϊδία στον αγροτικό τομέα. Μας ενδιαφέρει όμως να μην καταρρεύσει ολοσχερώς και να μην οδηγηθούμε σε μεγαλύτερα αδιέξοδα στον αγροτικό χώρο. Αυτή είναι η αγωνία μας και καμιά άλλη.
      Και θέλω να κάνω δυο παρατηρήσεις, κύριε Υπουργέ. Είναι δυνατόν να φέρνετε ένα νομοσχέδιο που στη μια διάταξή του λέει ότι παρατείνεται η θητεία συμβουλίων, των οποίων η θητεία έχει λήξει; Άντε να δεχθώ, επειδή και εμείς το κάναμε παλιά, ότι παρατείνεται η θητεία διοικητικών συμβουλίων συνεταιρισμών που δεν έχει λείξει η θητεία. Όμως, εάν έληξε η θητεία του εδώ και ένα μήνα και δεν υπάρχει διοικητικό συμβούλιο. Θα επαναφέρετε το ανύπαρκτο διοικητικό συμβούλιο; Αυτό που κάνετε είναι τραγικό. 
      Επαναλαμβάνω ότι κάνω δυο προσεγγίσεις στη συζήτηση. Το ένα είναι για συμβούλια των οποίων δεν έχει λήξει η θητεία και μπορείτε να την παρατείνετε. Το κάναμε και εμείς παλιά. Είναι αλήθεια. Δεν θέλω να κρυφτούμε. Όμως για συμβούλια, που έληξε η θητεία τους; Πώς το κάνετε αυτό; Δηλαδή, έληξε εδώ και τρεις μήνες και τώρα θα το αναβιώσετε αναδρομικά και θα πείτε ότι θα λειτουργήσει άλλους έξι μήνες;
      Το δεύτερο: Έχω βαθιά διαφωνία με τον κ. Βεργίνη. Συμφωνώ με εσάς, κύριε Υπουργέ, στο άρθρο όπου λέτε ότι δίνετε τη δυνατότητα στην ΠΑ.Σ.Ε.ΓΕ.Σ. να πιστοποιεί αγροτικά προϊόντα. Η ΠΑ.Σ.Ε.ΓΕ.Σ., με βάση και το Σύνταγμα, είναι ιδιωτική επιχείρηση. Πώς είναι δυνατόν οι δύο, αλλά και άλλες καλές οργανώσεις να πιστοποιούν και να μην έχει τη δυνατότητα η ΠΑ.Σ.Ε.ΓΕ.Σ. να πιστοποιεί. Η ΠΑ.Σ.Ε.ΓΕ.Σ. δεν είναι οικονομική επιχείρηση, αλλά ιδεολογικό όργανο, μη κερδοσκοπικό όργανο; Τα μη κερδοσκοπικά όργανα έχουν τη δυνατότητα να πιστοποιούν με θυγατρικές τους κλπ. Δεν είναι παραγωγός, για να πεις ότι είναι ο ίδιος ελεγκτής και ελεγχόμενος.
      Φυσικά, συμφωνώ μ’ αυτήν τη διάταξη. Διαφωνώ, όμως, βαθύτατα με αυτά που λέει ο κ. Βεργίνης.
      Φυσικά, το πρόβλημα δεν είναι αν βάλουμε δίπλα σε δύο, τρεις άλλες ιδιωτικές επιχειρήσεις και την ΠΑ.Σ.Ε.ΓΕ.Σ. να πιστοποιεί τα προϊόντα και την παραγωγή. Το πρόβλημα είναι ότι ο Ο.Π.Ε.ΓΕ.Π. δεν είναι πιστοποιημένος στο ΕΣΥΔ. Το πρόβλημα είναι ότι αυτοί που κάνουν πιστοποίηση -οι ιδιώτες- πήραν τα μοντέλα από το AGROSET και κάνουν ό,τι θέλουν. Δεν υπάρχει δομημένο σύστημα ΕΣΥΔ, AGROSET, Ο.Π.Ε.Κ.Ε.Π.Ε. και ιδιωτικές εταιρείες. Δεν υπάρχει κάθετο ολοκληρωμένο σύστημα πιστοποίησης. Υπάρχει μία χάβρα σ’ όλη αυτήν τη διαδικασία.
      Επαναλαμβάνω: Είναι καιρός να δείτε τι θα κάνει ο Ο.Π.Ε.ΓΕ.Π.. Είναι  καιρός να δείτε τι θα κάνουν οι άλλες ιδιωτικές επιχειρήσεις σε συνεργασία με τον ΕΣΥΔ…
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ να ολοκληρώσετε, κύριε συνάδελφε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: …και όχι αυτά τα φληναφήματα της Νέας Δημοκρατίας, γιατί βλέπουμε δύο φωνές. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Η Κυβέρνηση λέει «μπορεί η ΠΑ.Σ.Ε.ΓΕ.Σ.» και οι εκπρόσωποί της λένε ότι δεν μπορεί η ΠΑ.Σ.Ε.ΓΕ.Σ..
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κατ’ αρχήν, η αιτιολογία, την οποία επικαλείται ο κύριος Υφυπουργός για τον κύριο Υπουργό, ότι παρίσταται στη Σύνοδο Υπουργών Γεωργίας στις Βρυξέλλες, γι’ αυτό δεν βρίσκεται στην Αίθουσα της Βουλής, είναι για εμένα ανεπαρκής. Και είναι ανεπαρκής, γιατί θέλω να σας υπενθυμίσω, κύριε Υφυπουργέ, τη δήλωση του Πρωθυπουργού από του Βήματος, ότι θα βρίσκεται αυτός στις Βρυξέλλες και θα παλεύει για τα συμφέροντα των αγροτών. Ο Πρωθυπουργός, όμως, βρίσκεται εγκλωβισμένος στο Μαξίμου και ο κ. Μπασιάκος απουσιάζει από τη Βουλή στο δεύτερο νομοσχέδιο που κατέβασε.
      Θέλω, επίσης, να αναφερθώ σε αυτά τα οποία είπαν ο κ. Αγοραστός και ο κ. Λυκουρέντζος για το παρελθόν και για όσα χρέωσαν στις κυβερνήσεις του ΠΑ.ΣΟ.Κ.. 
      Εμείς δεν διεκδικούμε δάφνες για όσα έχουμε προσφέρει στον αγροτικό κόσμο. Τουλάχιστον, όμως, αυτά τα οποία κάναμε, τα κάναμε με μία αξιοπρέπεια και όχι με υποσχέσεις έωλες. Να σας θυμίσω το «όλα τα κιλά όλα τα λεφτά»; Αυτό δεν το είπε το ΠΑΣΟΚ. Η αντιπολίτευση της Νέας Δημοκρατίας το έλεγε. Να σας θυμίσω «το Φ.Π.Α. στα αγροτικά μηχανήματα θα κατέβει στο 8%» και έχει πάει στο 19%; Να σας θυμίσω ότι ακολουθήσατε τον ίδιο τρόπο για την επιδότηση του λαδιού, που ακολουθήσαμε κι εμείς, με καθυστέρηση ενός χρόνου, ενώ ως αντιπολίτευση το κατακρίνατε;
      Άρα, λοιπόν, δεν υπάρχει λόγος να αναφερόμαστε σε πράγματα, τα οποία ουσιαστικά σας δείχνουν ότι εσείς αθετήσατε υποσχέσεις. Εμείς, καταδικαστήκαμε, αν θέλετε, από τον αγροτικό κόσμο. Αδίκως μεν, αλλά καταδικαστήκαμε. Εσείς άλλα του υποσχεθήκατε και του υφαρπάξατε την ψήφο.
      Έρχομαι τώρα στο νομοσχέδιο. 
      Τα άρθρα του νομοσχεδίου θα μπορούσαν να περάσουν σε τροπολογίες. Δεν θεωρώ, όμως, ότι είναι αδόκιμος ο τρόπος να κατεβάσετε ένα μίνι νομοσχέδιο, με συνονθύλευμα, αν θέλετε, διατάξεων, που δεν έχουν καμία συνοχή μεταξύ τους. Συμβαίνει από καιρού εις καιρόν και νομίζω ότι είναι ένας τρόπος νομοθέτησης. «Νομοθέτηση με τη μέθοδο της φρουτιέρας», όπως έλεγαν οι Ρωμαίοι στο ρωμαϊκό δίκαιο. 
      Μας δίνεται έτσι και η ευκαιρία συγκροτημένα να μιλήσουμε και λίγο για το θέμα του αγροτικού κόσμου.
      Η κατάσταση στη γεωργική περιφέρεια είναι τραγική, κύριοι συνάδελφοι. Ο αγρότης μένει απροστάτευτος, στέκει αμήχανος και απλήρωτος και σκέφτεται να μπει στο καφενείο να πιει καφέ.
      Πρόσφατα, περιοδεύοντας σε χωριά του νομού, είδα ανθρώπους οι οποίοι δεν έχουν πάρει προκαταβολή, γιατί το σύστημα ξέρετε πώς λειτουργεί; «Προκαταβολή για τη παράδοση του προϊόντος σου και μετά στην εκκαθάριση θα δούμε εάν θα πληρώσουμε και πόσο θα πληρώσουμε. Εάν είναι να πάρεις, θα πάρεις». Και παίρνουν κάποια ψίχουλα, κάποια λίγα λεπτά. Το εισόδημα του αγρότη συρρικνώνεται, παρ’ όλα τα αντιθέτως φημολογούμενα από την Κυβέρνηση. 
      Θέλω να σας πω εδώ ότι είμαστε η χώρα που παίρνει τις λιγότερες επιδοτήσεις από την Ευρωπαϊκή Ένωση. Κατά μέσο όρο, κατά κεφαλήν παίρνουμε 1.600 ευρώ, όταν ο μέσος όρος της Ευρώπης των δεκαπέντε είναι περίπου 5.000 ευρώ. Υπάρχουν χώρες όπως η Αγγλία, η οποία παίρνει 23.000 ευρώ επιδότηση από την Ευρωπαϊκή Ένωση, αυτή η μη αγροτική, η βιομηχανική Μεγάλη Βρετανία.
      Ας δούμε τους τρεις συντελεστές του αγροτικού εισοδήματος. Όσον αφορά στις τιμές των αγροτικών προϊόντων, η ντομάτα έχει 3,6 ευρώ. Μόνο για τη συλλογή της ντομάτας θέλουμε 2 λεπτά. Αυτή είναι η τιμή της ντομάτας. Ο παραγωγός παίρνει 1,6 λεπτά το κιλό. Τι να πληρώσει; Το λίπασμα; Τα εργατικά; Το βαμβάκι έχει 28 λεπτά. « Όλα τα κιλά, όλα τα λεφτά». Ο καπνός έχει 30 λεπτά έως 60 λεπτά. Το στήσιμο έχει 2 ευρώ. Για να βγάλεις μπασμά, θέλεις 2 ευρώ το κιλό και ο περισσότερος όγκος παραγωγής πουλήθηκε 30 λεπτά έως 60 λεπτά. Για τη ζάχαρη με ζαχαρικό τίτλο 12 αυτό που πληρώνεται ο αγρότης είναι 18 ευρώ τον τόνο. Είναι περίπου επτά τόνοι το μάξιμουμ που βγάζει, δηλαδή 126 ευρώ το στρέμμα. Ξέρετε πόσα είναι τα έξοδα; Είναι 135 ευρώ. 
      Να σας τα βγάλω αναλυτικά; Είναι 10 ευρώ ο σπόρος, 35 ευρώ η τευτλοεξαγωγή, 25 ευρώ τα λιπάσματα, 25 ευρώ η τσάπα, 5 ευρώ τα φυτοφάρμακα, 6 ευρώ το πότισμα, 10 ευρώ το όργωμα, 10 ευρώ η φρέζα, 5 ευρώ το σκάλισμα και 12 ευρώ το ράντισμα. Αθροίστε τα. Είναι 135 ευρώ και του δίνετε με τη στρεμματική επιδότηση 45 ευρώ για τα πρώτα δέκα στρέμματα. Τα υπόλοιπα πάνε με 20 ευρώ. Καλύτερα να μην έσπερνε. Το γάλα;  Είπαν και οι συνάδελφοί μου προηγουμένως ότι τα καρτέλ τους εκβιάζουν. Κάθε μέρα η τιμή είναι λιγότερη.
      Έρχομαι τώρα στο δεύτερο συντελεστή, στην ενέργεια. Τα καύσιμα και το ρεύμα ανέβηκαν. Ανέβηκε επίσης το πετρέλαιο. Παίρνουν 63 λεπτά το πετρέλαιο θέρμανσης, αυτό που εμείς παρανόμως δίνουμε και τελευταία ψηφίσαμε, το αγόραζαν 30 λεπτά.
      Να πάω στον τρίτο συντελεστή στην αγορά του χρήματος για το εισόδημα του αγρότη; Κάθε μέρα είναι χειρότερα. Τρεις συντελεστές και τρεις είναι χειρότεροι. Πώς, λοιπόν, έχει ανέβει το εισόδημα του αγρότη; Δεν το καταλαβαίνω. Και μένουν και ανενημέρωτοι. Ενώ θα μπορούσαν να δηλώσουν απλώς τα χωράφια, τους υποχρεώσατε να καλλιεργήσουν. Εάν ήταν ενημερωμένοι, απλώς θα δήλωναν τα χωράφια με τους τίτλους και δεν θα χρειαζόταν να καλλιεργήσουν, να πληρώνουν δηλαδή και από την επιδότηση αυτά τα οποία μπαίνουν μέσα. 
      Χάνουν τη μάχη της ποιότητας, το οποίο θεωρώ το πιο σημαντικό. Γι’ αυτό το λόγο θα αναφερθώ στο άρθρο 5, που είναι το πιο σημαντικό για μένα. Η ποιότητα των προϊόντων είναι το πιο σημαντικό ζήτημα για τον αγρότη. Εκεί πρέπει να δώσουμε τη μάχη. Εάν δεν δώσουμε τη μάχη στη ποιότητα, καήκαμε. Εμείς ούτε Ουκρανία είμαστε, ούτε Γερμανία είμαστε, ούτε Ηνωμένες Πολιτείες της Αμερικής. Αυτά τα οποία πρέπει να έχουμε, είναι ονομασία προέλευσης, προστατευόμενες γεωγραφικές ενδείξεις, ειδικό παραδοσιακό προϊόν εγγυημένο και βιολογική γεωργία. Αυτά τα τέσσερα σήματα πρέπει να τα έχουμε ως κόρη οφθαλμού. Αυτά είναι τα βασικά τα οποία πρέπει να δούμε και εκεί επάνω δεν βλέπω να έχει γίνει τίποτε σημαντικό. 
      Το ότι η ΠΑ.Σ.Ε.ΓΕ.Σ. μπορεί να πιστοποιεί, εγώ το θεωρώ σωστό. Γιατί μπορεί ο ιδιώτης και όχι η ΠΑ.Σ.Ε.ΓΕ.Σ.; Λένε για τον ελεγχόμενο και τον ελέγχοντα. Πρέπει να ξέρετε ότι ο καθένας που παίρνει το σήμα για να μπορεί να δίνει την πιστοποίηση, ελέγχεται από την Ευρωπαϊκή Ένωση. Εάν κάνει ένα λάθος, τα πληρώνει εις διπλούν και του παίρνουν και την άδεια. Άρα, λοιπόν, αυτό που γίνεται με τους ιδιώτες, γιατί να μην γίνεται και για την ΠΑ.Σ.Ε.ΓΕ.Σ.; 
      Θα κλείσω, λέγοντας ότι η μόνη ελπίδα των αγροτών, είναι ο ΕΛ.Γ.Α.. Ξέρετε τι λένε οι αγρότες; «Χαμός, σωσμός». Αυτό λένε! Να πιάσει καμιά πλημμύρα, μπας και πάρουν πίσω κάνα φράγκο.
Αυτό λένε οι αγρότες. Αλλά ο ΕΛ.Γ.Α. είναι καταχρεωμένος και είναι πολιτική εξάρτηση αυτό που γίνεται που δίνουν παραπάνω από όσο πρέπει απλώς και μόνο για να τους κρατάνε σε πολιτική ομηρία. Εγώ αυτό το θεωρώ απαράδεκτο. 
      Έρχομαι στην τροπολογία και θα πω δυο λόγια για αυτή. Τέτοια ανευθυνότητα και επιπολαιότητα από την Κυβέρνηση δεν την περίμενα. Κυριολεκτικά δεν περίμενα να ψηφίζουμε ότι στις 16 Οκτωβρίου λήγει το δικαίωμα υποβολής των προτάσεων για θέματα τα οποία έχουν να κάνουν με επενδύσεις και να μην έχει ειδοποιηθεί ο επενδυτικός κόσμος έξι μήνες πριν. Τέτοια ανευθυνότητα είναι αδιανόητη. Αυτό αποδεικνύει δύο πράγματα, πρώτον ότι δεν ενδιαφέρεστε για επενδύσεις, δεν ενδιαφέρεστε για τον επενδυτή και δεύτερον ότι το νέο πλαίσιο κινήτρων, παρ’ όλα όσα λέτε ότι θα είναι πολύ καλύτερο, είναι πολύ χειρότερο. 
      Κύριοι συνάδελφοι, αυτά ήθελα να καταθέσω από ψυχής στη Βουλή επ’ ευκαιρία του νομοσχεδίου αυτού. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Το λόγο έχει ο συνάδελφος κ. Αργύρης. 
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, κυρίες και κύριοι συνάδελφοι, εκτιμώ ότι μ’ αυτό το δήθεν νομοσχέδιο του Υπουργείου Αγροτικής Ανάπτυξης και Τροφίμων υποβαθμίζεται ο ρόλος της Βουλής και το χειρότερο απ’ όλα είναι ότι προσβάλλεται με τον ποιο βάναυσο τρόπο ο αγροτικός κόσμος. Σε μία περίοδο δυσμενών εξελίξεων και μεγάλων αλλαγών, αντί η Κυβέρνηση να σταθεί στο ύψος αυτών των μεγάλων αλλαγών και να υπερασπιστεί το εισόδημα των παραγωγών, βλέπουμε καθημερινά να κατρακυλά το εισόδημα των παραγωγών και το κυριότερο απ’ όλα να υπάρχει μία ανασφάλεια και ένα αβέβαιο μέλλον. Και επειδή πολλά λέγονται για το ποιος έχει δίκιο και ποιος έχει άδικο, σε όποιο καφενείο και να πας στο τελευταίο χωριό λένε τελευταία: «Εκ του αποτελέσματος κρίνονται οι πολιτικοί». 
      Η πολιτική σας, κύριε Υπουργέ, έχει κριθεί: Τρία χρόνια τώρα, κάθε χρόνο και μικρότερο εισόδημα απολαμβάνουν οι παραγωγοί. Βέβαια, εσείς έχετε βρει τη λύση, έχετε το άλλοθι ότι για όλα αυτά φταίει το «κακό ΠΑ.ΣΟ.Κ.» που κυβερνούσε, άρα, λοιπόν, εσείς δεν έχετε καμία ευθύνη. Ξεχάσατε πολύ εύκολα τις υποσχέσεις, ξεχάσατε πολύ γρήγορα αυτά που υποσχέθηκε ο Πρωθυπουργός, ότι θα υπερασπίζεται το εισόδημα των παραγωγών και θα το αυξήσει και παράλληλα ότι θα δώσει και μία κατεύθυνση. 
      Θα πρέπει να πω εδώ ότι σ’ αυτό το δήθεν νομοσχέδιο υπάρχουν διατάξεις που δεν χρειάζονται. Πρώτη και καλύτερη, όπως σας το λέει και η Επιστημονική Επιτροπή, τι χρειάζεται αυτή η δήθεν μεγάλη προσφορά προς την ΠΑ.Σ.Ε.ΓΕ.Σ. και προς τις οργανώσεις ότι μπορούν να πιστοποιούν; Μα, μπορούν να το κάνουν και χωρίς να σας ρωτήσουν. Είναι επιχειρήσεις ιδιωτικού δικαίου, έχουν το δικαίωμα μέσα από την δυνατότητα που τους δίνεται να συστήνονται. Και καλά, δεν ακούτε εμάς. Εμάς δεν μας ακούτε, γιατί είμαστε Αντιπολίτευση και είμαστε «κακοί». Εσείς δεν ακούτε ούτε τον εισηγητή της Πλειοψηφίας. Σας το είπε στην επιτροπή, σας το είπε και σήμερα εδώ και θέλετε δήθεν να πουλήσετε εκδούλευση. Πουλάτε εκδούλευση στην ΠΑ.Σ.Ε.ΓΕ.Σ.; Κοροϊδεύετε τον κόσμο; Βέβαια, αυτό θέλετε να κάνετε. Θέλετε ακριβώς να κοροϊδέψετε για μία ακόμα φορά τους αγρότες, γιατί από την μια μεριά κάτι δίνετε, για να πάρετε τα πολλά από το άλλο χέρι και τα παίρνετε. Τα παίρνετε από τον δημόσιο οργανισμό πιστοποίησης, τον Ο.Π.Ε.ΓΕ.Π., και του λέτε αυτή τη στιγμή ότι δεν έχει τη δυνατότητα να πιστοποιεί, αλλά θα μπορούν να πιστοποιούν κάποιοι άλλοι. Μα, είναι δυνατόν σήμερα να αφαιρείται η πιστοποίηση της ολοκληρωμένης διαχείρισης από τον Ο.Π.Ε.ΓΕ.Π.; 
      Σας ρωτάω: Για πείτε μου, επί δυόμισι, τρία χρόνια –και καλά ο κ. Μπασιάκος δεν έχει καταλάβει τι  καιρός περνάει- εσείς που υπηρετήσατε το συνεταιριστικό κίνημα και έχετε μια συνάφεια με το χώρο καταλάβατε να έχει κάνει τίποτα ο Ο.Π.Ε.ΓΕ.Π. όλο αυτό το διάστημα; Έχετε καταλάβει δηλαδή να υπερασπίζεται ένα πρωτόκολλο που να λέει για την ολοκληρωμένη διαχείριση ή τη βιολογική γεωργία με το Agro 1 και το Agro 2 ή να κάνει το Agro 3 και το Agro 4 και οτιδήποτε άλλο έχει τη δυνατότητα να κάνει; Έχετε δει να κάνει τίποτε άλλο; Σας εγκάλεσα στην επιτροπή και σας είπα ότι είναι αδιανόητο αυτό που κάνατε. Είναι αδιανόητο να μετατρέπετε τον Ο.Π.Ε.ΓΕ.Π., έναν πιστοποιητικό οργανισμό, σ’ ένα ραδιοτηλεοπτικό κανάλι και σ’ έναν οργανισμό προπαγάνδας, γιατί το μόνο που κάνετε είναι να στέλνετε δεκάλεπτα σε όλα τα επαρχιακά ραδιοτηλεοπτικά μέσα. Αφού τους στέλνετε με άλλο τρόπο τη διαφήμιση, τους λέτε: «Πάρτε και ένα δεκάλεπτο να το βάλετε εδώ, το μονόλογο». Και μου είπατε: «Όχι, δεν είναι μονόλογος». 
Και σας είπα ότι δεν έχετε επιβάλει το μονόλογο μόνο στις εκπομπές του Υπουργείου. Έχετε επιβάλει το μονόλογο και στα μέσα μαζικής ενημέρωσης. Δεν δέχεστε ποτέ να βγείτε σε αντιπαράθεση με κανέναν. Εγώ έτυχα μάρτυρας πολλών δηλώσεων δημοσιογράφων που μου είπαν ότι δεν θέλουν να είναι κανένας άλλος. Και ξέρετε πολύ καλά πόσες φορές γινόταν αντιπαράθεση στην προηγούμενη περίοδο, πριν τη δική σας διακυβέρνηση.
      Αυτό τι δείχνει; Ότι μπορείτε αυτή τη στιγμή να λειτουργείτε με το μονόλογο και με τη μονομέρεια, αλλά φέρνετε πίσω την ελληνική γεωργία. Καθυστερείτε την ελληνική γεωργία.
      Μου είπατε στην Επιτροπή ότι θα φέρετε τα έγγραφα των προσλήψεων για τα πρακτικά. Έχω εδώ απόφαση που λέει «εγκρίνουμε τη σύναψη σύμβασης μίσθωσης έργου σε εκατό άτομα». Είπατε ότι δεν έγινε καμία πρόσληψη και πολλοί συνάδελφοι της Νέας Δημοκρατίας «έπεσαν από τα σύννεφα» γιατί σου λέει: «Ποιος τους διόρισε αυτούς; Εγώ δεν πήρα χαμπάρι». Λέει η απόφαση ότι αυτοί οι εκατό προσλαμβάνονται στον Ο.Π.Ε.ΓΕ.Π.. Δεν προσλήφθηκαν, κύριε Υπουργέ; Εσείς μας είπατε ότι δεν προσλήφθηκε κανένας, ήταν παλιοί αυτοί που τους είχε το ΠΑ.ΣΟ.Κ. Το ΠΑ.ΣΟ.Κ. είχε διμηνίτες και ήταν στο κανάλι και στη Διεύθυνση Εφαρμογών. Τι δουλειά έχουν στον Ο.Π.Ε.ΓΕ.Π.; Μετατρέψατε τον οργανισμό πιστοποίησης σ’ ένα κανάλι προπαγάνδας. Αυτά είναι γραμμένα στην Εφημερίδα της Κυβέρνησης και τα καταθέτω στα Πρακτικά.
      (Στο σημείο αυτό ο Βουλευτής κ. Αργύρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Να δούμε τελικά ποιος λέει ψέματα και ποιος λέει αλήθεια, να τα ακούσει ο κύριος Πρόεδρος της Επιτροπής.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Είναι οι ίδιοι…
      ΕΥΑΓΓΕΛΟΣ ΑΡΓΥΡΗΣ: Ξαναλέτε και σήμερα ψέματα.
      ΠΡΟΕΔΡΕΥΩΝ (Ιωάννης Τραγάκης): Παρακαλώ!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Να ανακαλέσετε.
      ΕΥΑΓΓΕΛΟΣ ΑΡΓΥΡΗΣ: Ξαναλέτε και σήμερα ψέματα, κύριε Υπουργέ. Αν είναι έστω και ένας, εγώ θα ανακαλέσω. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ πιο ήρεμα, κύριε Αργύρη.
      ΕΥΑΓΓΕΛΟΣ ΑΡΓΥΡΗΣ: Πάμε, λοιπόν, στο μεγάλο θέμα της κτηνοτροφίας. Εδώ υπάρχει μια μεγάλη ευκαιρία. Ξέρουμε πολύ καλά ότι μετά την αλλαγή της Κοινής Αγροτικής Πολιτικής η λύση είναι να προσαρμοστεί η ελληνική γεωργία και η παραγωγή προϊόντων της στην αγορά. Κάνατε τίποτα προς αυτή την κατεύθυνση; Μάλιστα, έχετε καταργήσει την πιστοποίηση των περιφερειακών κέντρων, έχετε καταργήσει την τευτλοκαλλιέργεια, πάει προς κατάργηση η βιομηχανική ντομάτα και όλη την υποδομή που υπήρχε, που θα μπορούσε να στηρίξει και να μετατρέψει όλη την παραγωγή σε επώνυμα προϊόντα και παίρνοντας τις επιδοτήσεις οι παραγωγοί να μπορούσαν σιγά-σιγά να μπουν στην αγορά, εσείς την καταργείτε.
      Είναι αυτή πολιτική να βγαίνει ο Υφυπουργός Ανάπτυξης να λέει «σε δέκα ημέρες να λήγει το γάλα» και να βγαίνετε εσείς να λέτε ότι πρέπει να λήγει σε πέντε ημέρες; Και εγώ ρωτάω: Ο κ. Μπασιάκος είναι θεατής δικός σας; Ο κ. Σιούφας είναι θεατής του κ. Παπαθανασίου; Και ο κύριος Πρωθυπουργός τίνος θεατής είναι, να βλέπει την Κυβέρνηση να έχει άλλη άποψη ο ένας Υπουργός και άλλη άποψη οι άλλοι;
      Το ζητούμενο είναι ότι σιγά-σιγά θα πείσετε τους αγρότες και τους κτηνοτρόφους ότι δεν βαριέσαι, δεν θα πάθετε τίποτα να διατηρείται για δέκα μέρες το γάλα. Αλλά τότε έχουμε την καταστροφή της κτηνοτροφίας και εσείς το ξέρετε πολύ καλά, κύριε Υπουργέ. Κατάγεστε από αγροτική περιοχή, έχετε μεγάλη προσφορά στο χώρο αυτό από οποιαδήποτε θέση του συνεταιριστικού κινήματος και ξέρετε ότι δύσκολα δημιουργείται η κτηνοτροφία, θέλει πάνω από δεκαπέντε χρόνια να αναπτυχθεί και χρειάζεται μόνο ένα εξάμηνο για να καταστραφεί. Και το είχατε επαναλάβει αυτό το πράγμα την περίοδο 1990-1993, όταν καταχρεώσατε τον κτηνοτροφικό τομέα με την αύξηση των επιτοκίων όπου δεν μπορούν να γλιτώσουν από αυτά τα επιτόκια που πληρώνουν ακόμη στις τράπεζες.
      Γι’ αυτό είναι πολύ σημαντικό να ξυπνήσετε γρήγορα, γιατί όσο παραμένετε στην εξουσία, με αυτό το μυαλό που έχετε και κουβαλάτε και με την πολιτική που ασκείτε, καταστρέφετε την ελληνική γεωργία. Γιατί αν σήμερα δεν μπορέσουμε να παντρέψουμε τη φυτική παραγωγή με την κτηνοτροφική παραγωγή, όπου η παραγωγή των πλεονασμάτων που υπάρχουν στη φυτική παραγωγή των μη διατροφικών γίνει παραγωγή για πιστοποιημένες ζωοτροφές, ώστε να υπάρξει ποιότητα στα κτηνοτροφικά προϊόντα, θα χάσουμε και αυτό το τρένο της προσαρμογής της ελληνικής γεωργίας. 
      Τι σχέση έχει, κύριε Υπουργέ, αυτό που κάνετε εσείς; Εσείς έχετε μειώσει τον προϋπολογισμό στα σημαντικότερα προγράμματα από το Γ΄ Κοινοτικό Πλαίσιο Στήριξης. Μειώσατε τα χρήματα για τους νέους αγρότες. Βγάλατε προκήρυξη πριν από λίγο καιρό για τα σχέδια βελτίωσης με καθυστέρηση δυο, τριών χρόνων. Ο κ. Βεργίνης ξέρει πολύ καλά, αφού γνωρίζει τα θέματα της οικονομίας, ότι στην οικονομία αν καθυστερείς, έχεις καταστραφεί, δεν προλαβαίνεις τίποτα. 
      Κύριε Υπουργέ, νομίζετε ότι τα λέμε εδώ μόνο και μόνο για να κριτικάρουμε την Κυβέρνηση; Ή τα λέμε από αγωνία για το μέλλον της ελληνικής γεωργίας; Και εσείς ούτε αυτό το εκλαμβάνετε σαν προσφορά της Αντιπολίτευσης που χτυπάει τον κώδωνα. Και τι κάνετε; Φέρνετε εδώ άλλη διάταξη για τους συνεταιρισμούς για να καταστρατηγήσετε το νόμο. Δηλαδή, η Βουλή θα ψηφίσει σήμερα άρθρο με το οποίο ουσιαστικά θα παρανομεί. Γιατί εσείς δεν δίνετε παράταση, κάνετε κάτι άλλο: Μετατρέπετε την πλειοψηφία των 2/3, γιατί αυτό είναι το ζητούμενο. Για να μπορέσεις να τροποποιήσεις το καταστατικό χρειάζεται αυξημένη πλειοψηφία. Γιατί αν καταργήσεις τον καταστατικό σου χάρτη σημαίνει ότι ανατρέπεις κάθε μέρα τα πράγματα.
      Και θέλει αυξημένη πλειοψηφία η τροποποίηση του καταστατικού. Όταν εσείς φέρνετε εδώ διάταξη και μιλάτε για πενήντα συν ένα, δεν είναι παραβίαση ενός νόμου που ομόφωνα ψηφίστηκε από την Βουλή; 
      ΠΡΟΕΔΡΕΥΩΝ (Ιωάννης Τραγάκης): Κύριε Αργύρη, ολοκληρώστε, γιατί έχει εξαντληθεί ο χρόνος σας.
      ΕΥΑΓΓΕΛΟΣ ΑΡΓΥΡΗΣ: Είναι τραγικό. Και πρέπει να το καταλάβετε και εσείς κύριε Πρόεδρε, της Βουλής, ότι είναι υποβάθμιση του νομοθετικού έργου της Βουλής να νομοθετεί η Βουλή για να παραβιάζει άλλο νόμο δικό της. Κάνουμε ακριβώς αυτό που πρέπει να αποφύγουμε, δηλαδή δεν σεβόμαστε τους νόμους που ψηφίζουμε. Είναι αυτό που λέει κάθε μέρα ο ελληνικός λαός, ότι καλά ψηφίζουμε τους νόμους, αλλά δεν κάνουμε τίποτα για να εφαρμοστούν. 
      Επειδή κύριε Υπουργέ, ήρθε το τέλος της παλιάς κακής πολιτικής, «όλα τα κιλά, όλα τα λεφτά» απεδόθη προχθές με το τέλος της «ΒΙΟΚΑΡΠΕΤ» και με το τέλος όλων των υπολοίπων. Και μην ταυτίζεστε με το νομοσχέδιο γιατί είναι «κοντό». Μην ταυτίζεστε, κύριε Κοντέ, μ’ ένα «κοντό» νομοσχέδιο! 
      ΠΡΟΕΔΡΕΥΩΝ (Ιωάννης Τραγάκης): Καλά, ο υπαινιγμός δεν ήταν και τόσο κόσμιος.
      Ο κύριος Χατζημιχάλης έχει το λόγο.
      ΦΩΤΗΣ ΧΑΤΖΗΜΙΧΑΛΗΣ: Εγώ κύριε Πρόεδρε, θα μιλήσω για το ύψος της Κυβέρνησης και όχι για το ύψος του Υφυπουργού Αγροτικής Ανάπτυξης και Τροφίμων!
      Αγαπητοί συνάδελφοι, θα περίμενε κανείς ότι η Κυβέρνηση της Νέας Δημοκρατίας θα είχε την ευελιξία να μπορεί να συλλαμβάνει τα μηνύματα των καιρών και να ανταποκρίνεται στις απαιτήσεις των πολιτών. Για μια ακόμη φορά μας διαψεύδει. Όχι εμάς γιατί εμείς είμαστε συνηθισμένοι σ' αυτό. Διαψεύδει τους Έλληνες πολίτες. Βεβαίως όταν ο Πρωθυπουργός της χώρας κάνει έξι εβδομάδες για να καταλάβει ότι υπάρχει πρόβλημα στον χώρο της Παιδείας, πολύ εύκολα μπορούμε να καταλάβουμε, να δικαιολογήσουμε γιατί ο Υπουργός Αγροτικής Ανάπτυξης και Τροφίμων κάνει τρία χρόνια για να καταλάβει τι συμβαίνει ακριβώς στον αγροτικό τομέα. 
      Αλλιώς, κύριε Υφυπουργέ, δεν μπορούμε να εξηγήσουμε το νομοσχέδιο που φέρατε σήμερα στη Βουλή. Είναι ένα νομοσχέδιο χωρίς φυσιογνωμία, χωρίς στόχο. Φαίνεται και από τον τίτλο του. «Ρυθμίσεις θεμάτων του Υπουργείου Αγροτικής Ανάπτυξης και Τροφίμων». Σήμερα μέσα σ’ ένα τέτοιο πολιτικό σκηνικό μέσα σ’ ένα τέτοιο περιβάλλον με οξυμένα προβλήματα και σημαντικά αδιέξοδα στον αγροτικό τομέα, το Υπουργείο Γεωργίας, το Υπουργείο Αγροτικής Ανάπτυξης και Τροφίμων φέρνει ένα νομοσχέδιο για να κάνει κάποιες μικρές διευθετήσεις, πώς θα κόβουμε και από πού τα χριστουγεννιάτικα δέντρα, αν θα γίνει ένας ακόμη αντιπρόεδρος στον Ελληνικό Οργανισμό Γάλακτος κ.ο.κ..
      Ο Υπουργός, το Υπουργείο είναι άφαντο εδώ και πολύ καιρό. Αυτό είναι επώδυνο για τους Έλληνες παραγωγούς και για τους Έλληνες πολίτες. Να θυμίσω συγκεκριμένα τα εξής: Θυμούνται οι συνάδελφοι και οι Έλληνες πολίτες εκείνα τα περίφημα κατεψυγμένα κρέατα των επτάμισι χρόνων. Δεν ήταν κατεψυγμένα. Μουμιοποιημένα ήταν. Τι έλεγαν τότε οι υπηρεσίες του Υπουργείου, ο Γενικός Διευθυντής της Κτηνιατρικής και διάφορα στελέχη; Έλεγαν ότι είναι κρέατα αρίστης ποιότητας. Έγινε σάλος και πρώτο θέμα στις ειδήσεις των τηλεοπτικών δελτίων και των εφημερίδων. Ο Υπουργός ήταν άφαντος και δεν πήρε θέση για το θέμα.
      Τι έγιναν εκείνα τα κρέατα; Όσα δεν προλάβαμε να φάμε από εκείνα τα «αρίστης ποιότητας κρέατα», επεστράφησαν. Γιατί κύριε Υφυπουργέ, δεν τα δώσατε στην κατανάλωση, αφού ήταν αρίστης ποιότητας; Αν δεν έπρεπε να τα δώσετε στην κατανάλωση γιατί αφήσατε να διακινηθούν;
      Απάντηση δεν έχουμε πάρει και Υπουργό δεν είδαμε τότε, τον λαλίστατο κατά τα άλλα στα Μέσα Ενημέρωσης, ιδιαίτερα στα τηλεοπτικά. Το μόνο που επιμένει να κάνει, είναι να βγαίνει στο κανάλι προπαγάνδας, δηλαδή στις εκπομπές του Υπουργείου Αγροτικής Ανάπτυξης και Τροφίμων που διανέμονται στους τηλεοπτικούς σταθμούς σε όλη τη χώρα. 
      Υπήρξε και το περίφημο σκάνδαλο των «κουμπάρων» και το καρτέλ στο γάλα. Είδε κανείς τον Υπουργό Αγροτικής Ανάπτυξης και Τροφίμων να τοποθετείται γι' αυτό το θέμα; Είδε κανείς να συγκρούεται η ηγεσία του Υπουργείου Αγροτικής Ανάπτυξης και Τροφίμων και να υπερασπίζεται τα συμφέροντα των Ελλήνων κτηνοτρόφων; Κανείς!


Κανείς! Αφαίμαξη του εισοδήματος των παραγωγών, των αγελαδοτρόφων, κρίση στον τομέα, συμφέροντα τα οποία ουσιαστικά, όπως είπα, αφαίμαξαν -και εξακολουθούν να το κάνουν και τώρα- το εισόδημα των γαλακτοπαραγωγών, οι βιομηχανίες κερδοσκοπούσαν ασύστολα και το Υπουργείο Αγροτικής Ανάπτυξης και Τροφίμων απουσίαζε για μία ακόμα φορά, όπως απουσίαζε, κύριε Υπουργέ, όταν η βιομηχανία αποφάσισε να μειώσει τις τιμές. 
      Γνωρίζετε πολύ καλά εσείς, όπως και οι παραγωγοί μας, ότι από την περίοδο 2004-2005, άρχισε να επιδοτείται το αγελαδινό γάλα. Το ποσοστό της επιδότησης αφαιρέθηκε με τη μείωση της τιμής στον παραγωγό από τη βιομηχανία. Το σύνολο της επιδότησης που ήταν δικαίωμα των παραγωγών πήγε στα ταμεία των βιομηχανιών. Το Υπουργείο Αγροτικής Ανάπτυξης και Τροφίμων «αγρόν ηγόραζε»! Μείωση στις τιμές του αιγοπρόβειου γάλακτος. Απόπειρα να δημιουργηθεί και εκεί καρτέλ. Από 1,05 ευρώ η τιμή στον παραγωγό, στα 0,85 ευρώ. Το Υπουργείο Αγροτικής Ανάπτυξης και Τροφίμων απουσίαζε!
      Όσον αφορά στην πρόταση για την επιμήκυνση του χρόνου κυκλοφορίας του «φρέσκου» -σε εισαγωγικά- γάλακτος, για δέκα μέρες οι Έλληνες πολίτες, σύμφωνα με την πρόταση του κ. Παπαθανασίου, Υπουργού της Κυβέρνησης, θα πίνουν φρέσκο γάλα δέκα ημερών και βεβαίως, όχι ελληνικό, αλλά ξένο. Τα συμφέροντα των Ελλήνων κτηνοτρόφων πού βρίσκονται; Η υπεράσπισή τους από το Υπουργείο Αγροτικής Ανάπτυξης και Τροφίμων πού είναι; Μηδενική. Γιατί ωριμάζουν οι συνθήκες για να έρθει αυτή η ρύθμιση. Οι κτηνοτρόφοι κινητοποιούνται, χύνουν γάλα στους δρόμους. Η φέτα κινδυνεύει, το Υπουργείο Ανάπτυξης και Τροφίμων απουσιάζει. Δυο εργοστάσια της βιομηχανίας ζάχαρης κλείνουν, χάρη στις σημαντικές νίκες που πέτυχε στη διαπραγμάτευση για τα τεύτλα και τους τευτλοπαραγωγούς ο Υπουργός Γεωργίας στις Βρυξέλλες! 
      Το βαμβάκι βρίσκεται σε κρίση. Η Ισπανία παρεμβαίνει, η ελληνική Κυβέρνηση δεν κατανοεί τι γίνεται. Τα σταφύλια σαπίζουν στους αμπελώνες, ο Υπουργός περνάει για να υποσχεθεί αποζημιώσεις, οι πολίτες φυσικά δεν τον πιστεύουν και το αποδεικνύουν στα αποτελέσματα των δημοτικών εκλογών. Από όπου πέρασε ο κ. Μπασιάκος, οι δήμαρχοι και οι νομάρχες της Νέας Δημοκρατίας έχασαν. Είναι τυχαίο; Είναι ένα μήνυμα που σας στέλνουν οι πολίτες. Σας το έστειλαν και στον πρώτο γύρο, σας το έστειλαν πολύ πιο έντονο στο δεύτερο γύρο. Σας το στέλνουν τα στελέχη σας που λένε «μην πανηγυρίζετε» -το είδαμε στην τηλεόραση- «γιατί σε λίγο έρχεται και η σειρά σας».
      Οι καπνοπαραγωγοί βρίσκονται σε απόγνωση. Η καλλιέργεια έχει εγκαταλειφθεί. Προκαλώ τον Υφυπουργό που γνωρίζει το πρόβλημα να μας πει πόσα στρέμματα υπήρχαν στην καπνοκαλλιέργεια πέρυσι, πόσα φέτος και πόσα εκτιμάμε ότι θα υπάρχουν του χρόνου. Οι κτηνοτρόφοι ταλαιπωρούνται ακόμη από το «φάντασμα» της χαμένης γαλοπούλας. Το Υπουργείο Αγροτικής Ανάπτυξης και Τροφίμων απουσιάζει. 
      Η Κοινή Αγροτική Πολιτική εφαρμόζεται χωρίς σχέδιο, χωρίς προοπτική, χωρίς κατεύθυνση, χωρίς προσανατολισμό. Τα πλεονεκτήματά της δεν αξιοποιούνται από τη χώρα μας, ενώ αξιοποιούνται απ’ όλες τις άλλες χώρες της Ευρωπαϊκής Ένωσης και τα μειονεκτήματά της μεγεθύνονται. Το Υπουργείο Αγροτικής Ανάπτυξης και Τροφίμων απουσιάζει. 
      Υποσχεθήκατε δεκατρείς μελέτες, μία σε κάθε περιφέρεια, για να προσανατολίσετε τους παραγωγούς στις νέες συνθήκες της αγοράς και απ’ αυτές, οι μισές δεν έχουν ακόμα ανατεθεί. 
      Στο τέλος της τετραετίας, θα πείτε «ήμασταν συνεπείς στις υποχρεώσεις μας, αναθέσαμε τις μελέτες» και θα περιμένουν άλλα τέσσερα χρόνια και όταν θα έχει αναθεωρηθεί η Κοινή Αγροτική Πολιτική για μία ακόμα φορά, θα αναμένουν οι παραγωγοί τα συμπεράσματα των μελετών σας. Πολλές υποσχέσεις, αλλά μηδενικό αποτέλεσμα στην πράξη, κύριε Υφυπουργέ και κύριοι του Υπουργείου Αγροτικής Ανάπτυξης και Τροφίμων! 
      Οι παραγωγοί βρίσκονται σε απόγνωση, σας στέλνουν επανειλημμένως μηνύματα και εσείς εξακολουθείτε να μην τα παίρνετε υπόψη σας. Είπατε ότι θα δώσετε μάχη στις Βρυξέλλες, είπατε ότι θα στηρίξετε το εισόδημα των αγροτών, είπατε ότι θα μειώσετε το κόστος παραγωγής, είπατε ότι θα μειώσετε το Φ.Π.Α., αλλά οι παραγωγοί βαρέθηκαν να περιμένουν. Είχαν άλλες απαιτήσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Έχουν απαιτήσεις να είναι ενημερωμένοι σωστά, να είναι εκπαιδευμένοι σωστά, να καταρτίζονται, να στηρίζεται η ανταγωνιστικότητα των προϊόντων τους, να στηρίζεται η ποιότητα των προϊόντων τους, να στηρίζονται και να ενισχύονται έργα υποδομής, να προωθούνται τα σχέδια βελτίωσης, να προωθούνται οι επενδύσεις κ.ο.κ..
      Μπροστά σ’ όλα αυτά, το Υπουργείο Αγροτικής Ανάπτυξης και Τροφίμων είναι απών. Αλλά ο αγροτικός τομέας χρειάζεται μεγάλες πολιτικές και δεν χρειάζεται ρουσφετολογικές διευθετήσεις του τύπου του νομοσχεδίου που έφερε σήμερα το Υπουργείο Αγροτικής Ανάπτυξης και Τροφίμων και θέλει να το ψηφίσουμε. 
      Καταψηφίζουμε φυσικά το νομοσχέδιο αυτό, καταψηφίζουμε και διαφωνούμε ριζικά με τη λογική σας, κύριε Υφυπουργέ. Δεν έχετε καταλάβει, δυστυχώς, τι συμβαίνει στην ελληνική κοινωνία, στον αγροτικό τομέα. Οι παραγωγοί έχουν απαιτήσεις κι εσείς είσαστε κατώτεροι των περιστάσεων. Αυτό μπορεί να αφορά τη Νέα Δημοκρατία, το ΠΑ.ΣΟ.Κ. και τα άλλα κόμματα σε επίπεδο συσχετισμών. Αφορά και την πορεία του αγροτικού τομέα όμως, αφορά τα όνειρα και τις ελπίδες των Ελλήνων παραγωγών και γι’ αυτό δεν μπορεί να κωφεύει κανείς.
      Θα σας πρότεινα, κύριε Υπουργέ, να πάρετε το νομοσχέδιο πίσω και να έρθετε με σημαντικές ρυθμίσεις και πρωτοβουλίες για να μπορέσετε, έστω την τελευταία στιγμή, την ύστατη ώρα, να κάνετε κάτι για να περισώσετε, όχι τα προσχήματα, αλλά να καλύψετε την αγωνία των Ελλήνων παραγωγών που περιμένουν πολλά και δεν βλέπουν τίποτα. Και βεβαίως, οποιαδήποτε ρύθμιση φέρετε, να μην έχει την τύχη του προηγούμενου νομοσχεδίου. Γιατί φέρατε νόμο, περάσατε ρυθμίσεις, υποσχεθήκατε τα πάντα στους παραγωγούς και από το νόμο που φέρατε εδώ και ενάμισι χρόνο, δεν έχει υλοποιηθεί ακόμα ούτε μια διάταξη.
      Είναι κρίμα, όχι για την Κυβέρνηση της Νέας Δημοκρατίας, αλλά για τους Έλληνες παραγωγούς, για τους Έλληνες αγρότες, που εξακολουθούν να ελπίζουν σε καλύτερες μέρες, αλλά δεν τις βλέπουν να έρχονται. Γι’ αυτό σας καταδικάζουν και εσάς και την πολιτική σας.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριοι συνάδελφοι, αναμφίβολα από κάθε εκλογική αναμέτρηση βγαίνουν μηνύματα τα οποία οφείλουμε όλοι να τα αξιολογήσουμε. Εμείς πραγματικά πήραμε τα μηνύματα, θετικά ή αρνητικά. Φοβούμαι όμως και λυπούμαι, γιατί κάποιοι άλλοι δεν έχουν πάρει τα μηνύματα, δεν έχουν πάρει το μήνυμα ότι η στρατηγική της πόλωσης και του λαϊκισμού δεν περνά πλέον, ότι είναι έξω από τη λογική, ότι η ελληνική κοινωνία δεν την δέχεται και δεν την αποδέχεται και ότι οι Έλληνες αγρότες περιμένουν από όλους εμάς υπεύθυνα, με στοιχεία, να συζητούμε και να βρίσκουμε τις καλύτερες δυνατές λύσεις για τα προβλήματά τους. 
      Θέλω να πω ότι άκουσα προηγουμένως πραγματικά με απορία να λέγεται ότι δεν έχει εφαρμοστεί τίποτα από το νομοσχέδιο που ψηφίστηκε του Υπουργείου Αγροτικής Ανάπτυξης και Τροφίμων και λυπούμαι διότι το άκουσα από συνάδελφο ο οποίος είχε την ευθύνη, την αρμοδιότητα της ελληνικής κτηνοτροφίας.
       Θέλω, λοιπόν, να του απαντήσω, ότι το μεγαλύτερο μέρος υλοποιείται και μια από τις κυριότερες διατάξεις του νομοσχεδίου αυτού που αφορούσε τη νομιμοποίηση των αυθαιρέτων κτηνοτροφικών εγκαταστάσεων, τη στήριξη των κτηνοτρόφων δηλαδή, έχει βρει αποδοχή κι έχει εφαρμοστεί τουλάχιστον σε επτακόσιες περιπτώσεις Ελλήνων κτηνοτρόφων. Επτακόσιοι κτηνοτρόφοι σε όλη τη χώρα νομιμοποίησαν τις εγκαταστάσεις τους, τους δόθηκε η δυνατότητα να μπουν σε σχέδια βελτίωσης, να πάρουν ηλεκτρικό ρεύμα, να εκσυγχρονίσουν τις μονάδες τους και να βαδίσουν σ’ ένα καλύτερο δρόμο σε ό,τι αφορά την κτηνοτροφία. Αυτά τα λέω γιατί έγινε πολύ μεγάλη συζήτηση για την κτηνοτροφία. Θέλω να σας πω ότι και πολλές άλλες διατάξεις ήδη υλοποιούνται.
      Πρέπει να πούμε ότι ο κ. Μπασιάκος δεν μπόρεσε να έρθει σήμερα εδώ γιατί υπάρχει ένα κρίσιμο συμβούλιο Υπουργών Γεωργίας στις Βρυξέλλες.
      Πρέπει να πούμε ότι το νομοσχέδιο που σήμερα συζητούμε, αναμφίβολα δεν λύνει τα προβλήματα της ελληνικής γεωργίας, όμως έχουμε έτοιμο νομοσχέδιο το οποίο σύντομα θα καταθέσουμε, που θα αφορά την κτηνοτροφία και την υδροκαλλιέργεια και θα δώσει λύσεις σε πολλά προβλήματα της ελληνικής γεωργίας. Οφείλουμε να πούμε ότι λαμβάνονται σειρά αποφάσεων στο Υπουργείο Αγροτικής Ανάπτυξης και Τροφίμων, που πραγματικά προωθούν τα ζητήματα της ελληνικής γεωργίας και κυρίως βάζουν βάσεις, βάζουν τα θεμέλια για να προχωρήσει η ελληνική γεωργία, διότι είναι βέβαιο ότι ήταν σαθρά τα θεμέλια αυτά, ότι στρατηγική δεν υπήρχε σε κανένα απολύτως αγροτικό προϊόν, ότι ήμασταν «στον αυτόματο πιλότο».


Αυτή είναι η πραγματικότητα. 
      Θα ξεκινήσω από την κτηνοτροφία. Και μόνο το γεγονός ότι παραλάβαμε μία γεωργία με σχέση φυτικής και ζωικής παραγωγής 75% προς 25% αντίστοιχα αποδεικνύει ότι η ελληνική κτηνοτροφία ήταν στο έλεος του Θεού και ότι μετά τα καύσιμα έχουμε πρώτα σε εισαγωγές, όσον αφορά τα μεγέθη, τα γαλακτοκομικά και τα κτηνοτροφικά προϊόντα, αποδεικνύει ότι οι Έλληνες κτηνοτρόφοι επί σειρά ετών παρέμειναν στην τύχη τους. 
      Λυπούμαι και για κάτι  άλλο: Ότι δυστυχώς δεν μας παρακολουθείτε. Διότι  έχουμε πάρει είκοσι πέντε πολύ σοβαρά μέτρα για τη στήριξη της ελληνικής κτηνοτροφίας. Και το γνωρίζουν αυτό οι Έλληνες κτηνοτρόφοι, ότι οι αιγοπροβατοτρόφοι στους οποίους αναφερθήκατε το προηγούμενο Πάσχα και το Πάσχα που μας πέρασε πήραν τις καλύτερες τιμές για τα προϊόντα τους και ότι στο πρόβλημα που τείνει να δημιουργηθεί με το αιγοπρόβειο και το αγελαδινό γάλα τη μάχη τη δίνει το Υπουργείο Αγροτικής Ανάπτυξης και Τροφίμων. Αυτή είναι η πραγματικότητα και την αποδέχονται οι Έλληνες κτηνοτρόφοι. 
      Μιλήσατε για καρτέλ. Όμως, θέλω να πω -και το  ξέρει αυτό ο ελληνικός λαός και το παραδέχθηκε και Υπουργός της προηγούμενης Κυβέρνησης- ότι αυτή η ολιγοπωλιακή κατάσταση στον τομέα του γάλακτος, δυστυχώς, δημιουργήθηκε, ανδρώθηκε και δυνάμωσε επί των ημερών της προηγούμενης κυβέρνησης. Εμείς δίνουμε μάχη για να δημιουργήσουμε την αντίρροπη τάση. Δηλαδή τι να  κάνουμε; Παροτρύνουμε να δημιουργηθεί ένας πολύ ισχυρός συνεταιρισμός Ελλήνων αγελαδοτρόφων, για να έχουν φωνή και δύναμη, να παρεμβαίνουν, να διαμορφώνουν καλύτερες τιμές για τα προϊόντα και να πετυχαίνουν μείωση του κόστους παραγωγής. Είμαστε σε πάρα πολύ καλό δρόμο. Σύντομα ο συνεταιρισμός αυτός θα είναι πραγματικότητα. 
      Πήραμε μια πολύ γενναία απόφαση. Η απόφασή μας είναι να κάνουμε πλέον σε συνεχή βάση ισοζύγια σε όλες τις γαλακτοβιομηχανίες της χώρας, σε όλες τις βιομηχανίες που μεταποιούν γαλακτοκομικά προϊόντα, για να ξέρουμε τι εισάγεται, πώς μεταποιείται και πώς διατίθεται στην αγορά. 
      Πρέπει να πούμε ότι έχουν δικαίωμα τα μέλη μιας κυβέρνησης να έχουν διαφορετικές αντιλήψεις. Όμως, είναι σαφές ότι πέντε μέρες είναι και δεν αυξάνεται η διάρκεια του φρέσκου γάλακτος. Το έχουμε πει σε όλους τους τόνους. Το έχουμε δηλώσει. Ο κ. Παπαθανασίου έκανε ξεκάθαρη δήλωση, την οποία προφανώς δεν παρακολουθήσατε, ότι αυτό είναι μια απόφαση του Υπουργείου Αγροτικής Ανάπτυξης και Τροφίμων που έχει το τελευταίο λόγο. Υπεύθυνα, λοιπόν, δηλώνω εδώ στη Βουλή ότι δεν πρόκειται να αυξηθούν οι μέρες διάρκειας του φρέσκου γάλακτος πάνω από πέντε. 
      ΦΩΤΗΣ ΧΑΤΖΗΜΙΧΑΛΗΣ: Ο κ. Παπαθανασίου το ξέρει, κύριε Υπουργέ; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θέλω να πω πως η διάρκεια του φρέσκου γάλακτος πήγε από τρεις σε  πέντε μέρες επί των ημερών της δικής σας κυβέρνησης. Αυτή είναι η αλήθεια. Αυτή είναι η πραγματικότητα. 
      ΦΩΤΗΣ ΧΑΤΖΗΜΙΧΑΛΗΣ: …
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Επιτρέψτε μου, σας παρακαλώ!
      Επίσης, επειδή έγινε μια αναφορά στον ΕΛ.Ο.Γ. και είπατε πώς λειτουργεί ο ΕΛ.Ο.Γ. και γιατί στον ΕΛ.Ο.Γ. χρειαζόμαστε άλλον έναν αντιπρόεδρο, κάνω σαφές ότι αυτός ο αντιπρόεδρος θα είναι εκπρόσωπος των κτηνοτρόφων. Μάλιστα δεν θα είναι νέο μέλος, αλλά θα είναι από τα μέλη που έχουν έλθει στον ΕΛ.Ο.Γ. ως εκπρόσωποι της ΠΑ.Σ.Ε.ΓΕ.Σ.. Χρειάζεται, διότι με τα ισοζύγια απαιτείται καλύτερη παρακολούθηση. 
      Θέλω δε να πω για τον Ελληνικό Οργανισμό Γάλακτος ότι το 2004 τον βρήκαμε σε διαλυμένη κατάσταση, ότι έχουμε προσλάβει προσωπικό, ότι  έχουμε οργανώσει όλα τα εργαστήρια του Ελληνικού Οργανισμού Γάλακτος, ότι ο Ελληνικός Οργανισμός Γάλακτος κάνει συνεχείς ελέγχους και ότι είναι δίπλα στον Έλληνα κτηνοτρόφο. Προβάλλει το ελληνικό γάλα με μία πολύ μεγάλη καμπάνια που κάνει και πραγματικά για πρώτη φορά ανταποκρίνεται στην αποστολή του, γεγονός που αποδέχονται και οι Έλληνες κτηνοτρόφοι. 
      Θέλω να αναφερθώ σε κάποια επιμέρους θέματα που αφορούν προβλήματα τα οποία αντιμετωπίζουν τα αγροτικά μας προϊόντα. 
      Ο κ. Χρυσοχοΐδης εξέφρασε την αγωνία του για το θέμα της τευτλοκαλλιέργειας στη χώρα μας. Πρέπει να σας πω ότι από το 2001 υπάρχουν μελέτες στις οποίες αναφερθήκαμε σε προηγούμενη συζήτηση που έγινε στη Βουλή για τα προβλήματα της Ελληνικής Βιομηχανίας Ζάχαρης και της τευτλοκαλλιέργειας. Όντως, έχουμε έναν κακό κανονισμό. Όμως, είναι ένας κανονισμός για τον οποίο έδωσε μάχη ο κ. Μπασιάκος και τελικά η χώρα μας είναι μόνη. Καταψηφίστηκε στην Ευρωπαϊκή Ένωση. Πρόκειται για έναν κανονισμό που οδηγεί σε μείωση των θεσμικών τιμών και της ζάχαρης και των τεύτλων. Όμως, έγινε μια πολύ καλή προσπάθεια φέτος από την Ελληνική Βιομηχανία Ζάχαρης, έτσι ώστε να μειωθεί το κόστος παραγωγής στο χωράφι. 
      Πέραν αυτών, πρέπει να σας πω -και είναι πάρα πολύ σημαντικό- ότι δύο εργοστάσια της Ελληνικής Βιομηχανίας Ζάχαρης μετατρέπονται από εργοστάσια παραγωγής ζάχαρης σε εργοστάσιο βιοιαιθανόλης, όπως εξήγγειλε και ο Πρωθυπουργός στη Διεθνή Έκθεση Θεσσαλονίκης. 
      Γιατί γίνεται αυτό; Διότι είναι βέβαιο ότι και τα πέντε εργοστάσια δεν μπορούσαν να συνεχίσουν να λειτουργούν. Άρα, αποσύρεται ποσόστωση ζάχαρης κα παράγεται βιοαιθανόλη.
      Με τη μετατροπή αυτή θα έχουμε μεγάλα οφέλη από την Ευρωπαϊκή Ένωση που θα καλυφθεί η ίδια η συμμετοχή της Ελληνικής Βιομηχανίας Ζάχαρης. Στη φάση αυτή η μετατροπή θα γίνει και υπάρχει πρόσφατη απόφαση του διοικητικού συμβουλίου της Ελληνικής Βιομηχανίας Ζάχαρης που δημοσιεύτηκε. Θα γίνει από την Ελληνική Βιομηχανία Ζάχαρης και δεν θα συμμετέχει δηλαδή στη φάση αυτή, διότι δεν θέλουμε να καθυστερήσουμε  άλλο –στρατηγικός ιδιώτης επενδυτής- και βέβαια θα δοθεί η δυνατότητα να συνεχιστεί η τευτλοκαλλιέργεια –και αυτό είναι πολύ σημαντικό- και στα τρία εργοστάσια  που θα συνεχίσουν να παράγουν ζάχαρη, αλλά και στα εργοστάσια της βιοαιθανόλης, δεδομένου ότι τα εργοστάσια αυτά θα χρησιμοποιούν ως πρώτη ύλη αραβόσιτο και ζαχαρότευτλα. Κατά συνέπεια, με τη κίνηση αυτή δίνουμε μια προοπτική και στην τευτλοκαλλιέργεια αλλά και στην Ελληνική Βιομηχανία Ζάχαρης. 
      Θεωρώ αρνητική την αναφορά για τον καπνό που έκανε κάποιος συνάδελφος προηγουμένως. Θέλω να πω ότι εμείς ήμασταν οι τελευταίοι που πήραμε την απόφαση να πάμε στην ολική αποσύνδεση. Το ΠΑ.ΣΟ.Κ. ήταν που εξ αρχής πίεζε σε ολική αποσύνδεση, γνωρίζοντας πολύ καλά ότι τα Βιρτζίνια, τα Μπέρλεϊ και άλλες ποικιλίες που είχαν μικρή εμπορική αξία θα σταματούσαν να παράγονται στη χώρα μας. Συνεχίζουν να παράγονται όμως τα ανατολικά καπνά ο Μπασμάς και της Κατερίνης. Θέλω να σας πω ότι πρόσφατα έχει εκδοθεί κοινή υπουργική απόφαση, η οποία θα συζητηθεί και θα ανακοινωθεί την Παρασκευή που μας έρχεται στην Πιερία, που ρυθμίζει όλες τις διατάξεις που αφορούν την αγορά του καπνού. Και θέλω να πω -και το ξέρουν πολύ καλά οι καπνοπαραγωγοί της Πιερίας- ότι πέρυσι για πρώτη φορά και φέτος για δεύτερη φορά παίρνουν πολύ μεγάλες αποζημιώσεις από τον ΕΛ.Γ.Α. για διάφορες ασθένειες των καπνών. Αυτό αποτελεί μια ουσιαστική στήριξη των καπνοπαραγωγών που δεν έγινε ποτέ τα προηγούμενα χρόνια.
      Και επειδή έγινε αναφορά εάν θα υπογράψουν ή δεν θα υπογράψουν συμβόλαια από συνάδελφο, θέλω να πω ότι δεν παρακολουθεί τα τεκταινόμενα στη δική του την περιοχή. Διότι ενώ εμείς κάνουμε μια καμπάνια για να υπογραφούν συμβόλαια και να διασφαλιστεί το προϊόν, οι ομάδες του καπνού της Κατερίνης αρνούνται να υπογράψουν συμβόλαια. Καμπάνια κάνουμε και ζητούμε και τη δική τους βοήθεια. 
      Επίσης, θέλω να πω ότι γίνεται μια μεγάλη προσπάθεια για να στηριχθεί η καθημερινή προσπάθεια των αγροτών. Να νιώσει και νιώθει ο αγρότης ότι το Υπουργείο και η Κυβέρνηση είναι δίπλα του. Έχει εμπεδωθεί ένα αίσθημα εμπιστοσύνης μεταξύ των Ελλήνων αγροτών και του Υπουργείου Αγροτικής Ανάπτυξης και Τροφίμων. 
      Θέλω, σαν απόδειξη αυτών που σας λέω, να αναφερθώ στη λειτουργία του ΕΛ.Γ.Α. που για πρώτη φορά έχει μετατραπεί, από έναν οργανισμό διώκτη των αγροτών, σ’ έναν οργανισμό ουσιαστικό υποστηρικτή των αγροτών. Κάναμε πράξη στον ΕΛ.Γ.Α. όλα όσα αναφέραμε προηγουμένως. Μειώθηκε ο χρόνος καταβολής των επιδοτήσεων σε σχέση με την προηγούμενη κυβέρνηση κατά εκατό ημέρες και το γνωρίζουν πολύ καλά οι αγρότες. Οι επιδοτήσεις πληρώνονται, όχι σε τρεις μήνες από τη συγκομιδή, αλλά στις περισσότερες περιπτώσεις σε τρεις μήνες από την παραγωγή. Στο πρόγραμμά μας αναφέρουμε τρεις μήνες από τη συγκομιδή. Είναι πολύ μικρότερος ο χρόνος όταν μιλούμε για τρεις μήνες από την παραγωγή.
      Και κάτι πολύ σημαντικό, ότι γίνονται για πρώτη φορά δίκαιες και αντικειμενικές εκτιμήσεις, σε αντίθεση με το παρελθόν όπου οι «ημέτεροι» έπαιρναν πολύ καλές αποζημιώσεις, ενώ όλοι οι υπόλοιποι ήταν εκτός νυμφώνος. Αυτή είναι η πραγματικότητα και αυτή είναι η αλήθεια. Και οι επιδοτήσεις πρέπει να ξέρετε ότι πληρώθηκαν στα δυόμισι χρόνια, πολύ νωρίτερα από κάθε άλλη φορά.
      Επειδή αναφερθήκατε και στο θέμα των δικαιωμάτων θέλω να σας πω ότι ένα τεράστιο έργο ολοκληρώνεται με τον πλέον επιτυχή τρόπο σύντομα, όταν άλλες χώρες που έχουν πολύ λιγότερο αγροτικό πληθυσμό, που έχουν πολύ καλύτερο επίπεδο δημόσιας διοίκησης δεν ανακοίνωσαν ακόμη οριστικά δικαιώματα. Αυτό είναι κάτι πολύ σημαντικό.
      Υπήρξε μια μεγάλη προσπάθεια και καλή συνεργασία μεταξύ του Ο.Π.Ε.Κ.Ε.Π.Ε. και των Ενώσεων Αγροτικών Συνεταιρισμών της χώρας. Και βέβαια, επειδή ειπώθηκε εδώ ότι έγιναν αλλαγές στον Ο.Π.Ε.Κ.Ε.Π.Ε. –το είπε κάποιος συνάδελφος- θέλω να σας πω ότι στις εκλογές που έγιναν για το συνδικαλιστικό όργανο του ΟΠΕΚΕΠΕ το 80% των ψήφων πήγαν σε συνδικαλιστικά στελέχη που πρόσκεινται στο χώρο του ΠΑ.ΣΟ.Κ. και όχι στο χώρο της Νέας Δημοκρατίας. Αυτή είναι η αλήθεια και αυτή είναι η πραγματικότητα.
      Χαρακτηριστικά, σας αναφέρω τη βαμβακοκαλλιέργεια, όπου γίνονται πιλοτικές καλλιέργειες σε τριάντα έξι χιλιάδες στρέμματα σε πάρα πολλές περιοχές της χώρας, έτσι ώστε να διαμορφώσουμε πρότυπα. Τα αποτελέσματα των πιλοτικών αυτών καλλιεργειών και στο βαμβάκι και στο ροδάκινο και σε όλα τα άλλα αγροτικά προϊόντα είναι εντυπωσιακά και όσον αφορά την αναβάθμιση της ποιότητάς τους, αλλά και όσον αφορά τη μείωση του κόστους παραγωγής των προϊόντων αυτών. 
      Στόχος του Υπουργείου Αγροτικής Ανάπτυξης και Τροφίμων είναι να εξασφαλίσει –και θα εξασφαλίσει- μία μεγάλη πίστωση, ένα μεγάλο κονδύλι, ένα μεγάλο ποσό στην τέταρτη προγραμματική περίοδο, έτσι ώστε να καλυφθούν όλες οι δαπάνες που θα απαιτηθούν για να μπει το σύνολο σχεδόν της Ελληνικής γεωργίας σε ένα σύστημα ολοκληρωμένης διαχείρισης. 
      Τι σημαίνει αυτό; Σύστημα ολοκληρωμένης διαχείρισης σημαίνει ότι τα Ελληνικά αγροτικά προϊόντα θα αποκτήσουν σφραγίδα ποιότητας. Διότι πρέπει να ξεκαθαρίσουμε και να κάνουμε σαφές ότι χωρίς σφραγίδα ποιότητας σε λίγα χρόνια δεν θα μπορεί να διατεθεί κανένα προϊόν ούτε στην Ελληνική ούτε στη διεθνή αγορά. 
      Αναπτύσσεται, λοιπόν, μια εκστρατεία σε όλη τη χώρα, από τις υπηρεσίες του Υπουργείου Αγροτικής Ανάπτυξης και Τροφίμων, ενημέρωσης των Ελλήνων αγροτών, έτσι ώστε να στραφούμε, όπως και στρεφόμαστε, στην ποιοτική γεωργία. Αρκεί να σας πω ότι το ποιοτικό παρακράτημα για τον καπνό θα δίνεται σ’ αυτούς που θα είναι σε σύστημα ολοκληρωμένης διαχείρισης. Αρκεί να σας πω ότι το 95% της παραγωγής των συμπύρινων ροδάκινων έχουν ενταχθεί ήδη σε ένα σύστημα ολοκληρωμένης διαχείρισης και αυτός είναι ένας από τους λόγους που έχουμε πολύ καλές εξαγωγικές επιδόσεις -πέρα από την προσπάθεια που γίνεται για την προβολή των αγροτικών προϊόντων- στις αγορές του εξωτερικού, επιδόσεις που φτάνουν σε αύξηση των εξαγωγών από χρονιά σε χρονιά περίπου στο 20%.
      Έγινε, επίσης, αναφορά στο αγροτικό εισόδημα. Θέλω να πω ότι, ναι, από το 2001 μέχρι και το 2003-2004 είχαμε μείωση του αγροτικού εισοδήματος, του πραγματικού γεωργικού εισοδήματος. 
      ΓΙΑΝΝΗΣ ΚΟΥΤΣΟΥΚΟΣ: Άλλα λέει η στατιστική. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πρέπει να τονίσουμε, όμως, ότι το 2005 παρουσιάστηκε μια ανάκαμψη και το 2006 βαδίζουμε σε καλό δρόμο, δεδομένου ότι οι τιμές πολλών αγροτικών προϊόντων στον παραγωγό ακολουθούν μια ανοδική πορεία και σε  πάρα πολλούς συντελεστές του κόστους παραγωγής έχουμε σημαντική μείωση με πιο χαρακτηριστική...
      ΓΙΑΝΝΗΣ ΚΟΥΤΣΟΥΚΟΣ: Άλλα λέει η στατιστική. Στην ιστοσελίδα του Υπουργείου σας είναι τα στοιχεία. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Κουτσούκο, σας διέκοψα; 
      ΠΡΟΕΔΡΕΥΩΝ (Ιωάννης Τραγάκης): Ήρεμα, σας παρακαλώ. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: (Δεν ακούστηκε)
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Παπαγεωργίου, εγώ δεν σας διέκοψα. Κανέναν δεν διέκοψα. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ! Μιλήστε ελεύθερα, κύριε Υπουργέ. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δεν ξέρω εάν διαφωνείτε, όμως θα καταθέσω...
      ΑΘΑΝΑΣΙΟΣ ΠΑΠΑΓΕΩΡΓΙΟΥ: (Δεν ακούστηκε)
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, δεν διεκόπητε ούτε για μια στιγμή.
      Συνεχίστε, κύριε Υπουργέ. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατά κεφαλήν πραγματικό εισόδημα ετών 2001-2004, μείωση 3,3% την πρώτη χρονιά και έπειτα 7,1%, 8,9%. Το 2005 υπήρξε μείωση μόνο 1,8%. Παρουσιάζει ή δεν παρουσιάζει ανάκαμψη, με βάση τα επίσημα στοιχεία της Ε.Σ.Η.Ε.Α. και τα στοιχεία που παίρνουμε από την EUROSTAT; Κατά συνέπεια, δεν θεωρώ ότι πρέπει να αμφισβητούνται επίσημα στοιχεία. 
      Θέλω, επίσης, να σας πω ότι στα φυτοφάρμακα που είναι ένας σοβαρός συντελεστής του κόστους παραγωγής, έχουμε πετύχει σε σαράντα επτά σκευάσματα μειώσεις από 5% έως 50%, που είναι μεγάλες μειώσεις. Κάτι αντίστοιχο γίνεται και στα κτηνιατρικά φάρμακα. 
      Θέλω να ολοκληρώσω λέγοντας ότι αναμφίβολα το συζητούμενο σχέδιο νόμου δεν λύνει τα προβλήματα της Ελληνικής γεωργίας. Συμφωνώ, όμως, με τον κ. Σγουρίδη, ο οποίος είπε το εξής: «ενώ μπορούσε η Κυβέρνηση να φέρει το σχέδιο νόμου και αυτά τα άρθρα υπό μορφή τροπολογίας, μας έδωσε τη δυνατότητα να πραγματοποιήσουμε αυτή τη συζήτηση στη Βουλή και να εκφραστούμε όλοι δημοκρατικά και ελεύθερα, να καταθέσουμε τις απόψεις μας γύρω από την πορεία της ελληνικής γεωργίας, της ελληνικής αγροτικής οικονομίας». 
      Θεωρώ ότι τα προβλήματα δεν έχουν λυθεί έτσι όπως θα έπρεπε να είχαν λυθεί. Θεωρώ ότι έχουμε πολύ δρόμο μπροστά μας. Θέλω, όμως, να καταθέσω τη θέση και την άποψή μου, την οποία ενστερνίζεται η συντριπτική πλειοψηφία των Ελλήνων αγροτών –με τους οποίους έχω την τιμή να είμαι συνεχώς σε επικοινωνία, να επισκέπτομαι όλες σχεδόν τις περιοχές της χώρας, να έρχονται στο Υπουργείο Αγροτικής Ανάπτυξης και Τροφίμων και να βρίσκουν πόρτες ανοιχτές- ότι βαδίζουμε σε καλό δρόμο, ότι γίνεται μια σοβαρή προσπάθεια, ότι πραγματικά παλεύουμε για να λύσουμε τα προβλήματα και κυρίως –και αυτό είναι πολύ σημαντικό- ότι για πρώτη φορά σε αυτή τη χώρα χαράσσεται για το σύνολο των αγροτικών μας προϊόντων εθνική μακροχρόνια στρατηγική, στρατηγική που δίνει λύση στα προβλήματα, στρατηγική που δίνει προοπτική στην Ελληνική γεωργία, στρατηγική που στηρίζει τη διατήρηση του κοινωνικού και παραγωγικού ιστού στην Ελληνική Περιφέρεια. 
      Ευχαριστώ πολύ. 
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
      Κύριε Μπέζα, επί της τροπολογίας θέλετε κάτι να πείτε; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μάλιστα, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Έχετε το λόγο για τρία λεπτά. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, θα ήθελα πρώτα απ’ όλα να καταθέσω μία διόρθωση στην τροπολογία με γενικό αριθμό 761 και ειδικό αριθμό 11.
      Η διόρθωση αναφέρει το εξής:
      «Στην παράγραφο 1, στον τέταρτο στίχο, αντικαθίστανται οι λέξεις «16η Οκτωβρίου 2006» με τις λέξεις «ημερομηνία δημοσίευσης του παρόντος νόμου».
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά την προαναφερθείσα διόρθωση, η οποία έχει ως εξής:
      
      «ΝΟΜΟΤΕΧΝΙΚΕΣ ΒΕΛΤΙΩΣΕΙΣ – ΔΙΟΡΘΩΣΕΙΣ
      Στο σ.ν. «Ρυθμίσεις θεμάτων του Υπουργείου Αγροτικής Ανάπτυξης και Τροφίμων»
      
      Στην τροπολογία με γεν. αριθ. 761 και ειδ. 11
      Στην παράγραφο 1, στον τέταρτο στίχο, αντικαθίστανται οι λέξεις «16η Οκτωβρίου 2006» με τις λέξεις «ημερομηνία δημοσίευσης του παρόντος νόμου»
      
      Αθήνα, 24 Οκτωβρίου 2006
      
      ΟΙ  ΥΠΟΥΡΓΟΙ
      
      ΟΙΚΟΝΟΜΙΑΣ ΚΑΙ ΟΙΚΟΝΟΜΙΚΩΝ                                   ΑΝΑΠΤΥΞΗΣ
      
      ΓΕΩΡΓΙΟΣ  ΑΛΟΓΟΣΚΟΥΦΗΣ                         ΔΗΜΗΤΡΙΟΣ ΣΙΟΥΦΑΣ
      
                                    ΑΓΡΟΤΙΚΗΣ ΑΝΑΠΤΥΞΗΣ ΚΑΙ ΤΡΟΦΙΜΩΝ
      
                                            ΕΥΑΓΓΕΛΟΣ ΜΠΑΣΙΑΚΟΣ»)
      
      Έρχομαι τώρα πολύ σύντομα στην ουσία της τροπολογίας. Σύμφωνα με το άρθρο 7 του ισχύοντος Aναπτυξιακού Nόμου, οι αιτήσεις επενδύσεων, πλην αυτών που αφορούν την ενίσχυση της φορολογικής απαλλαγής για τις οποίες δεν απαιτείται υποβολή αίτησης, υποβάλλονται σ’ όλη τη διάρκεια του έτους. Οι ενισχύσεις όμως οι οποίες παρέχονται μέσω του Aναπτυξιακού Nόμου γίνονται με βάση τη νομοθεσία της Ευρωπαϊκής Ένωσης, διότι πρόκειται για κρατικές επενδύσεις περιφερειακού χαρακτήρα, και γι’ αυτό θα πρέπει να χορηγούνται με βάση το ισχύον Kοινοτικό Δίκαιο, τις κατευθυντήριες γραμμές για τις ενισχύσεις περιφερειακού χαρακτήρα, ενώ επίσης τα ποσοστά των παρεχόμενων ενισχύσεων, των κινήτρων στις διάφορες περιοχές της Ελληνικής επικράτειας, δεν θα πρέπει να υπερβαίνουν τα ποσοστά που ορίζει ο Χάρτης Περιφερειακών Ενισχύσεων της χώρας για την περίοδο 2000-2006. 
      Είναι γνωστό ότι από την 1-1-2007 θα ισχύσουν νέες κατευθυντήριες γραμμές ενισχύσεων περιφερειακού χαρακτήρα, καθώς επίσης και νέα ανώτατα επιτρεπόμενα όρια ενισχύσεων. Όπως επίσης είναι γνωστό ότι από τις αρχές του επόμενου έτους θα υπάρχει ένας νέος Χάρτης Περιφερειακών Ενισχύσεων για το διάστημα από το 2007 μέχρι το 2013. Ο Χάρτης αυτός εγκρίθηκε από την Ευρωπαϊκή Επιτροπή. Έχει ανακοινωθεί αυτό, έχει γίνει η ενημέρωση από το Υπουργείο Οικονομίας και Οικονομικών. Είναι γνωστό στον επενδυτικό κόσμο της χώρας ότι θα ισχύει αυτός ο νέος Χάρτης Περιφερειακών Ενισχύσεων, όπως επίσης έχουν παρουσιαστεί από το Υπουργείο Οικονομίας και Οικονομικών οι βασικές και προβλέψεις αυτού του νέου Χάρτη Περιφερειακών Ενισχύσεων. Για το σκοπό αυτό το Υπουργείο μας επεξεργάζεται και σχέδιο νόμου, το οποίο θα κατατεθεί και θα ψηφιστεί εντός του 2006.
      Μετά από συνεννόηση που έχει γίνει με τις αρμόδιες υπηρεσίες της Ευρωπαϊκής 	Επιτροπής, θα πρέπει μέχρι το τέλος του τρέχοντος έτους, του 2006, να  έχει ολοκληρωθεί  η διαδικασία αξιολόγησης όλων των επενδυτικών σχεδίων, τα οποία έχουν υποβληθεί ή υποβάλλονται για ενίσχυση μέσω των διατάξεων του ισχύοντος Αναπτυξιακού Νόμου. Διότι, όπως είπα και πριν, από την 1.1.2007 θα ισχύει διαφορετικό κοινοτικό καθεστώς ενισχύσεων. Επομένως κατατέθηκε η συγκεκριμένη τροπολογία για να υπάρξει μια καταληκτική ημερομηνία. Η ημερομηνία αυτή είναι η ημερομηνία δημοσίευσης του παρόντος νόμου, ώστε να έχουν οι υπηρεσίες μας το απαραίτητο χρονικό διάστημα για να ολοκληρώσουν την αξιολόγηση των επενδυτικών σχεδίων που θα υποβληθούν μέχρι αυτή την ημερομηνία. Μέχρι το τέλος δηλαδή του τρέχοντος έτους θα πρέπει να έχει ολοκληρωθεί η αξιολόγηση όλων των επενδυτικών σχεδίων που θα υποβληθούν για υπαγωγή στις διατάξεις του ισχύοντος Αναπτυξιακού Νόμου, προκειμένου από τις αρχές του επόμενου έτους να κατατίθενται και να αξιολογούνται επενδυτικά σχέδια με βάση τις νέες κατευθυντήριες γραμμές ενισχύσεων περιφερειακού χαρακτήρα και το νέο Χάρτη Περιφερειακών Ενισχύσεων. 
      Αυτό βέβαια δεν ισχύει για τα επενδυτικά σχέδια τα οποία ενισχύονται με το κίνητρο της φορολογικής απαλλαγής γιατί, με βάση τον ισχύοντα νόμο, γι’ αυτά τα επενδυτικά σχέδια δεν απαιτείται υποβολή αίτησης. Για τα σχέδια αυτά θα είναι δυνατή η έναρξη των δαπανών σύμφωνα με την τροπολογία μέχρι την τελευταία εργάσιμη ημέρα του τρέχοντος έτους, μέχρι την 29η Δεκεμβρίου του 2006. Αυτό είναι το το περιεχόμενο της τροπολογίας, η οποία έχει κατατεθεί. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Θέλετε το λόγο, κύριε Πρόεδρε;
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, για την τροπολογία.
      ΠΡΟΕΔΡΕΥΩΝ (Ιωάννης Τραγάκης): Μόνο γι’ αυτό θέλετε το λόγο;
      ΑΠΟΣΤΟΛΟΣ ΚΑΚΛΑΜΑΝΗΣ: Ναι.
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, νομίζω ότι είναι λάθος να λέτε «μέχρι τη δημοσίευση του νόμου», διότι δεν ξέρετε ακριβώς πότε θα δημοσιευθεί ο νόμος. Και επειδή παρεμβάλλονται διαδικασίες, τις οποίες επιμελούνται τελικά και υπηρεσιακοί παράγοντες, οι οποίοι ήδη έκαναν αυτό το λάθος που επεσήμανε και ο Κοινοβουλευτικός μας Εκπρόσωπος, εγώ θα σας έλεγα το εξής: 
Υπολογίζοντας περίπου και με τη μεγαλύτερη σπουδή που μπορεί να υπάρχει ότι θα πάρει τουλάχιστον δέκα-δεκαπέντε μέρες -αν είναι εδώ ο Πρόεδρος της Δημοκρατίας- η δημοσίευση του νόμου, να βάλετε ρητή χρονολογία την οποία και θα ανακοινώσετε, ώστε να μην εξαρτάται και η όποια ενδεχομένως μη φυσιολογική λειτουργία κάποιων υπηρεσιών από το πότε θα δημοσιευτεί ο νόμος της νέας κυβερνήσεως. Μπορείτε να πείτε 10 Νοεμβρίου και να δώσετε όμως μία ανακοίνωση, οπότε θα καλύπτει ακόμα και αν ο νόμος δημοσιευτεί στις 15. 
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
	Ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης έχει το λόγο.
	ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, δεν θα ζητούσα το λόγο γιατί πιστεύω ότι ο Υπουργός κ. Κοντός έδωσε πολύ σωστές εξηγήσεις μετά την παρουσίαση που έκανε ο εισηγητής της Πλειοψηφίας, ο δάσκαλος κ. Βεργίνης. Παρουσίασε με πάρα πολλή σαφήνεια κάθε μία από τις διατάξεις οι οποίες περιλαμβάνονται στο υπό συζήτηση νομοσχέδιο.
	Θα σχολιάσω όμως κύριε Πρόεδρε, αυτό που ακούστηκε σ’ αυτήν την Αίθουσα ότι δηλαδή αυτό το νομοσχέδιο δεν αποτελεί νομοσχέδιο γιατί δεν έχει αρχή, μέση και τέλος ή αυτό που ετέθη από τον πρώην Αντιπρόεδρο της Βουλής κ. Σγουρίδη ή ότι αυτά θα έπρεπε να είχαν κατατεθεί υπό τη μορφή τροπολογίας. 
	Πρέπει να ξέρουμε δύο-τρία πράγματα. Το πρώτο είναι ότι ο νόμος με νόμο αλλάζει και εφόσον έχουμε φτάσει σε ένα σύστημα το οποίο είναι τόσο δαιδαλώδες, με δυόμισι χιλιάδες νόμους από το 1974 μέχρι σήμερα να έχουν ψηφιστεί, καταλαβαίνετε ότι δημιουργούμε μία διαρκή ανάγκη και πίεση στη διοίκηση…
	ΑΠΟΣΤΟΛΟΣ ΚΑΚΛΑΜΑΝΗΣ: Να αφαιρέσετε τις συμβάσεις διότι δυσφημούν το Κοινοβούλιο όσοι λένε έξω ότι ψηφίζουμε χιλιάδες νόμους. Αν αφαιρέσετε τις διεθνείς συμβάσεις που έχουν κυρωθεί, θα δείτε ότι είναι πολύ μικρότερος ο αριθμός των νόμων στα τριάντα χρόνια που λειτουργεί μεταπολιτευτικά η Βουλή.
	ΜΙΛΤΙΑΔΗΣ ΒΑΡΒΙΤΣΙΩΤΗΣ: Εσείς λέτε για τα τριάντα χρόνια, κύριε Πρόεδρε. Εγώ ξέρω στα επτά χρόνια που είμαι σ’ αυτήν την Αίθουσα ότι ψηφίζουμε νόμους ενώ θα έπρεπε σε πάρα πολλές περιπτώσεις να είχαν δοθεί στη διοίκηση οι δυνατότητες για να παίρνει αποφάσεις. Πλέον έχουμε φτάσει να δημιουργούμε ένα νομικό σύστημα που για τα πάντα, έστω και για τις τελευταίες αποφάσεις της διοίκησης, θα πρέπει να έρχεται ένας Υπουργός να τις υπογράφει και μία Βουλή να τις επικυρώνει. Αυτό σημαίνει μία κρίση εμπιστοσύνης απέναντι σε όλη τη γραφειοκρατία, σε όλο αυτό το τεράστιο «υδροκέφαλο» κράτος. 
      Όλο το πολιτικό σύστημα πάσχει από κρίση εμπιστοσύνης. Δεν εμπιστεύεται τη διοίκηση να πάρει τις αποφάσεις και ούτε η διοίκηση εμπιστεύεται την υπογραφή της και καταλήγουν όλα φάκελοι επί φακέλων σε γραφεία Υπουργών και διατάξεις επί διατάξεων στη Βουλή, όπως το ότι ρυθμίζουμε τα θέματα πλειστηριασμών των εκτάσεων που πρόκειται να υλοτομηθούν για να κοπούν τα χριστουγεννιάτικα πεύκα. Δεν θεωρώ ότι αυτό θα έπρεπε να συμβαίνει σε τόσο μεγάλη έκταση όπως και σ’ αυτήν την περίπτωση. Το θέτω με τη λογική του ότι έχουμε ξεκινήσει μία διαδικασία Αναθεώρησης του Συντάγματος. Νομίζω ότι ξεκινάμε μία βαθιά συζήτηση για το πολιτικό μας σύστημα σε όλα τα κόμματα, σε όλους τους χώρους για το πού θέλουμε να πάμε, ποιος θα πρέπει να είναι ο ρόλος του πολιτικού και σίγουρα δεν είναι να επικυρώνει αποφάσεις της διοίκησης, χωρίς να μειώνω τη σημασία και τα λειτουργικά οφέλη από το συγκεκριμένο νομοσχέδιο. Σαφέστατα υπάρχουν λειτουργικά οφέλη, σαφέστατα η Κυβέρνηση πρέπει να τα φέρει μ’ αυτήν τη μορφή που τα φέρνει και να τα επικυρώνει.
	Το δεύτερο που θα ήθελα να επισημάνω, κύριε Πρόεδρε, είναι σε σχέση με τα όσα ελέχθησαν πριν από λίγο σε άσχετα θέματα με το υπό συζήτηση νομοσχέδιο που είτε αφορούν τα γαλακτοκομικά προϊόντα, είτε αφορούν τον τρόπο με τον οποίον αναπτύσσεται η ελληνική γεωργία, είτε τέλος αφορούν τις εξαγωγικές μας προοπτικές. Θα ήθελα να επισημάνω τρία πολύ απλά πράγματα.
      Το πρώτο αφορά το θέμα του λεγόμενου καρτέλ στην παραγωγή του γάλακτος και στη βιομηχανία του γάλακτος. Ας μην υιοθετούμε εκφράσεις που αναγράφονται στον τύπο, εν μέρει εν αγνοία του, εν μέρει για εντυπωσιασμό. Όταν λειτουργούν σήμερα πάνω από δεκαπέντε βιομηχανίες γάλακτος στη χώρα δεν μπορούμε να συζητάμε για καρτέλ.
      Όταν τελευταία σ’ αυτή την εμπορική διαδικασία που έγινε, πολλές καινούργιες εταιρείες οι οποίες μέχρι πρότινος δεν είχαν γάλα, μπήκαν στην παραγωγή του γάλακτος και στη συνέχεια στο ράφι του καταναλωτή σημαίνει ότι λειτουργεί ένας ανταγωνισμός. Το ότι στην Επιτροπή Ανταγωνισμού συνέβη αυτό το τραγικό περιστατικό, το οποίο η Κυβέρνηση με σθένος αποκάλυψε και παρέδωσε στη δικαιοσύνη, χωρίς να διστάσει προ ουδενός, ήταν αντικείμενο μιας συναλλαγής για να υπαχθούν κάποιοι σ’ ένα προνομιακό καθεστώς, που ο νόμος ορίζει τι; Ότι ο καταδότης δεν πληρώνει το πρόστιμο. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Αυτή ήταν όλη η ιστορία. Οι εναρμονισμένες πρακτικές δεν είναι στην πώληση του γάλακτος –έτσι θα λεγόταν καρτέλ- είναι στην αγορά του γάλακτος για να ξέρουμε τι λέμε. Είναι για τη διαμόρφωση των τιμών που αγοράζουν από τους παραγωγούς και όχι που παραδίδουν στα ράφια. 
      Το δεύτερο θέμα το οποίο ετέθη, είναι το θέμα των διαφορετικών καλλιεργειών. Δεν έχουν προετοιμαστεί οι Έλληνες αγρότες επί σειρά ετών γι’ αυτή την αλλαγή, η οποία ερχόταν και έρχεται μπροστά μας στην παγκόσμια και την ευρωπαϊκή γεωργία. Όλα αυτά τα χρόνια και μέχρι να ξεκινήσουν οι πειραματικές καλλιέργειες –που ξεκίνησαν τον τελευταίο ενάμιση χρόνο- δεν υπήρχε καμία καθοδήγηση στους αγρότες για το πώς θα πρέπει να αλλάξουν τις παραγωγές τους, πώς θα πάρουν ενδεχομένως καλύτερες ποικιλίες και πως ορισμένα από τα προϊόντα, τα οποία παράγονται, δεν θα αποφέρουν εισόδημα στο μέλλον και θα πρέπει να αλλαχθούν. Αυτή όλη η διαδικασία, η βαθιά ριζωμένη στον Έλληνα, της μονοκαλλιέργειας, είναι κάτι που είναι αναγκαστικά μπροστά μας και γι’ αυτό πρέπει όλοι να βοηθήσουμε τον Έλληνα αγρότη με τεχνική υποστήριξη, αλλά και με κοινωνική ανοχή και στήριξη να τον πείσουμε ότι πρέπει να γίνει μία επένδυση πάνω στη δουλειά του. Ο Έλληνας αγρότης από τη μία ιδρώνει πολύ και αμείβεται λίγο, από την άλλη όμως εμείς πρέπει να τον βοηθήσουμε σ’ αυτό τον ιδρώτα και στο πως μπορεί αυτή την αμοιβή και να την αβγατίσει και να την πολλαπλασιάσει. 
      Άκουσα και απόψεις, τις οποίες εξέφρασαν κάποια από τα στελέχη της Αξιωματικής Αντιπολίτευσης με ιδιαίτερο φανατισμό ή έντονο τρόπο, θα σχολίαζα,  κύριε Πρόεδρε, αλλά άκουσα και διαφορετικές, αντικρουόμενες απόψεις. Δεν κατάλαβα ποια είναι τα βασικά σημεία διαφωνίας και δεν κατάλαβα γιατί θα πρέπει να αντιδρούμε στο δικαίωμα των αγροτικών συνεταιρισμών να παρατείνουν με απόφαση της γενικής συνέλευσης, τη διάρκεια της θητείας των διοικήσεών τους, λες και μας αφορά και θα πρέπει να μας αφορά εμάς ως πολιτικούς, αν οι αγροτικοί συνεταιρισμοί θέλουν με τον άλφα ή βήτα τρόπο να διευθύνονται. 
      Εμάς μας αφορά να μην εμπλεκόμαστε στους αγροτικούς συνεταιρισμούς, να αντιμετωπίζουμε τον οποιονδήποτε εκπρόσωπο των αγροτικών συνεταιρισμών ως έναν άνθρωπο αξιοπρεπή που εκφράζει τους αγρότες και όχι ως κάποιον που κουβαλάει ένα «κομματικό σημαιάκι». Αυτός θα έπρεπε να ήταν ο στόχος πάντοτε για να έχουμε αξιόπιστους συνομιλητές, για να μην βλέπουμε φαινόμενα όπου η κομματική προμετωπίδα μπαίνει μπροστά από τις ουσιαστικές διεκδικήσεις του χώρου και του κλάδου.  
      Νομίζω ότι αυτό θα έπρεπε να ήταν σαφές σ’ όλους τους τόνους και δεν καταλαβαίνω την αντίδραση σ’ αυτό το θέμα. Το ΠΑ.ΣΟ.Κ. μου θυμίζει τον τρόπο με τον οποίο αντιμετώπισε σ’ αυτή την Αίθουσα φέτος τον Ιούνιο το τεράστιο θέμα για την Ελληνική γεωργία, που δεν ήταν άλλο από την εκτροπή του Αχελώου. Υπήρχαν δεκαπέντε διαφορετικές απόψεις για ένα έργο, το οποίο το εξήγγειλε ο Ανδρέας Παπανδρέου, το συνέχισαν όλες οι μετέπειτα κυβερνήσεις και ξαφνικά βρήκαμε αντικρουόμενες απόψεις. Υπουργοί ο ένας μετά τον άλλο διαφωνούσαν με την εκτροπή του Αχελώου και μάλιστα Υπουργοί που συμμετείχαν στα υπουργικά συμβούλια, που ενέκριναν πιστώσεις, που ενέκριναν το συνολικό σχεδιασμό κ.ο.κ.. 
      Δεν μπορείτε στα μεγάλα να έχετε αντιφατικές απόψεις. Είναι ξεκάθαρο αυτό. Για να δομήσετε μία αντιπολίτευση ουσιαστική θα πρέπει, πρώτα απ’ όλα, να αποδεχθείτε την πραγματικότητα. 
      Το δεύτερο είναι να καταλάβετε τι θέλει ο κόσμος. Και σήμερα, δυστυχώς, δεν φαίνεται να το έχετε καταλάβει. Γι’ αυτό βεβαίως έχετε μπει και σ’ αυτήν την εσωκομματική δίνη, από την οποία σας εύχομαι –για το καλό του τόπου πάνω απ’ όλα- να βγείτε γρήγορα.
      Τέλος, κύριε Πρόεδρε, αυτό που θα ήθελα να επισημάνω –και κλείνω μ’ αυτό- είναι ότι τα τελευταία δύο χρόνια αυτό το οποίο σηματοδοτεί η οικονομική πολιτική της Κυβέρνησης, η οικονομική διπλωματία της Κυβέρνησης και, βεβαίως, οι προσπάθειες των επιμέρους Υπουργείων και του Υπουργείου Αγροτικής Ανάπτυξης και Τροφίμων, είναι η αύξηση των εξαγωγών, η ραγδαία αύξηση των εξαγωγών. 
      Το 2005, είχαμε 20% αύξηση και το πρώτο εξάμηνο του 2006 έχουμε 17% αύξηση εξαγωγών. Όλοι θυμόμαστε την αγωνία αυτής της χώρας όταν πήγαινε να μπει στην Ευρωπαϊκή Ένωση, στην περίοδο μέχρι το 1980, για το πώς θα αυξήσουμε κάθε χρόνο τις εξαγωγές μας. 
      Αυτός ο στόχος σιγά-σιγά εγκαταλείφθηκε. Οι αγορές σιγά-σιγά συρρικνώθηκαν. Και ήρθε πάλι μία κυβέρνηση αρκετά χρόνια μετά, να στοχεύει πάλι στην αύξηση των εξαγωγών, μέσα από την προώθηση που και ο ίδιος ο Πρωθυπουργός πραγματοποιεί στα αγροτικά προϊόντα όταν βρίσκεται στο εξωτερικό, αλλά και όλα τα υπόλοιπα στελέχη της Κυβέρνησης. Βέβαια, υπάρχει και ένας Οργανισμός Προώθησης Εξαγωγών που σήμερα κάνει εκπληκτική δουλειά.
      Νομίζω ότι αυτό είναι ένα βασικό κριτήριο επιτυχίας που μας δείχνει ότι υπάρχει μέλλον στον ελληνικό αγροτικό κόσμο, γιατί αν μιλούσαμε με τα νούμερα τα οποία παραλάβαμε, τότε θα μιλούσαμε για έναν πολύ σκοτεινό ορίζοντα, ο οποίος, δυστυχώς, μόνο προβλήματα προμήνυε.
      Σήμερα, αρχίζουν να «ανοίγουν» τα σύννεφα και αυτό ακριβώς γιατί γίνεται μία συστηματική και ουσιαστική δουλειά, ιδιαίτερα στον τομέα των εξαγωγών.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβιτσιώτη.
      Το λόγο έχει ο κ. Έξαρχος.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, αν δεν ζούσα σε αγροτική περιοχή, ακούγοντας τον Υπουργό, θα έλεγα ότι βλέπω ένα πάρα πολύ ωραίο όνειρο. Θα έβλεπα ότι βρίσκομαι στον παράδεισο, αφού τα περισσότερα αγροτικά προβλήματα τα έχει αντιμετωπίσει η Κυβέρνηση και όσα δεν έχει αντιμετωπίσει, τα έχει δρομολογήσει.
      Όμως, κύριε Υπουργέ, μ’ αυτού του είδους τις τοποθετήσεις, δεν απαντώνται τα δισεπίλυτα προβλήματα τα οποία υπάρχουν στην Ελληνική ύπαιθρο. Τα καφενεία έχουν ρημάξει, το ξέρετε και εσείς. Η ύπαιθρος ζει μία από τις χειρότερες περιόδους της Ελληνικής Ιστορίας. Δεν έχετε αντιληφθεί ότι «σιγοβράζει το καζάνι;» Δεν έχετε αντιληφθεί ότι οι βαμβακοπαραγωγοί, οι τευτλοπαραγωγοί, οι σταφυλοπαραγωγοί, έχουν υποστεί τεράστια μείωση εισοδήματος λόγω της παρατεταμένης περιόδου των έντονων βροχών που έχουν προκαλέσει τεράστιες ζημιές; Δεν έχετε αντιληφθεί ότι οι κτηνοτρόφοι και οι καπνοπαραγωγοί έχουν μεγάλη μείωση του εισοδήματος; 
      Είναι δυνατόν να μεταφέρετε στην Αίθουσα της Βουλής ένα κλίμα, όπως αυτό που φάνηκε και από τη δική σας τοποθέτηση και από την τοποθέτηση του κυρίου Κοινοβουλευτικού Εκπροσώπου της Νέας Δημοκρατίας;
      Είμαι βέβαιος ότι όσοι σας άκουσαν απόψε, θα λένε «αυτοί δεν έχουν πάρει χαμπάρι τι γίνεται στην ελληνική ύπαιθρο». Λυπούμαι που το λέω έτσι. 
      Λυπούμαι, επίσης, που διαπιστώνω ότι τα έχετε «κάνει θάλασσα» και δεν έχετε αντιληφθεί τι συμβαίνει. Για ποια αύξηση του αγροτικού εισοδήματος ομιλείτε; Σε ποιους απευθύνεστε, σε ιθαγενείς; Εκτός αν τα επικοινωνιακά κόλπα της Νέας Δημοκρατίας λένε «πείτε για την αύξηση του εισοδήματος των αγροτών, γιατί ακούνε οι αστοί της Αθήνας». Και αύριο, μεθαύριο που θα αρχίσουν οι κινητοποιήσεις και οι διαμαρτυρίες, θα αρχίσουμε πάλι να βάλλουμε κατά των αγροτών οι οποίοι δεν ξέρουν τι ζητούν.
      Όμως, οι αγρότες, κύριε Υπουργέ, θυμούνται ότι τους δώσατε πολύ συγκεκριμένες υποσχέσεις, τις οποίες τις πήρε το ποτάμι. Τι τους είπατε; Τους είπατε ότι ο ΦΠΑ από 18% για όλα τα αγροτικά εργαλεία, τα μέσα και τα εφόδια, θα πάει στο 8%. Είδαμε να πηγαίνει στο 19%.
      Τους είπατε ότι θα μειώσετε το κόστος παραγωγής των προϊόντων. Οι τιμές έχουν πάρει την ανηφόρα. 
      Τους είπατε ότι τα καύσιμα θα είναι πιο φθηνά. Και βλέπουν μέσα σε δυόμισι χρόνια τις τιμές των καυσίμων στην κυριολεξία να καίνε τους αγρότες.
      Τους είπατε ότι θα αυξήσετε τις συντάξεις και αυτά τα δύο χρόνια βλέπουμε όλοι μια μετάθεση των υποσχέσεων στο μέλλον. Τους είπατε ότι θα ρυθμίσετε τα πανωτόκια και η ρύθμιση ίσχυσε μόνο για τριάντα χιλιάδες αγρότες. Άρα, λοιπόν, οι Έλληνες αγρότες γνωρίζουν πολύ καλά την πραγματικότητα. Υπάρχει ανέχεια, κύριε Υπουργέ και ανασφάλεια στην ελληνική ύπαιθρο, λόγω ανυπαρξίας αγροτικής πολιτικής από την πλευρά της Κυβέρνησης.
      Και ενώ συμβαίνουν όλα αυτά, φέρνετε ένα πρόχειρο νομοσχέδιο στη Βουλή, όπου και ο ίδιος ο Υπουργός δεν παρευρίσκεται, δεν προγραμμάτισε σωστά, γιατί το θεωρεί – αυτή είναι η άποψή μου- κατώτερο των περιστάσεων, ένα νομοσχέδιο χωρίς αρχή, διότι ξεκινάει από ρυθμίσεις που αναφέρονται σε δημοπρασίες για τα δασικά προϊόντα και φτάνει μέχρι τον ορισμό δεύτερου αντιπροέδρου στον Οργανισμό Γάλακτος. Αλήθεια, αυτό είναι το πρόβλημα για τους ‘Ελληνες κτηνοτρόφους; Να έχουν έναν ακόμα αντιπρόεδρο στον Οργανισμό;
      Αλλά εδώ βλέπουμε για άλλη μια φορά τη συγκεκριμένη πολιτική της Κυβέρνησης, σε όλα τα υπουργεία και σε όλους τους οργανισμούς να δημιουργούνται θέσεις για να δίνονται παχυλοί μισθοί, όταν η προεκλογική διακήρυξη ήταν ότι θα μειώσει η Κυβέρνηση της Νέας Δημοκρατίας τις σπατάλες στο ελληνικό δημόσιο. Άλλα  βλέπει ο λαός.
      Εμείς θεωρούμε ότι η Ελληνική γεωργία –και μιλάμε με πολλή ειλικρίνεια, με βάση και την εμπειρία και από τις αδυναμίες που είχε η δική μας κυβερνητική πολιτική– έχει μπει σε μια νέα περίοδο. Σε αυτήν τη νέα περίοδο πρέπει να μιλήσουμε με πολλή ειλικρίνεια, γιατί είναι περίοδος βαθύτατων αλλαγών, στις οποίες πρέπει να δώσουμε συγκεκριμένη διέξοδο. 
      Γι αυτό υπάρχει ένα κρίσιμο ερώτημα. Θα αντιμετωπίσουμε αυτή τη νέα εποχή με φόβο, κλεισμένοι στον εαυτό μας, στο καβούκι μας, αναπολώντας τις καλές μέρες που πέρασαν ή θα μπούμε δυναμικά ως χώρα στο παιχνίδι αυτών των αλλαγών, ξεπερνώντας εμπόδια, με πρόγραμμα, με σχέδιο, με αλλαγή νοοτροπίας, με γενική κινητοποίηση όλων των δυνάμεων; Αυτό είναι το ερώτημα και η Κυβέρνηση σε αυτό το ερώτημα δεν απαντά ή απαντά με «ήξεις αφίξεις». 
      Πιστεύουμε ότι ως χώρα πετύχαμε τις μεγάλες αλλαγές στην ύπαιθρο, όταν είχαμε όραμα για την ύπαιθρο, όταν δίναμε μάχες στην Ευρώπη και τις κερδίζαμε, όταν προχωρούσαμε με τομές στην περιφερειακή ανάπτυξη, όταν είχαμε τους αγρότες συμμέτοχους. Και διαπιστώσαμε ότι είχαμε προβλήματα, όταν τα αυτιά μας και  τα μάτια μας δεν ήταν πολύ ανοικτά.
      Γι αυτό σήμερα, με υπευθυνότητα και ειλικρίνεια απέναντι στους Έλληνες αγρότες, λέμε ότι υπάρχει ένας άλλος δρόμος, με βάση ένα πολύ συγκεκριμένο τρίπτυχο, βιώσιμη και ανταγωνιστική γεωργία σε μια αναπτυγμένη ύπαιθρο με κοινωνική συνοχή.
      Αλλά για να μπορέσουμε να πετύχουμε αυτό το τρίπτυχο χρειάζονται ριζικές τομές και όχι μικροδιευθετήσεις, όπως αυτές του νομοσχεδίου. Χρειάζεται -πράγμα που δεν κάνει η Κυβέρνηση- να αξιοποιήσουμε σωστά τους πόρους της Κοινής Αγροτικής Πολιτικής, των Κοινοτικών Πλαισίων Στήριξης και τους εθνικούς πόρους που υπάρχουν, με ολοκληρωμένα, όμως, προγράμματα που θα είναι αποτέλεσμα όχι κάποιων εγκεφαλικών κατασκευασμάτων στο Υπουργείο Γεωργίας, αλλά αποτέλεσμα διαλόγου σε όλα τα όργανα δημοκρατικού προγραμματισμού.
      Για παράδειγμα, πώς απαντάμε στο τεράστιο πρόβλημα της μείωσης του εισοδήματος που υπάρχει στις περιοχές παραγωγής καπνού, όπου είδαμε τις στρεμματικές εκτάσεις να μειώνονται δραματικά; Δεν πρέπει να υπάρξει ένα παραγωγικό σχέδιο γι’ αυτές τις περιοχές; Πώς απαντάμε στις περιοχές που παράγουν τα ζαχαρότευτλα; Δεν πρέπει να υπάρχει ένα παραγωγικό σχέδιο γι’ αυτές τις περιοχές; Πότε θα οριστικοποιηθεί ο φάκελος για τη ζάχαρη; Όταν κλείσουν τα εργοστάσια; Πότε θα ολοκληρωθεί ο εθνικός φάκελος για το βαμβάκι; Όταν κλείσουν τα εκκοκκιστήρια και σταματήσουν οι αγρότες να παράγουν βαμβάκι; 
      Δεν απαντάτε, κύριε Υπουργέ. Μεταθέτετε συνεχώς το πρόβλημα σε μελέτες που θα γίνουν, που θα ολοκληρωθούν, όταν θα έχουν κλείσει οι βιομηχανίες, όταν οι εργαζόμενοι θα πάνε στην ανεργία και όταν οι αγρότες θα έχουν πρόβλημα τι θα καλλιεργήσουν.
      Δεύτερον, εμείς θεωρούμε ότι χρειάζεται ριζική αποκέντρωση αρμοδιοτήτων, πόρων και ευθυνών σε όλο το σύστημα. Δεν χρειάζεται το Υπουργείο να έχει εκτελεστικές αρμοδιότητες και το ζήσαμε και εμείς. Αυτό είναι και αυτοκριτική, αν θέλετε. Να φύγουν όλες οι εκτελεστικές αρμοδιότητες στην περιφέρεια, είτε θα είναι η Περιφέρεια ως οργανισμός, είτε θα είναι η Νομαρχιακή Αυτοδιοίκηση, διότι δεν μπορεί να περιμένει ο αγρότης και ο κτηνοτρόφος να εγκριθεί το σχέδιο βελτίωσης, δεν ξέρω μετά από πόσα χρόνια και να πάρει τα λεφτά, δεν ξέρω επίσης μετά από πόσα χρόνια. Γιατί το γνωρίζετε φαντάζομαι ότι υπάρχουν κτηνοτρόφοι που περιμένουν τις επιχορηγήσεις εδώ και δύο ή και τρία χρόνια.
        Αυτό δεν μπορεί να συνεχίζεται, εάν θέλουμε –και εγώ πιστεύω ότι και εσείς το θέλετε, γιατί κατάγεστε από αγροτική περιοχή- να δώσουμε γρήγορα απαντήσεις στα προβλήματα των αγροτών. 
        Τρίτον, πρέπει να μειώσουμε τη γραφειοκρατία. Είπατε ότι ένα ορθό μέτρο είναι η νομιμοποίηση των κτηνοτροφικών εγκαταστάσεων. Ξέρετε τι τραβάνε στην ύπαιθρο και τι πληρώνουν σε κόστος, για να μπορέσουν να κάνουν τη νομιμοποίηση των εγκαταστάσεων; Ρωτήστε. Είμαι βέβαιος ότι το ξέρετε εσείς. Όμως, γιατί ισχυρίζεστε από το Βήμα της Βουλής ότι έχει δοθεί λύση στο πρόβλημα, αφού ξέρετε ότι δεν έχει δοθεί λύση στο πρόβλημα, ότι καρκινοβατούν, ότι τρέχουν από γραφείο σε γραφείο και ότι πληρώνουν πανάκριβες τις μελέτες; 
        Κύριε Υπουργέ, εμείς θεωρούμε επίσης απαραίτητο ότι θα πρέπει να ολοκληρωθούν ορισμένες διαδικασίες που έχουν να κάνουν με πολύ βασικά προϊόντα. Όπως σας είπα, είναι το βαμβάκι. Δεν είναι δυνατόν να πηγαίνουμε στο δεύτερο χρόνο της εφαρμογής της Κοινής Αγροτικής Πολιτικής και να μην έχουμε τον εθνικό φάκελο για το βαμβάκι. Πότε θα τελειώσει; 
        Σε ό,τι αφορά τα ζαχαρουργεία, αυτά τα «παραμύθια» –επιτρέψτε μου να το πω έτσι- με τον τρόπο που λέγονται, χωρίς συγκεκριμένη μελέτη, ότι θα γίνει εργοστάσιο βιοαιθανόλης είναι «παραμύθια» που δεν τα πιστεύουν ούτε τα μικρά παιδιά. Πότε θα υπάρξει συγκεκριμένη δέσμευση; Αυτό περιμένουν οι αγρότες.
        Επειδή αναφερθήκατε στις αποζημιώσεις, πηγαίνετε στον Τύρναβο τώρα και ρωτήστε τι αποζημιώσεις δόθηκαν από τον παγετό. Περιμένω, κύριε Υπουργέ, μία συγκεκριμένη δέσμευση από εσάς. Θα υπάρξουν αποζημιώσεις λόγω μείωσης εισοδήματος από τις παρατεταμένες και έντονες βροχοπτώσεις στην περιοχή του Τυρνάβου για τα σταφύλια; Πρέπει να υπάρξει μία συγκεκριμένη δέσμευση στη Βουλή. 
        Κυρίες και κύριοι συνάδελφοι, κλείνοντας, εμείς θεωρούμε ότι είναι εθνική ανάγκη να επιβιώσει η ύπαιθρος. Χρειάζεται, όμως, συγκεκριμένη στήριξη, χρειάζονται πόροι και πολιτική βούληση, για να προχωρήσουμε γρήγορα μπροστά. 
        Βεβαίως, όλοι οι Έλληνες αγρότες ξέρουν ότι, για να μπορέσουν να παραμείνουν στην ύπαιθρο, θέλουν μία άλλη προοπτική που δεν μπορεί να τους δώσει η Νέα Δημοκρατία, γιατί και το 1990–1993 έζησαν πάλι την ίδια πολιτική. Γι’ αυτό, κύριε Πρόεδρε, εμείς δεν καταψηφίζουμε απλώς το νομοσχέδιο, καταψηφίζουμε το σύνολο της αγροτικής πολιτικής της Κυβέρνησης, όπως την καταψηφίζουν και οι Έλληνες αγρότες. 
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Έξαρχε. Βεβαίως, σας ευχαριστούμε όχι γιατί καταψηφίζετε το νομοσχέδιο, αλλά γιατί το Προεδρείο έχει υποχρέωση να ευχαριστεί.
        Το λόγο έχει ο κ. Στρατάκης.
        ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
        Κυρίες και κύριοι συνάδελφοι, δεν θα έκανα αυτές τις επισημάνσεις στα θέματα που ανέφερε ο κύριος Υφυπουργός, εάν πραγματικά δεν ήταν τόσο προκλητικός. Και ήταν προκλητικός, γιατί μίλησε για στρατηγική πόλωσης και λαϊκισμού, όταν όλοι μας βιώνουμε κάθε μέρα τα τεράστια προβλήματα που υπάρχουν με την παιδεία, που η Κυβέρνηση εξώθησε κάποια πράγματα στα άκρα από τη μία πλευρά και από την άλλη προσπαθεί με προσφυγές πολιτών στα δικαστήρια να βγάλει την απεργία παράνομη και καταχρηστική. Δεν μπορώ να καταλάβω. Δεν αντιλαμβάνονται ότι αυτή είναι η έσχατη μορφή και πόλωσης και λαϊκισμού ταυτόχρονα;
        Μίλησε, επίσης, για μηνύματα από τις εκλογές. Φοβάμαι ότι δεν τα πήρατε, κύριε Υφυπουργέ, τα μηνύματα. 
        ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πώς δεν τα πήραμε;
        ΕΜΜΑΝΟΥΗΛ ΣΤΡΑΤΑΚΗΣ: Και δεν τα πήρατε, γιατί δεν κάνατε τον κόπο να κοιτάξετε τους χάρτες των τελευταίων τεσσάρων εκλογικών αναμετρήσεων. Δεν κάνατε τον κόπο να δείτε το χάρτη των Βουλευτικών Εκλογών του 2000, το χάρτη των Δημοτικών και Νομαρχιακών Εκλογών του 2002, το χάρτη των Βουλευτικών Εκλογών του 2004 και το χάρτη των Δημοτικών και Νομαρχιακών Εκλογών του 2006. Θα δείτε πραγματικά ποια είναι τα μηνύματα που υπάρχουν σε σχέση και με την αγροτική πολιτική. Γιατί, εάν το βλέπατε αυτό, ενδεχομένως σήμερα θα είχατε αποσύρει αυτό το νομοσχέδιο και θα ερχόσασταν εδώ με άλλα νομοσχέδια που έχουν ανάγκη ο αγροτικός τομέας και κόσμος και θα μιλήσω στη συνέχεια γι’ αυτά.
        Επικαλεστήκατε, επίσης, ως ιδανικό παράδειγμα την εξέλιξη που διαμορφώνεται στη χώρα από τις παρεμβάσεις του ΕΛ.Γ.Α..
      Βεβαίως, έχετε υπερδανείσει σήμερα τον ΕΛ.Γ.Α., τον έχετε φέρει σε πλήρες αδιέξοδο και κάνετε κομματική πολιτική σε σχέση με τον ΕΛ.Γ.Α.. Διότι δίνετε σε συγκεκριμένες περιοχές τεράστιες αποζημιώσεις και δεν καλύπτετε ισόρροπα τις αποζημιώσεις σε όλη την Ελλάδα. Παραδείγματα; Να σας πω δύο από την ιδιαίτερη εκλογική μου περιφέρεια. Έχουμε ζημιές από το χιονιά του 2004 -ολική καταστροφή σε ελαιόδεντρα- και δεν έχει δοθεί ακόμη ουδεμία δραχμή με διάφορες προφάσεις που βρίσκετε. Υπάρχουν καταστροφές από πυρκαγιές, ουδεμία δραχμή. Δίνετε επιλεκτικά, ενώ γνωρίζετε πάρα πολύ καλά, ότι θα έπρεπε ακόμη και το ασφάλιστρο να έχει διαφοροποιηθεί στις περιοχές που έχουν λιγότερους κινδύνους ή που διατρέχουν λιγότερους κινδύνους από τις ζημιές. Και  ενώ ξέρετε ότι αυτοί οι παραγωγοί πληρώνουν πολύ μεγαλύτερα ποσά απ’ ό,τι παίρνουν, εν τούτοις δεν τους αποζημιώνετε. Αυτή είναι η πολιτική σας σε σχέση με τον ΕΛ.Γ.Α.. 
      Μιλήσατε επίσης για προοπτική, όταν γνωρίζετε πάρα πολύ καλά ότι μέσα από τις επιλογές σας δεν υπάρχει καμία, μα καμία απολύτως πολιτική.
      Θέλω να πω και δύο κουβέντες σε σχέση με αυτά που ειπώθηκαν από τον Κοινοβουλευτικό Εκπρόσωπο της Νέας Δημοκρατίας, γιατί νομίζω ότι θα πρέπει σε ένα δύο να απαντήσω. Βέβαια, δεν απαντώ στη «φιλολογία Κολωνακίου» που αναπτύχθηκε εδώ, γιατί αυτήν την εντύπωση μου άφησε, αλλά θέλω να μιλήσω για τη διαφορετική γραμμή που δήθεν έχει το ΠΑ.ΣΟ.Κ. στα ζητήματα αυτά.
       Από τη μία πλευρά ο ίδιος αμφισβήτησε το άρθρο που αφορά τις εκλογές στους συνεταιρισμούς και είπε ότι δεν πρέπει να παρεμβαίνουμε και από την άλλη, εδώ παίχθηκε απόψε κιόλας ένα θέατρο από την πλευρά της κυβερνητικής παράταξης, όταν έφερε ένα άρθρο που αφορούσε την πιστοποίηση από την πλευρά της ΠΑ.Σ.Ε.ΓΕ.Σ.. Την πήρε πίσω και άλλαξε και έβαλε ό,τι μπορεί μέσα από εταιρείες. Μα, αυτό δεν ήταν ανάγκη να το φέρετε, κύριε Υπουργέ. Αυτό μπορεί να γίνει και τώρα, εάν οι συνεταιρισμοί και εάν η ΠΑ.Σ.Ε.ΓΕ.Σ. είναι μέλος ανωνύμων εταιρειών που μπορούν να κάνουν πιστοποίηση. Δεν χρειάζεται να κάνουν νομοθετική ρύθμιση. Μπορεί να γίνει και με το υφιστάμενο νομικό πλαίσιο.
      Μίλησε ο Κοινοβουλευτικός Εκπρόσωπος ότι δήθεν στο γάλα δεν υπάρχει καρτέλ, επειδή αναφέρεται στις τιμές του παραγωγού και όχι στις τιμές πώλησης. Δεν μας είπε, όμως, ούτε ο κύριος Κοινοβουλευτικός Εκπρόσωπος, ούτε ο κύριος Υφυπουργός, πώς είναι δυνατόν τη στιγμή που η κατανάλωση είναι διπλάσια από την ελληνική παραγωγή, οι τιμές της ελληνικής παραγωγής να είναι υπερδιπλάσιες από τις τιμές της Ευρωπαϊκής Ένωσης, εκτός και αν φέρνουμε γάλα από άλλες χώρες του κόσμου και είναι οι τιμές αυξημένες σε σχέση με τις τιμές στην Ευρωπαϊκή Ένωση. Ε, τι είναι αυτό όλο το σύστημα που διαμορφώνεται σε σχέση με τις τιμές των γαλακτοκομικών προϊόντων και του γάλακτος;
      Νομίζω ότι δεν πρέπει να μιλήσω περισσότερο γι’ αυτό, διότι θεωρώ ότι αυτές οι συζητήσεις δεν βασίζονται σε συγκεκριμένα στοιχεία και δεν έχουν καμία αξία.
      Κύριε Υφυπουργέ, το Υπουργείο σας, το Υπουργείο Αγροτικής Ανάπτυξης και Τροφίμων, σε μία περίοδο όπου οι κρίσεις στον αγροτικό τομέα είναι πασιφανείς, βλέπουμε όλοι μας ότι η κρίση οξύνεται καθημερινά. Θα περίμενε, λοιπόν, κανείς μέσα από αυτά τα δεδομένα και αφού τα αναλύατε σε βάθος και εντοπίζατε πού υπάρχουν οι αδυναμίες και τα προβλήματα, να φέρνατε εδώ στη Βουλή σχέδια νόμου που θα μπορούσαμε, ως χώρα, με αυτά τα σχέδια νόμου και με αυτές τις αλλαγές να διαμορφώσουμε ένα άλλο περιβάλλον. Δεν το κάνατε όμως. Δεν κάνετε τίποτα προς αυτήν την κατεύθυνση. Περιμέναμε να φέρνατε σχέδια νόμου που θα αφορούσαν τα μεγάλα προβλήματα που σήμερα αντιμετωπίζει ο αγροτικός κόσμος, όταν και εσείς γνωρίζετε, άσχετα αν δεν θέλετε να το παραδεχθείτε, ότι τα δύο τελευταία χρόνια το εισόδημα μειώνεται σε ρυθμούς του 11,2%, ενώ μέχρι το 2003 οι ρυθμοί αυτοί ήταν αυξητικοί, μ’ ένα ποσοστό περίπου  4,5%. Και ενώ το γνωρίζετε αυτό, στην ουσία δεν κάνετε καμία μα καμία προσπάθεια προς αυτήν την κατεύθυνση, πώς δηλαδή, θα κρατήσουμε μια ισορροπία στο αγροτικό εισόδημα, πώς θα μπορέσουμε πράγματι να αντιμετωπίσουμε τα μεγάλα προβλήματα που υπάρχουν.
      Ειπώθηκε -αυτό είναι δεδομένο, αλλά προσπαθήσατε να το δικαιολογήσετε με κάποιον τρόπο- ότι το σχέδιο νόμου δεν έχει αρχή. Δεν δικαιολογείται με αυτά που λέτε. Το σχέδιο νόμου δεν έχει αρχή, γιατί μιλάει για κάποια πράγματα που είναι ατάκτως ερριμμένα και γι’ αυτό εμείς το καταψηφίζουμε. Και βέβαια, δεν λύνει προβλήματα πρώτης προτεραιότητας του αγροτικού τομέα, όπως το είπα και πριν. Το Υπουργείο Αγροτικής Ανάπτυξης και Τροφίμων και αυτό το νομοσχέδιο, με το σύνολο των παρεμβάσεων, των τοποθετήσεων και των αποφάσεων που παίρνει, προσπαθεί να κάνει μόνο βολικές ρυθμίσεις για «ημέτερους» και «κουμπάρους»  και τίποτα περισσότερο. Και δικαιολογήσατε εδώ σήμερα ότι ο Υπουργός  δεν είναι παρών, όπως δεν είναι παρών σε καμία διαδικασία, γιατί δήθεν είναι σ’ ένα κρίσιμο συμβούλιο. Μα, ένα σωρό θέματα έχουν κριθεί όλο αυτό το διάστημα σε επίπεδο Υπουργών. Δεν ήταν αυτά κρίσιμα; Γιατί τα χάσατε όλα αυτά τα θέματα;
      Και έρχομαι να σας απαντήσω σε ερωτήσεις που έχουμε κάνει και μας έχετε απαντήσει με τα δικά σας λόγια ότι δήθεν δεν μπήκε η ελληνική μπανάνα στο σύστημα Π.Ο.Σ.Ε., γιατί η Κρήτη δεν είναι απομεμακρυσμένη περιοχή της Ευρώπης, όταν είναι το ακραίο νότιο σύνορο της Ευρώπης και ενδεχομένως είναι άλλες περιοχές, για τις οποίες δεν ξέρω τι εκτίμηση έχετε.
      Χάσατε τα χρήματα για την αναδιάρθρωση του αμπελιού και είπατε ψέματα στις απαντήσεις που δώσατε ότι δήθεν μειώθηκαν τα στρέμματα από λάθος των υπηρεσιών. Έρχεται η ίδια η Ευρωπαϊκή Ένωση και σας λέει ότι τα στρέμματα είναι έντεκα χιλιάδες και όχι πέντε χιλιάδες επτακόσια ογδόντα που λέτε εσείς. Άρα, λοιπόν, αποδεικνύεται στην πράξη ότι δεν μπορείτε να διαχειριστείτε ούτε τα μεγάλα, αλλά πολύ περισσότερο τα μικρά ζητήματα που επηρεάζουν επιμέρους ομάδες του αγροτικού κόσμου και τους φέρνουν σε πλήρες αδιέξοδο. 
      Ένα άλλο μεγάλο θέμα είναι η πιστοποίηση. Προσπαθείτε να δώσετε την πιστοποίηση, όταν είναι γνωστό ότι ακόμη και πιστοποιημένα αγροτικά προϊόντα δεν έχουν καμία τύχη στην αγορά. Παράδειγμα είναι τα κηπευτικά. Δεν κάνατε ως Υπουργείο καμία μα καμία κίνηση σ’ αυτήν τη δυσφήμιση, που επιχειρείται από ορισμένα μέσα επικοινωνίας, των ελληνικών αγροτικών προϊόντων, παρ’ ότι είναι πιστοποιημένα, παρ’ ότι έχουν κωδικό και γνωρίζουν οι πάντες και οι καταναλωτές ποιος είναι ο παραγωγός που τα παράγει. Και αυτό το κάνετε εσκεμμένα, γιατί θέλετε να αυξήσετε τον όγκο των εισαγωγών των αγροτικών προϊόντων, γιατί θέλετε να ωφελήσετε συγκεκριμένους εισαγωγείς αγροτικών προϊόντων στη χώρα μας. Δυστυχώς αυτές οι εισαγωγές αυξάνουν, παρά τα όσα λέτε εσείς εδώ και αυτό ζημιώνει πάρα πολύ τους Έλληνες αγρότες. 
      Εμείς θα περιμέναμε να φέρνατε ρυθμίσεις που θα αφορούσαν την κατανομή των επιδοτήσεων, για τα δικαιώματα των επιδοτήσεων όπου τα έχετε κάνει θάλασσα, και ενώ υπάρχουν τόσες χιλιάδες ενστάσεις δεν έχει ακόμα εξεταστεί καμία. Οι παραγωγοί είναι σε πλήρη αναστάτωση, γιατί περιμένουν να δουν αν πραγματικά δικαιωθούν κάποια στιγμή, ακόμη και να διορθωθούν λάθη του παρελθόντος. Δεν έχετε κάνει τίποτα. Από την άλλη χάνονται επιδοτήσεις. Είπα κάποια παραδείγματα. 
      Τα έργα υποδομής. Υπάρχει το φράγμα της Πλακιώτισσας στο Νομό Ηρακλείου, το οποίο παρατήσατε στη μέση, ενώ ήταν εγκεκριμένα τα χρήματα. Και βέβαια δεν δίνετε καμία σημασία στην εμπορία των αγροτικών προϊόντων ούτε στο κόστος της παραγωγής. Και είπα ότι δεν δίνετε σημασία στην εμπορία των αγροτικών προϊόντων, γιατί σας ενδιαφέρει να αυξηθούν οι εισαγωγές. Και δεν δίνετε σημασία στο κόστος της παραγωγής, γιατί δεν δίνετε προσοχή στα ζητήματα, όπου πρέπει να δοθεί προσοχή. 
      Μειώνεται το αγροτικό εισόδημα και αυτό πρέπει να το λάβετε σοβαρά υπ' όψιν σας. Και μειώνεται, ενώ αυξάνεται το δημόσιο χρέος. Είστε φοβερά υπεύθυνοι και πρέπει να το αντιμετωπίσετε, κύριε Υπουργέ, αν θέλετε πραγματικά να δούμε ζητήματα που αφορούν τον αγροτικό τομέα.
      Μια κουβέντα για την τροπολογία, κύριε Πρόεδρε. Δεν μας έπεισε ο Υπουργός για την αναγκαιότητα αλλαγής της τροπολογίας και της ημερομηνίας και να βάλει «μέχρι τη δημοσίευση του νόμου». Νομίζω ότι δεν ήταν καθόλου πειστικός. Αυθαίρετη ήταν και η 16η Οκτωβρίου, αυθαίρετη είναι και η ημερομηνία που θα περάσει στην Εφημερίδα της Κυβερνήσεως ο συγκεκριμένος νόμος και θα ισχύσει. Άρα λοιπόν καλό θα ήταν, αν θέλετε πραγματικά να μας πείτε γιατί την φέρνετε αυτήν την τροπολογία, να μας πείτε ότι πρέπει να την φέρετε και να έχει μια ημερομηνία, όσος χρόνος απαιτείται, για να εξεταστούν ακόμα και οι τελευταίες αιτήσεις, που δεν πρέπει να υπερβαίνει τις δεκαπέντε μέρες. Μέχρι εκείνη την ημερομηνία πρέπει να μπορούν όλοι να καταθέτουν τις σχετικές αιτήσεις.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Βαρβαρίγος.
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Πρόεδρε, ζούμε σε μια περίοδο όπου όλοι αναγνωρίζουμε ότι η θύελλα της παγκοσμιοποίησης ταλανίζει όλες τις οικονομίες, πολύ περισσότερο εκείνες που έχουν μικρή ανταγωνιστικότητα, όπως είναι η Ελληνική οικονομία. Όλοι οι τομείς έχουν προβλήματα διαφόρων βαθμίδων, αλλά ο αγροτικός τομέας έχει τα περισσότερα προβλήματα. Η γεωργία μας βουλιάζει, η κτηνοτροφία καταστρέφεται, η αλιεία έχει ξεχαστεί. 
      Και εδώ που ο κόσμος καίγεται στην κυριολεξία, η Κυβέρνηση έρχεται με τούτο το νομοσχέδιο να ρυθμίσει ζητήματα πολύ ελάσσονος σημασίας. Ο Εισηγητής της Πλειοψηφίας χαρακτήρισε το νομοσχέδιο ως ένα νομοσχέδιο που δεν εισάγει νέες πολιτικές, αλλά τροποποιεί άρθρα κάποιων άλλων νόμων, πολύ δευτερεύοντα ζητήματα. 
      Για παράδειγμα, η Κυβέρνηση την ώρα που αντιμετωπίζουμε αυτήν την κρίση, αυτήν την αναγκαιότητα προσαρμογής στις νέες συνθήκες, που θα πρέπει να σταθούμε για να επιβιώσουμε, για να υπάρξει ελληνική γεωργία, να υπάρξουν Έλληνες αγρότες, για να υπάρξουν ποιοτικά προϊόντα, τα οποία πρώτα θα δώσουμε στην ελληνική αγορά και μετά όπου αλλού μπορούμε να πουλήσουμε, αντί να οργανώσει πολιτικές, αντί να βάλει στόχους, αντί να μας πει το όραμά της, να προσπαθήσει να το υλοποιήσει, θεωρεί ότι οι προτεινόμενες ρυθμίσεις, εάν θα μπουν δύο αντιπρόεδροι στον ΕΛ.Ο.Τ., είναι ένα μείζον ζήτημα, εάν θα παραταθεί η διάρκεια θητείας των Διοικητικών Συμβουλίων των συνεταιρισμών, θα είναι ένα άλλο μείζον ζήτημα, όπως επίσης και το εάν θα αυξηθούν οι αμοιβές των συμβουλίων που κρίνουν τα σχέδια βελτίωσης των κτηνοτρόφων, που λιμνάζουν εδώ και καιρό τρεισήμισι χιλιάδες σχέδια βελτίωσης.
      Κύριε Υφυπουργέ, αυτά γιατί δεν αξιολογήθηκαν, γιατί δεν κρίθηκαν; Και τώρα, με την αύξηση των αμοιβών, θα μπορέσουμε να πετύχουμε μεγαλύτερη παραγωγικότητα και μεγαλύτερη αποτελεσματικότητα;
      Αυτά είναι τα μείζονα ζητήματα, τα οποία αντιμετωπίζει η ελληνική γεωργία και τα οποία έρχεστε να ρυθμίσετε με αυτό το νομοσχέδιο; Πού είναι η αντιμετώπιση των διαρθρωτικών προβλημάτων της ελληνικής γεωργίας; Η παραγωγική βάση είναι κατακερματισμένη. Τι κάνετε; Πώς θα σταθούμε στον ανταγωνισμό; Το άνοιγμα τιμών μεταξύ παραγωγού – καταναλωτή –ένα τεράστιο διαρθρωτικό πρόβλημα- πώς το αντιμετωπίζετε; Πώς αντιμετωπίζετε το πρόβλημα της ποιότητας, το πρόβλημα της προστασίας της ελληνικής παραγωγής, το πρόβλημα των ανεξέλεγκτων εισαγωγών, που ληστεύουν και τους καταναλωτές, εξαφανίζουν και τους παραγωγούς; 
      Κύριε Υφυπουργέ, στη Ζάκυνθο, το έξτρα παρθένο λάδι οι παραγωγοί το πουλάνε 2,60 ευρώ. Στον καταναλωτή φτάνει 6 με 7 ευρώ. Πρόσφατα έκανα μία ερώτηση και ζήτησα να μου αιτιολογήσετε αυτό το άνοιγμα, αυτήν τη διαφορά. Είναι εντυπωσιακή η απάντηση που μου δώσατε. Ειλικρινά, ως εκπρόσωπος των εμπόρων προσπαθείτε να δικαιολογήσετε αυτό το άνοιγμα και μου λέτε ότι υπάρχουν έντεκα παράγοντες, που επιβαρύνουν το κόστος από τον παραγωγό στη βιομηχανία και άλλοι τέσσερις στο λιανικό εμπόριο. Συνολικά δεκαπέντε παράγοντες.
      Κύριε Υφυπουργέ, τον παραγωγό τον σκεφτήκατε; Υπάρχει κανένας παράγοντας που διαμορφώνει το κόστος στα 2,60 ευρώ; Τον ιδρώτα του αγρότη, που παράγει, τον σκεφτήκατε, έστω μια σταγόνα από τον ιδρώτα αυτού του ανθρώπου; Ο αγρότης δεν έχει χρηματοοικονομικό κόστος; Ο αγρότης βάζει τη ζωή του, παράγει με τη ζωή του και στην κυριολεξία, αυτό είναι το αίμα του. Κι, όμως, αυτό το αξιολογείτε 2,60 ευρώ, ενώ για τον έμπορο είναι δικαιολογημένα τα 7 ευρώ. Τρεις φορές επάνω η τιμή και βεβαίως για τον καταναλωτή. 
      Ρώτησα όμως και κάτι άλλο: Πώς ο καταναλωτής θα γνωρίζει αν αυτό το προϊόν, που καταναλώνει, είναι ελληνικό, είναι ξένο, αν παραπλανάται ή όχι; Και τι μου είπατε; Μου είπατε ότι πάνω στα προϊόντα αναγράφεται ένας αλφαριθμητικός κωδικός, EL40X… κ.λπ.. Θα πρέπει, λοιπόν, να κάνετε σεμινάρια στις Ελληνίδες νοικοκυρές, για να αναγνωρίζουν τους αλφαριθμητικούς κωδικούς, ώστε να μπορούν να διαπιστώνουν την προέλευση των προϊόντων που αγοράζουν. Και πάλι η αναγραφή δεν είναι υποχρεωτική. Μόνο για το έξτρα παρθένο ελαιόλαδο. Με τις υπόλοιπες κατηγορίες τι γίνεται; 
      Σας ρώτησα αν υπήρξε εισαγωγή λαδιού από οποιαδήποτε χώρα. Μου απαντήσατε –το Υπουργείο Οικονομίας- ότι μόνο από τρίτες χώρες δεν εισήχθη. Εγώ δεν ρώτησα για τις τρίτες χώρες. Ρώτησα για όλες τις χώρες. 
      Κύριε Υφυπουργέ, το κόλπο είναι γνωστό. Βέβαια, στην Ελλάδα δεν μπορείτε να πείτε, φέρτε λάδι από την Τυνησία, το Μαρόκο, την Τουρκία. Το βάζει, όμως, η Ιταλία, το βάζει η Γαλλία και το φέρνει στην Ελλάδα. Έτσι, ο Έλληνας καταναλωτής εξαπατάται και στραγγαλίζεται ο ελαιοπαραγωγός. Φέτος υπήρξε μία συγκυρία, γιατί η παραγωγή λαδιού στην Ιταλία και στην Ισπανία ήταν μειωμένη και για λίγους μήνες πούλησε ακριβά το προϊόν του. Το έριξαν, όμως, ξανά με αυτά τα κόλπα. 
      Το ίδιο συμβαίνει με την κορινθιακή σταφίδα. Σαράντα, πενήντα λεπτά η αποξηραμένη σταφίδα.
      Κύριε Υφυπουργέ, ξέρετε τι κόπος απαιτείται από τον παραγωγό για να παραγάγει ένα κιλό ξερής σταφίδας; 
      Το ίδιο συμβαίνει και με τα σταφύλια. Ένα κιλό σταφύλι ξέρετε τι κόπο απαιτεί; 
      Δυστυχώς αυτές οι παραγωγές, που είναι παραδοσιακές, της ελληνικής γεωργίας –το λάδι, η ξερή Κορινθιακή σταφίδα, το σταφύλι- δεν εκμηχανίζονται σε μεγάλο ποσοστό. Χρειάζεται πολλή χειρονακτική δουλειά. Είναι, όμως, προϊόντα ποιότητας, που πρέπει να προστατεύσουμε και για τα οποία δεν κάνουμε απολύτως τίποτα.
      Όσον αφορά τη σταφίδα, τέσσερις, πέντε έμποροι κανονίζουν την τιμή. 
      Εδώ δεν υπάρχει καρτέλ, κύριε Υφυπουργέ; Ποια είναι η βοήθεια για το προϊόν; Τι έκανε ο Οργανισμός Προώθησης Εξαγωγών για να ανοίξουν κάποιες αγορές, να τοποθετήσουμε σε καλύτερες συνθήκες το προϊόν, να ωφεληθούν οι παραγωγοί, να διατηρηθεί η καλλιέργεια; Τετρακόσια χρόνια καλλιεργούμε σταφίδα. Είναι ένα προϊόν, ίσως το μοναδικό αγροτικό προϊόν, που παράγεται χωρίς να χρειάζεται νερό. Και αντί να το προστατεύσουμε ως κόρη οφθαλμού, να διατηρήσουμε στην παραγωγή τους ανθρώπους αυτούς που το αγαπάνε, που το ζουν, που είναι η ψυχή τους, που είναι δεμένοι με αυτό, αντί να διαμορφώσουμε ικανοποιητικές συνθήκες και ένα εισόδημα για τους ανθρώπους που ασχολούνται, το εγκαταλείπουμε, το εξαφανίζουμε, το καταστρέφουμε. 
      Και έχουμε και μία άλλη παρενέργεια. Οι αμπελώνες ξεριζώνονται και γίνονται τσιμέντο, κύριε Υφυπουργέ. Γίνονται ξενοδοχεία, γίνονται ενοικιαζόμενα, γίνονται εξοχικές κατοικίες. Καταστρέφουμε ένα δυναμικό και σημαντικό εθνικό πόρο για να ζήσουν οι επόμενες γενιές, γιατί έχουμε πλήρη αδιαφορία.
      Κύριε Υφυπουργέ, έχω ένα ακόμα ερώτημα. Στη διαχείριση της πολιτικής που κάνατε, που ούτε και αυτό δεν μπορέσατε να κάνετε σωστά και να ανταποκριθείτε, υπάρχει για τα δικαιώματα των επιδοτήσεων μία μείωση κατά 2.75% ως προσαρμογή στο εθνικό πλαφόν. Είναι ο μέσος όρος τεσσάρων ελεγμένων ετών, 1999-2003, τα οποία έτη ήταν μέσα στο εθνικό πλαφόν. Πώς ο μέσος όρος βγήκε απέξω, κύριε Υφυπουργέ; Εγώ δεν το καταλαβαίνω. Τα μαθηματικά δεν μας βοηθούν. Μήπως συμβαίνει κάτι άλλο; Μήπως έγιναν μετατροπές και ευνοήθηκαν κάποιοι, ρίχτηκαν κάποιοι άλλοι και τελικά πλήρωσαν οι Έλληνες αγρότες; Το 2.72% στα επτά χρόνια σημαίνει μείωση του εισοδήματός τους κατά 10%, δεδομένου ότι οι επιδοτήσεις συμβάλλουν κατά 50% στο εισόδημα των αγροτών. 
      Κύριε Υφυπουργέ, θα θέλαμε μία απάντηση γι’ αυτό το ζήτημα.
      Και κάτι άλλο. Πού είναι τα κέντρα αγροτικής ανάπτυξης; Πού είναι η υποστήριξη των αγροτών; Στη Ζάκυνθο υπάρχει ένα ερευνητικό πληροφοριακό κέντρο υποστήριξης αγροτών με τη χρήση νέων τεχνολογιών. Επιλέχθηκε, προγραμματίστηκε, εντάχθηκε το 2001, υλοποιήθηκε από το Δήμο Αρτεμισίων, που είναι ο αγροτικός δήμος του νησιού και έχει παραδοθεί εδώ και ενάμιση χρόνο, τον Απρίλιο του 2005. 
      Είναι κλειδωμένο, κύριε Υφυπουργέ. Με ποιο τρόπο θα βοηθήσουμε τους αγρότες; Τι τεχνογνωσία θα τους παράσχουμε; Εδώ προεκλογικά διορίστηκαν χιλιάδες άνθρωποι σε δήμους και νομαρχίες. Έστω δύο άτομα από αυτούς δεν μπορούσατε να τα στείλετε εκεί, να ανοίξει αυτό το κέντρο, να παράσχει τις πολύτιμες υπηρεσίες που πράγματι μπορεί να δώσει στους αγρότες; Γιατί αυτή η αδιαφορία; Γιατί αυτή η αδυναμία να ανταποκριθούμε;
      Θα κληθούν οι αγρότες να εφαρμόσουν τη νέα Κοινή Αγροτική Πολιτική. Είναι υποχρέωση, ισχύει, σε λίγο θα γίνουν έλεγχοι. Και σας ερωτώ: Ποιος γνωρίζει τη σημαίνει ορθή γεωργική πρακτική; Ποιος γνωρίζει τι σημαίνει ολοκληρωμένη διαχείριση για να παράγει προϊόντα ποιότητας; Ποιος τα ξέρει αυτά τα πράγματα; Πώς θα ανταποκριθούμε; Πώς θα υπάρξει ανταγωνισμός; Πώς θα υπάρξει επιβίωση;
      Κύριε Υφυπουργέ, λυπάμαι, αλλά οι διαπιστώσεις είναι πικρές και είναι και σκληρές. Δεν ανταποκρίθηκε η Κυβέρνηση ούτε στο να διαχειριστεί στοιχειωδώς αυτό που παρέλαβε. Όχι να χαράξει πολιτικές, όχι να δώσει διεξόδους, όχι να δώσει προοπτικές, αλλά ούτε και αυτό που παρέλαβε δεν μπόρεσε να το κρατήσει, αλλά το υποβάθμισε. Μείωσε το εισόδημα του αγρότη και τον εξαφανίζει. 
      Καταψηφίζουμε το νομοσχέδιο και πιστεύω βεβαίως ότι ο ελληνικός λαός αυτά τα διαπιστώνει και δεν θα τα ξεχάσει. 
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα πως ο Υπουργός Δικαιοσύνης διαβίβασε στη Βουλή, σύμφωνα με το άρθρο 86 του Συντάγματος και το άρθρο 4 παράγραφος 2 του ν.3126/2003 «Ποινική ευθύνη των Υπουργών», μηνυτήρια αναφορά κατά του πρώην Υπουργού Εθνικής Άμυνας Σπήλιου Σπηλιωτόπουλου.
      Το λόγο έχει η συνάδελφος κ. Θεοδώρα Τζάκρη.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, σε λίγους μήνες η Κυβέρνηση της Νέας Δημοκρατίας συμπληρώνει τρία χρόνια στη διακυβέρνηση της χώρας. Σ’ αυτό το χρονικό διάστημα το Υπουργείο Αγροτικής Ανάπτυξης είτε με τους αδέξιους χειρισμούς του είτε με τις παραλείψεις του, έχει δημιουργήσει τεράστια προβλήματα στον αγροτικό κόσμο της χώρας. Και αναρωτιόμαστε εάν την παντελή απουσία του στην χάραξη αγροτικής πολιτικής, έρχεται να καλύψει με τη συγκεκριμένη νομοθετική πρωτοβουλία που συζητούμε σήμερα, ή με το πολυδιαφημισμένο νομοσχέδιο που ψηφίστηκε πριν από ένα χρόνο, του οποίου όμως οι περισσότερες ρυθμίσεις παραμένουν ανεφάρμοστες.
    Σ’ αυτές τις δυο μοναδικές νομοθετικές πρωτοβουλίες οικοδομεί άραγε το Υπουργείο την πολιτική του για τον αγροτικό κόσμο της χώρας; Το πρόγραμμα, τα οράματα και η στρατηγική του βασίζονται και εξαρτώνται απ’ αυτές τις ρυθμίσεις και μόνο; Γιατί θα είναι πράγματι λυπηρό να πιστεύει η πολιτική ηγεσία του Υπουργείου Αγροτικής Ανάπτυξης ότι από  τον αγροτικό κόσμο της χώρας αυτό που μόνο λείπει είναι η τοποθέτηση ενός ακόμη αντιπροέδρου στον ΕΛ.Ο.Τ.. Και ενώ ελάχιστα ακούμε για τις πρωτοβουλίες και τις ενέργειες του Υπουργείου Αγροτικής Ανάπτυξης, αυτό βρίσκεται εδώ και καιρό στο επίκεντρο της επικαιρότητας κυρίως με θέματα που αφορούν σκάνδαλα και παραλείψεις που έχουν αρνητικές επιπτώσεις στο αγροτικό εισόδημα, που έχουν αρνητικές επιπτώσεις στην ποιότητα και στην τιμή των αγροτικών προϊόντων, των προϊόντων αγροτικής προέλευσης με χαρακτηριστικά παραδείγματα το καρτέλ του γάλακτος, το κατεψυγμένο κρέας των επτάμισι ετών, τη χαμένη γαλοπούλα, τη διαφωνία με το Υπουργείο Ανάπτυξης για την επιμήκυνση της ζωής του φρέσκου γάλακτος, την τοποθέτηση σε διευθυντικές θέσεις γαλάζιων συνδικαλιστών, το μπάχαλο στον υπολογισμό των δικαιωμάτων, τις χιλιάδες ενστάσεις που ουδέποτε εξετάστηκαν, την αδιαφάνεια στην ενεργοποίηση των δικαιωμάτων και πολλά άλλα. 
    Στα δυο πρώτα χρόνια διακυβέρνησης της χώρας από τη Νέα Δημοκρατία οι Έλληνες αγρότες είδαν το εισόδημά τους να συρρικνώνεται κατά ποσοστό 11,2%, αριθμός που θα αυξηθεί όταν υπολογιστούν και τα στοιχεία του 2006. Και αυτό όταν το γεωργικό εισόδημα την τριετία 2000-2003 αυξάνονταν με ρυθμούς της τάξεως του 4% με 5%. Αν ρίξουμε μία πιο προσεκτική και πιο εμπεριστατωμένη ματιά στα προβλήματα του αγροτικού κόσμου, τότε και μόνο μπορούμε να καταλάβουμε γιατί αυτός βρίσκεται σε αδιέξοδο. 
    Ο αγροτικός μας κόσμος δυστυχώς ούτε καλά ενημερωμένος είναι σχετικά με το καθεστώς της νέας Κ.Α.Π., ούτε εναλλακτικές προτάσεις και λύσεις διαθέτει σήμερα για τις καλλιέργειες που μαζικά εγκαταλείπονται. Οι αγρότες δεν γνωρίζουν τι πρόκειται να εισπράξουμε και πώς θα κατανεμηθεί το εθνικό απόθεμα. 
    Οι τιμές του παραγωγού τα τελευταία χρόνια φθίνουν και συρρικνώνονται σταδιακά. Αντίθετα, το κόστος παραγωγής συνεχώς αυξάνεται. Ο επερχόμενος χειμώνας θα είναι ακόμη πιο δύσκολος γιατί θα υπάρξουν αυξήσεις στα λιπάσματα, στα φάρμακα, στα μεταφορικά, στο ηλεκτρικό ρεύμα. Και σ’ όλα αυτά έρχεται να προστεθεί η κατηγορηματική άρνηση της Κυβέρνησης να προσφέρει έστω και μια μικρή ανακούφιση στον αγροτικό πληθυσμό της υπαίθρου παρέχοντας το επίδομα θέρμανσης που επίμονα ζητάει σύσσωμη η Αντιπολίτευση εδώ και χρόνια.
    Το ίδιο ισχύει και για τα κτηνοτροφικά προϊόντα. Η τιμή του γάλακτος τον τελευταίο καιρό βρίσκεται στα χαμηλότερα επίπεδα των τελευταίων πέντε ετών. Και σαν να μη φτάνουν όλα αυτά έχουν να αντιμετωπίσουν το φαινόμενο του καρτέλ ή αν θέλετε τα θλιβερά φαινόμενα των εκβιασμών, όπως αυτά που παρατηρήθηκαν στη γαλακτοβιομηχανία  «ΜΕΒΓΑΛ».
    Έκπληκτοι οι κτηνοτρόφοι της χώρας μας παρατηρούν πώς όλα αυτά που κατέκτησαν με αγώνες ετών χάθηκαν μέσα σ’ ένα χρόνο. Η αύξηση ποσόστωσης του αγελαδινού γάλακτος στους εκατόν είκοσι χιλιάδες τόνους που πέτυχε η προηγούμενη κυβέρνηση του ΠΑ.ΣΟ.Κ. είχε στόχο της να βοηθήσει τους παραγωγούς να παραγάγουν μεγαλύτερες ποσότητες γάλακτος και να απαλλαγούν από τα πρόστιμα, δηλαδή ουσιαστικά να τους βοηθήσει να μειώσουν περισσότερο το κόστος παραγωγής. Η τελική κατανομή της ποσόστωσης όμως η οποία έγινε από τη Νέα Δημοκρατία, αφορούσε αντί για οκτώμισι χιλιάδες δικαιούχους όπως ήταν η αρχική κατανομή, τελικά μόνο δυόμισι χιλιάδες δικαιούχους. Δηλαδή η συντριπτική πλειοψηφία των Ελλήνων πτηνοτρόφων αποκλείστηκε από την τελική κατανομή της ποσόστωσης όπως αυτή έγινε πρόσφατα από τη Νέα Δημοκρατία.
    Και σαν να  μην έφταναν όλα αυτά, τη στιγμή που οι Έλληνες κτηνοτρόφοι ζουν υπό καθεστώς ομηρίας από τις γαλακτοβιομηχανίες και πιέζονται ακόμη περισσότερο να μειώσουν τις τιμές τους οι οποίες βρίσκονται σήμερα κάτω από το κόστος παραγωγής, τη στιγμή που η ελληνική αγορά ταλανίζεται από σκάνδαλα που αφορούν την εμπορία στην αγορά του γάλακτος, τη στιγμή που ο καταναλωτής επιβεβαιώνει αυτά που υποψιαζόταν για παραπλάνηση και για αισχροκέρδεια σε βάρος του, αυτήν τη στιγμή διάλεξε η Κυβέρνηση να κάνει δώρο στις μεγάλες γαλακτοβιομηχανίες τη νομιμοποίηση των εισαγωγών γάλακτος από τρίτες χώρες, αδιαφορώντας για την εγχώρια παραγωγή και χωρίς καμιά προηγούμενη συζήτηση με τον κλάδο των κτηνοτρόφων. 
    Η διγλωσσία της Κυβέρνησης μέσω των αρμοδίων Υπουργών προκαλεί ακόμη μεγαλύτερη σύγχυση και ανασφάλεια στους παραγωγούς και δείχνει ότι η Κυβέρνηση δεν έχει σχέδιο και προγραμματισμό, αφού ο Υπουργός Ανάπτυξης είναι υπέρ της επιμήκυνσης της διάρκειας συντήρησης του γάλακτος και ο Υπουργός Αγροτικής Ανάπτυξης κατά. 
    Η απίστευτη γραφειοκρατία που επικρατεί και οι σημαντικές καθυστερήσεις στις εγκρίσεις των επενδύσεων για τον πρωτογενή τομέα, έχει δημιουργήσει ανυπέρβλητο πρόβλημα στους κτηνοτρόφους που προσπαθούν να εκσυγχρονίσουν τις μονάδες τους. 
Από τα τριάμισι χιλιάδες σχέδια βελτίωσης που υποβλήθηκαν το 2006 τα περισσότερα δεν έχουν ξεκινήσει καν να αξιολογούνται, ενώ υπολείπονται μόνο τρεις μήνες για την έγκρισή τους. Η καθυστέρηση εγκρίσεων και πληρωμών, εκτός των άλλων, έχει προκαλέσει καθυστερήσεις και στα έργα υποδομής, παραδείγματος χάριν, σφαγεία ή τυποποιητήρια, ειδικότερα σε περιοχές που δεν υπάρχουν εναλλακτικές λύσεις, με σημαντικότατες επιπτώσεις στην ποιότητα του κρέατος, τη δημόσια υγεία αλλά και το εισόδημα των κτηνοτρόφων.
      Σε ό,τι αφορά τον καπνό, για δεύτερη φορά οι καπνοπαραγωγοί παραμένουν απλήρωτοι. Το Υπουργείο δεν έχει αναλάβει κανένα διαμεσολαβητικό ρόλο, καμία πρωτοβουλία ώστε να διασφαλίσει το εισόδημά τους. Υπάρχει το πρόβλημα της διαχείρισης των 182.000.000 ευρώ που περικόπτονται από το εισόδημα των καπνοπαραγωγών και με ευθύνη της Κυβέρνησης της Νέας Δημοκρατίας μεταφέρονται στο δεύτερο πυλώνα, αυτόν ο οποίος προορίζεται για τα προγράμματα αγροτικής ανάπτυξης. Πρόθεση του Υπουργείου είναι είτε να διαχυθεί το ποσόν αυτό στους πόρους για την αγροτική ανάπτυξη, πόροι που είναι ήδη μειωμένοι κατά 45% στην επόμενη προγραμματική περίοδο με ευθύνη του ίδιου του Πρωθυπουργού, ή να μεταφερθούν σε περιοχές όπου έχει συγκριτικά πλεονεκτήματα, ψηφοθηρικού όμως τύπου. 
      Η ήττα που υπέστη η Κυβέρνηση στην Ευρωπαϊκή Ένωση για τα τεύτλα ήταν συντριπτική. Μειώθηκε η τευτλοπαραγωγή και η παραγωγή ζάχαρης κατά 50%. Αυτά οφείλονται στην ολιγωρία της Κυβέρνησης αλλά και της διοίκησης της Α.Τ.Ε. και της διοίκησης της Ελληνικής Βιομηχανίας Ζάχαρης. Δεν υπάρχει σχέδιο για να εξασφαλίσει μια εναλλακτική διέξοδο για την παραγωγή ζάχαρης, η οποία σε πολλές περιοχές της χώρας παίζει αποφασιστικό ρόλο. Οι παραγωγοί τεύτλων αφέθηκαν τελείως στην τύχη τους, δίχως ένα συνολικό σχέδιο που θα μπορούσε να εξισορροπήσει τις απώλειες εισοδήματος, εξασφαλίζοντας πόρους από τα ειδικά προγράμματα της Ευρωπαϊκής Ένωσης για τις χώρες που εγκαταλείπουν την παραγωγή τεύτλων και αποσύρονται από την παραγωγή ζάχαρης σε ποσοστό άνω του 50%.
      Για τα οινοστάφυλα οι τιμές είναι ιδιαίτερα μειωμένες και αυτό είναι τελείως αδικαιολόγητο, διότι ταυτόχρονα έχουμε μεγάλη πτώση της παραγωγής ακόμα και της τάξεως του 30%. Στην πραγματικότητα, με βάση τους νόμους της αγοράς, θα έπρεπε να υπάρχει αύξηση των τιμών, εφόσον υπάρχει η πτώση της παραγωγής. Η αγορά τώρα έχει ανοίξει και οι τιμές στην καλύτερη περίπτωση κυμαίνονται στα ίδια επίπεδα με τα περσινά, οι οποίες είναι ήδη χαμηλότερες από το κόστος παραγωγής. Σε αρκετές περιοχές οι τιμές είναι τόσο χαμηλές, ώστε παραμένουν ατρύγητα τα αμπέλια. Το τελικό ποσόν, επίσης, που θα διατεθεί από την Ευρωπαϊκή Ένωση για αναδιαρθρώσεις αμπελώνων είναι πέντε χιλιάδες επτακόσια εκατομμύρια ευρώ, δηλαδή μειωμένο κατά χίλια εκατόν είκοσι εννιά εκατομμύρια ευρώ σε σχέση με την αρχική πρόταση της Επιτροπής, διότι ούτε αυτό μπόρεσε η Κυβέρνηση να υποστηρίξει.
      Το βαμβάκι, κύριε Υπουργέ, είναι γνωστό ότι διατρέχει θανάσιμο κίνδυνο, διότι η δικαίωση της προσφυγής της Ισπανίας εναντίον του νέου Κανονισμού μπορεί να έχει τραγικές συνέπειες για τη βαμβακοπαραγωγή και επομένως για το σύνολο της γεωργίας. Απόν το Υπουργείο Αγροτικής Ανάπτυξης από το Ευρωπαϊκό Δικαστήριο κατά την εκδίκαση της προσφυγής της Ισπανίας εναντίον του νέου Κανονισμού Αναθεώρησης της Κοινής Οργάνωσης Αγοράς Βάμβακος. Η απόφαση όμως του δικαστηρίου θα έχει τραγικές επιπτώσεις για τους Έλληνες βαμβακοπαραγωγούς ειδικά αλλά και για το σύνολο της ελληνικής γεωργίας. Η Κυβέρνηση είτε είναι ανίκανη και δεν κατάλαβε εγκαίρως τις συνέπειες της δικαίωσης της Ισπανίας από το Ευρωπαϊκό Δικαστήριο για την ελληνική βαμβακοκαλλιέργεια είτε -ακόμα χειρότερα- είναι συνένοχη, αν κρύφτηκε πίσω από την ισπανική προσφυγή, η δικαίωση της οποίας έχει ως μοναδικό αποδέκτη ωφέλειας τους εκκοκκιστές βάμβακος. 
      Την ασυνέπεια και την έλλειψη διαπραγματευτικού κύρους στην Ευρωπαϊκή Ένωση έρχεται άραγε να καλύψει η Κυβέρνηση, κύριε Υπουργέ, με νομοσχέδια σαν το σημερινό; Η συστηματική υποστήριξη των μεγάλων συμφερόντων, των βιομηχάνων, των εμπόρων, των μεσαζόντων σε βάρος των γεωργών, των κτηνοτρόφων, των ίδιων των καταναλωτών, με χαρακτηριστικά παραδείγματα τις περιπτώσεις του καπνού, του βαμβακιού και του γάλακτος, δεν καλύπτονται, κύριοι της Κυβέρνησης, με νομοσχέδια που επί της ουσίας δεν προβλέπουν τίποτα; 
      ΠΡΟΕΔΡΕΥΩΝ (Γεώργιος Σούρλας): Κυρία Τζάκρη, ολοκληρώστε σας παρακαλώ.
      ΘΕΟΔΩΡΑ ΤΖΑΚΡΗ: Ολοκληρώνω, κύριε Πρόεδρε.
      Αυτό που προσδοκούν οι αγρότες μας είναι, θα έλεγα, μια νέα πολιτική πρόταση. Τώρα που η αγροτική οικονομία μας καλείται να προσαρμοστεί στο νέο καθεστώς της νέας Κ.Α.Π. και να συμπεριφερθεί με όρους αγοράς, η πρόταση δεν πρέπει να εξαντλείται στην απλή κατάθεσή της, αλλά πρέπει να υιοθετεί τις αναγκαίες προσαρμογές και να εκφράζει το όραμα για το μέλλον της αγροτικής οικονομίας. Είναι πλέον επείγουσα η ανάγκη να προσδιοριστεί και να εφαρμοστεί ένα ολοκληρωμένο σχέδιο αγροτικής πολιτικής σε συνεργασία με τους αγρότες και με τους φορείς τους, για να μην αφεθεί ο αγροτικός κόσμος στις ορέξεις και τις πιέσεις της αγοράς. 
      Πρέπει να υπάρξει μια προγραμματισμένη αναδιάρθρωση της ίδιας της παραγωγής αλλά και των μεταποιητικών μονάδων, για να αποτραπεί η κατάρρευση του αγροτικού τομέα και της μεταποίησης και όχι με ημίμετρα και νομοσχέδια σαν αυτό που συζητούμε σήμερα, οι περισσότερες διατάξεις του οποίου θα μπορούσαν να ρυθμιστούν είτε με κοινές υπουργικές αποφάσεις είτε να αποτελέσουν, όπως είπε και ο κ. Σγουρίδης, τροπολογίες  σε άλλα νομοσχέδια, να επιχειρείτε να λύσετε το πρόβλημα του αγροτικού κόσμου ή στη χειρότερη περίπτωση να προσποιείστε ότι κάτι κάνει το Υπουργείο Αγροτικής Ανάπτυξης για να καλύψει έτσι την αδράνεια και την ανυπαρξία του.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)


      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Τζάκρη.
      Το λόγο έχει ο κ. Αντωνακόπουλος, με την αγόρευση του οποίου ολοκληρώνονται και οι πρωτολογίες.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, πιστεύω ότι μία συζήτηση γύρω από την αγροτική οικονομία, το αιώνιο αγροτικό πρόβλημα της χώρας, είναι πολύ δύσκολη και δεν προσφέρεται ούτε για πανηγυρισμούς, ούτε για μηδενισμούς.
      Γνωρίζουμε όλοι ότι αυτός ο τομέας της οικονομίας τελεί κάτω από τις αποφάσεις του Παγκόσμιου Οργανισμού Εμπορίου, της Ευρωπαϊκής Ένωσης, της Κοινής Αγροτικής Πολιτικής, ότι η παραγωγική διαδικασία επηρεάζεται από τα φάσματα των διατροφικών κρίσεων, των καταναλωτικών προτύπων, της εισαγωγής των μεταλλαγμένων και μίας σειράς άλλων παραμέτρων.
      Γνωρίζουμε ότι θα έχουμε τύχη ως χώρα μόνο αν αναδείξουμε την ποιότητα ως ανταγωνιστικό στοιχείο των προϊόντων μας. Διότι αν παραμείνουμε μόνο στο στοιχείο του οικονομικού ανταγωνισμού, μάλλον υπάρχει αδιέξοδο. Αλλά για να αναδείξουμε το ποιοτικό πλεονέκτημα των προϊόντων χρειάζεται σχέδιο και ταχύτητα στην υλοποίηση του σχεδιασμού αυτού.
      Κάθε κυβέρνηση, λοιπόν, κρίνεται από αυτήν την ταχύτητα. Εγώ είμαι από αυτούς που πιστεύω ότι ποτέ δεν ήταν ρόδινα τα πράγματα και ούτε θα μπούμε σε μία σύγκριση ότι όλα πήγαιναν καλά μέχρι πριν κάποια χρόνια και τώρα είναι όλα κατεστραμμένα. Υπάρχουν, όμως, μετρήσιμες επιδεινώσεις στο χώρο αυτό και επειδή ειπώθηκαν πάρα πολλά προεκλογικά για τους αγρότες και επειδή γίνονται πολύ λίγα μετεκλογικά, ε, αυτή η σύγκριση είναι θεαματική.
      Η ταχύτητα, λοιπόν, της νομοθετικής πρωτοβουλίας της Κυβέρνησης μάλλον τείνει προς το μηδέν γιατί με δύο νομοσχέδια που έχουν γενικό τίτλο «ρυθμίσεις θεμάτων» αποδεικνύεται ότι δεν υπάρχει μία στρατηγική, δεν ήρθε μία συγκροτημένη πρόταση. Είναι απλά όπως το λένε οι τίτλοι, ρυθμίσεις επί μέρους θεμάτων, επί μέρους ζητημάτων προσωπικών. Ε, λοιπόν, οι αγρότες έχουν περάσει σε μία άλλη ψυχολογία πλέον, έχουν χάσει την αυτοπεποίθηση τους με αυτά που γίνονται και τους αφορούν. Μην προετοιμάζουμε την υπόλοιπη κοινωνία ότι οι αγρότες πάνε πολύ καλά, γιατί πολύ σύντομα θα βγουν στους δρόμους, διότι ειλικρινά δεν μπορεί να υπάρξουν άλλες αντοχές στην απώλεια εισοδήματος που έχουν. Φτάνουν στο σημείο της μη αναστρέψιμης -θα έλεγα- αντοχής, της μη αναστρέψιμης βλάβης που αφορά την οικογένειά τους, τη ζωή τους.
      Πιστεύω, λοιπόν, ότι νομοθετικά υπάρχει μεγάλη έλλειψη. Εκλογικά εστάλη μήνυμα στις νομαρχιακές εκλογές. Δεν το παραλάβατε. Δεν παραλάβατε το μήνυμα από τις περιοχές που συμβάλλουν πολύ υψηλά στο αγροτικό Α.Ε.Π. της χώρας. Μη μετράτε διοικητικές δομές. Μετρήστε πολίτες. Μετρήστε, λοιπόν, πόσοι είναι οι πολίτες από το Νομό Ηλείας, από την Αιτωλοακαρνανία, από την Αχαΐα, από το Θεσσαλικό κάμπο που έστειλαν το μήνυμα οι αγρότες πολίτες, από την Καρδίτσα, όπου εκεί ήρθε το νέο Βατερλό της συνεργασίας Νέας Δημοκρατίας -Κ.Κ.Ε. , όπου παλιότερα Καρδίτσα εις το τετράγωνο ήταν το εκλογικό Βατερλό της Νέας Δημοκρατίας, σε μία άλλη εκλογική αναμέτρηση.
      Δείτε τα αυτά και μην πανηγυρίζετε αυτάρεσκα με διοικητικές δομές που τις βάφουμε στο χάρτη. Είναι συγκεκριμένο το μήνυμα και πρέπει να έχει συγκεκριμένους παραλήπτες. Έχει εσάς, κύριε Υφυπουργέ.
      Όσον αφορά τώρα το εισόδημα, γιατί το αποτέλεσμα εκεί φαίνεται. Ποιο είναι το εισόδημα των αγροτών; Σαφώς μειώνεται. Για ποιες στατιστικές μιλάμε; Δεν γνωρίζουν όλοι, δηλαδή, ότι η βιομηχανική ντομάτα μειώνεται κάθε χρόνο στη τιμή; Δεν γνωρίζουν όλοι ότι η σταφίδα μειώνεται κάθε χρόνο στη τιμή; Δεν γνωρίζουν όλοι ότι το γάλα μειώνεται κάθε χρόνο στην τιμή, στον παραγωγό; Είναι τυχαίο ότι αυτά τα προϊόντα είναι προϊόντα προς τυποποίηση ή μεταποίηση; Είναι τυχαίο ότι μονομερώς επιβάλλουν οι βιομήχανοι αυτές τις τιμές ακόμη και σ’ εσάς, γιατί βεβαίως τους έχετε δώσει τον αέρα, διότι δεν έχουν κάνει διαεπαγγελματικές οργανώσεις, γιατί οι εξαγωγοί σταφίδας δεν εγγράφουν τις ομάδες παραγωγών που κάνουν εξαγωγή στο σύλλογό τους, για να μην είναι στις διαπραγματεύσεις στο Λονδίνο, διότι η κονσερβοποιοί που έχουν κάνει μία άτυπη ένωση στη Λάρισα, όπου πρωταγωνιστεί μεγαλοσυνδικαλιστής της Νέας Δημοκρατίας, δεν δέχονται να καθίσουν και να κάνουν διαεπαγγελματική οργάνωση για να συζητήσουν επί ίσοις όροις; Τα ξέρετε αυτά. Άρα υπάρχουν περιθώρια. Δεν είναι ακυρωμένος ο ρόλος της Κυβέρνησης. Βεβαίως υπάρχουν υπερεθνικοί θεσμοί που επηρεάζουν την αγροτική οικονομία, αλλά δεν είμαστε ακυρωμένοι. Δεν μπορούμε πάντα να επικαλούμαστε τον Παγκόσμιο Οργανισμό Εμπορίου και την Ευρωπαϊκή Ένωση, διότι αν δεν είχαμε κανένα περιθώριο, τότε να ομολογήσουμε ότι δεν έχουμε και κανένα λόγο ύπαρξης. Εγώ, όμως, πιστεύω ότι έχουμε λόγο ύπαρξης, εκφράζουμε τα ελληνικά συμφέροντα, εκφράζουμε μία κοινωνική δυναμική και πρέπει να συγκρουστούμε.


      Και εν πάση περιπτώσει κανείς δεν λέει ότι κάθε αγώνας πρέπει να γίνεται αφού έχεις διασφαλίσει τη δικαίωσή του. Γιατί οι αγρότες βλέπουν και αυτό, ότι δεν αγωνίζεται κανείς, έστω να ρισκάρει κάτι γι’ αυτούς εκεί που χρειάζεται. Στα σίγουρα δεν λέγεται αγώνας. Αυτό είναι υπηρεσιακή διαδικασία. Εμείς είμαστε πολιτικοί. Χρειάζεται να δοθεί και το στίγμα της διεκδίκησης του αγώνα και της σύγκρουσης για τα συμφέροντα αυτής της τάξης της πατρίδας  μας που τόσα πολλά λέμε γι’ αυτούς, που τόσο πολύ τους αγαπούμε, αλλά τόσο πολύ είναι πίσω στο εισόδημά τους.
      Για παράδειγμα απόψε εδώ ο Kοινοβουλευτικός Eκπρόσωπος της Νέας Δημοκρατίας ήταν Βουλευτής της Β΄ Αθηνών και τα παρουσίαζε όλα πολύ όμορφα και καλλωπιστικά. Και μάλλον συνδυάζοντας τη λέξη θα θεωρείται η αγροτική οικονομία μόνο τα καλλωπιστικά φυτά του Κολωνακίου. Δεν είναι μόνο αυτό. Είναι μια σειρά από προϊόντα, τα οποία έχουν πρόβλημα στην τιμή και στη διάθεσή τους στην αγορά. Και  βέβαια υπάρχουν τα καρτέλ. Υπάρχει το καρτέλ όχι μόνο στο γάλα, αλλά και στη βιομηχανική ντομάτα, αλλά και στη σταφίδα και σε όλα τα προϊόντα που δυστυχώς πρέπει να απορροφηθούν στη βιομηχανία.
      Η Kυβέρνηση το μόνο που έκανε ήταν να μετατρέπει την Επιτροπή Ανταγωνισμού, που υποτίθεται ότι πρέπει να κτυπήσει τα καρτέλ, σε παράρτημα του γραφείου του Υπουργού Ανάπτυξης, όχι του δικού σας, του άλλου Υπουργού με τον οποίο έχετε άλλη άποψη για τα καρτέλ. Και εν πάση περιπτώσει κυβερνάτε. Δεν γίνεται συζήτηση γενικώς και αορίστως για να έχετε διαφορετικές αντιλήψεις. Πρέπει να υπάρχει ενιαία αντίληψη και στάση σε μία Κυβέρνηση στα ζητήματα, τα οποία αντιμετωπίζει καθημερινά που δεν είναι ζητήματα φιλοσοφικής προσέγγισης ούτε κατάθεσης θεωρητικών γνώσεων. Είναι θέμα απόφασης το τι θα κάνει μία κυβέρνηση στις επιδοτήσεις. 
      Βεβαίως, ανακοινώσατε ότι από τις 15 Νοεμβρίου, δεκαπέντε μέρες νωρίτερα από παλαιότερα θα πάρουν το 50% της ενιαίας αποδεσμευμένης ενίσχυσης οι αγρότες, ενώ γνωρίζετε ότι ούτε οι ενώσεις ούτε οι Νομαρχίες μπορούν να κάνουν αυτήν τη δουλειά τόσο γρήγορα για να πάρουν οι δικαιούχοι τις επιδοτήσεις. Δηλαδή πουλάτε λίγο αέρα στους αγρότες. Το καταλαβαίνουν ότι τους δουλεύει η Κυβέρνηση. Γνωρίζουν ότι δεν προλαβαίνουν να γίνουν οι φάκελοι. Τους λέτε λοιπόν, αποζημιώσεις, ΕΛ.Γ.Α.. Για τον ΕΛ.Γ.Α. ακούστηκαν πολλά. Στην Ηλεία το Μάιο έπεσε μια δυνατή βροχή και έγιναν ζημιές στα πρώιμα καρπούζια. Επειδή λοιπόν είναι τριάντα έξι χιλιάδες τα στρέμματα των δικαιούχων για να αποφύγει ο ΕΛ.Γ.Α. αυτό το φορτίο αυθαίρετα διάλεξε το δρόμο Πάτρας-Πύργου ως φυσικό όριο που χωρίζει την παραγωγή προς τη θάλασσα με την ενδοχώρα του νομού. Και διάλεξε αυτόν το δρόμο, διότι έτσι προκύπτουν μόνο οκτώ χιλιάδες στρέμματα για αποζημίωση.
      Αυτή είναι η λογική της ισότητας όσον αφορά στην αντιμετώπιση των αγροτών. Και είπατε και αυτό το περίφημο σε τρεις μήνες που το αφήσατε να αιωρείται ότι δηλαδή σε τρεις μήνες από την εκτίμηση της ζημιάς θα πάρουν την αποζημίωσή τους. Βεβαίως προβήκατε στη διόρθωση που ακύρωνε αυτήν την υπερβολική αισιοδοξία μετεκλογικά. 
      Και τι άλλο έχουν δει οι αγρότες από εσάς; Την κοινωνική πολιτική; Είπατε για το ασφαλιστικό. Ήταν πολύ λίγα σε εκείνη την αγροτική σύνταξη ο αείμνηστος Γεώργιος Παπανδρέου, που την έκανε αυτοτελή στην αγρότισσα ο Ανδρέας Παπανδρέου. Ό,τι παίρνουν μέχρι σήμερα τους τα έχει δώσει 100% το ΠΑ.ΣΟ.Κ. Εσείς όμως είπατε ότι αυτά δεν είναι πολλά και ότι θα τους δώσετε πολύ περισσότερα. Σας πίστεψαν αλλά δεν έχουν πάρει τίποτα. Μήπως πήραν το επίδομα θέρμανσης; Μήπως πήραν το μειωμένο Φ.Π.Α.; Γνωρίζετε ότι η Ευρωπαϊκή Ένωση έχει απαντήσει αρνητικά όσον αφορά την ένταξη αυτών των μηχανημάτων και των εφοδίων στο 8%. Ο κ. Καραμανλής τους εξαπάτησε προεκλογικά ενώ ήξερε την απάντηση. Αντί για 8% είδαμε 19%.
      Και σε σχέση με τις τρίτεκνες  οικογένειες είπατε ότι τριακόσιες τριάντα μία χιλιάδες αγροτικές οικογένειες θα πάρουν το επίδομα. Ούτε πενήντα τρεις χιλιάδες δεν είναι. Και όσον αφορά στις υπηρεσίες αυτά τα τοπικά κέντρα αγροτικής ανάπτυξης ακόμα τα περιμένουν. Το νομοσχέδιο έχει ψηφιστεί εδώ και έναν χρόνο και το μόνο που έχει γίνει είναι αυτό που είπατε επτακόσιες νομιμοποιήσεις κάποιων αυθαιρέτων κατασκευών της κτηνοτροφικής διαδικασίας παραγωγής. Βεβαίως, εκκρεμούν τρεις χιλιάδες πεντακόσιες αιτήσεις για να ενταχθούν σε προγράμματα. Δεν έχουν ακόμα εγκριθεί. Είναι προς έγκριση. Άρα, από αυτό το νομοσχέδιο δεν έχουν εισπράξει ακόμα τίποτα, εκτός από αυτά τα επτακόσια κτίσματα. Και είπατε ότι έχετε εγκρίνει διακόσιες είκοσι θέσεις, για να στελεχώσετε αυτά τα κέντρα. Δεν κόβατε από τους αγροφύλακες άλλους τετρακόσιους; Πιο πολύτιμοι είναι αυτοί οι συνεργάτες για τους αγρότες παρά οι αγροφύλακες.


      Πιστεύω, κύριε Πρόεδρε, ότι είναι υπερβολή. Ακούστηκε ότι οι αγρότες ήταν στο έλεος του Θεού επί ΠΑ.ΣΟ.Κ.. Αν το δεχτούμε αυτό λοιπόν, είναι προτιμότερο να είναι στο έλεος του Θεού, παρά στο έλεος των κουμπάρων σήμερα! Γιατί ο Θεός είναι φιλεύσπλαχνος, οι κουμπάροι είναι φιλάργυροι, γιατί έχουν ως αξίωμα το «σεμνά και μετρητά». Και αυτό έχει αποδειχθεί και βεβαίως αυτοί που είναι στον Κορυδαλλό δεν είναι από την προηγούμενη Κυβέρνηση, αλλά από την τωρινή και πήγαν γιατί αποτέλεσαν αντικείμενο αστυνομικού δελτίου και δικαστικής έρευνας και όχι πολιτικής πρωτοβουλίας προς αποκάλυψή τους. 
      Για να τελειώνουμε κάπου γιατί «κλέβετε» και τη δουλειά των δημοσιογράφων, των αστυνομικών και των δικαστών. Είναι διακριτές οι εξουσίες, είναι ορατά τα αποτελέσματα και ξέρει ο κόσμος γιατί γίνεται. Μην πανηγυρίζετε λοιπόν ότι φέρνετε διαφάνεια, όταν συλλαμβάνονται στα πράσα άνθρωποι που τους έχετε βάλει να φυλάξουν την αγορά. Αυτό έγινε γιατί λειτούργησαν οι υπόλοιποι θεσμοί. Αυτό έγινε διότι καρφώθηκαν μεταξύ τους. 
      ΠΡΟΕΔΡΕΥΩΝ (Γεώργιος Σούρλας): Το αγροτικό δεν αναφέρεται σε δέκα λεπτά. Ούτε εγώ που είμαι γόνος αγροτικής οικογένειας δεν θα μπορούσα να το κάνω αυτό σε δέκα λεπτά που γεννήθηκα σε μαντρί και μεγάλωσα σε στάνη! 
      Το λόγο έχει ο εισηγητής της Νέας Δημοκρατίας κ. Βεργίνης. Όλοι οι εισηγητές σχεδόν εξαντλήσατε και τη δευτερολογία σας. 
      ΓΙΑΝΝΗΣ ΚΟΥΤΣΟΥΚΟΣ: Όχι, κύριε Πρόεδρε! Κάναμε ενοποιημένη συζήτηση! 
      ΞΕΝΟΦΩΝ ΒΕΡΓΙΝΗΣ: Κάναμε ενοποιημένη συζήτηση και επί της αρχής και επί των άρθρων, κύριε Πρόεδρε! 
      ΠΡΟΕΔΡΕΥΩΝ (Γεώργιος Σούρλας): Ναι και επί της ενοποιημένης συζήτησης υπάρχει χρόνος. Για όλα υπάρχει χρόνος. 
      ΞΕΝΟΦΩΝ ΒΕΡΓΙΝΗΣ: Πάντως, δεν το ξεπεράσαμε…
      ΠΡΟΕΔΡΕΥΩΝ (Γεώργιος Σούρλας): Σε πέντε λεπτά νομίζω ότι θα καταφέρετε να τα πείτε όλα. Προχωρήστε! 
      ΞΕΝΟΦΩΝ ΒΕΡΓΙΝΗΣ: Κύριε Πρόεδρε, κύριε Υπουργέ, κύριοι συνάδελφοι, θεωρώ ότι ελάχιστοι από τους συναδέλφους αναφέρθηκαν στο υπό συζήτηση νομοσχέδιο. Βέβαια, δεν είναι η πρώτη φορά. Ιδιαίτερα, όμως, η Αξιωματική Αντιπολίτευση αναφέρθηκε σε οτιδήποτε άλλο, εκτός από τις ειδικές διατάξεις που αναφέρει το νομοσχέδιο και είπαμε –και ο τίτλος αναφέρει- ότι είναι ρυθμίσεις του Υπουργείου Αγροτικής Ανάπτυξης και Τροφίμων για συγκεκριμένα θέματα καθαρά λειτουργικά. Εκεί δεν αναφέρθηκε κανένας. Ελάχιστα, επαναλαμβάνω. Από την πόλη έρχομαι και στην κορφή κανέλλα, λέμε στο χωριό μου. Κι όμως, πείτε μας, κύριοι συνάδελφοι -ιδιαίτερα της Αξιωματικής Αντιπολίτευσης- σύμφωνα με τις ρυθμίσεις, σας ρωτάμε λοιπόν, ναι ή όχι, μια και κόπτεστε για το αγροτικό εισόδημα, για τους αγρότες, για την περιφέρεια, στη ρύθμιση που γίνεται για την εκμετάλλευση υλοτόμησης ιδιωτικών δασών, προκειμένου να ενισχυθεί το εισόδημα ορεινών περιοχών; Ναι ή όχι; Απαντάτε «όχι». 
      Δεύτερον, ναι ή όχι στην πιστοποίηση των προϊόντων, προκειμένου να κυκλοφορούν προϊόντα ποιότητας με ετικέτα, με προέλευση, προκειμένου να διακρίνονται στην αγορά και τα οποία και ενισχύονται από κανονισμούς και οδηγίες της Ευρωπαϊκής Ένωσης, έτσι ώστε να ενισχυθεί το εισόδημα των παραγωγών; Ναι ή όχι; Απαντάτε «όχι». 
      Ναι ή όχι στην πιστοποίηση από πλευράς των Α.Σ.Ο. που συμμετέχουν στην ΠΑ.Σ.Ε.Γ.Ε.Σ.; Και εσείς έρχεστε και άλλοι λέτε «ναι» και άλλοι λέτε «όχι». Και εμείς λέμε «ναι» για να δώσουμε τη δυνατότητα επίσης στην ΠΑ.Σ.Ε.Γ.Ε.Σ. μέσα από κάποιο άλλο νομικό πρόσωπο να προβαίνει σε πιστοποίηση. Και σας λέμε ότι δεν μπορεί να κάνει απευθείας ως φορέας, η ΠΑ.Σ.Ε.Γ.Ε.Σ.. Εσείς λέτε τα αντίθετα. Όμως, αν διαβάσετε το Εθνικό Σύστημα Διαπίστευσης, θα δείτε καθαρά γιατί πρέπει να γίνει έτσι. Γιατί η πρότασή μου πρέπει να ψηφιστεί. Διότι πράγματι δεν μπορεί ο ίδιος ο Οργανισμός να προβαίνει σε αξιολόγηση και ο ίδιος να πιστοποιεί. Είναι φανερό αυτό. 
      Δεύτερον, δεν μπορεί να εξασφαλίζεται η εμπιστευτικότητα και η αντικειμενικότητα. Είναι πράγματα τα οποία πρέπει να διασφαλιστούν μέσα από ανεξάρτητο φορέα. 


      Κύριοι συνάδελφοι, εσείς πήγατε και σε γενικότερα θέματα. Ούτε λίγο ούτε πολύ η Νέα Δημοκρατία με τη νέα διακυβέρνηση εξάρθρωσε τον παραγωγικό ιστό της περιφέρειας και επομένως των αγροτών. Για όνομα του Θεού! Ξεχάσατε όταν το 1981 αναλάβατε τη διακυβέρνηση της χώρας; Μέσα από τις λεγόμενες επιδοτήσεις τις κοινοτικές, υψηλότατες τότε, ανέβαζαν τις τιμές κατά 25%. Και ήταν εντολή του τότε Πρωθυπουργού, του Κωνσταντίνου Καραμανλή, να κάνουμε τις διαπραγματεύσεις και μόνο με βάση το εισόδημα των παραγωγών αγροτών. Και αμέσως πήραν 25% αύξηση οι τιμές, πήραν οικονομικές ενισχύσεις τεράστιες, που αύξησαν το αγροτικό εισόδημα πάνω από 45%. Είναι δεδομένα αυτά. 
      Κι έρχεστε εσείς ως Κυβέρνηση βεβαίως και εξαρθρώσατε τον παραγωγικό ιστό, τότε που θα έπρεπε να κάνετε τις αναδιαρθρώσεις παραγωγής, τότε που θα έπρεπε πράγματι να πάτε στην πιστοποίηση των προϊόντων ποιότητας, τότε που θα έπρεπε να ξεκαθαρίσουμε το χάρτη παραγωγής σε ολόκληρη την επικράτεια και δημιουργήσατε μια κατάσταση, η οποία ήταν ανυπόφορη για τους αγροτικούς συνεταιρισμούς, τους οποίος καταχρεώσατε εσείς, τους οδηγήσατε σε χρεοκοπία. Ναι ή όχι; Απαντάτε, ναι. Γιατί με τον τρόπο που φέρεστε, ακριβώς απαντάτε ναι. Και σήμερα λέμε ότι πρέπει να διαφυλαχτεί η νομική κατάσταση των συνεταιρισμών και να νομιμοποιήσουμε τις διοικήσεις τους και να καταλήξουμε σε ένα συμπέρασμα, ότι στον ίδιο χρόνο πρέπει να γίνονται οι εκλογές σε επίπεδο διαχείρισης αλλά και σε επίπεδο διοίκησης, άρα οι πρωτοβάθμιες συνεταιριστικές οργανώσεις να έχουν τις εκλογές τους σε ένα συγκεκριμένο χρονικό διάστημα. Αυτό λέμε.
       Επίσης, οι δευτεροβάθμιες έχουν ένα ορισμένο χρονικό διάστημα. Είστε αντίθετοι σε αυτό; Πείτε το, πείτε το στους αγρότες, στους συνεταιρισμούς. Ούτε και αυτό ομολογείτε. 
      Επιπλέον έρχεστε και λέτε για το εισόδημα των αγροτών και μας δίνετε στοιχεία κόστους. Δεν δέχεστε το γεγονός ότι τελικά εσείς έχετε παραποιήσει τον παραγωγικό ιστό, με αποτέλεσμα να μην έχουμε τη δυνατότητα να παράγουμε σε συγκεκριμένη ποσότητα και συγκεκριμένη ποιότητα προϊόντα; Άλλωστε οι τιμές, η ποσότητα παραγωγής των προϊόντων και βεβαίως ποιοτικής παραγωγής θα είναι εκείνα τα οποία θα δώσουν το εισόδημα στους παραγωγούς.
      Επίσης, όσον αφορά στη διάκριση παραγωγής σύμφωνα με την παραγωγή βιολογικών προϊόντων. Τι κάνατε για την παραγωγή βιολογικών προϊόντων επί είκοσι χρόνια; Ούτε μισό τοις εκατό δεν δώσατε, κύριε Υπουργέ. Ναι ή όχι; Το παραλάβαμε 0,6% και το έχουμε πάει περίπου στο 4% με 5% παραγωγής βιολογικών προϊόντων και αυτό με πείσμα. Κινδυνεύουμε, κύριοι συνάδελφοι της Αντιπολίτευσης, να χάσουμε ακόμα και το προνόμιο της φέτας. Τι θέλετε να κάνουμε; Να μη διακρίνουμε την παραγωγή πρώτης ύλης από την εισροή πρώτης ύλης από το εξωτερικό ή και από περιοχές που δεν αναφέρονται σε παραγωγή φέτας; Αλλά πραγματικά, κύριε Πρόεδρε, είμαι κατάπληκτος με το γεγονός ότι δεν μπορούμε τελικά να σταθούμε στην ουσία και στο περιεχόμενο ενός νομοσχεδίου που έρχεται. Και αφού το εξαντλήσουμε, ευχαρίστως να πούμε και τα γύρω από το νομοσχέδιο.
      Κύριε Πρόεδρε, ευχαριστώ για την ανοχή σας. Θεωρώ ότι το παρόν νομοσχέδιο, το οποίο δεν κρύβουμε ότι είναι ρυθμίσεις θεμάτων, έπρεπε να ψηφιστεί από την Ολομέλεια και να μην καταψηφιστεί. Οι συνάδελφοι ίσως το καταψηφίζουν γιατί δεν διάβασαν το περιεχόμενο των ρυθμίσεων.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Βεργίνης έθεσε ένα πάρα πολύ ουσιαστικό θέμα, ότι όταν δεν περιοριζόμαστε στο θέμα ημερησίας διάταξης του νομοσχεδίου και είμαστε μακριά από τον Κανονισμό, από την μια δεν επιτρέπεται να απομακρύνεσαι από το θέμα της ημερήσιας διάταξης αλλά και από την άλλη  χάνεται και η ουσία. Κάποια στιγμή πρέπει να καταβληθεί προσπάθεια από όλους τους Βουλευτές να περιορίζουμε το χρόνο που έχουμε στη διάθεσή μας στην ανάπτυξη του θέματος. Παίρνουμε θέματα επικαιρότητας, τα οποία έχουν ελκυστική προς τα έξω επίδραση και μπορεί να πάρουν δημοσιότητα, όμως έτσι δεν γίνεται σοβαρή επεξεργασία νομοθετημάτων, σχεδίων που θα γίνουν νόμοι του κράτους.
      Και βέβαια τώρα εγώ απευθύνομαι σε εσάς που είστε οι πλέον πειθαρχημένοι και τακτικοί Βουλευτές της Βουλής. Μπορεί να μας ακούνε και άλλοι όμως και να κάνει καλό. 
      Ο εισηγητής του ΠΑ.ΣΟΚ.  κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Στο μεγαλύτερο μέρος της συζήτησης και στην αρχή της συζήτησης όλοι δεχθήκαμε ότι αυτό το νομοσχέδιο είναι ελλιποβαρές. Είναι αναντίστοιχο των προβλημάτων που αντιμετωπίζει ο αγροτικός τομέας είναι διεκπεραιωτικού και διαχειριστικού χαρακτήρα. Για να το αποδείξουμε αυτό αναφέραμε μια σειρά από τα μεγάλα προβλήματα του αγροτικού τομέα και κατά τούτο δεν νομίζω ότι είμαστε εκτός θέματος. Το αντίθετο πιστεύω ότι είμαστε εντός θέματος. Θα χωρίσω την τοποθέτησή μου στη δευτερολογία μου...
      ΠΡΟΕΔΡΕΥΩΝ (Γεώργιος Σούρλας): Δεν ήμουν στην αρχή γιατί δεν παρακολούθησα και δεν αναφέρομαι στις πρωτολογίες σας. Κάνω μια γενικότερη παρατήρηση και μια παράκληση για ακόμη μια φορά.
      ΓΙΑΝΝΗΣ ΚΟΥΤΣΟΥΚΟΣ: Θα χωρίσω τη δευτερολογία μου σε δύο ενότητες με την ανοχή του Προεδρείου γιατί σας εξήγησα πώς δεχθήκαμε να διεξαχθεί η συζήτηση.
      Η πρώτη ενότητα αφορά την προσπάθεια που έκανε ο κ. Κοντός, την ειλικρινή πράγματι προσπάθεια –τον συγχαίρω, αξιολογότατη προσπάθεια- να παρουσιάσει το μαύρο άσπρο σε όσα θέματα αναφέρθηκα.
      Κύριε Υφυπουργέ, αναφερθήκατε στο αγροτικό εισόδημα. Όταν μίλησα, κατέθεσα στα Πρακτικά έναν πίνακα που αναφέρεται στην εξέλιξη του αγροτικού εισοδήματος. Αυτό τον πίνακα τον έχει δώσει στη δημοσιότητα η ΠΑ.Σ.Ε.Γ.Ε.Σ. και στηρίζεται σε στοιχεία της Ε.Σ.Υ.Ε. και δείχνει το άνοιγμα εισροών εκροών και τη μείωση του αγροτικού εισοδήματος ενώ αντίθετα τα χρόνια 2001-2002-2003 είχαμε μια μέση αύξηση κοντά 4,9% 4,8% κοντά στο 5%. Αντίθετα το 2004 έχουμε μείον 9,42% και το 2005 μείον 1,98% και από όσο παρακολουθούμε τα προσωρινά στοιχεία της Στατιστικής, το ίδιο θα έχουμε και το 2006 αφού έχουμε μία μείωση τιμών και μια αύξηση του κόστους. Εμείς, λοιπόν, το καταθέσαμε υπεύθυνα στα Πρακτικά. Αν έχετε εσείς άλλα στοιχεία, παρακαλούμε να μας τα δώσετε για να ξέρουμε για τι ακριβώς μιλάμε αν και οι αγρότες που το βιώνουν το νιώθουν στο πετσί τους και στην τσέπη τους, έχουν καταλάβει τι επιπτώσεις έχει η πολιτική σας στο εισόδημα.
      Αναφερθήκατε ότι το πολυνομοσχέδιο που ψηφίσατε πέρυσι το έχετε υλοποιήσει και πως κάνετε μια αναφορά μόνο στα παράνομα μαντριά. Σας ενημερώνω λοιπόν –το ξέρετε βέβαια γιατί εσείς το ψηφίσατε- ότι το νομοσχέδιο σας είχε είκοσι έξι μέτρα. Από αυτά τα είκοσι έξι μέτρα, λοιπόν, εγώ σημειώνω ένα μεγάλο μηδενικό και μπορούμε να κάνουμε εκτενή συζήτηση για καθένα από αυτά. Εκτός και εάν νομίζετε ότι επειδή προκηρύξατε τις διακόσιες είκοσι θέσεις γεωτεχνικών προχθές, θα λειτουργήσουν κέντρα αγροτικής ανάπτυξης ή επειδή βγάλατε την απόφαση για το σύστημα συμβούλων θα λειτουργήσει και αυτό.
      Αναφερθήκατε στην κριτική που κάναμε και είπατε πως σε ό,τι αφορά  το γάλα κάνατε μεγάλες προσπάθειες και θα εφαρμόσετε τα ισοζύγια. Τα ισοζύγια λοιπόν προβλέπονται από τις ισχύουσες ρυθμίσεις και εδώ και δυόμισι χρόνια που είσαστε στην Κυβέρνηση δεν έχετε κάνει τίποτα. Και προσπαθείτε να μας πείσετε ότι ο αντιπρόεδρος θα είναι ο άνθρωπος που θα εφαρμόσει τα ισοζύγια; Σας είπα και ήταν αναλυτική η τοποθέτησή μου, τι ζητούν σήμερα οι κτηνοτρόφοι σε σχέση με την ενίσχυση των ελεγκτικών μηχανισμών και των μηχανισμών υποστήριξης και σε αυτήν την κατεύθυνση δεν έχετε κάνει τίποτα.
      Επίσης, αναφερθήκατε στα ζητήματα της ζάχαρης. Ξεχάσατε να πείτε ότι υπέστητε μια σημαντική ήττα στις Βρυξέλλες, μειοψηφήσατε, γιατί δεν είσαστε ικανοί να έχετε διεκδικητικό πλαίσιο να έχετε στόχους και να έχετε και συμμαχίες. Όταν έγινε η συζήτηση, τότε σας είχα πει ότι εφαρμόσατε την τακτική του «στρίβειν διά του αρραβώνος». 
      Αναφερθήκατε στο ΕΛ.Γ.Α. και τις αποζημιώσεις. Είπαν και άλλοι συνάδελφοι και από την κυβερνητική παράταξη ότι στις περιοχές τους δεν έχουν καταβληθεί αποζημιώσεις. Πρέπει λοιπόν αυτά όλα να τα μαζέψουμε, να δούμε ότι ασκείται μια κομματικού χαρακτήρα προνομιακή πολιτική σε ορισμένες κατηγορίες και σε ορισμένες περιοχές. Διότι εγώ δεν μπορώ να λαμβάνω απαντήσεις ως Βουλευτής Ηλείας ότι εξαιρείται του κανονισμού παραδείγματος χάρη η ζημιά που υπέστη η πατάτα από τον καύσωνα ή τα καρπούζια και να έχω εκατοντάδες αποφάσεων του ΕΛ.Γ.Α. που δίνουν αποζημιώσεις κατά παρέκκλιση του κανονισμού! Με δύο μέτρα και δύο σταθμά λειτουργεί. 
      Αναφέρθηκε ο Κοινοβουλευτικός σας Εκπρόσωπος στην αύξηση των εξαγωγών. Μα, ξέχασε να μας πει –το λένε οι εφημερίδες, δεν διαβάζει;- ότι το ισοζύγιο των τρεχουσών συναλλαγών αυξάνει το έλλειμμα του; 
Δηλαδή επειδή είχαμε μια μικρή αύξηση των εξαγωγών, δεν βλέπετε την αύξηση των εισαγωγών, άρα, το έλλειμμα που έχουμε στην εγχώρια παραγωγή; 
      Έρχομαι τώρα ακριβώς στα ζητήματα των διατάξεων του νομοσχεδίου, γιατί παρά πολλά θα μπορούσα να πω για τα γενικότερα που αναφέρατε, προσπαθώντας να παρουσιάσετε το μαύρο ως άσπρο. 
      Για την πιστοποίηση, δυνατότητα που δίνετε στην ΠΑ.Σ.Ε.ΓΕ.Σ., θέλω να πω τα εξής: Εγώ δεν νομίζω ότι οι νομικές σας υπηρεσίες κάνουν μια πρόχειρη δουλειά. Γι’ αυτό και είπα ότι συμφωνούμε με τη διάταξη. Τώρα βλέπω πως ο κ. Βεργίνης διατύπωσε μια διαφορετική άποψη. Πιστεύω ότι είσαστε σε συνεννόηση, όταν είπατε ότι την αποδέχεστε. Εμείς δεν έχουμε καμιά αντίρρηση να ψηφιστεί ως έχει, διότι θεωρητικά θέλουμε να μπει το συνδικαλιστικό κίνημα σε αυτόν τον τομέα της πιστοποίησης. 
      Έρχομαι στο ζήτημα της παράτασης των θητειών. Εδώ πρόκειται για μια «καραμπινάτη» παρατυπία. Δηλαδή στις συνεταιριστικές οργανώσεις των οποίων έχει λήξει η θητεία δίνεται ζωή και καλείτε –ποιους;- τα όργανα που νομικά πλέον δεν υφίστανται να καλέσουν συνελεύσεις, για να πάρουν αποφάσεις. Αυτό είναι εντελώς παράλογο! Απορώ πώς νομιμοποιείτε αυτήν την παρανομία. 
      Να σας πω και κάτι άλλο, κύριε Υπουργέ, επειδή μίλησε ο κ. Βεργίνης; Όλοι είμαστε υπέρ της εξυγίανσης του συνεταιριστικού κινήματος. Αφήστε τους αγρότες να κάνουν την εξυγίανση του συνεταιριστικού κινήματος. Από τη στιγμή που δεν ενδιαφέρθηκαν οι αγρότες και οι αντιπρόσωποί τους να κάνουν συνελεύσεις, να κάνουν εκλογές, ή εν πάση περιπτώσει, να παρατείνουν τις θητείες τους, εσάς τι σας κόφτει; 
      Βεβαίως, έχουμε μια διαφορετική αντίληψη για την αυτονομία των κινημάτων. Διότι αυτονομία σημαίνει ότι αυτοί που συμμετέχουν και ενδιαφέρονται αποφασίζουν πόση θα είναι η θητεία τους και πότε θα κάνουν εκλογές και δεν θέλουν «πατερούληδες» από το Υπουργείο Αγροτικής Ανάπτυξης να αποφασίζουν πόση θα είναι η θητεία τους και πότε θα κάνουν εκλογές. 
      Κλείνω, κύριε Πρόεδρε, μονολεκτικά, ερχόμενος στα ζητήματα του Ο.Π.Ε.Γ.Ε.Π.. Είπαμε ότι δεν έχει προσανατολισμό, ότι δεν έχετε κάνει τίποτα ακόμη και για τη διαπίστευσή του και ότι έχουμε προβλήματα. Ανέφερε ο κ. Αργύρης και κατέθεσε στα Πρακτικά έγγραφα για την πολιτική που ασκείτε μέσω του Ο.Π.Ε.Γ.Ε.Π., να προσλαμβάνετε άσχετους ανθρώπους, για να ασχοληθούν με την ποιότητα. Θα απαντήσετε σε αυτά; 
      Αναφέρομαι τώρα στην τροπολογία. Κάναμε σκληρή κριτική στην αρχή της συζήτησης. Είπαμε ότι αυτή η ρύθμιση είναι ύποπτη. Ενδεχόμενα άκουσε την κριτική μας ο κύριος Υφυπουργός Οικονομίας. Ήρθε και αναγνώρισε το λάθος του. Όμως, όπως είπε και ο αξιότιμος πρώην Πρόεδρος της Βουλής κ. Κακλαμάνης, το να μη βάλετε, βέβαια, οριστική ημερομηνία συνιστά ένα πρόβλημα. Βάλτε, λοιπόν, ημερομηνία 10 ή 15 Νοέμβρη. Η ημερομηνία δημοσίευσης στο Φ.Ε.Κ. σε σχέση με αυτούς που έχουν τους φακέλους στα χέρια τους και θα τους πάνε στο Υπουργείο Εθνικής Οικονομίας ή στις περιφέρειες, για να κατατεθούν και να μπορούν να αξιολογηθούν, δημιουργεί πάρα πολλά προβλήματα, ερωτηματικά και δεν ξέρω τι είδους σχέσεις μπορεί να αναπτύξει μεταξύ των επενδυτών και διάφορων μηχανισμών της διοίκησης. 
      Θα κλείσω με το περιβόητο μήνυμα, κύριε Πρόεδρε, μια και είστε και εσείς από τη Μαγνησία και έστειλε και η Μαγνησία τα μηνύματά της. Έγινε πολλή συζήτηση εδώ για τα μηνύματα. Μπορεί να το διαβάσει ο καθένας με το δικό του τρόπο. Εγώ θα μπορούσα να αναφερθώ στο άθροισμα των ψήφων που συγκέντρωσαν τα νομαρχιακά ψηφοδέλτια, αλλά να σας πω ένα πάρα πολύ απλό και να το μεταφέρετε στον κ. Μπασιάκο που απουσιάζει από εδώ σήμερα. Να πάρει, λοιπόν, το μήνυμα από την ιδιαίτερη πατρίδα του, τη Βοιωτία, η οποία μπορεί να παρουσιάζει ένα αυξημένο Α.Ε.Π., γιατί έχει πάρα πολλές βιομηχανίες. Όμως, είναι μια περιοχή που έχει εκτεταμένα πεδία, όπως η Κωπαΐδα, που έχει κτηνοτροφία, που έχει αγρότες και, δυστυχώς, τον αποδοκίμασαν, παρά την αγωνιώδη προσπάθεια που έκανε το τελευταίο δεκαπενθήμερο να «ξαναζεστάνει» τις παγωμένες καρδιές των αγροτών με προεκλογικού τύπου –παλαιοκομματικού τύπου, θα έλεγα- υποσχέσεις. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Αν ήμουν τώρα στο έδρανο –δεν μπορώ να είμαι- θα σας έλεγα ότι οι αγρότες της Μαγνησίας συνεχίζουν να στηρίζουν την Κυβέρνηση. Όμως, βλέπετε ότι έχω κώλυμα και δεν μπορώ να πω περισσότερα. 
      Ο Κοινοβουλευτικός Εκπρόσωπος του Κ.Κ.Ε. κ. Σκοπελίτης έχει το λόγο. 
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε. 
      Πιστεύω πως γίνεται κατανοητό, κύριε Πρόεδρε, από εσάς ότι δεν μπορούμε να συζητάμε ένα νομοσχέδιο του Υπουργείου Αγροτικής Ανάπτυξης και μάλιστα ένα νομοσχέδιο ήσσονος σημασίας –ας το χαρακτηρίσω έτσι- και να μην εμβαθύνω στα  μεγάλα προβλήματα που αντιμετωπίζουν οι αγρότες. 
      Δεν μπορείς να μιλάς για τον ΕΛ.Ο.Γ., τον Οργανισμό Γάλακτος, και να μη βλέπεις τα προβλήματα των κτηνοτρόφων. Πώς θα μετρήσει προς τα έξω αυτό, όταν μία Βουλή το προσπερνά και συζητά αν θα κάνει δύο αντιπροέδρους ή θα παραμείνει ο ένας, όταν έχουμε αυτή την κατάσταση στο γάλα, με τις τιμές που δίνουν κ.λπ;  Γι’ αυτό και εμείς αναφερθήκαμε στην πρωτολογία μας πάνω σε αυτά  τα μεγάλα προβλήματα, τα οποία δεν θα επαναλάβω, ειπώθηκαν αρκετά, είναι γνωστά εξάλλου, δεν τα θυμηθήκαμε τώρα, υπάρχουν εδώ και δεκαετίες και τα παλεύουν. 
      Όμως, κάναμε μία προσπάθεια να αναφερθούμε, κύριε Υπουργέ, και στα συγκεκριμένα θέματα που θίγει το νομοσχέδιο. Καταγράψαμε τις αντιρρήσεις μας. Η πρώτη και μεγάλη αντίρρησή μας είναι αυτό που επιχειρείται για άλλη μια φορά στο συνεταιριστικό κίνημα. Έχετε δίκιο, δεν είναι η πρώτη φορά. Από το 1990 που είμαι μέλος διοικήσεων συνεταιρισμών και ενώσεων, να μην αναφέρω πόσες φορές έχουμε παρατάσεις της θητείας. Ας σταματήσει επιτέλους αυτή η κατάσταση. Ή έχετε εμπιστοσύνη στο συνεταιριστικό κίνημα ή θέλετε να το απαξιώσετε πλήρως, να κάνετε αναγκαστικούς συνεταιρισμούς που θα καθορίζουν πότε θα κάνουν ή δεν θα κάνουν εκλογές. Είναι απαράδεκτη, λοιπόν, αυτή η κατάσταση. Οι συνεταιρισμοί είναι σε θέση και να κάνουν εκλογές και να καθορίζουν το χρόνο της θητείας των διοικητικών συμβουλίων και των αντιπροσώπων τους. 
      Σε σχέση με την πιστοποίηση των προϊόντων, εμείς δεν θα πούμε ότι διαφωνούμε να μπει και η ΠΑ.Σ.Ε.Γ.Ε.Σ. σε αυτήν τη διαδικασία, παρ’ όλο που πιστεύουμε -και έχουμε στοιχεία να το αποδείξουμε, παίρνοντας υπ’ όψιν από άλλες περιπτώσεις κ.λπ.-  ότι και πάλι  η δουλειά μέσω της ΠΑ.Σ.Ε.Γ.Ε.Σ. στους ιδιώτες θα πάει. Όμως, είπαμε ότι είναι μια σοβαρή δουλειά που δεν μπορεί να την αναθέσουμε σε κανέναν άλλον, πρέπει να είναι στην αποκλειστική αρμοδιότητα του κράτους. Η υγεία, η προστασία του περιβάλλοντος, δεν μπορεί να είναι υπόθεση των ιδιωτών.  Από πού έως που θα είναι υπόθεση των ιδιωτών; Οι ιδιώτες ενδιαφέρονται πρώτα και κύρια πώς θα κερδίσουν από τη διαδικασία και μετά έρχονται όλα τα υπόλοιπα. Δεν  μπορεί σε καμία περίπτωση η πιστοποίηση να γίνει υπόθεση των ιδιωτών και της ΠΑ.Σ.Ε.Γ.Ε.Σ.. Και η ΠΑ.Σ.Ε.Γ.Ε.Σ. έπρεπε να παλέψει σε αυτήν την κατεύθυνση, υπερασπίζοντας το εισόδημα των παραγωγών,  συνεταιρισμένων και μη αγροτών, ώστε πραγματικά η πιστοποίηση να γίνεται από το δημόσιο. 
      Σε σχέση με τις συνεδριάσεις, δεν είναι δυνατόν, εφόσον υπάρχει τρόπος να αντιμετωπιστεί και να επιλυθεί το θέμα των συνεδριάσεων των επιτροπών, να φέρνουμε νομοσχέδια, να κάνουμε τροποποιήσεις, συμπληρώσεις νόμων κ.λπ. Θα μπορούσε να λυθεί και είπαμε τον τρόπο. Γιατί δεν το κάνετε; Γιατί εξακολουθείτε αυτήν την κατάσταση;  Εμείς είπαμε γιατί. 
      Κλείνοντας, κύριε Πρόεδρε, ήθελα να πω σε σχέση μ' αυτό που είπε ο συνάδελφος του ΠΑ.ΣΟ.Κ., ο τελευταίος  ομιλητής του καταλόγου, για το Βατερλό της συνεργασίας. Φαίνεται έχει επιλεκτική ακοή ο κύριος συνάδελφος. Δεν άκουσε ότι στο δεύτερο γύρο ο υποψήφιος της Νέας Δημοκρατίας που απέτυχε, στήριξε το σημερινό δήμαρχο που εκλέχθηκε; Δεν  έγινε συμφωνία γι’ αυτό το θέμα; Αν δεν πιστεύει ότι τέτοιου τύπου συμφωνίες έγιναν, ας έλθει μια βόλτα στην ιδιαιτέρα μου πατρίδα να τον φιλοξενήσω, να τον πάω μέχρι τον Μανταμάδο, για να δει πόσο αρμονικά συνεργάζεται για δεύτερη τετραετία το ΠΑ.ΣΟ.Κ. και η Νέα Δημοκρατία στα πλαίσια του δήμου. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκοπελίτη. 
      Η Κοινοβουλευτική Εκπρόσωπος του Συνασπισμού κ. Ξηροτύρη έχει το λόγο. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Μέσα από αυτό το νομοσχέδιο  -όλοι το χαρακτηρίσαμε ότι δεν είναι νομοσχέδιο, δεν έχει κάποια αρχή, δεν  έχει κάποια φιλοσοφία, δεν επεξεργάζεται ένα ή δύο κοινά θέματα, αλλά προβλέπει κάποιες αναγκαίες τροποποιήσεις- μας δόθηκε η ευκαιρία να κάνουμε συζήτηση. Και βέβαια όταν συζητάμε για τροποποιήσεις σε θέματα που αφορούν τον αγροτικό κόσμο που πραγματικά αντιμετωπίζει προβλήματα και θα αντιμετωπίσει ακόμα περισσότερα και με τις διατάξεις της αναθεωρημένης Κ.Α.Π. και με τη μεγάλη απόφαση που πήραν τα δύο μεγάλα κόμματα για την ολική αποδέσμευση και με τον ανταγωνισμό, ο οποίος υπάρχει διεθνώς και με τα προβλήματα τα οποία  έχει και η Ευρωπαϊκή Ένωση μέσα από τη διεύρυνσή της από χώρες κατ’ εξοχήν αγροτικές, από την πάλη που δίνει ο τρίτος κόσμος και την πράγματι αδιέξοδη πολιτική του Παγκόσμιου Οργανισμού Εμπορίου…. κ.λπ..
      Είναι πράγματι μια κατάσταση πάρα πολύ άσχημη για τις χώρες στις οποίες στηρίζεται η οικονομία τους, όπως και στη δική μας, σε ένα μεγάλο ποσοστό στον αγροτικό τομέα. Έτσι, η συζήτηση γι’ αυτά τα μεγάλα ζητήματα είναι αναπόφευκτη. 
      Ο κ. Βεργίνης είπε ότι απ’ αυτό εδώ το λιτό νομοσχέδιο δεν καταλάβαμε ορισμένα πολύ σημαντικά πράγματα και ότι επιχειρείται η αναβάθμιση, ο εκσυγχρονισμός του συνεταιριστικού κινήματος. Έ, όχι, βέβαια! Μία ρύθμιση που καθορίζει, που παρεμβαίνει στο καταστατικό, παρεμβαίνει στον τρόπο τροποποίησης του καταστατικού, νομιμοποιεί διοικητικά συμβούλια, των οποίων η θητεία έχει λήξει, λέμε ότι είναι ρύθμιση εξυγίανσης και αναβάθμισης του συνεταιριστικού κινήματος; Η Κυβέρνηση έχει υποσχεθεί ότι θα φέρει ολοκληρωμένες προτάσεις γι’ αυτό το θέμα και έχει αναγνωρίσει το πρόβλημα που υπάρχει. 
      Κύριε Βεργίνη, σέβομαι πολύ το λόγο σας. Πρόσεξα την ομιλία σας. Συμφωνήσαμε σε μία κοινή διαπίστωση για την πιστοποίηση ότι η ΠΑ.Σ.Ε.Γ.Ε.Σ. πρέπει μέσω ενός ενδιάμεσου οργάνου να μπει στα θέματα της πιστοποίησης κ.ο.κ.. Πρέπει, όμως, να δούμε την κοινή αγωνία που έχουμε όλοι και μέσα από αυτό το νομοσχέδιο να δούμε τι υποχρεώσεις έχει η Κυβέρνηση, υποχρεώσεις απέναντι και στο πρόγραμμά της, το οποίο εξέθεσε στους αγρότες. 
      Το δεύτερο θέμα αφορά τον Ε.Λ.Ο.Γ., τον Οργανισμό Γάλακτος. Συνταραχθήκαμε όλον αυτό τον καιρό με τα προβλήματα που υπάρχουν, με τα καρτέλ, με τη δεινή θέση των κτηνοτρόφων, με το ότι ο κτηνοτρόφος πουλάει 0,30 ευρώ και στο ράφι φτάνει η τιμή 1,40 ευρώ, με το σκάνδαλο της διαφθοράς, το οποίο μπορεί να πήγε μεν στον εισαγγελέα, αλλά δημιουργήθηκε και ταρακούνησε πολύ την Επιτροπή Ανταγωνισμού για όλα αυτά τα θέματα. Εδώ ο Κοινοβουλευτικός Εκπρόσωπος της Νέας Δημοκρατίας δεν κατάλαβε ότι υπάρχει καρτέλ γάλακτος. Παραλίγο να μας πει ότι υπάρχει καρτέλ στο δημόσιο, αυτό που μας είπε ο εκπρόσωπος των βιομηχάνων. Έλεος!
      Εγώ ξέρω πάρα πολύ καλά και εκτιμώ το Υπουργείο Αγροτικής Ανάπτυξης που έδειξε μια διαφορετική πολιτική πάνω σε αυτό το θέμα και υποστήριξε τον προβληματισμό των κτηνοτρόφων και για το γάλα μικρής ή μακράς διαρκείας κ.ο.κ.. Θα μας είχε πάρει η μπόρα με τις προτάσεις του Υπουργείου Ανάπτυξης, δηλαδή να πάμε στις δέκα μέρες, όπως και σε άλλα αιτήματα που ζητούν οι μεγάλες γαλακτοβιομηχανίες. 
      Άρα, κύριε Υπουργέ, νομίζω ότι αδικούμε ακριβώς τις ίδιες τις δικές σας κατευθυντήριες αρχές με το να βλέπουμε, παραδείγματος χάριν, τον ΕΛ.Ο.Γ. αυτήν τη στιγμή να αναβαθμίζεται με το ένα ακόμα μέλος από τους παραγωγούς. Βεβαίως να υπάρχει και με τον έναν αντιπρόεδρο, όταν είναι ανοιχτό και το θέμα του γενικού διευθυντή. 
      Χρειάζονται πολύ  περισσότερα πράγματα. Νομίζω ότι το έχετε καταλάβει και εσείς ότι οργανισμούς εξειδικευμένους για ειδικά προϊόντα, όπως γάλα, καπνό –οι οποίοι βέβαια καταργήθηκαν- τους έχει ανάγκη η χώρα μας και θα πρέπει να λειτουργήσουν κεντρικά και περιφερειακά και κυρίως να στηρίξουν τον Έλληνα αγρότη και την παραγωγή.
      Έρχομαι τώρα στο τελευταίο μεγάλο θέμα της πιστοποίησης της ποιότητας. Τα θέματα της ποιότητας είναι καθοριστικά. Δεν μπορούμε πλέον ως χώρα, εάν δεν έχουμε πιστοποιημένα προϊόντα, να αντεπεξέλθουμε σε αυτόν το μεγάλο ανταγωνισμό. Μάλιστα, είμαστε μια χώρα που έχει δώρο από τη φύση ή το Θεό –όπως θέλετε πάρτε το- για πολύ σημαντικά προϊόντα, τα οποία πρέπει να αναδείξει. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      Τι κάνουμε τώρα; Λέμε να είναι και η ΠΑ.Σ.Ε.Γ.Ε.Σ.. Όμως, κύριε Υπουργέ, δεν συζητάμε τίποτε άλλο. Εγώ σας είπα στην ομιλία μου –δεν με προσέξατε- ότι το Εθνικό Σύστημα Διασύνδεσης, ο Ο.Π.Ε.Γ.Ε.Π. και οι εταιρείες που κάνουν πιστοποίηση, όλο αυτό το σύστημα είναι μεν ικανό, αλλά δεν είναι καλά συνδεδεμένο και δεν λειτουργεί ακόμα. Υπάρχουν ελλείψεις. Ο Ο.Π.Ε.Γ.Ε.Π. χρειάζεται έναν εσωτερικό κανονισμό για να εξοπλιστεί με περισσότερες αρμοδιότητες και κύρος, ούτως ώστε να κάνει αυτό τον έλεγχο. Η αγορά ζητάει περισσότερες πιστοποιήσεις. Έχουν μπει πολλές ιδιωτικές εταιρείες στην πιστοποίηση. Ο Ο.Π.Ε.Γ.Ε.Π. δεν έχει πολλές δυνατότητες.  Άρα οι παρεχόμενες υπηρεσίες και ποιότητας από τις ιδιωτικές εταιρείες και από την καινούργια εταιρεία που θα κάνει η ΠΑ.Σ.Ε.Γ.Ε.Σ., αλλά και οι παρεχόμενες υπηρεσίες ελέγχου από τον Ο.Π.Ε.Γ.Ε.Π. δεν είναι πλήρεις και κινδυνεύουμε να μην έχουν αυτές οι υπηρεσίες την ποιότητα, όταν είναι υπηρεσίες ποιότητας. Θα πρέπει να δείτε σοβαρά αυτό το θέμα, με πολύ σημαντικότερες παρεμβάσεις. Τουλάχιστον σ’ αυτήν τη συζήτηση να αναδείξουμε δύο-τρία μεγάλα ζητήματα, τα οποία αφορούν πράγματι την ανάδειξη, τη σωστή διαχείριση των ελληνικών προϊόντων και επιτέλους έτσι την κατοχύρωση των παραγωγών, της θέσης τους, του εισοδήματός τους κ.λπ.. Δεν μπορούμε τώρα εδώ να λέμε ότι αυξήθηκε το αγροτικό εισόδημα, ότι επί ΠΑ.ΣΟ.Κ. ήταν μειωμένο. Ήταν και συνεχίζει να είναι μειωμένο το αγροτικό εισόδημα, σε σχέση με άλλες χώρες της Ευρωπαϊκής Ένωσης. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ξηροτύρη.
      Κύριε Υπουργέ, έχετε το λόγο για να ολοκληρώσουμε τη συζήτηση. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε	 Πρόεδρε, θα ξεκινήσω από το μήνυμα των τελευταίων εκλογών. Θεωρώ ότι κάποιος πρέπει να έχει πολιτική αχρωματοψία για να μη διαπιστώνει ότι και στις τελευταίες εκλογές οι Έλληνες αγρότες επαναβεβαίωσαν  την εμπιστοσύνη τους προς την Κυβέρνηση. Την επαναβεβαίωσαν και με τον πλέον κατηγορηματικό τρόπο. Γιατί; Διότι ξέρουν ότι προσπαθούμε, διότι ξέρουν ότι τους μιλούμε με ειλικρίνεια, διότι ξέρουν ότι δίνουμε μάχες, διότι ξέρουν ότι παίρνουμε μέτρα, διότι ξέρουν ότι συνεχώς είμαστε δίπλα τους. Αναγνωρίζουν ότι υλοποιούμε αυτά τα οποία προεκλογικά τους είχαμε υποσχεθεί και μάλιστα με τον καλύτερο τρόπο. Καταλαβαίνουν πολύ καλά ότι ναι μεν η συγκυρία είναι πολύ δύσκολη, ναι μεν πάμε σε μια νέα εποχή στη γεωργία, ότι αλλάζει το αγροτικό τοπίο, όμως από την άλλη πλευρά έχουν μια Κυβέρνηση η οποία γνωρίζει τα προβλήματά τους, δίνει ειλικρινείς μάχες για να τα αντιμετωπίσει, να τα επιλύσει και είναι συνεχώς δίπλα τους. Και αυτό είναι πάρα πολύ σημαντικό, το ότι έχει χαραχθεί μακροχρόνια πολιτική για μία σειρά από αγροτικά προϊόντα, ότι για πρώτη φορά γίνεται προγραμματισμός, έτσι ώστε να έχουμε ισορροπία μεταξύ προσφοράς και ζήτησης και ότι δίνεται μάχη έτσι ώστε να είμαστε δίπλα στους αγρότες, να πληρώνονται τις αποζημιώσεις το ταχύτερο δυνατόν –και τις πληρώνονται- καθώς και τις επιδοτήσεις. Και πρέπει να πω κατηγορηματικά στη Βουλή ότι από τις 15 Νοεμβρίου θα αρχίσουν να πληρώνονται κανονικά τα δικαιώματα των αγροτών. Θεωρώ ότι πραγματικά κάναμε έναν αγώνα δρόμου και ότι είχαμε πολύ σημαντική επιτυχία στο θέμα αυτό.
      Έρχομαι στο σημερινό νομοσχέδιο. Εγώ πραγματικά δεν κατανοώ γιατί αρνείστε να πάμε σε μία ρύθμιση όπου οι ίδιοι οι αγρότες, μέσα από τις γενικές συνελεύσεις τους, με δημοκρατικό τρόπο θα δώσουν παράταση στις θητείες των οργανώσεών τους, όταν η συντριπτική πλειοψηφία των συνεταιριστικών οργανώσεων της χώρας το επιθυμεί. Άκουσα τον κ. Στρατάκη να λέει: «Μα, είναι δυνατόν να πάμε σε μια τέτοια ρύθμιση;» Μα, δεν ρωτάει τις συνεταιριστικές οργανώσεις της Κρήτης; Όλες οι οργανώσεις της Κρήτης με επιστολές τους μας είπαν: «Προχωρήστε στη ρύθμιση αυτή». Το 90% λέει ότι «εμείς θέλουμε να κάνουμε εκλογές όταν κάνουν όλες οι οργανώσεις της χώρας και δεν θέλουμε να κάνουμε εκλογές πάνω σε νομαρχιακές και δημοτικές εκλογές, για να αποφύγουμε τους κομματισμούς, για να αποφύγουμε συναλλαγές κάτω από το τραπέζι». Μας το είπαν οι ίδιες οι συνεταιριστικές οργανώσεις. Και αυτό θεσμοθετούμε σήμερα εδώ. Μία ρύθμιση κάνουμε, για να στηρίξουμε τη δημοκρατική λειτουργία του συνεταιριστικού κινήματος στη χώρα μας. 
      Και επειδή είπε η κ. Ξηροτύρη για την ΠΑ.Σ.Ε.Γ.Ε.Σ. και ο κ. Βεργίνης πολύ σωστά είπε ότι «ναι, προσπαθούμε να εξυγιάνουμε το συνεταιριστικό κίνημα» θα ήθελα να πω ότι δίνουμε μια νέα διάσταση και στην ΠΑ.Σ.Ε.Γ.Ε.Σ. και στις συνεταιριστικές οργανώσεις, έτσι ώστε να μπουν και σ’ ένα ακόμη ευρύ πεδίο δράσης, που είναι αυτό της ποιοτικής γεωργίας. 
      Και επειδή αναφερθήκαμε πολύ στον Ο.Π.Ε.Γ.Ε.Π. θέλω να πω και να ξεκαθαρίσω το εξής. Αποτελεσματικά λειτουργεί ο Ο.Π.Ε.Γ.Ε.Π., πολύ αποτελεσματικά. Η ολοκληρωμένη διαχείριση προχωρεί. Τα βιολογικά προϊόντα προχωρούν με πολύ γρήγορους ρυθμούς. Κάνει ελέγχους ο Ο.Π.Ε.Γ.Ε.Π. και η ποιοτική γεωργία μπαίνει, μέσω του Ο.Π.Ε.Γ.Ε.Π., σε μια νέα κατεύθυνση για τη χώρα μας. 
      Θέλω να πω κάτι και να κλείσω επειδή έγινε συζήτηση για τα καρτέλ, τα ολιγοπώλια και την ψαλίδα στις τιμές μεταξύ παραγωγών και καταναλωτών. Θέλω να σας πω ότι οι καταστάσεις αυτές ευνοούνται γιατί; Διότι δεν έχουμε οργανωμένο συνεταιριστικό κίνημα στη χώρα. Αν οι ίδιοι οι αγρότες είχαν οργανωθεί –και αυτό προσπαθούμε να κάνουμε- μέσα από ισχυρούς πρωτοβάθμιους συνεταιρισμούς όπως ο συνεταιρισμός όλων των αγελαδοτρόφων της χώρας που δημιουργείται, αν είχαν οργανωμένους συνεταιρισμούς και οι ίδιοι διακινούσαν τα προϊόντα, τότε είναι βέβαιο ότι και ο παραγωγός θα απολάμβανε πολύ καλύτερες τιμές, αλλά και ο καταναλωτής θα πλήρωνε πολύ χαμηλότερες τιμές για τα προϊόντα των αγροτών.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Αυτό το ξέρει το Υπουργείο Ανάπτυξης.
      ΠΡΟΕΔΡΕΥΩΝ (Γεώργιος Σούρλας): Επειδή αυτό είναι σχεδόν αδύνατο και στο μέλλον, πάρτε μέτρα, όπως έχετε κάνει ήδη.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θέλω να πω επίσης, επειδή κάποιος συνάδελφος αναφέρθηκε στο θέμα της Επιτροπής Ανταγωνισμού, ότι η Επιτροπή Ανταγωνισμού έχει επιβάλει πολύ σοβαρές κυρώσεις σε ομάδες εμπόρων ή βιομηχάνων που προσπαθούν να επιβάλουν ολιγοπωλιακές καταστάσεις στην αγορά. Είναι σημαντικό ότι όσον αφορά το θέμα με το γάλα και το καρτέλ, εμείς στείλαμε στον Κορυδαλλό ανθρώπους και ας μας πουν οι συνάδελφοι της Αξιωματικής Αντιπολίτευσης ποιος επί των δικών τους ημερών μπήκε στον Κορυδαλλό και ότι όχι μόνο εμείς δεν συγκαλύψαμε τίποτα, αλλά αποκαλύψαμε το θέμα και ρίξαμε άπλετο φως στο θέμα αυτό. Κάναμε σαφές ότι σε οποιαδήποτε παρόμοια περίπτωση δημιουργηθεί στο μέλλον, άπλετο φως θα πέσει, θα «κοπούν χέρια» και θα οδηγηθούν άνθρωποι στον Κορυδαλλό, έτσι ώστε να υπάρξει πλήρης διαφάνεια στην πολιτική ζωή του τόπου.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
	Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων, της υπ’ αριθμόν 761/11 τροπολογίας και του συνόλου του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων του Υπουργείου Αγροτικής Ανάπτυξης και Τροφίμων». 
	Ερωτάται το Σώμα: Γίνεται δεκτό το νομοσχέδιο επί της αρχής;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Αγροτικής Ανάπτυξης έγινε δεκτό επί της αρχής κατά πλειοψηφία.
	Εισερχόμαστε στην ψήφιση των άρθρων.
	Ερωτάται το Σώμα: Γίνεται δεκτό το άρθρο 1 ως έχει;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ως έχει ομοφώνως.
	Ερωτάται το Σώμα: Γίνεται δεκτό το άρθρο 2 ως έχει;
	ΓΙΑΝΝΗΣ ΚΟΥΤΣΟΥΚΟΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 3 ως έχει;
	ΓΙΑΝΝΗΣ ΚΟΥΤΣΟΥΚΟΣ: Κατά πλειοψηφία.
           ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει;
	ΓΙΑΝΝΗΣ ΚΟΥΤΣΟΥΚΟΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό ομοφώνως.
      Ερωτάται το Σώμα: Γίνεται δεκτό το άρθρο 6 ως έχει;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 7 ως έχει;
	ΓΙΑΝΝΗΣ ΚΟΥΤΣΟΥΚΟΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 8 ως έχει;
	ΓΙΑΝΝΗΣ ΚΟΥΤΣΟΥΚΟΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό ως έχει κατά πλειοψηφία.
	Εισερχόμαστε στην ψήφιση της υπ’ αριθμόν 761/11 τροπολογίας.
	Ερωτάται το Σώμα: Γίνεται δεκτή η υπ’ αριθμόν 761/11 τροπολογία, όπως τροποποιήθηκε από τον κύριο Υπουργό;
	ΓΙΑΝΝΗΣ ΚΟΥΤΣΟΥΚΟΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς η υπ’ αριθμόν 761/11 τροπολογία έγινε δεκτή, όπως τροποποιήθηκε από τον κύριο Υπουργό κατά πλειοψηφία και θα ενταχθεί στο νομοσχέδιο ως ίδιον άρθρο.
	Εισερχόμαστε στην ψήφιση του ακροτελεύτιου άρθρου του νομοσχεδίου.
	Ερωτάται το Σώμα: Γίνεται δεκτό το ακροτελεύτιο άρθρο;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο του νομοσχεδίου έγινε δεκτό ομοφώνως.
	Συνεπώς το νομοσχέδιο του Υπουργείου Αγροτικής Ανάπτυξης και Τροφίμων «Ρυθμίσεις θεμάτων του Υπουργείου Αγροτικής Ανάπτυξης και Τροφίμων» έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
	Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Δευτέρας 2 Οκτωβρίου 2006 (πρωί), της Τρίτης 3 Οκτωβρίου 2006, της Τετάρτης 4 Οκτωβρίου 2006, της Πέμπτης 5 Οκτωβρίου 2006, της Παρασκευής 6 Οκτωβρίου 2006, της Δευτέρας 9 Οκτωβρίου 2006 και της Τρίτης 10 Οκτωβρίου 2006 και ερωτάται το Σώμα αν τα επικυρώνει.
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Δευτέρας 2 Οκτωβρίου 2006 (πρωι), της Τρίτης 3 Οκτωβρίου 2006, της Τετάρτης 4 Οκτωβρίου 2006, της Πέμπτης 5 Οκτωβρίου 2006, της Παρασκευής 6 Οκτωβρίου 2006, της Δευτέρας 9 Οκτωβρίου 2006 και της Τρίτης 10 Οκτωβρίου 2006 επικυρώθηκαν.
	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 23.45΄ λύεται η συνεδρίαση για αύριο ημέρα Τετάρτη 25 Οκτωβρίου 2006 και ώρα 10.30΄ με αντικείμενο εργασιών του Σώματος νομοθετική εργασία: κυρώσεις διεθνών συμβάσεων, σύμφωνα με την ημερήσια διάταξη που έχει διανεμηθεί.
                       Η ΠΡΟΕΔΡΟΣ                                          ΟΙ ΓΡΑΜΜΑΤΕΙΣ





1
ΣΥΝΕΔΡΙΑΣΗ 24-10-06

