ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΛΕ’

Παρασκευή 1 Δεκεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Κ. Μητσοτάκη, σελ.
3. Ανακοινώνεται ότι τη συνεδρίαση παρακολουθούν μαθητές από το 3ο Επαγγελματικό Λύκειο Πειραιά, το Γυμνάσιο και το Λύκειο Λειψών και το Γυμνάσιο και το Λύκειο του Καστελόριζου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 4 Δεκεμβρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Μεταφορών και Επικοινωνιών, σχετικά με την κατασκευή νέου διεθνούς αεροδρομίου Καστελλίου, το χρονοδιάγραμμα υλοποίησης του έργου κ.λπ., σελ.
β) Προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων για την αντιμετώπιση του προβλήματος με τον αμίαντο κ.λπ., σελ. 
γ) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με τη λειτουργία των σταθμών μέτρησης των ατμοσφαιρικών ρύπων στο Λεκανοπέδιο κ.λπ., σελ.
δ) Προς τον Υπουργό Απασχόλησης και Κοινωνικής Προστασίας, σχετικά με το πρόσφατο εργατικό ατύχημα στο διυλιστήριο των ΕΛΠΕ-ΠΕΤΡΟΛΑ, τη στελέχωση της Επιθεώρησης Εργασίας της Ελευσίνας με το αναγκαίο προσωπικό κ.λπ., σελ.
ε) Προς τον Υπουργό Εθνικής Παιδείας και Θρησκευμάτων, σχετικά με τα προβλήματα εκπαίδευσης των κωφών και βαρήκοων μαθητών και φοιτητών κ.λπ., σελ.
στ) Προς τον Υπουργό Αγροτικής Ανάπτυξης και Τροφίμων, σχετικά με την καταβολή των επιδοτήσεων στους αγρότες του νομού Ζακύνθου κ.λπ., σελ.
5. Συζήτηση Επερώτησης Βουλευτών του ΠΑ.ΣΟ.Κ. προς τον Υπουργό Αγροτικής Ανάπτυξης και Τροφίμων, σχετικά με την τευτλοπαραγωγή και την Ελληνική Βιομηχανία Ζάχαρης, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
α) Ο Υπουργός Οικονομίας και Οικονομικών κατέθεσε σχέδιο νόμου: «Μεταβολές στη φορολογία εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις», σελ.
β) Οι Υπουργοί Πολιτισμού, Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων και Επικρατείας κατέθεσαν σχέδιο νόμου: «Κύρωση της Σύμβασης για την προστασία και την προώθηση της πολυμορφίας των πολιτιστικών εκφράσεων», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΒΑΡΒΑΡΙΓΟΣ Δ., σελ.
ΓΙΑΚΟΥΜΑΤΟΣ Γ., σελ.
ΓΙΑΝΝΟΠΟΥΛΟΣ Α., σελ.
ΚΑΛΟΓΙΑΝΝΗΣ Ι., σελ.
ΚΑΛΟΣ Γ., σελ.
ΚΟΝΤΟΣ Α., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΛΙΑΠΗΣ Μ., σελ.
ΜΑΝΤΟΥΒΑΛΟΣ Π., σελ.
ΣΚΥΛΛΑΚΟΣ Α., σελ.
ΣΤΡΑΤΑΚΗΣ Ε., σελ.

Β. Επί της Επερώτησης:
ΒΑΡΒΙΤΣΙΩΤΗΣ Μ., σελ.
ΚΟΝΤΟΣ Α., σελ.
ΜΑΓΚΡΙΩΤΗΣ Ι., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Α., σελ.
ΣΓΟΥΡΙΔΗΣ Π., σελ.
ΣΚΟΠΕΛΙΤΗΣ Σ., σελ.
ΦΩΤΙΑΔΗΣ Α., σελ.
ΧΑΤΖΗΜΙΧΑΛΗΣ Φ., σελ.
ΧΡΥΣΟΧΟΪΔΗΣ Ν., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΛΕ΄
      Παρασκευή 1 Δεκεμβρίου 2006
      Αθήνα, σήμερα την 1η Δεκεμβρίου 2006, ημέρα Παρασκευή και ώρα 10.42΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο Βουλευτής Ζακύνθου κ. Βαρβαρίγος να ανακοινώσει τις αναφορές προς το Σώμα. 
      Συνεχώς ο κ. Βαρβαρίγος. Θα σας χρίσουμε επίσημο Γραμματέα, κύριε Βαρβαρίγο, γιατί είστε συνεπής και έρχεστε στην ώρα σας. Άλλοι δεν έρχονται στην ώρα τους.
      (Ανακοινώνονται προς το Σώμα από τον κ. Δημήτριο Βαρβαρίγο, Βουλευτή Ζακύνθου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά, με την οποία ο Σύλλογος Ελευθέρων Επαγγελματιών Γεωπόνων Δυτικής Μακεδονίας ζητεί τη χρηματοδότηση όλων των εγκεκριμένων επενδυτικών προτάσεων του Π.Ε.Π. Δυτικής Μακεδονίας.
2) Ο Βουλευτής Έβρου κ. ΓΕΩΡΓΙΟΣ ΝΤΟΛΙΟΣ κατέθεσε αναφορά, με την οποία ο Δήμαρχος Αλεξανδρούπολης Έβρου ζητεί τη χρηματοδότηση της ανακατασκευής του Δημοτικού Σταδίου Αλεξανδρούπολης.
3) Οι Βουλευτές Λάρισας και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά, με την οποία το Εργατικό Κέντρο, Σωματεία και Σύλλογοι Νομού Λάρισας ζητούν την αναβάθμιση της παρεχόμενης ιατροφαρμακευτικής περίθαλψης στο Νομό Λάρισας.
4) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία το Ελληνικό Φόρουμ Μεταναστών ζητεί τη λήψη μέτρων για τη διευκόλυνση και την ευνοϊκότερη αντιμετώπιση των μεταναστών.
5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά, με την οποία η Πανελλήνια Ομοσπονδία Συλλόγων Επιστημονικού Υγειονομικού Προσωπικού Ι.Κ.Α. ζητεί τη χορήγηση του ειδικού κινήτρου στο προσωπικό του Ι.Κ.Α.-Ε.Τ.Α.Μ..
6) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά, με την οποία η Πανελλήνια Ομοσπονδία Κρητικών Σωματείων ζητεί τη σταθερή επιχορήγηση των Πολιτιστικών Σωματείων.
7) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά, με την οποία το Σωματείο Μωσαϊκών – Πλακάδων και Συναφών Επαγγελμάτων «Ο ΕΡΜΗΣ» ζητεί να μην τροποποιηθούν οι προϋποθέσεις θεώρησης του βιβλιαρίου ασθενείας για τους ασφαλισμένους του Ι.Κ.Α..
8) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά, με την οποία ζητεί να μετατεθεί ο εορτασμός των Εισοδίων της Θεοτόκου στην πλησιέστερη Κυριακή προς την 21η Νοεμβρίου.
9) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά, με την οποία η Συντονιστική Επιτροπή Επιτυχόντων Καθηγητών των Διαγωνισμών του Α.Σ.Ε.Π. ζητεί το διορισμό επιλαχόντων καθηγητών από τον πίνακα επιτυχόντων του Α.Σ.Ε.Π. 2005.
10) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά, με την οποία ο Δήμαρχος Μενεμένης ζητεί τη μερική αξιοποίηση ιδιοκτησιών στην περιοχή Λαχανοκήπων Δήμου Μενεμένης.
11) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά, με την οποία το Κέντρο Ιατρικού Εξοπλισμού «ΠΑΠΑΠΟΣΤΟΛΟΥ» διατυπώνει τις απόψεις του για την εγκατάσταση Γραμμικού Επιταχυντή στο Νοσοκομείο ΑΧΕΠΑ.
12) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά, με την οποία η Ομοσπονδία Πολυτέκνων Βορείου Ελλάδος ζητεί την απόσυρση του άρθρου 16 του ν. 3454/2006.
13) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά, με την οποία ο Δικηγορικός Σύλλογος Θεσσαλονίκης ζητεί την επαναλειτουργία του πρωτοβάθμιου αθλητικού δικαστηρίου Θεσσαλονίκης.
14) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά, με την οποία η Π.Α.Ε. ΠΑΝΣΕΡΡΑΪΚΟΣ ζητεί την έγκριση της μελέτης ανακατασκευής των αθλητικών εγκαταστάσεων του Δημοτικού Γηπέδου Σερρών.
15) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά, με την οποία αδιόριστοι εκπαιδευτικοί καθηγητές φυσικής αγωγής ζητούν το διορισμό όλων των εκπαιδευτικών με προϋπηρεσία στην Ολυμπιακή Παιδεία.
16) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά, με την οποία ο Πρόεδρος του Δημοτικού Διαμερίσματος Χορτερού Δήμου Σιδηροκάστρου ζητεί την επανεκτίμηση των ζημιών από τις βροχοπτώσεις, που υπέστησαν οι καλλιέργειες πατάτας της περιοχής.
17) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά, με την οποία η Διεύθυνση της Δευτεροβάθμιας Εκπαίδευσης Σερρών ζητεί να καλυφθούν οι ελλείψεις σε προσωπικό ειδικής αγωγής των σχολείων του Νομού Σερρών.
18) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά, με την οποία η Συντεχνία Αρτοποιών Αθηνών Προαστίων και Περιχώρων ζητεί την απόσυρση  του σχεδίου νόμου για την παραγωγή διάθεσης άρτου κ.λπ..
19) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία η Συντεχνία Αρτοποιών Αθηνών Προαστίων και Περιχώρων ζητεί την απόσυρση  του σχεδίου νόμου για την παραγωγή - διάθεση άρτου κ.λπ..
20) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά, με την οποία η Συντεχνία Αρτοποιών Αθηνών Προαστίων και Περιχώρων ζητεί την απόσυρση  του σχεδίου νόμου για την παραγωγή - διάθεση άρτου κ.λπ..
21) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία ο Αναγκαστικός Συνεταιρισμός Μαντουδίου και ο Αγροτικός Σύλλογος Κηρίνθου Δήμου Κηρέως ζητεί την αποζημίωση των αγροτών της περιοχής για τις ζημιές που υπέστησαν οι καλλιέργειές τους από τις μεγάλες βροχοπτώσεις.
22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται η επίλυση του προβλήματος του αστικού Κ.Τ.Ε.Λ. Πατρών Αχαΐας.
23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην προκήρυξη διαγωνισμού για την ανάθεση του συγκοινωνιακού έργου των Πατρών Αχαΐας.
24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο επισημαίνει την έλλειψη ιατρικού προσωπικού, κατά τις απογευματινές ώρες, στο Ι.Κ.Α. Αγίου Αλεξίου Αχαΐας.
25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην αύξηση των ψυχολογικών περιστατικών κατά την εφηβική ηλικία.
26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται η άμεση λειτουργία της Μονάδας φυσικής αποκατάστασης στο Π.Π.-Γ.Ν.Π..
27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται ο έλεγχος του δικτύου ύδρευσης της πόλης των Πατρών Αχαΐας.
28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται η επαναλειτουργία του Παμπελοποννησιακού Σταδίου.
29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο περιέχει προτάσεις του Πανελλήνιου Ψυχολογικού Συλλόγου, όσον αφορά στα καθήκοντα και τις αρμοδιότητες του ψυχολόγου στην εκπαίδευση.
30) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά, με την οποία το Επιμελητήριο Εικαστικών Τεχνών Ελλάδος ζητεί την οικονομική του στήριξη.
31) Ο Βουλευτής Β΄Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά, με την οποία ο Δικηγορικός Σύλλογος Θεσσαλονίκης ζητεί την επαναλειτουργία του πρωτοβάθμιου αθλητικού δικαστηρίου Θεσσαλονίκης.
32) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Ένωση Τεχνικών Ελληνικής Ραδιοφωνίας ζητεί την ένταξη των τεχνικών της ραδιοφωνίας στο Ταμείο Συντάξεων Προσωπικού Εφημερίδων Αθηνών, Θεσσαλονίκης.
33) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Πανελλήνια Ομοσπονδία Κρητικών Σωματείων ζητεί τη μόνιμη και σταθερή χρηματοδότηση των πολιτιστικών Σωματείων.
34) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο Πανελλήνιος Σύλλογος Καθηγητών Γαλλικής Γλώσσας ζητεί την επαναφορά της τρίωρης διδασκαλίας της Γαλλικής Γλώσσας στα Γυμνάσια και την επέκτασή της στο Λύκειο.
35) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο Δήμαρχος Πετρούπολης Αττικής διαμαρτύρεται για τις πιέσεις που ασκούνται για καταβολή χρημάτων από τη Μονή Λαμίας προς το Δήμο και τους δημότες μετά την απόφαση της Κ.Ε.Δ. να παραχωρηθούν χίλια είκοσι οκτώ στρέμματα και ζητεί την παρέμβαση της πολιτείας για την αντιμετώπιση του θέματος αυτού.
36) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία η Συντεχνία Αρτοποιών Αθηνών Προαστίων και Περιχώρων ζητεί την απόσυρση του σχεδίου νόμου για την παραγωγή – διάθεση άρτου κ.λπ..
37) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Συντεχνία Αρτοποιών Αθηνών Προαστίων και Περιχώρων ζητεί την απόσυρση του σχεδίου νόμου για την παραγωγή – διάθεση άρτου κ.λπ..
38) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο Αγροτικός Σύλλογος του Δήμου Πελασγίας Φθιώτιδας ζητεί την καταβολή των ατομικών δικαιωμάτων στους αγρότες της περιοχής για την παραγωγή 1999 – 2002.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 218/9-10-06 ερώτηση του Βουλευτή  κ. Νικολάου Γεωργιάδη δόθηκε με το υπ’ αριθμ. 21/147/ΑΣ2940δις/3-11-06 έγγραφο από την Υπουργό  Εξωτερικών η ακόλουθη απάντηση:
      «Η Ευρωπαϊκή Υπηρεσία Ανασυγκρότησης (Ε.Υ.Α.) ιδρύθηκε το Νοέμβριο του 1999 και λειτουργεί από την 17 Ιανουαρίου 2000, ως ανεξάρτητη υπηρεσία της Ευρωπαϊκής Ένωσης, υπόλογη στο Ευρωπαϊκό Συμβούλιο και στο Ευρωπαϊκό Κοινοβούλιο. Επιβλέπεται από Διοικητικό Συμβούλιο, το οποίο απαρτίζεται από εκπροσώπους της Ευρωπαϊκής Επιτροπής και των 25 κρατών μελών της Ε.Ε. Από το 2002 το οργανωτικό της σχήμα περιλαμβάνει και τέσσερα επιχειρησιακά κέντρα σε Βελιγράδι, Πρίστινα, Ποντγκόριτσα και Σκόπια.
      Αποκλειστικός σκοπός της ίδρυσης της Υπηρεσίας ήταν αρχικά η διαχείριση της κοινοτικής βοήθειας για την ανασυγκρότηση του Κοσσυφοπεδίου, και εν συνεχεία της βοήθειας προς την Ομοσπονδιακή Δημοκρατία της Γιουγκοσλαβίας, μετέπειτα Δημοκρατία της Σερβίας και Δημοκρατία του Μαυροβουνίου (Νοέμβριος 2000) και την ΠΓΔΜ (Φεβρουάριος 2002). Δεδομένου, λοιπόν, ότι η ανασυγκρότηση της περιοχής αναμένονταν να έχει ολοκληρωθεί σε εύλογο χρονικό διάστημα, η θητεία της Ε.Υ.Α., βάσει του Κανονισμού 2667/2000, προβλέπονταν εξ' αρχής να λήξει την 31.12.2004.
      Παρ' όλα αυτά, επιχειρηματολογώντας ότι η παραπάνω διαδικασία δεν θα είχε ολοκληρωθεί μέχρι το τέλος του 2004, το Υπουργείο Εξωτερικών ανέλαβε από το καλοκαίρι του 2004 πολύπλευρη προσπάθεια, ώστε να καταδειχθεί η χρησιμότητα της παράτασης λειτουργίας της Ε.Υ.Α. πέραν της αρχικής πρόβλεψης. Μετά από συντονισμένες προσπάθειες, πετύχαμε με τον Κανονισμό 2068/29.11.04 την αλλαγή της αρχικής απόφασης για λήξη της εντολής της Ε.Υ.Α. στο τέλος του 2004 και την παράταση της λειτουργίας της έως την 31.12.06.
      Εκ νέου κατά τη διάρκεια του παρελθόντος έτους και παρά τις αντικειμενικές δυσκολίες που υπήρχαν για επιπλέον παράταση της εντολής μιας Υπηρεσίας, η οποία εξ' αρχής είχε καθορισμένη διάρκεια λειτουργίας, η ελληνική πλευρά δραστηριοποιήθηκε ξανά για περαιτέρω παράταση λειτουργίας της Ε.Υ.Α. Η προσπάθεια αυτή έλαβε τη μορφή διαβημάτων από τις Πρεσβείες μας προς τα Υπουργεία Εξωτερικών των κρατών μελών της Ε.Ε. με επίδοση μνημονίου αλλά και σειρά επαφών με στελέχη της Επιτροπής, σε διάφορα επίπεδα.
      Τελικά, μετά από συντονισμένες και συνεχείς ενέργειες του Υπουργείου Εξωτερικών, η Ευρωπαϊκή Επιτροπή παρουσίασε την 12η Ιανουαρίου 2006 στην οικεία Ομάδα Εργασίας του Συμβουλίου την Έκθεσή της ως προς το μέλλον της Υπηρεσίας. Σύμφωνα με αυτήν, η Ευρωπαϊκή Επιτροπή αποδέχθηκε και νέα διετή παράταση της λειτουργίας της μέχρι την 31η Δεκεμβρίου 2008. Ταυτόχρονα κατέστησε σαφές, ότι θα προχωρήσει σε σταδιακή απορρόφηση των δραστηριοτήτων και του προσωπικού της από τις κατά τόπους Αντιπροσωπείες της Επιτροπής.
      Σε κάθε περίπτωση και παρά την κατηγορηματική άρνηση της Ευρωπαϊκής Επιτροπής για τρίτη παράταση, η ελληνική πλευρά δεν έχει σταματήσει να διερευνά και άλλες δυνατότητες αξιοποίησης της εν λόγω Υπηρεσίας, όπως πρόσφατα κατά τη διάρκεια της κρίσης στο Λίβανο.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      2. Στην με αριθμό 272/10-10-06 ερώτηση του Βουλευτή  κ. Ιωάννου Μανιάτη δόθηκε με το υπ’ αριθμ. 12461/2-11-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ. πρωτ. 272/10.10.2006 ερώτησης που κατέθεσε ο Βουλευτής κ. Γιάννης Μανιάτης αναφορικά με τα κριτήρια επιλογής και τον αριθμό των διενεργηθέντων ελέγχων από την Υπηρεσία Ειδικών Ελέγχων (ΥΠ.Ε.Ε.), στο Δήμο Λυρκείας του Νομού Αργολίδας, σας γνωρίζουμε, τα ακόλουθα:
      Η Υπηρεσία Ειδικών Ελέγχων (ΥΠ.Ε.Ε.), στα πλαίσια των αρμοδιοτήτων της, διενεργεί μεγάλο αριθμό ελέγχων για τη διαπίστωση της ορθής εφαρμογής των διατάξεων της φορολογικής και τελωνειακής νομοθεσίας, ως προς την τήρηση των φορολογικών βιβλίων, την έκδοση των φορολογικών στοιχείων και την ακριβή απόδοση των αναλογούντων φόρων, στοχεύοντας στη δημιουργία προϋποθέσεων οικειοθελούς συμμόρφωσης των επιχειρήσεων.
      Για τον προγραμματισμό των ελέγχων αυτών, στα πλαίσια της διαφάνειας και της αντικειμενικοποίησής τους, λαμβάνονται υπόψη κριτήρια επιλογής, σύμφωνα και με τις διατάξεις της παραγράφου 3 του άρθρου 30 του ν.3296/2004, όπως:
      Α. Ποιοτικά χαρακτηριστικά (νομική μορφή επιχειρήσεων, κατηγορία τηρουμένων βιβλίων, η επικινδυνότητα και παραβατικότητα κατά κλάδο και δραστηριότητα κ.α.)
      Β. Οικονομικά δεδομένα (ακαθάριστα έσοδα, καθαρά κέρδη ή ζημιές, δαπάνες, απόδοση παρακρατούμενων φόρων κ.λπ.) και
      Γ. Χωροταξικά και χρονικά δεδομένα.
      Περαιτέρω, αξιοποιούνται και όσα στοιχεία, πληροφορίες και καταγγελίες περιέρχονται στις Περιφερειακές Διευθύνσεις της ΥΠ.Ε.Ε. αναφορικά με τον τρόπο ανάπτυξης της οικονομικής και συναλλακτικής δραστηριότητας.
      Όσον αφορά τους Ελέγχους επιχειρήσεων που δραστηριοποιούνται στη χωρική αρμοδιότητα του Δήμου Λυρκείας, για όλο το διάστημα λειτουργίας του Σ.Δ.Ο.Ε. αλλά και της ΥΠ.Ε.Ε., αυτοί ήταν ελάχιστοι, μη υπερβαίνοντες μονοψήφιο αριθμό, σημαντικό μέρος των οποίων αφορούσε σε ελέγχους διακίνησης στην ευρύτερη περιοχή, ενώ το μεγαλύτερο μέρος των στοχευμένων ελέγχων πραγματοποιήθηκε στα πλαίσια διερεύνησης σχετικών καταγγελιών.
      Τέλος, σημειώνεται ότι, με βάση τις πάγιες οδηγίες του Υπουργείου μας (ενδεικτικά αναφέρουμε την πρόσφατη εγκύκλιο με αριθμ. πρωτ. 50/26.7.2005 του Ειδικού Γραμματέα της ΥΠ.Ε.Ε.), μεταξύ των αρχών που πρέπει να διέπουν τα ελεγκτικά όργανα κατά την άσκηση των καθηκόντων τους, είναι η διαφάνεια των ενεργειών και η πίστη στη νομιμότητα και την ισονομία, χωρίς διακρίσεις και προκαταλήψεις.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      3. Στην με αριθμό 285/11-10-06 ερώτηση του Βουλευτή  κ. Αθανασίου Λεβέντη δόθηκε με το υπ’ αριθμ. ΥΠΠΟ/ΓΡ.ΥΠ./ΚΕ./17/27-10-06 έγγραφο από τον Υπουργό  Πολιτισμού η ακόλουθη απάντηση:
      «Σχετικά με την υπ’ αριθμ. 285/11.10.2006 ερώτηση του Βουλευτή κ. Αθανασίου Λεβέντη, σας γνωρίζουμε τα εξής:
      Το Ολυμπιακό Κέντρο Κωπηλασίας Κανόε - Καγιάκ δεν έχει εγκαταλειφθεί και χρησιμοποιείται από τις Ομοσπονδίες Ελληνική Κωπηλατική Ομοσπονδία Φιλάθλων Ναυτικών Σωματείων και την Ελληνική Ομοσπονδία Κανόε - Καγιάκ, σε συνεργασία με την εταιρεία «ΟΛΥΜΠΙΑΚΑ ΑΚΙΝΗΤΑ Α.Ε.».
      Εκτός από τις προπονήσεις και την παραμονή των αθλητών στον Ξενώνα του Ολυμπιακού Κωπηλατοδρόμιου, που πραγματοποιούνται πλέον σε διαρκή βάση, διοργανώθηκε το καλοκαίρι, με επιτυχία και χωρίς κανένα πρόβλημα, το Πανευρωπαϊκό Πρωτάθλημα Κανόε - Καγιάκ Σπριντ Εφήβων - Νεανίδων και Νέων, ενώ το φθινόπωρο διοργανώθηκε το Πανευρωπαϊκό Πρωτάθλημα Ανδρών - Γυναικών Θαλασσίου Σκι.
      Σε ό,τι αφορά τα ερωτήματα που θέτει ο κ. Βουλευτής σας ενημερώνουμε τα ακόλουθα:
      1. Όσον αφορά στο ρυθμιστικό σύστημα απόληψης νερού από την Μακαρία Πηγή, μετά από αυτοψίες που διενεργήθηκαν, διαπιστώθηκε ότι έγινε παρέμβαση στο σύστημα από αγνώστους. Ως αποτέλεσμα, υπήρξε ροή νερού προς τη θάλασσα και όχι προς το Κωπηλατοδρόμιο. Μετά από επί τόπου ενέργειες, σε συνεργασία με το Υ.ΠΕ.ΧΩ.Δ.Ε., Χωροταξίας και Δημοσίων Έργων, τον Ανάδοχο του Έργου και την εταιρεία «ΟΛΥΜΠΙΑΚΑ ΑΚΙΝΗΤΑ Α.Ε.», τα θυροφράγματα της Μακαρίας Πηγής τέθηκαν στη σωστή τους θέση ώστε να οδηγείται το νερό προς το Κωπηλατοδρόμιο. Παράλληλα διερευνάται από τους αρμοδίους φορείς ενδεχόμενο διαρροής από άλλη αιτία, που να συμβάλλει στο γεγονός της μείωσης της προσαγωγής νερού στο Κωπηλατοδρόμιο ώστε να αντιμετωπισθεί το θέμα συνολικά.
      2. Σε ό,τι αφορά στη φύλαξη και παρακολούθηση της λειτουργίας του συστήματος απόληψης νερού από τη Μακαρία Πηγή έχει ζητηθεί από την ΟΛΥΜΠΙΑΚΑ ΑΚΙΝΗΤΑ Α.Ε., να ενταχθούν στο ευρύτερο πρόγραμμα φύλαξης του Έργου, ώστε να αποφευχθούν στο μέλλον φαινόμενα δολιοφθοράς.
      3. Όσον αφορά στο δίκτυο δασοπυρόσβεσης που έχει εγκατασταθεί στο Παραλιακό Δάσος Σχοινιά και το οποίο έχει το κέντρο ελέγχου του μέσα στο Κωπηλατοδρόμιο, η σχετική ΚΥΑ 32473/7718/φεκ 1830/13.12.2001, στο κεφάλαιο Α, Φύλαξη - Επιτήρηση - Πυροπροστασία, προβλέπει ότι για τη διαχείριση της υποδομής του προγράμματος πυρανίχνευσης και πυρόσβεσης του Παραλιακού Δάσους Σχοινιά (Ζώνη Α3) και για τη λήψη κατάλληλων προληπτικών μέτρων, υπεύθυνος είναι ο Οργανισμός Διαχείρισης του Πάρκου, μεταξύ του οποίου και της Πυροσβεστικής Υπηρεσίας προβλέπεται η σύναψη ειδικής συμφωνίας. Οι όροι της συνεργασίας θα αναφέρονται σε σχετικό γραπτό μνημόνιο, με πρωτοβουλία του Οργανισμού Διαχείρισης.
      Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ» 
     4. Στην με αριθμό 226/9-10-06 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 7017/4/6550/31-10-06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Boυλευτής κ. Ν. ΡΟΒΛΙΑΣ, σε ό,τι μας αφορά, σας γνωρίζουμε ότι, όταν πρόκειται να εκτελεστούν εργασίες τοποθέτησης οπτικών ινών σε οδό που ανήκει στο οδικό δίκτυο αρμοδιότητας του Υπουργείου ΠΕ.ΧΩ.Δ.Ε. ή των Νομαρχιακών Αυτοδιοικήσεων και οι ενδιαφερόμενοι έχουν εφοδιασθεί με τις σχετικές άδειες τομής ή εκσκαφής από τους ως άνω φορείς, η αρμόδια Υπηρεσία Τροχαίας προβαίνει στην έκδοση σχετικής απόφασης διακοπής της κυκλοφορίας, ενώ, όταν οι εργασίες πρόκειται να εκτελεστούν σε οδό που ανήκει σε οδικό δίκτυο δευτερευούσης σημασίας, η απόφαση εκδίδεται από τον οικείο Δήμο ή Κοινότητα.
     Οι Υπηρεσίες Τροχαίας και στις δύο περιπτώσεις, θεωρούν τη σχετική άδεια τομής ή εκσκαφής, σύμφωνα με το άρθρο 47 παρ. 3 του Κ.Ο.Κ. και ασκούν τη δέουσα εποπτεία στην περιοχή εκτέλεσης των εργασιών για την ακριβή εφαρμογή της εκδοθείσας απόφασης και την τοποθέτηση της κατάλληλης σήμανσης από τους υπεύθυνους, λαμβάνοντας παράλληλα μέτρα, για την ασφαλή και ομαλή διεξαγωγή της κυκλοφορίας.
     Κατά το τρέχον έτος, από τις αρμόδιες Υπηρεσίες μας, θεωρήθηκαν 256 άδειες τομής και εκσκαφής σε οδούς του λεκανοπεδίου Αττικής, ενώ υπεβλήθησαν τρεις (3) μηνύσεις για παραβάσεις των άρθρων 9 και 47 του Κ.Ο.Κ. και μία (1) μήνυση για τη μη λήψη προστατευτικών μέτρων σε γενόμενη νόμιμη διατομή οδού (π.δ. 1073/81). Επίσης σε μία (1) περίπτωση ειδοποιήθηκε ο αρμόδιος φορέας για πλημμελή αποκατάσταση του οδοστρώματος, την οποία και αποκατέστησε.
     Σε ό,τι αφορά την αποκατάσταση του οδοστρώματος μετά το πέρας των εργασιών, σας πληροφορούμε ότι υπεύθυνος σύμφωνα με τη διάταξη του άρθρου 7 παρ. 7 του ν. 3481/2006 είναι ο εκτελών τα έργα φορέας (δημοτική επιχείρηση, οργανισμός κοινής ωφέλειας, επιχείρηση, εταιρεία, νομικό ή φυσικό πρόσωπο). Αν ο υπόχρεος δεν αποκαταστήσει εντός της ταχθείσας προθεσμίας, εντέχνως και επαρκώς το οδόστρωμα, κατά την κρίση του οικείου φορέα συντήρησης της οδού, ο φορέας υποχρεούται να αποκαταστήσει τη βλάβη σε βάρος και για λογαριασμό του υπόχρεου. Ως εκ τούτου αρμόδιες για την εξέταση αποκατάστασης του οδοστρώματος είναι οι Υπηρεσίες του Υπουργείου ΠΕ.ΧΩ.Δ.Ε., των Νομαρχιών και των οικείων Δήμων και Κοινοτήτων.
     Ωστόσο οι Υπηρεσίες της Ελληνικής Αστυνομίας, υποχρεούνται στα πλαίσια της άσκησης της τεχνικής αστυνόμευσης των οδών, σύμφωνα με το άρθρο 7 παρ. 5 του προαναφερόμενου νόμου, να ειδοποιούν εγγράφως τις αρμόδιες Υπηρεσίες, σε περίπτωση που διαπιστώνουν την ύπαρξη βλαβών του οδοστρώματος ή στοιχείων που εγκυμονούν κινδύνους για την ασφάλεια των χρηστών της οδού.
     Τέλος στις Υπηρεσίες μας δόθηκαν πρόσθετες εντολές και οδηγίες για συνεχή παρακολούθηση του θέματος αυτού, προκειμένου να ενημερώνουν άμεσα την αρμόδια για τη συντήρηση της οδού Υπηρεσία, για οποιαδήποτε κακοτεχνία διαπιστώνουν επί των οδών, η οποία μπορεί να αποβεί επικίνδυνη για τους χρήστες αυτής.
     Ο Υπουργός
      ΒΥΡΩΝ Γ. ΠΟΛΥΔΩΡΑΣ»
     5.Στην με αριθμό 510/26.10.06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 113259/ΙΗ/15.11.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 510/26-10-06, που κατέθεσε ο Βουλευτής κ. Φώτης Κουβέλης σχετικά με τηv επαγγελματική αναγνώριση των πτυχιούχων της Σχολής Εφαρμοσμένων Mαθηματικών και Φυσικών Επιστημών του Εθνικού Μετσόβειου Πολυτεχνείου (Σ.Ε.Μ.ΦΕ.), σας γνωρίζουμε τα ακόλουθα:
      Σχετικά με την επαγγελματική κατοχύρωση των πτυχιούχων των πανεπιστημιακών τμημάτων η αρμοδιότητα του ΥΠΕΠΘ συνίσταται σύμφωνα με τις διατάξεις της κείμενης πανεπιστημιακής νομοθεσίας (άρθρο 6, παρ. 6, του Ν. 1268/82 όπως έχει τροποποιηθεί και ισχύει) στην έκδοση, ύστερα από γνώμη του Συμβουλίου Ανώτατης Πανεπιστημιακής Εκπαίδευσης (ΣΑΠΕ) και της οικείας Συγκλήτου, προεδρικού διατάγματος για την επαγγελματική κατοχύρωση των πτυχιούχων ενός τμήματος, στο οποίο ουσιαστικά γίνεται καταγραφή των επαγγελματικών δυνατοτήτων και δεξιοτήτων που έχουν αποκτήσει οι πτυχιούχοι του, για άσκηση συγκεκριμένων επαγγελματικών δραστηριοτήτων, καθώς και οι τομείς στους οποίους αυτοί θα μπορούσαν να απασχοληθούν.
      Οι συγκεκριμένες διατάξεις είναι ακαδημαϊκού περιεχομένου και δεν έχουν δεσμευτικό χαρακτήρα για τη Διοίκηση, η οποία- θα πρέπει να προβεί στην έκδοση άλλων κανονιστικών πράξεων προκειμένου να ρυθμιστούν επαγγελματικά ζητήματα των ως άνω πτυχιούχων, όπως η ένταξή τους σε κλάδο της εκπαίδευσης ή το προσοντολόγιο, θέματα για οποία είναι αρμόδια το ΥΠΕΠΘ και το Υπουργείο Εσωτερικών, Δημόσιας Διοίκησης και Αποκέντρωσης, αντίστοιχα. Η εγγραφή στα μητρώα του Τεχνικού Επιμελητηρίου Ελλάδος αφορά τους διπλωματούχους μηχανικούς και αποτελεί αντικείμενο διαπραγμάτευσης των συλλόγων αποφοίτων και του συγκεκριμένου φορέα.
      Στην αρμόδια υπηρεσία του ΥΠΕΠΘ έχει περιέλθει πρόταση του Εθνικού Μετσόβειου Πολυτεχνείου για την έκδοση του ως άνω διατάγματος, η οποία και θα αξιολογηθεί από το ΥΠΕΠΘ μετά την αναθεώρηση του θεσμικού πλαισίου που διέπει τη δομή, την οργάνωση και τη λειτουργία της πανεπιστημιακής εκπαίδευσης, διαδικασία που δεν αναμένεται να έχει ολοκληρωθεί πριν το τέλος του ακαδημαϊκού έτους 2006-2007.
      Επιπλέον, σας ενημερώνουμε ότι οι κλάδοι ΠΕ03 Μαθηματικών και ΠΕ04 Φυσικών συστήθηκαν βάσει της παρ. 1 του άρθρου 14 του Νόμου 1566/85 (Φ.Ε.Κ. 167/τ. Α/30-9-1985), Στην παρ. 8 γ) του άρθρου 14 του προαναφερθέντος νόμου, τα προσόντα διορισμού του εκπαιδευτικού προσωπικού της δευτεροβάθμιας εκπαίδευσης για τον κλάδο ΠΕ 03 ορίζονται ως εξής: Πτυχίο μαθηματικού τμήματος ΑΕΙ της ημεδαπής. Στην παρ. 8 δ) του ίδιου άρθρου, τα προσόντα διορισμού του εκπαιδευτικού προσωπικού της δευτεροβάθμιας εκπαίδευσης για τον κλάδο ΠΕ 04 ορίζονται ως εξής: Πτυχίο φυσικού ή χημικού ή φυσιογνωστικού ή βιολογικού ή γεωλογικού τμήματος ΑΕΙ της ημεδαπής.
      Βάσει των ανωτέρω, στην Προκήρυξη Αριθμός 10Π/2006 (ΦΕΚ 500/τεύχος προκηρύξεων ΑΣΕΠ/24-08-2006):
      Τα τυπικά προσόντα για τον κλάδο ΠΕ 03, όσον αφορά το μόνιμο διορισμό των ενδιαφερόμενων εκπαιδευτικών καθώς και όσων επιθυμούσαν να λάβουν μέρος στο διαγωνισμό του ΑΣΕΠ, προσδιορίζονταν ως τα κάτωθι: Πτυχίο Μαθηματικών Πανεπιστημίων της ημεδαπής ή ισότιμο αντίστοιχης ειδικότητας της αλλοδαπής ή πτυχίo Μαθηματικών ή Μαθηματικών και Στατιστικής του Πανεπιστημίου της Κύπρου. Ειδικότερα για τα πτυχία της Κύπρου πριν την πλήρη ένταξη της Κυπριακής Δημοκρατίας στην Ευρωπαϊκή Ένωση (1.5.2004) δεν απαιτείται αντιστοιχία (Π.Δ. 299/1977), ενώ για τα πτυχία τα οποία έχουν χρόνο κτήσης μετά την ένταξη της στην Ευρωπαϊκή Ένωση, απαιτείται ισοτιμία και αντιστοιχία.
      Τα τυπικά προσόντα για τον κλάδο ΠΕ 04.01 (Φυσικών με ειδικότητα Φυσικού), όσον αφορά το μόνιμο διορισμό των ενδιαφερόμενων εκπαιδευτικών καθώς και όσων επιθυμούσαν να λάβουν μέρος στο διαγωνισμό του ΑΣΕΠ, προσδιορίζονταν ως τα κάτωθι: Πτυχίο Φυσικής Πανεπιστημίων της ημεδαπής ή ισότιμο αντίστοιχης ειδικότητας της αλλοδαπής ή πτυχίο Φυσικής του Πανεπιστημίου της Κύπρου ή πτυχίο σπουδών στις Φυσικές Επιστήμες του ΕΑΠ. Ειδικότερα για τα πτυχία της Κύπρου πριν την πλήρη ένταξη της Κυπριακής Δημοκρατίας στην Ευρωπαϊκή Ένωση (1.5.2004) δεν απαιτείται αντιστοιχία (Π.Δ. 299/1977), ενώ για τα πτυχία τα-οποία έχουν χρόνο κτήσης μετά την ένταξη της στην Ευρωπαϊκή Ένωση, απαιτείται ισοτιμία και αντιστοιχία.
      Η ένταξη πτυχιούχων μιας συγκεκριμένης ειδικότητας σε αντίστοιχο κλάδο εκπαιδευτικών Δευτεροβάθμιας Εκπαίδευσης υπαγορεύεται από τις εκπαιδευτικές ανάγκες, όπως αυτές αξιολογούνται από την αρμόδια' υπηρεσία του ΥΠΕΠΘ σε συνεργασία με το Παιδαγωγικό Ινστιτούτο. Σύμφωνα με το άρθρο 13, παρ. 2 του Ν. 3149/2003 (ΦΕΚ 141Α') ορίζεται ότι «Με προεδρικό διάταγμα, που εκδίδεται με πρόταση των Υπουργών Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Εθνικής Παιδείας και Θρησκευμάτων, μπορεί κλάδοι εκπαιδευτικών Πρωτοβάθμιας και Δευτεροβάθμιας εκπαίδευσης να κατανέμονται σε ειδικότερους κλάδους, να συγχωνεύονται ή να ιδρύονται νέοι κλάδοι αυτών, ανάλογα με τα μεταβαλλόμενα γνωστικά αντικείμενα ή τη μετονομασία ή την ίδρυση- νέων τμημάτων των Πανεπιστημίων και των ΤΕΙ και να καθορίζονται τα ειδικά τυπικά προσόντα διορισμού σε κάθε κλάδο».
      Στο πλαίσιο εφαρμογής των ανωτέρω και δεδομένης της υποβολής μεγάλου αριθμού σχετικών αιτημάτων διαφόρων νέων πανεπιστημιακών τμημάτων για την ένταξή τους σε εκπαιδευτικούς κλάδους, μετά από αίτημα του Παιδαγωγικού Ινστιτούτου, το ΥΠΕΠΘ προχώρησε στη σύσταση ομάδων εργασίας, έργο των οποίων είναι να μελετήσουν και να υποβάλουν τις εισηγήσεις τους σχετικά με τα αιτήματα ένταξης πτυχιούχων σε εκπαιδευτικούς κλάδους - ειδικότητες. 
      Από τα ανωτέρω συνάγεται ότι, εφόσον οι εκπαιδευτικοί κλάδοι και τα αντίστοιχα απαιτούμενα τυπικά προσόντα διαφοροποιούνται και διέπονται από διαφορετικές νομοθετικές διατάξεις σε σχέση με τους κλάδους Πανεπιστημιακής  εκπαίδευσης για διορισμό σε θέσεις του ευρύτερου δημόσιου τομέα, θα πρέπει για την ένταξη των πτυχιούχων του τμήματος Εφαρμοσμένων Μαθηματικών και Φυσικών Επιστημών (Σ.Ε.Μ.Φ.Ε.) του Εθνικού Μετσόβειου Πoλυτεχνείoυ σε εκπαιδευτικό κλάδο να τηρηθούν οι προβλεπόμενες από το Ν. 3149/03 διαδικασίες, προκειμένου να ενταχθούν οι πτυχιούχοι του τμήματος Εφαρμοσμένων Μαθηματικών και Φυσικών Επιστημών (Σ.Ε.Μ.Φ.Ε.) του Ε. Μ. Πολυτεχνείου στους εκπαιδευτικούς κλάδους ΠΕ 03 Μαθηματικών και ΠΕ 04 Φυσικών, ανάλογα με την κατεύθυνση την οποία ακολούθησαν οι απόφοιτοι της σχολής.
      Συνεπώς, μνημονεύοντας το περιεχόμενο της προαναφερθείσας τελευταίας προκήρυξης του ΑΣΕΠ (αριθμός 10Π/2006) (ΦΕΚ 500/τεύχος Προκήρυξης ΑΣΕΠ/24-08-2006), το πτυχίο της Σχολής Εφαρμοσμένων Μαθηματικών και Φυσικών Επιστημών (Σ.Ε.Μ.Φ.Ε.) του Ε. Μ. Πολυτεχνείου δεν αναφέρεται ως ειδικό προσόν διορισμού σε κανέναν από τους κλάδους Πρωτοβάθμιας και Δευτεροβάθμιας Εκπαίδευσης και επομένως οι πτυχιούχοι της σχολής αυτής δε δικαιούνται να κάνουν με αυτό το πτυχίο αίτηση για να λάβουν μέρος στον επικείμενο διαγωνισμό του ΑΣΕΠ.
      Ο Υφυπουργός
      ΓΕΩΡΓΙΟΣ ΚΑΛΟΣ»
     6.Στις με αριθμό 779/2.11.06, 886/6.11.06 ερωτήσεις των Βουλευτών κυρίων Γεωργίου Ανωμερίτη, Ιωάννου Διαμαντίδη και Ιωάννου Δραγασάκη, δόθηκε με το υπ’ αριθμ. 133733/14.11.06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 779/2-11-2006 και 886/6-11-2006 ερωτήσεις που κατατέθηκαν στη Βουλή από τους Βουλευτές κ.κ.. Γ. Ανωμερίτη, Ι. Διαμαντίδη και Γ. Δραγασάκη σχετικά με την τοποθέτηση ιατρών υπηρεσίας υπαίθρου σε πλοία και σε ότι αφορά αρμοδιότητα του Υπουργείου Υγείας και Κοινωνικής Αλληλεγγύης, σας γνωρίζουμε τα εξής:
      Σε συνέχεια του άρθρου 22 του ν. 3409/2005 (ΦΕΚ 273 Α) η αρμόδια υπηρεσία του Υπουργείου Υγείας και Κοινωνικής Αλληλεγγύης εξέδωσε τις κάτωθι αποφάσεις:
      * Την αρ. Υ10γ/οικ.64905/30-5-2006 (ΦΕΚ 797 Β) Κοινή Απόφαση με θέμα: «Θέσεις σε Κέντρα Υγείας και Περιφερειακά Ιατρεία νησιωτικών και παράκτιων περιοχών για ιατρούς υπηρεσίας υπαίθρου που διατίθενται σε πλοία».
      * Την αρ. Υ10γ/οικ.64899/30-5-2006 (ΦΕΚ 785 Β και διόρθωση σφάλματος ΦΕΚ 1528/τΒ/18-10-06) Κοινή Απόφαση με θέμα: «Εφαρμογή απαιτήσεων για τη διάθεση ιατρών υπηρεσίας υπαίθρου (αγροτικών) σε πλοία».
      * Την αρ. Υ10γ/οικ.62940/26-5-2006 (ΦΕΚ 703 Β) Απόφαση με θέμα: «Συμπλήρωση της αρ. Y10γ/oικ.126893) ./2002 (ΦΕΚ 1628 Β) απόφασης Καθορισμός κριτηρίων διορισμού αγροτικών ιατρών σε Κέντρα Υγείας και Περιφερειακά Ιατρεία ».
      * Την αρ. Υ10γ/οικ.79318/3-7-2006 (ΦΕΚ 999 Β) Κοινή Απόφαση με θέμα: «Ορισμός μη οικονομικών κινήτρων για την κάλυψη υγειονομικών αναγκών τη υπαίθρου» .
      Στις 21-7-2006 και στις 16-8-2006 προκηρύχθηκαν από το Υπουργείο Υγείας και Κοινωνικής Αλληλεγγύης οι εν λόγω είκοσι (20) πρoβλεπόμενες θέσεις συν μία (1) σε αντικατάσταση ιατρού που τοποθετείται για συμπλήρωση δυόμισι μηνών υπηρεσίας υπαίθρου, σύμφωνα με την παρ. 2 του άρθρου 28 του Ν. 2646/1998 (ΦΕΚ 236 Α), για τις οποίες επελέγησαν οι αντίστοιχοι ιατροί. Στη συνέχεια συντάχθηκαν οι σχετικές αποφάσεις τοποθέτησης των ιατρών αυτών, υπογράφηκαν από την πολιτική ηγεσία του Υπουργείου Υγείας και Κοινωνικής Αλληλεγγύης και με το αρ. Υ10γ/οικ. 109155/13-9-2006 έγγραφό μας απεστάλησαν στο Υπουργείο Εμπορικής Ναυτιλίας για συνυπογραφή. 
      Ο Υπουργός
      Δ. ΑΒΡΑΜΟΠΟΥΛΟΣ»
     7. Στην με αριθμό 513/26-10-06 ερώτηση των Βουλευτών κυρίων Δημητρίου Τσιόγκα και Νικολάου Γκατζή δόθηκε με το υπ’ αριθμ. 113260/ΙΗ/15-11-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 513/26-10-06, που κατέθεσαν οι Βουλευτές κ.κ. Τάκης Τσιόγκας και Νίκος Γκατζής σχετικό με το 1ο Γυμνάσιο Ελασσόνας Ν. Λάρισας, σας γνωρίζουμε τα ακόλουθα:
     Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (ν. 2218/94, ν. 2240194 και π.δ. 30/1996).
     Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.)
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
     Για την τριετία 2004 -2006 στο Νομό Λάρισας διετέθησαν τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ μέσω του ΟΣΚ Α.Ε..
     2004
     Για οικόπεδα - μελέτες – κατασκευές                                850.000,00 Ευρώ
     2005
     Για οικόπεδα - μελέτες – κατασκευές                               1.800.000,00 Ευρώ
     2006
     Για οικόπεδα - μελέτες – κατασκευές                                2.100.000,00 Ευρώ
     Αντίστοιχα σε ετήσιες επιχορηγήσεις προς τους Ο.Τ.Α για επισκευές και συντηρήσεις των σχολικών κτιρίων προβαίνει το ΥΠ.ΕΣ. Δ.Δ.Α.. Κατά συνέπεια, σε ό,τι αφορά την επισκευή του 1ου Γυμνασίου Ελασσόνας, αρμόδιο είναι το ΥΠ.ΕΣ.Δ.Δ.Α. για την εξεύρεση των απαιτούμενων πόρων.
     Το ΥΠΕΠΘ θα φροντίσει στο πλαίσιο των χρηματοοικονομικών δυνατοτήτων του Π.Δ. Ε. για το 2006, για επαρκή χρηματοδότηση της Ν.Α. Λάρισας προκειμένου να εξελιχθεί ομαλά η πορεία εκτέλεσης του έργου σχολικής στέγης.
     Ο Υφυπουργός
     ΓΕΩΡΓΙΟΣ ΚΑΛΟΣ»
    8. Στην με αριθμό 735/1-11-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 637/10-11-06 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του μρ αριθ. πρωτ. 735/01-11-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Στ. Ματζαπετάκη που κατατέθηκε στην Βουλή των Ελλήνων, σας γνωρίζουμε τα ακόλουθα:
     1. Το θέμα της ύπαρξης πυρομαχικών στον πυθμένα του λιμένα Ηρακλείου ήταν γνωστό από το παρελθόν. Κατά τη διαδικασία εκσκαφών που κατά καιρούς έγιναν σε διάφορες περιοχές του λιμένα, είχαν ανευρεθεί και ανελκυθεί μεμονωμένα τεμάχια.
     Σήμερα η Διοίκηση του Οργανισμού Λιμένα Ηρακλείου έχει ξεκινήσει συστηματικές ενέργειες με σοβαρότητα, συντονισμό και οργάνωση, με στόχο την ολοκληρωμένη αντιμετώπιση του θέματος.
     2. Προκειμένου να διερευνηθεί ο πυθμένας του λιμένα Ηρακλείου στο σύνολό του, είχε εξασφαλισθεί σχετική πίστωση με την υπογραφή προγραμματικής σύμβασης στις 10-12-2003 μεταξύ της Νομαρχιακής Αυτοδιοίκησης Ηρακλείου, του Ο.Λ.Η. Α.Ε. και του τομέα Ιστορικής Γεωλογίας και Παλαιοντολογίας της Σχολής Θετικών Επιστημών του Εθνικού και Καποδιστριακού Πανεπιστημίου Αθηνών, με αντικείμενο τη διασκόπιση του βυθού για τον εντοπισμό μεταλλικών αντικειμένων στον πυθμένα του λιμένα.
     Στο πλαίσιο της σύμβασης αυτής, το Πανεπιστήμιο Αθηνών σάρωσε με ειδικά μηχανήματα το βυθό στο σύνολο σχεδόν της λιμενολεκάνης του λιμένα και παρέδωσε σχετικά τεύχος και σχέδια, στα οποία καταγράφονται οι θέσεις των εντοπισθέντων στόχων. Επισημαίνεται ότι με τις παραπάνω μεθόδους δεν υπάρχει η δυνατότητα να διευκρινιστεί το είδος του εντοπιζόμενου μεταλλικού στόχου, εάν δηλαδή πρόκειται για πυρομαχικό ή για οποιοδήποτε άλλο μεταλλικό αντικείμενο. Για τον λόγο αυτό, τα εντοπισμένα αντικείμενα, τόσο στην επιστημονική μελέτη του Πανεπιστημίου όσο και στην μελέτη δημοπράτησης του Ο.Λ.Η. Α.Ε., αναφέρονται ως στόχοι και όχι ως πυρομαχικά.
     3. Με βάση τον πίνακα στόχων της μελέτης του Πανεπιστημίου Αθηνών, η αρμόδια Διεύθυνση του Ο.Λ.Η. συνέταξε τα συμβατικά τεύχη της σχετικής μελέτης για την ανέλκυση και εξουδετέρωση των πυρομαχικών. Η σχετική δημοπράτηση του έργου έγινε τρεις φορές καθότι στις δημοπρασίες, δεν προσέρχονταν εργολήπτες για κατάθεση προσφοράς. Κατά την τρίτη δημοπρασία εμφανίστηκαν δύο εργολήπτες και το έργο ανατέθηκε στην εταιρία που προσέφερε την καλύτερη προσφορά και εξασφάλιζε την ασφάλιση του έργου κατά παντός κινδύνου. Η εν λόγω εταιρεία μετά την υπογραφή της σύμβασης, άρχισε την διαδικασία εντοπισμού και ανέλκυσης των μεταλλικών στόχων σύμφωνα με τη μελέτη.
     4. Σύμφωνα με τον Ο.Λ.Η. Α.Ε., μέχρι σήμερα έχουν εντοπισθεί 13 στόχοι και έχει γίνει η αποκάλυψή τους με τη βοήθεια των δυτών της αναδόχου, παρουσία της, ειδικής ομάδας δυτών του Πολεμικού Ναυτικού. Από τις μέχρι σήμερα εκτελεσθείσες εργασίες διαπιστώθηκε ότι οι αποκαλυφθέντες και ανελκυσθέντες στόχοι στις εντοπισμένες θέσεις είναι μεταλλικά αντικείμενα (ζάντες αυτοκινήτων, χαλύβδινοι άξονες κ.α.). Ευρέθηκαν όμως και εξουδετερώθηκαν δύο τεμάχια παλαιών πυρομαχικών από παραπλήσιες θέσεις. Οι εργασίες συνεχίζονται, με βάση την εγκεκριμένη μελέτη.
     Σημειώνεται ότι, ο ανάδοχος με βάση τις πληροφορίες των δυτών του, έχει εντοπίσει κάποια πυρομαχικά σε διαφορετικές θέσεις από τις υποδεικνυόμενες από τη μελέτη του Πανεπιστημίου Αθηνών και συγκεκριμένα στην περιοχή που περιγράφεται από τη μελέτη σαν περιοχή του ναυαγίου «ΓΚΕΓΜΠΑΝΤΩΦ», για την οποία η μελέτη του Πανεπιστημίου αναφέρει ότι εμφανίζεται μαγνητική ανωμαλία που προέρχεται από το ναυάγιο, χωρίς να αναφέρεται σε ύπαρξη συγκεκριμένων στόχων.
     5. Στη φάση αυτή, ο Ο.Λ.Η. έχει αναθέσει σε ανεξάρτητο δύτη τον έλεγχο της περιοχής προκειμένου να εξακριβώσει την ακρίβεια των πληροφοριών που προέρχονται από την ανάδοχο εταιρία, ώστε να ληφθούν από τα αρμόδια όργανά του οι σχετικές αποφάσεις στο πλαίσιο της ισχύουσας νομοθεσίας και της σύμβασης για την αντιμετώπιση του θέματος.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 4 Δεκεμβρίου 2006.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής) 
      1.- Η με αριθμό 104/27-11-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Υγείας και Κοινωνικής Αλληλεγγύης, σχετικά με την ανέγερση νέου Νοσοκομείου στη Χαλκίδα κ.λπ..
      2.- Η με αριθμό 124/28-11-2006 επίκαιρη ερώτηση του Βουλευτού του Κομμουνιστικού Κόμματος Ελλάδας κ.  Ορέστη Κολοζώφ προς τον Υπουργό Πολιτισμού, σχετικά με την ακύρωση των προγραμματισμένων συναυλιών του Μίκη Θεοδωράκη κ.λπ..
      3.- Η με αριθμό 117/28-11-2006 επίκαιρη ερώτηση του Βουλευτού του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την καταβολή των δεδουλευμένων στους εργαζόμενους του Δήμου Αχαρνών κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1.- Η με αριθμό 102/27-11-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.  Κωνσταντίνου Ρόβλια προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την προφορική συνέντευξη στην επιλογή των Γενικών Διευθυντών κ.λπ..
      2.- Η με αριθμό 125/28-11-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση των προβλημάτων του Κέντρου Εκπαίδευσης και Αποκατάστασης Τυφλών κ.λπ..
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 120/28-11-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Μεταφορών και Επικοινωνιών, σχετικά με την κατασκευή νέου διεθνούς αεροδρομίου Καστελλίου, το χρονοδιάγραμμα υλοποίησης του έργου κ.λπ..
      Συγκεκριμένα, η επίκαιρη ερώτηση του κυρίου συναδέλφου έχει ως εξής: 
      «Μετά τη δήλωσή σας στους Βουλευτές του Ηρακλείου, κατά την πρόσφατη επίσκεψή τους στο γραφείο σας, ότι είστε έτοιμος να εξαγγείλετε το χρονοδιάγραμμα πραγματοποίησης του έργου, το οποίο θα πραγματοποιηθεί με τη διαδικασία της σύμπραξης ιδιωτικού και δημόσιου τομέα, προκύπτουν νέα ερωτήματα. 
      Επειδή, όπως είναι γνωστό, η αξιοποίηση του υφιστάμενου νομικού πλαισίου δεν επαρκεί, αφού αναφέρεται σε έργα ύψους μέχρι 200.000.000 ευρώ, ενώ, όπως προκύπτει από τις υφιστάμενες μελέτες το κόστος κατασκευής του έργου θα υπερβεί το 1.000.000.000 ευρώ. 
      Επειδή η εξαγγελία και δημιουργία του έργου από την προηγούμενη κυβέρνηση προέβλεπε τη συμμετοχή του Δήμου Καστελλίου και των φορέων της περιοχής στην ανώνυμη εταιρεία, προκειμένου να συμμετέχουν στις αποφάσεις που αφορούν το έργο, ενώ τώρα η Τοπική Αυτοδιοίκηση και οι φορείς δεν αναφέρονται πουθενά, αφού δεν υπάρχει σχέδιο τρόπου εκτέλεσης και διαχείρισης του έργου μέχρι σήμερα. 
      Επειδή ο Δήμαρχος Καστελλίου και οι κάτοικοι της περιοχής, παρακολουθώντας τις εξελίξεις αισθάνονται ότι η παρούσα Κυβέρνηση τους αγνοεί παντελώς, με αποτέλεσμα να μη γνωρίζουν εάν ισχύουν οι δεσμεύσεις της προηγούμενης κυβέρνησης και ποια θα είναι τα αντισταθμιστικά οφέλη. 
      Ερωτάται ο κύριος Υπουργός:
      1. Ποιος είναι ο σχεδιασμός υλοποίησης του έργου και με ποιες διαδικασίες θα ολοκληρωθεί; 
      2. Πότε προβλέπεται να κατατεθούν οι σχετικές νομοθετικές ρυθμίσεις στη Βουλή; 
      3. Ποιο θα είναι το χρονοδιάγραμμα υλοποίησης του έργου;»
      Ο κύριος Υπουργός έχει το λόγο για τρία λεπτά. 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κύριοι συνάδελφοι, ακούγοντας τη φωνή της τοπικής κοινωνίας, αλλά και αναγνωρίζοντας τη σημασία που έχει η δημιουργία ενός νέου σύγχρονου αεροδρομίου στο Ηράκλειο Κρήτης, η Κυβέρνηση αποφάσισε την κατασκευή του νέου διεθνούς αεροδρομίου, ως γνωστόν, στο Καστέλλι, που φιλοδοξούμε να γίνει το κέντρο των αερομεταφορών στην ανατολική Μεσόγειο. Ασφαλώς, όλοι αναγνωρίζετε τη σημασία αυτού του έργου. 
      Από το Φεβρουάριο, λοιπόν, του 2006, η Κυβέρνηση έχει εξαγγείλει την κατασκευή αυτού του νέου διεθνούς αερολιμένα και ήδη από το Μάρτιο έχει προωθήσει τη διαδικασία επιλογής αναδόχου για την εκπόνηση της μελέτης περιβαλλοντικών επιπτώσεων του νέου αεροδρομίου. Τώρα βρισκόμαστε στο στάδιο εκδίκασης των ενστάσεων κατά του πρακτικού αξιολόγησης των τεχνικών προσφορών των διαγωνιζομένων. Πρόκειται για μια μελέτη ύψους 170.000 ευρώ, της οποία η εκπόνηση θα διαρκέσει έξι μήνες. 
      Παράλληλα, έχει εκδοθεί από το Υ.ΠΕ.ΧΩ.Δ.Ε. η προέγκριση χωροθέτησης, δηλαδή η προκαταρκτική περιβαλλοντική άδεια για την κατασκευή του αεροδρομίου. Γι’ αυτό εκτιμούμε ότι από τη μελέτη περιβαλλοντικών επιπτώσεων δεν θα προκύψουν περιβαλλοντικά προβλήματα ούτε αμφισβητήσεις και προετοιμαζόμαστε συνεπώς, πυρετωδώς θα έλεγα, για την επόμενη φάση. Ήδη, έχει ολοκληρωθεί η σύνταξη φακέλου προκήρυξης των τεχνικών προμελετών ύψους περίπου 11.000.000 ευρώ. Στη συνέχεια θα απαιτηθεί η εκπόνηση των οριστικών μελετών και το σύνολο του κόστους των μελετών θα ανέλθει περίπου στα 27.000.000. 
      Από τις μέχρι στιγμής μελέτες έχει προκύψει η κατ’ αρχήν πρώτη εκτίμηση του συνολικού προϋπολογισμού του έργου της τάξης των 1,2 δισεκατομμυρίων ευρώ. 
      Όπως είναι αυτονόητο, για ένα έργο τέτοιου μεγέθους θα χρειαστεί μικτή χρηματοδότηση. Για το λόγο αυτό, το Υπουργείο Μεταφορών και Επικοινωνιών, σε συνεργασία με το Υπουργείο Οικονομίας και Οικονομικών μελετά ήδη τη δυνατότητα κατασκευής του νέου αερολιμένα, με βάση το νόμο περί σύμπραξης δημοσίου και ιδιωτικού τομέα. 
      Εξάλλου, η Ελλάδα τα τελευταία χρόνια διαχειρίζεται με επιτυχία τέτοιου είδους συμπράξεις σε θέματα ανάπτυξης υποδομών και η εμπειρία που συσσωρεύεται μας βοηθά για να προχωρήσουμε σε παρόμοιες εργασίες. Γνώμονας πάντα η μεγιστοποίηση του οφέλους για τον πολίτη. 
      Επιπροσθέτως για την εξέταση του συνολικού θέματος έχει συγκροτηθεί ειδική επιτροπή στο Υπουργείο Μεταφορών υπό το διοικητή της Υ.Π.Α., σε συνεργασία με το Γ.Ε.Α., καθώς, όπως γνωρίζετε, αυτή τη στιγμή στο χώρο ήδη λειτουργεί στρατιωτικό αεροδρόμιο. 
      Ταυτόχρονα, κύριε Στρατάκη, είμαστε σε ανοιχτό διάλογο με όλους τους τοπικούς φορείς για την από κοινού αντιμετώπιση και άλλων συμπληρωματικών έργων, που θα πρέπει να κατασκευαστούν, με κύρια έμφαση στις οδούς προσπέλασης στο νέο αυτό αεροδρόμιο. 
      Χτίζουμε, λοιπόν, τις αερολιμενικές μας υποδομές για την Ελλάδα της επόμενης εικοσαετίας. Προχωράμε στην κατασκευή ενός έργου μακράς πνοής, που θα ενισχύσει τον τουρισμό στην Κρήτη, θα συμβάλλει καθοριστικά στην ανάπτυξη του νησιού, αλλά και γενικότερα της εθνικής οικονομίας. 
      ΠΡΟΕΔΡΕΥΩΝ (Ιωάννης Τραγάκης): Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Κύριε Υπουργέ, εμείς χαιρόμαστε που η Κυβέρνηση απεφάσισε να συνεχίσει μία προσπάθεια που εμείς στο ΠΑ.ΣΟ.Κ. είχαμε ξεκινήσει. Και χαιρόμαστε γιατί αυτό το έργο λύνει πολλά προβλήματα της Κρήτης, προβλήματα ανάπτυξης και όχι μόνο της Κρήτης, αλλά συνολικά της χώρας μας, γιατί αφορά τον τουρισμό, γιατί αφορά μία επένδυση που είναι σημαντική συνολικότερα για την ανατολική μεσόγειο.
      Όμως, παρατηρούμε ότι υπάρχει μια κωλυσιεργία, μια καθυστέρηση που αφορά σ’ αυτό το έργο. Το χαρακτηρίζω έτσι, γιατί ο ν.3316/2005 και ειδικότερα το άρθρο 7 το οποίο επικαλείσθε για την εκδίκαση των ενστάσεων που δημιουργούν κωλυσιεργίες έχει χρονικούς περιορισμούς δέκα ημερών, πέντε ημερών για να υποβληθούν οι ενστάσεις και ένα περιορισμένο διάστημα για να εκδικαστούν. Όμως από τα στοιχεία που μας έχετε δώσει από το Μάρτιο, έχουν περάσει οκτώ μήνες και δεν υπάρχει καμία ουσιαστική εξέλιξη. Αυτό ανησυχεί τους πολίτες και όχι μόνο τους πολίτες της περιοχής που δεν έχουν ενημέρωση για το πού πάνε τα πράγματα. Γιατί είπατε εδώ ότι έχετε ανοιχτό διάλογο με τους φορείς, αλλά αυτός ο διάλογος δεν είναι ορατός. Θέλουμε αυτός ο ανοιχτός διάλογος να γίνει πραγματικότητα και να είναι ορατός. 
      Από την άλλη πλευρά, δεν είναι δυνατόν να υπάρχει τόσο μεγάλη καθυστέρηση για ένα τόσο σημαντικό έργο που πρέπει να γίνει όσο το δυνατόν συντομότερα. Μας είπατε, κύριε Υπουργέ, πριν από λίγο ότι θα αξιοποιήσετε το Σ.Δ.Ι.Τ. και το νόμο που υπάρχει για τη σύμπραξη δημόσιου και ιδιωτικού τομέα. Αυτό δεν είναι δυνατόν να γίνει, διότι ο υφιστάμενος νόμος προβλέπει επενδύσεις μέχρι 200.000.000 ευρώ. Εσείς μας είπατε ότι το κόστος του έργου υπερβαίνει το 1.000.000.000 ευρώ. Άρα, πρέπει να υπάρξει ξεχωριστή νομοθετική πρωτοβουλία. Πότε προβλέπετε να φέρετε το νόμο, αφού ήδη υπάρχει προηγούμενο σχέδιο, το οποίο μπορείτε να το αλλάξετε ή να το κάνετε ό,τι θέλετε; 
      Πάντως, πρέπει κάποια στιγμή να έλθει στη Βουλή γιατί αυτή είναι η αρχή που πρέπει να υπάρξει για να γίνει το έργο. Αν αυτό δεν γίνει, δεν μπορούμε να προβλέψουμε ούτε χρονοδιάγραμμα ούτε και ότι θα υλοποιηθεί το έργο μ’ αυτές τις διαδικασίες. Γιατί αν πάμε με τις διαδικασίες που αναθέτετε τις μελέτες, θα περάσει η εικοσαετία, όπως πολύ καλά είπατε. Εμείς όμως θέλουμε να γίνει με τη σύμπραξη δημόσιου και ιδιωτικού τομέα, για να επιταχυνθούν οι διαδικασίες. Αυτό είναι το κυρίαρχο θέμα και πρέπει να δείτε πώς θα το αντιμετωπίσετε.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κύριε Στρατάκη, σ’ αυτό το τελευταίο έχετε δίκιο, σχετικά με το αναφερόμενο όριο των 200.000.000 ευρώ στα έργα Σ.Δ.Ι.Τ.. Ο νόμος αναφέρεται σε έργα αυτού του προϋπολογισμού στο άρθρο 2. Ωστόσο, ο ίδιος ο νόμος πιο κάτω αναφέρει καθαρά ότι σε εξαιρετικές περιπτώσεις και με ομόφωνη απόφαση της διϋπουργικής επιτροπής συμπράξεων δημοσίου και ιδιωτικού τομέα μπορεί να υπάρξει εξαίρεση, δηλαδή να αυξηθεί το οικονομικό όριο. Νομίζω ότι όλοι μέσα σ’ αυτή την Αίθουσα συμφωνούμε ότι ένα τόσο σημαντικό έργο που αφορά την προοπτική περαιτέρω ανάπτυξης της Κρήτης αποτελεί αναμφίβολα εξαιρετική περίπτωση. Το βλέπουμε, το υιοθετούμε, το προχωράμε. 
      Για τον ίδιο λόγο υπάρχει και η δυνατότητα κατάθεσης ενός ειδικού νόμου –έχει γίνει στο παρελθόν- και αυτή την περίοδο βρισκόμαστε στο στάδιο αναζήτησης της καλύτερης δυνατής λύσης. Εντός των προσεχών ημερών θα σας ενημερώσω λεπτομερέστερα.
      Ωστόσο, σήμερα μου δίνετε την ευκαιρία να σας ενημερώσω και για το ότι προγραμματίζουμε, στο πλαίσιο των υφισταμένων οικονομικών δεδομένων, ορισμένα απαραίτητα συμπληρωματικά έργα στο υπάρχον αεροδρόμιο του Ηρακλείου, για να καλυφθούν οι αυξημένες ανάγκες, διότι το Καστέλλι θα χρειαστεί ορισμένα χρόνια για να αποκτήσει αεροδρόμιο. 
      Μάλιστα, υπάρχει και συνεργασία με το Υπουργείο Εθνικής Άμυνας και με το Υ.ΠΕ.ΧΩ.Δ.Ε. Για παράδειγμα, θα προχωρήσουμε απαραιτήτως την επέκταση του αεροδρομίου για τη στάθμευση των αεροπλάνων. Ο στρατός μάς παραχωρεί το χώρο. Είναι η επόμενη φάση.
      Κυρίες και κύριοι συνάδελφοι, τελειώνοντας θέλω να πω ότι είναι δεδομένο πως υπάρχει διακομματικό ενδιαφέρον για το αεροδρόμιο στο Καστέλλι και αυτό είναι ιδιαίτερα θετικό.  Όπως προκύπτει από τα στοιχεία τα οποία σας παρέθεσα, όχι μόνο είμαστε σε εγρήγορση, αλλά προωθούμε με γοργούς ρυθμούς τις διαδικασίες που απαιτούνται για το έργο.
      Ίσως, κύριε Στρατάκη, να χρειαστεί περαιτέρω να ενισχύσουμε αυτούς τους ρυθμούς. Έχετε δίκιο και αυτό κάνουμε. Μην ξεχνάμε, όμως, ότι είναι ένα μεγάλο έργο και οι διαδικασίες είναι και επίπονες και χρονοβόρες, εκ της φύσεως του έργου. Είναι ένα πολύπλοκο έργο και πρέπει να εξεταστούν όλες οι παράμετροι. Θέλω να πω ότι είναι το μοναδικό διεθνές αεροδρόμιο, που θα κατασκευαστεί σε ολόκληρη την Ευρώπη για την επόμενη δεκαετία.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υπουργέ. 
      Θα συζητηθεί η δεύτερη επίκαιρη ερώτηση με αριθμό 122/28.11.2006 του Βουλευτή του Κομμουνιστικού Κόμματος Ελλάδας κ. Αντωνίου Σκυλάκου προς τους Υπουργούς Υγείας και Κοινωνικής Αλληλεγγύης και Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την ολοκληρωμένη αντιμετώπιση του προβλήματος με τον αμίαντο κ.λπ..
      Συγκεκριμένα η επίκαιρη ερώτηση του κυρίου συναδέλφου έχει ως εξής:
      «Είναι γνωστές σε όλους οι τραγικές επιπτώσεις από την εκτεταμένη παραγωγή, χρήση και εμπορία του αμιάντου. Σύμφωνα με στοιχεία της Ευρωπαϊκής Ένωσης, στην Ελλάδα, μέχρι το 1990 είχαν εκτεθεί στις βλαβερές συνέπειες συνολικά εκατό πενήντα χιλιάδες εργαζόμενοι. Είναι τεράστιες οι ευθύνες των μέχρι σήμερα κυβερνήσεων, τόσο για την καθυστερημένη απαγόρευση της παραγωγής, χρήσης και εμπορίας του αμιάντου, όσο και την απουσία ολοκληρωμένου σχεδιασμού για την ασφαλή διαχείριση μιας καρκινογόνου ουσίας που για δεκαετίες χρησιμοποιήθηκε ως κύριο ή δευτερεύον υλικό σε πάνω από τρεισήμισι χιλιάδες τεχνικές εφαρμογές και καταναλωτικά προϊόντα (παραδείγματος χάρη κατασκευές σχολείων και νοσοκομείων, μόνωση πλοίων και τρένων, αμιαντοσωλήνες κ.λπ.). Η απουσία δε, κρατικού φορέα καταγραφής των επαγγελματικών ασθενειών από τη μια και η ραγδαία εξάπλωση των ιδιωτικών φορέων προστασίας και πρόληψης επαγγελματικού κινδύνου από την άλλη αφήνει ουσιαστικά απροστάτευτους τους εργαζόμενους.
      Επιπλέον, αναδεικνύονται σοβαρότατα ζητήματα, που έχουν να κάνουν με το ρόλο που παίζει το κράτος και οι κρατικές υπηρεσίες: Για την προστασία της δημόσιας υγείας σε σχέση με την καταγραφή των κυριότερων εφαρμογών αμιάντου, την ενημέρωση εκείνων που ενδέχεται να εκτεθούν και την τήρηση προτύπων και κανονισμών για τις διάφορες σχετικές εργασίες. Για το ποιος και πώς παίρνει την απόφαση σχετικά με την αναγκαιότητα της άμεσης απομάκρυνσης αμιάντου, συγκριτικά με τις εναλλακτικές λύσεις της προστατευτικής επικάλυψης, της στεγανοποίησης και του εγκλεισμού. Για την ύπαρξη ή όχι πιστοποιημένων κρατικών εργαστηρίων για μετρήσεις (δειγματοληψία-ανάλυση)  αμιάντου, τα οποία να μπορούν να βεβαιώσουν για την καθαρότητα ενός χώρου από αμίαντο, ιδιαίτερα μετά τις εργασίες απομάκρυνσης. Για τα μέτρα εκπαίδευσης και προστασίας των εργαζομένων των εταιρειών που λαμβάνουν μέρος σε διαδικασίες χειρισμού αμιάντου και εργάζονται για την απομάκρυνσή του. 
      Ερωτώνται, οι κύριοι Υπουργοί, τι μέτρα προτίθεται να πάρει η Κυβέρνηση για την ολοκληρωμένη αντιμετώπιση του προβλήματος με τον αμίαντο».
      Ορίστε, κύριε Υφυπουργέ, έχετε το λόγο για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Κύριε Πρόεδρε, κύριοι συνάδελφοι, είναι γεγονός ότι τις περασμένες δεκαετίες ο αμίαντος ήταν ένα υλικό που στην εργολαβική τάξη ήταν προσφιλές. Μετά όμως, όταν διαπιστώθηκε από τις έρευνες που έγιναν ότι το δομικό αυτό υλικό είχε καταστρεπτικές, βλαπτικές, καρκινογόνες δράσεις, πέρασε στο μίσος και την αφάνεια. 
      Στην πατρίδα μας, όλα τα σύγχρονα νοσοκομεία –και τα οριοθετώ από το 1990 και μετά- δεν έχουν κατασκευαστικά υλικά, δομικά υλικά ετερνίτη, αμιάντου δηλαδή, παρά μόνο το Θριάσιο Νοσοκομείο, το οποίο είχε πλάκες ετερνίτη, λόγω του ότι στις προδιαγραφές της περιόδου του 1985 δεν είχε τότε αυτό το δομικό υλικό αυτές τις βλαπτικές ιδιότητες και περιλαμβάνετο στη μελέτη. 
      Σήμερα, στο συγκεκριμένο νοσοκομείο, το Θριάσιο, έχει απομακρυνθεί το υλικό αυτό, έχει γίνει η αποξήλωση των πλακών αυτών, κατόπιν οικοδομικής άδειας που βγήκε από τη νομαρχία, μιας ειδικής άδειας που ήταν η έγκριση από το ΚΕ.Π.Ε.Κ. Δυτικής Αττικής του Υπουργείου Απασχόλησης και Κοινωνικής Προστασίας, βεβαίωσης του Υ.ΠΕ.ΧΩ.Δ.Ε. για την έγκριση της μελέτης και των περιβαλλοντικών όρων και αδειοδότησης της εταιρείας από ξένο φορέα, γιατί τέτοιος φορέας που να αδειοδοτεί εταιρείες που έχουν σχέση με την αποξήλωση, απομάκρυνση, διάθεση, μεταφορά αυτού του υλικού, εδώ δεν υπήρχε και την άδεια την πήρε από ευρωπαϊκό όμιλο. 
      Βεβαίως, το υλικό αυτό ενταφιάστηκε σε ξένο χώρο υγειονομικής ταφής, όπως προβλέπει ακριβώς η με αριθμό 2003/33 απόφαση της Ευρωπαϊκής Ένωσης.
      Ο «Δημόκριτος» έχει ένα ειδικό εργαστήριο ηλεκτρονικής μικροσκοπίας όπου έχει ελέγξει και ήλεγχε την περιοχή -και μετά την αποκατάσταση που έγινε- για το αν υπήρχαν αιωρούμενα σωματίδια και αιωρούμενες ίνες αμιάντου. Δεν υπήρχε κανένα τέτοιο φαινόμενο, με αποτέλεσμα η περιοχή –συγκεκριμένα, μιλάω για το Θριάσιο Νοσοκομείο - να μην έχει καμιά επιβάρυνση. Οπότε, δεν δημιουργήθηκε κανένα πρόβλημα στους εργαζομένους και σε όλους, οι οποίοι ενεπλάκησαν στην αποκατάσταση αυτή. 
      Προ μιας εβδομάδας, υπήρξε μία πανευρωπαϊκή διάσκεψη εδώ για το θέμα του αμιάντου και πραγματικά, αναφέρθηκαν πάρα πολλά, καθώς και νέα δεδομένα πάνω στη διαχείριση αυτού του υλικού. Κυρίως, όμως, υπήρξε ενημέρωση σ’ αυτούς τους πολίτες, στους εργαζομένους που επί μακρόν είχαν εκτεθεί, χωρίς να το γνωρίζουν, σε αμιαντούχα υλικά. Δεν είχαν παλαιότερα και την εμπειρία όσον αφορά στη διαχείριση του υλικού αυτού, λόγω του ότι οι εισπνεόμενες ίνες αμιάντου είναι αυτές που προκαλούν το πρόβλημα και όχι ο δεσμευμένος αμίαντος υπό οποιαδήποτε μορφή. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Το λόγο έχει ο κ. Σκυλλάκος για δύο λεπτά. 
      ΑΝΤΩΝΗΣ ΣΚΥΛΛΑΚΟΣ: Το θέμα, κύριε Πρόεδρε, δεν αφορά μόνο το Υπουργείο Υγείας, αλλά και άλλα πολλά Υπουργεία και εδώ είναι το μεγάλο πρόβλημα. Για παράδειγμα, η εικόνα που έχουμε εμείς είναι ότι οκτακόσια σχολεία έχουν στοιχεία αμιάντου και ορισμένα απ’ αυτά αποτελούνται από πλήρες υλικό αμιάντου. Όλοι οι τοίχοι δηλαδή, το τσιμέντο! Απ’ αυτά μέχρι σήμερα, έχει αποκατασταθεί ένας μικρός αριθμός, τα διακόσια εβδομήντα, δηλαδή ούτε το 1/3! Και είναι τα παιδιά μας σ’ αυτά τα σχολεία! 
      Δεύτερον, άκουσα για το Θριάσιο και για τα νοσοκομεία μετά το 1990. Υπάρχουν όμως νοσοκομεία και πριν από το 1990. Τι λέει το Υπουργείο Περιβάλλοντος; Τι λέει το Υπουργείο Υγείας γι’ αυτά που έχουν γίνει νωρίτερα; Έχει γίνει μελέτη για το ποια έχουν αμίαντο και ποια δεν έχουν; 
      Γνωρίζουμε ότι υπήρχαν επιχειρήσεις και μάλιστα έξω από την Κοζάνη, στη «ΜΑΒΕ», όπου ο αμίαντος είναι εκτεθειμένος έξω, σε κοινή θέα, σε πάρα πολλά στρέμματα, όπως ανάλογα προβλήματα υπάρχουν και στην «ΕΛΕΝΙΤ», στην Εύβοια και στον «ΑΜΙΑΝΙΤ» στην Αχαΐα. 
      Άρα, χρειάζεται ένας συνολικός προγραμματισμός. Πρώτα και κύρια, δεν υπάρχει ένας κρατικός φορέας –δεν ξέρω αν έχει ανατεθεί σε κάθε Υπουργείο να έχει έναν φορέα- που να καταγράφει. Έγιναν τρεισήμισι χιλιάδες εφαρμογές και μια σειρά προϊόντα. Πού υπάρχει πρόβλημα; Από πού θα ξεκινήσουμε; Με τι ρυθμούς θα αποκαταστήσουμε τον αμίαντο ή θα τον θάψουμε κατά τρόπο που να μην προκαλεί βλάβη; 
      Εδώ βλέπω ότι γίνεται το εξής: Άλλο Υπουργείο προχωράει πιο γρήγορα, άλλο Υπουργείο καθυστερεί και δεν υπάρχει ενιαία εικόνα, δεν υπάρχει η απαραίτητη χρηματοδότηση, δεν υπάρχει πρόγραμμα. Κάναμε ερωτήσεις, γιατί έχουν δεχτεί διαμαρτυρίες από σχολείο στην Κέρκυρα όπου ξήλωναν τον αμίαντο και τα παιδιά έκαναν μάθημα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Τον εναπόθεσαν στην αυλή και μετά, αναγκάστηκαν να τον αποσύρουν με παρέμβαση του νομάρχη. Έκαναν αποχή οι μαθητές και κινητοποιήσεις οι γονείς. Στο Θριάσιο υπήρχαν διαμαρτυρίες για τον τρόπο που ξηλωνόταν ο αμίαντος, ενώ οι ασθενείς ήταν μέσα στο χώρο. 
      Όμως, αν αυτά τα αφήνουμε στις λεγόμενες εξωτερικές υπηρεσίες πρόληψης επαγγελματικών κινδύνων, σε ιδιωτικές εταιρείες που δεν πιστοποιούνται καν από κρατικό φορέα, αλλά από την Ομοσπονδία Εργολάβων της Ευρωπαϊκής Ένωσης, τι θα κάνουν οι εργολάβοι; Θα δίνουν την πιστοποίηση. 
      Όταν δεν ελέγχεται αυτός που εργάζεται για να το αποκαταστήσει ή για το πώς θα προστατευθεί ο μαθητής ή ο άρρωστος ή ο εργαζόμενος στον Ο.Σ.Ε. ή στα Ναυπηγεία –γιατί και εκεί πέρα υπάρχει, στις μονώσεις- και γενικά όταν γίνεται προσπάθεια αποκατάστασης, μπορώ να πω, ότι υπάρχει ένα χάος. Κάποια Υπουργεία μπορεί να έχουν κάποια εικόνα, αλλά δεν υπάρχει πλήρης εικόνα κατά Υπουργείο, αλλά ούτε και συνολική. Δεν υπάρχει πρόγραμμα χρηματοδότησης και η ταχύτητα με την οποία προχωράει είναι πολύ μικρή, είναι ρυθμοί χελώνας. 
Θα λύνονταν το ζήτημα εάν υπήρχε ένας κρατικός φορέας για την πρόληψη των επαγγελματικών κινδύνων επανδρωμένος με γιατρούς, τεχνικούς κ.λπ. και όχι να έχουμε μια τον ιδιώτη και μια να τρέχει κάθε λίγο και λιγάκι ο «Δημόκριτος» για να δώσει στήριξη. Αυτά είναι ερασιτεχνισμοί. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ορίστε, κύριε Υφυπουργέ, έχετε το λόγο, για δύο λεπτά. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι γεγονός, κύριε συνάδελφε, ότι τα τελευταία χρόνια –και έχετε δίκιο- είναι πολλά τα εμπλεκόμενα με τον αμίαντο Υπουργεία. Δεν είναι μόνο το Υπουργείο Υγείας, είναι και το Παιδείας, το Υ.ΠΕ.ΧΩ.Δ.Ε., το Μεταφορών και πολλά άλλα Υπουργεία. 
      Αυτή τη στιγμή, θα πρέπει να σας ενημερώσω, κύριε Σκυλλάκο, ότι έχει γίνει μία πολύ καλή δουλειά, όσον αφορά στο θέμα της διαχείρισης των αμιαντούχων αυτών υλικών. Το Υπουργείο Απασχόλησης και Κοινωνικής Προστασίας ήδη προχώρησε σε νομοθετική ρύθμιση εκδόσεως νέου προεδρικού διατάγματος, το οποίο ρυθμίζει τη διαχείριση του υλικού αυτού και παράλληλα, βέβαια, τους εργαζομένους και εμπλεκομένους σε τέτοιες μονάδες, όπως επίσης και τα μέτρα προστασίας και την ενημέρωση την οποία πρέπει να έχουν οι εργαζόμενοι ιδιαίτερα στην αποξήλωση όλων αυτών των πλακών ετερνίτη. 
      Θα πρέπει ενημερωτικά να σας πω ότι όταν ήρθαν οι πλάκες ετερνίτη για να μπουν και να πακτωθούν στο Θριάσιο Νοσοκομείο, επειδή ήξεραν από την Ευρωπαϊκή Ένωση ότι δεν θα πρέπει να θρυμματίζονται και δεν θα πρέπει εκείνη τη στιγμή να ανοίγονται οι οπές με το «Black and Decker», ήταν ανοιγμένες οι οπές και πήγαιναν και φυτευόντουσαν –ας χρησιμοποιήσω αυτή την ορολογία- κατευθείαν στις υποδοχές που είχαν οι τοίχοι. 
      Το μεγαλύτερο πρόβλημα είναι στους εργαζομένους, όχι σε αυτούς που τις τοποθετούσαν, αλλά σε αυτούς που έμπαιναν στη διαδικασία της αποξήλωσης. Στους Ολυμπιακούς Αγώνες σε πολλά ξενοδοχεία –μηδέ εξαιρουμένου και του «ΧΙΛΤΟΝ» ιδιαίτερα, το οποίο είχε και αυτό αμιαντούχα υλικά- έγινε ολόκληρη επιχείρηση. Αποξηλώθηκε ο αμίαντος, μπήκαν άλλα υλικά. Τα προηγούμενα εγκλωβίστηκαν και δεσμεύτηκαν. Κατ’ αυτό τον τρόπο έγινε η διαχείριση του αμιάντου. 
      Έχετε δίκιο για τα σχολειά. Είναι επτακόσια σαράντα. Στα διακόσια πενήντα έχουν αποκατασταθεί τα υλικά και τα εξήντα πέντε είναι υπό κατεδάφιση, διότι αυτά ήταν κατασκευασμένα πλήρως με αμίαντο. Γίνονται όλες οι προσπάθειες …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, ένα λεπτό, γιατί είναι ένα επίκαιρο θέμα. 
      ΑΝΤΩΝΗΣ ΣΚΥΛΛΑΚΟΣ: Στα νοσοκομεία, κύριε Υπουργέ; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Στα νοσοκομεία, κύριε Σκυλλάκο, έχουμε καταγράψει όλες ακριβώς τις κατασκευές που είχαν συμπληρωματικά στοιχεία, όπως υπόστεγα και κάποιες τέτοιες παράπλευρες εγκαταστάσεις και μπαίνουν στη διαχείριση της αποκατάστασης-αποξήλωσης και της χρησιμοποίησης νέων δομικών υλικών. 
      Παράλληλα, ξέχασα να σας πω ότι το Υπουργείο Απασχόλησης και Κοινωνικής Προστασίας, εκτός από τις νομοθετικές αυτές ρυθμίσεις, έχει πάρει και άλλα μέτρα, όπως είναι το Εθνικό Συμβούλιο Αμιάντου. Το μεσοθηλίωμα, το οποίο δεν είναι σ’ αυτή την έκταση που παρουσιάζεται από πλευράς συχνότητας –η χρόνια αποφρακτική πνευμονοπάθεια που παρουσιάζεται, έχει άλλες γενεσιουργές αιτίες- κατατάσσεται πλέον στα εργατικά νοσήματα και τυγχάνει της πολιτικής που προβλέπει η νομοθεσία. 
      Κλείνοντας, θα ήθελα να σας πω ότι είμαστε σ’ ένα πολύ καλό σημείο από πλευράς καταγραφής. Ως προς τη διαχείριση, όμως, και τη μεταφορά του αμιάντου ως τοξικό βιομηχανικό απόβλητο, εμείς ακόμα –και είναι ένα έλλειμμα αυτό της νομοθεσίας για όλα τα ταξικά βιομηχανικά απόβλητα- δεν έχουμε αποφασίσει πού θα τα πάμε και ποιος είναι ο χώρος υγειονομικής ταφής. Αναγκαζόμαστε να πληρώνουμε χρήματα, δισεκατομμύρια, για να τα πάμε πού; Να τα πάμε σε άλλους χώρους υγειονομικής ταφής. Στο εξωτερικό δεν είναι χαζοί –νομίζω- οι Γερμανοί και οι Σουηδοί να τα δέχονται. Εκεί έχουν μία πολύ σωστή διαχείριση, ενώ θα έπρεπε και εδώ στον τόπο μας να το έχουμε αποφασίσει, για να μην πληρώνουμε αυτό το υπερβολικό κόστος. 
      ΠΡΟΕΔΡΕΥΩΝ (Ιωάννης Τραγάκης): Τρίτη επίκαιρη ερώτηση είναι η με αριθμό 126/28-11-2006 του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με τη λειτουργία των σταθμών μέτρησης των ατμοσφαιρικών ρύπων στο λεκανοπέδιο κ.λπ. 
      Συγκεκριμένα η επίκαιρη ερώτηση του κυρίου συναδέλφου έχει ως εξής: 
      «Αναφέρεται ότι την Κυβέρνηση δεν την απασχολεί το πρόβλημα της ατμοσφαιρικής ρύπανσης, το οποίο πλήττει το Λεκανοπέδιο Αττικής. Οι δεκαεπτά σταθμοί μέτρησης των ατμοσφαιρικών ρύπων, σύμφωνα με έγγραφο της αρμόδιας υπηρεσίας του  Υ.ΠΕ.ΧΩ.Δ.Ε., η οποία έχει την ευθύνη της λειτουργίας των σταθμών αυτών, δεν έχουν εξασφαλίσει τις αναγκαίες και στοιχειώδεις πιστώσεις για τη λειτουργία τους, οι οποίες ανέρχονται στο ποσό  των 115.000 ευρώ. 
      Αυτό έχει ως αποτέλεσμα να μην έχουν γίνει οι εργασίες συντήρησης ή επισκευής στα όργανα μέτρησης, να λείπουν φίλτρα, ή ανταλλακτικά, ενώ όργανα τα οποία μετρούν τα πολύ μικρά σωματίδια Ρ.Μ. 25 είναι εκτός λειτουργίας. 
      Ειδικότερα, αναφέρεται ότι τα όργανα τα οποία τοποθετήθηκαν πριν από έξι χρόνια ουδέποτε συντηρήθηκαν, ενώ ο διαγωνισμός που προέβλεπε την αντικατάσταση των οργάνων, τη συμπλήρωση και αναβάθμιση του δικτύου ματαιώθηκε τον Ιανουάριο του 2006.
      Δεδομένου ότι η παρακολούθηση της ατμοσφαιρικής ρύπανσης υπαγορεύεται από το Κοινοτικό Δίκαιο και τις διεθνείς συμβάσεις, ενώ από την υφιστάμενη κατάσταση είναι εμφανής ο κίνδυνος του διασυρμού της χώρας μας για τη μη τήρησή τους ή την παροχή ανακριβών στοιχείων προς τους αρμόδιους οργανισμούς. 
      Ερωτώνται οι κ.κ. Υπουργοί:
       Ποια είναι η θέση του Υπουργείου Περιβάλλοντος Χωροταξίας και Δημοσίων Έργων για τις συνθήκες λειτουργίας των εν λόγω σταθμών; Γιατί δεν έχουν γίνει οι αναγκαίες συντηρήσεις, καθώς και η αναβάθμιση του δικτύου των σταθμών;
      Σε ποιες ενέργειες προτίθενται να προβούν για την άμεση χορήγηση των 115.000 ευρώ που απαιτούνται για τη συντήρηση, ώστε να διασφαλιστεί η ομαλή συνέχιση της λειτουργίας των σταθμών μέτρησης και να μην εκτεθεί η χώρα μας για παράβαση των κοινοτικών και διεθνών κανόνων τήρησης και προστασίας του περιβάλλοντος;”
      O Υφυπουργός Περιβάλλοντος Χωροταξίας και Δημοσίων Έργων κύριος Καλογιάννης έχει το λόγο για τρία λεπτά:
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Σχετικά με το θέμα του δικτύου μέτρησης των ατμοσφαιρικών ρύπων στο λεκανοπέδιο της Αττικής θα ήθελα να αναφέρω τα εξής: το έγγραφο του Υ.ΠΕ.ΧΩ.Δ.Ε. το οποίο αναφέρεται στο κείμενο της ερώτησης είναι το υπ’ αριθμόν 121237/30/10/2006 έγγραφο της διεύθυνσης ΕΑΡΘ του Υπουργείου και απευθύνεται στη διεύθυνση Οικονομικών Υπηρεσιών, προκειμένου να εξασφαλισθεί η πίστωση για τη λειτουργία του δικτύου των σταθμών μέτρησης της ρύπανσης για το έτος 2007. Δηλαδή το έγγραφο αυτό είναι ένα εσωτερικό έγγραφο από τη μία υπηρεσία προς την άλλη, προκειμένου να διασφαλιστεί εγκαίρως το ποσό των 115.000 ευρώ για τον προγραμματισμό της συνέχισης της ομαλής λειτουργίας των σταθμών της Αθήνας, επαναλαμβάνω για το έτος 2007.
      Θα δώσω ένα γενικότερο στοιχείο που αφορά στον οικονομικό προγραμματισμό του Υπουργείου για το συγκεκριμένο θέμα. Τον περασμένο Απρίλιο διαβιβάσαμε για έγκριση στο Υπουργείο Οικονομικών την πρότασή μας για το πρόγραμμα των δημοσίων επενδύσεων του 2006. Μεταξύ των έργων τα οποία προτείναμε είναι η «εφαρμογή ειδικού προγράμματος ελέγχου ρυπάνσεως στη μείζονα περιοχή Αθηνών» προϋπολογισμού 250.000 ευρώ. Μέχρι τον περασμένο μήνα το έργο αυτό έχει χρηματοδοτηθεί με 55.115 ευρώ και συνεχίζεται ομαλά η χρηματοδότησή του.
      Σε ό,τι αφορά τώρα στους αναλυτές που χρησιμοποιούνται για τον προσδιορισμό των ρύπων στην περιοχή της Αττικής συντηρούνται και βαθμονομούνται, σύμφωνα με όλους τους κανόνες της ορθής εργαστηριακής πρακτικής έτσι ώστε να εξασφαλίζεται πλήρως η αξιοπιστία των μετρήσεων.
      Στο πλαίσιο του Γ΄ Κοινοτικού Πλαισίου Στήριξης είχαμε προτείνει ως Υ.ΠΕ.ΧΩ.Δ.Ε. να ενταχθεί έργο για την αναβάθμιση και επέκταση του εθνικού δικτύου. Ο σχετικός διαγωνισμός με αριθμό διακήρυξης 238/2003 διενεργήθηκε από το Υπουργείο Ανάπτυξης και δεν προχώρησε για τεχνικούς λόγους. Οφείλω όμως να πω ότι το συγκεκριμένο έργο αφορούσε κυρίως τους σταθμούς της περιφέρειας και όχι της Αττικής. Αλλά σε κάθε περίπτωση θέλω να τονίσω ότι ως Υ.ΠΕ.ΧΩ.Δ.Ε. έχουμε προβλέψει και έχουμε συμπεριλάβει στις προτάσεις μας για τη νέα προγραμματική περίοδο, αντίστοιχο έργο. 
      Σε ό,τι αφορά το δίκτυο των σταθμών μέτρησης πρέπει να πούμε ότι αποτελείται από δεκαέξι σταθμούς. Χωροταξικά είναι κατανεμημένοι οι σταθμοί αυτοί σε όλο το λεκανοπέδιο. Καλύπτουν το κέντρο της Αθήνας, τα προάστια, βιομηχανικές περιοχές, ημιαστικές περιοχές και παράλληλα με τους συμβατικούς ρύπους, όπως είναι το μονοξείδιο του άνθρακα, οξείδια του αζώτου, όζον, κ.λπ., μετρώνται και οι συγκεντρώσεις των μικρών αιωρούμενων σωματιδίων των P.M.10 και του βενζολίου. Οι μετρήσεις των σταθμών αυτών είναι προσβάσιμες ανά πάσα στιγμή είτε μέσω τηλεφωνικού αριθμού –το 1448 δίνει καθημερινά στοιχεία για την ατμοσφαιρική ρύπανση- είτε μέσω της ιστοσελίδας του Υ.ΠΕ.ΧΩ.Δ.Ε., μέσω της ιστοσελίδας του Ευρωπαϊκού Οργανισμού Περιβάλλοντος και βεβαίως μέσω της ετήσιας έκθεσης του Υ.ΠΕ.ΧΩ.Δ.Ε., η οποία κατατίθεται αρμοδίως στους φορείς τοπικής αυτοδιοίκησης, πανεπιστήμια, ερευνητικά κέντρα, κ.λπ.. Επίσης, η ετήσια αυτή έκθεση είναι αμέσως διαθέσιμη μέσω της ιστοσελίδας του Υ.ΠΕ.ΧΩ.Δ.Ε..
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κύριος Κουβέλης έχει το λόγο για δύο λεπτά.
      ΦΩΤΗΣ ΚΟΥΒΕΛΗΣ: Κύριε Υφυπουργέ, υπάρχει ένα ζήτημα γιατί ματαιώθηκε ο διαγωνισμός, ο οποίος, όπως μας πληροφορείτε, είχε εξελιχθεί σε ένα καλό στάδιο. Γιατί ματαιώθηκε εν τέλει και δεν προέκυψαν τα αποτελέσματα που θέλατε να υπάρξουν και εσείς και εμείς, αλλά και οι ανάγκες του περιβάλλοντος;
      Η ματαίωση αυτού του διαγωνισμού, εκ των πραγμάτων, θέτει ένα ζήτημα: ότι έχουμε μια καθυστέρηση η οποία δεν είναι επ’ ωφελεία του σκοπουμένου αποτελέσματος. Πού είναι η μέτρηση, άρα η λήψη μέτρων για την προστασία του περιβάλλοντος; 
	Επίσης, κύριε Υφυπουργέ, αναφέρετε ότι τα όργανα που έχουν τοποθετηθεί πριν από έξι χρόνια στους σταθμούς μέτρησης δεν έχουν αναβαθμιστεί και δεν έχουν συντηρηθεί κατάλληλα. Και όπως αντιλαμβάνεστε, πρόκειται για ένα εξαιρετικά σημαντικό ζήτημα. 
      Δεν αρκεί να υπάρχει στο διαδίκτυο η δυνατότητα των πληροφοριών. Εκείνο το οποίο χρειάζεται είναι, οι πληροφορίες να είναι ακριβείς και η ακρίβεια των πληροφοριών είναι αναμφισβήτητα ένα χρήσιμο στοιχείο, προκειμένου να λαμβάνονται κάθε φορά εκείνα τα μέτρα που έχουν σχέση με την αντιμετώπιση των ρύπων. 
	Το ζήτημα καθίσταται πολύ σημαντικότερο, όταν μιλάμε για το πολύπαθο λεκανοπέδιο της Αττικής και για την πλέον πολύπαθη πρωτεύουσα, την Αθήνα. Ο εξοπλισμός αυτών των σταθμών με τα κατάλληλα όργανα, η συντήρηση των οργάνων πρέπει να βρεθούν στο κέντρο της προσοχής και του ενδιαφέροντος του Υπουργείου. Διότι δεν είναι ένα τεχνικό ζήτημα. Αντιλαμβάνεστε ότι είναι ένα θέμα και ένα μέγεθος που αφορά σ’ ένα τεράστιο πρόβλημα, όπως είναι αυτό των ρύπων και η επιβάρυνση που προκαλείται από τους ρύπους στην Αθήνα και στην ευρύτερη περιοχή. 
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
	Ορίστε, κύριε Υφυπουργέ, έχετε το λόγο για δύο λεπτά. 
	ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος Χωροταξίας και Δημοσίων Έργων): Ευχαριστώ, κύριε Πρόεδρε. 
	Κατ’ αρχάς, επιτρέψτε μου να διαβεβαιώσω, κύριε συνάδελφε εσάς και το Σώμα, βεβαίως, ότι οι μετρήσεις που γίνονται από το Υ.ΠΕ.ΧΩ.Δ.Ε. είναι απολύτως αξιόπιστες. Ο διαγωνισμός στον οποίο αναφέρεται και το κείμενο της ερώτησης, έχει διενεργηθεί από το Υπουργείο Ανάπτυξης. Αυτό το οποίο μπορώ να πω είναι ότι επειδή υπήρξαν μεγάλες καθυστερήσεις, είχε δοθεί κάποια προσφορά, η οποία τελικώς εκτιμήθηκε από την αρμόδια επιτροπή ότι δεν ανταποκρινόταν στις προδιαγραφές που είχαν τεθεί τότε. 
	Πρέπει, όμως, να πω ότι μέσω του Γ΄ Κοινοτικού Πλαισίου Στήριξης, ως Υ.ΠΕ.ΧΩ.Δ.Ε. έχουμε σε εξέλιξη διαγωνισμούς, οι οποίοι αφορούν στην προμήθεια νέων δειγματοληπτών και οργάνων, που θα ενισχύσουν το δίκτυο των Αθηνών. 
	Σε ό,τι αφορά τον έγκαιρο προγραμματισμό για την επόμενη χρονιά, επίσης, μπορώ να διαβεβαιώσω το Σώμα ότι προχωράει πολύ καλά. Είμαστε σε απόλυτη συνεργασία με το Υπουργείο Οικονομικών. Θα υπάρξει η χρηματοδότηση. Συνεπώς, δεν τίθεται κάποιο θέμα σ’ αυτό το σημείο. 
	Επιτρέψτε μου, επίσης, να πω ότι μέσω του Γ΄ Επιχειρησιακού Προγράμματος το Υ.ΠΕ.ΧΩ.Δ.Ε. έχει εκπονήσει ένα επιχειρησιακό σχέδιο για την αντιμετώπιση της ατμοσφαιρικής ρύπανσης στην Αττική. Το έχουμε έτοιμο. Έχουμε τις προτάσεις που εκτιμούμε ότι σε πολύ σύντομο χρονικό διάστημα θα δώσουμε στη διαβούλευση, για να προχωρήσουμε στα αναγκαία μέτρα εφαρμογής. 
	Τέλος, επιτρέψτε μου να πω ότι σε ολόκληρη την Ευρωπαϊκή Ένωση γίνεται σήμερα μια πολύ μεγάλη συζήτηση σε ό,τι αφορά την ποιότητα του αέρα. Στα τελευταία τρία συμβούλια Υπουργών Περιβάλλοντος στην Ευρωπαϊκή Ένωση είχαμε τη δυνατότητα να συζητήσουμε και να συνδιαμορφώσουμε τη νέα θεματική στρατηγική για τον ατμοσφαιρικό αέρα και τη νέα οδηγία, που θέτει πολύ αυστηρότερα όρια σε ό,τι αφορά τα αιωρούμενα σωματίδια, κυρίως τα PM 2,5 με διάμετρο 2,5 μικρά για τα οποία μέχρι σήμερα δεν υπήρχε αξιολόγηση. 
      Τα προτεινόμενα όρια για το 2010 είναι 25 μικρογραμμάρια ανά κυβικό μέτρο, τα οποία θα γίνουν δεσμευτικά για το 2015 όπως συμφωνήσαμε στο τελευταίο συμβούλιο. Είναι πολύ σχετικό ένα κείμενο, το οποίο έχω δημοσιεύσει στο τελευταίο δελτίο του Τεχνικού Επιμελητηρίου πάνω στο θέμα, το οποίο θα σας το δώσω για περισσότερη ενημέρωση, κύριε συνάδελφε. 
	Ευχαριστώ, κύριε Πρόεδρε. 
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
      Επίκαιρες ερωτήσεις δεύτερου κύκλου:
	Θα προταχθεί τώρα η τρίτη επίκαιρη ερώτηση με αριθμό 118/28-11-2006 του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Απασχόλησης και Κοινωνικής Προστασίας, σχετικά με το πρόσφατο εργατικό ατύχημα στο διυλιστήριο των «ΕΛ.ΠΕ.-ΠΕΤΡΟΛΑ», τη στελέχωση της Επιθεώρησης Εργασίας της Ελευσίνας με το αναγκαίο προσωπικό κ.λπ..
	Συγκεκριμένα η επίκαιρη ερώτηση του κυρίου συναδέλφου έχει ως εξής: 
	«Δυσάρεστες μνήμες ζωντάνεψαν στην Ελευσίνα την Παρασκευή  17 Νοεμβρίου 2006, όταν αλλοδαπός εργάτης τραυματίστηκε βαρύτατα και δύο συνάδελφοί του ελαφρύτερα, στο διυλιστήριο των «ΕΛ.ΠΕ.-ΠΕΤΡΟΛΑ», όπου το 1992 δεκαπέντε εργάτες έχασαν τη ζωή τους από έκρηξη. Παρόμοιο ατύχημα συνέβη στην «ΤΙΤΑΝ» τον περασμένο Μάιο με δύο νεκρούς, ενώ ανάλογο συμβάν με αυτό της 17ης Νοέμβρη έγινε στις εγκαταστάσεις των ΕΛ.ΠΕ. στη Νέα Πέραμο, πριν από ένα χρόνο. 
Αιτία ήταν η ανάθεση εκτέλεσης εργασιών σε υπεργολάβους, χωρίς την τήρηση στοιχειωδών κανόνων ασφαλείας, με ανειδίκευτο προσωπικό αποτελούμενο από χαμηλοαμειβόμενους μετανάστες. Επίσης, αιτία αποτελούν οι ασκούμενες και από την προηγούμενη και από τη σημερινή Κυβέρνηση πολιτικές ανατροπής των εργασιακών σχέσεων και του συμβατικού οκταώρου.
        Παρά την ύπαρξη στα ΕΛ.ΠΕ. ΕΣΥΠΠ, συγκεκριμένη κάθε φορά εκτίμηση επαγγελματικού κινδύνου για συγκεκριμένο έργο δεν γίνεται. Σημειωτέον ότι στην Επιθεώρηση Εργασίας Ελευσίνας, που καλείται να ελέγξει περισσότερες από τρεις χιλιάδες μικρές και μεγάλες μονάδες, παραμένουν κενές τριάντα τρεις από τις πενήντα προβλεπόμενες οργανικές θέσεις. Παρά τις υποσχέσεις που δόθηκαν επανειλημμένα από το Υπουργείο Απασχόλησης, ουδεμία πρόοδος υπήρξε.
        Με βάση όλα τα παραπάνω ερωτάται ο κύριος Υπουργός:
        Ποια μέτρα θα λάβει για την άμεση στελέχωση της Επιθεώρησης Εργασίας της Ελευσίνας με το αναγκαίο προσωπικό και την εφαρμογή συχνών ελέγχων, για την επιβολή των μέτρων υγιεινής και ασφάλειας από τις βιομηχανίες; Υπήρξε εκτίμηση επαγγελματικού κινδύνου για το συγκεκριμένο έργο;
        Με ποιες νομοθετικές πρωτοβουλίες θα υποχρεωθεί ο κύριος ανάδοχος του έργου για την ανάληψη ευθύνης συνολικά για τα εκτελούμενα έργα και από υπεργολάβους;».
        Το λόγο έχει ο Υφυπουργός Απασχόλησης και Κοινωνικής Προστασίας, κ. Γεράσιμος Γιακουμάτος για τρία λεπτά.
        ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Ευχαριστώ, κύριε Πρόεδρε.
        Πρέπει να ξέρει ο κ. Λεβέντης, ο Βουλευτής του Συνασπισμού, ότι οι υποσχέσεις που δίνει το Υπουργείο Απασχόλησης τηρούνται κατά γράμμα. 
        Και γνωρίζετε το νομοσχέδιο για το μίνι ασφαλιστικό, που ψηφίζεται στην Ολομέλεια την ερχόμενη Τρίτη, κύριε Λεβέντη. Και ξέρετε πολύ καλά ότι στο άρθρο 68 έχουμε αναφορά και για το Σ.ΕΠ.Ε., όπου δίνουμε τη δυνατότητα σε υπαλλήλους του Υπουργείου Απασχόλησης και Κοινωνικής Προστασίας να μπορούν να πηγαίνουν στο Σ.ΕΠ.Ε., στην Επιθεώρηση Εργασίας. Δίνουμε επίσης τη δυνατότητα μετατάξεων σε ειδικούς κλάδους θετικών επιστημών, ειδικότητας φυσικών και τεχνολογικών εφαρμογών, ειδικότητας ναυπηγών και μηχανολόγων. Έτσι, εμπλουτίζουμε το Σ.ΕΠ.Ε. για να μπορέσει πράγματι να γίνει ένας κατ’ εξοχήν ελεγκτικός μηχανισμός του Υπουργείου μας και να αντιμετωπίσει κατά τον καλύτερο τρόπο τα θέματα υγείας και ασφάλισης των εργαζομένων. Αυτό έχουμε θέσει σαν στόχο και γι’ αυτό βελτιώνουμε συνέχεια τις συνθήκες στο Σ.ΕΠ.Ε.. 
        Όσον αφορά τις θέσεις, σας ενημερώνω ότι λόγω των δημοτικών εκλογών δεν θέλαμε να κάνουμε χρήση των προγραμμάτων «STAGE» -ήταν θέμα πολιτικής ηθικής- γι’ αυτό και δεν τοποθετήσαμε κανέναν. Τώρα όμως ξεκινάει και η στελέχωση του Σ.ΕΠ.Ε. με τετρακόσια σαράντα άτομα από τα προγράμματα «STAGE». 
        Όσον αφορά την εταιρεία ΕΛ.ΠΕ., οι επιθεωρητές της αρμόδιας υπηρεσίας του Σ.ΕΠ.Ε. στην Ελευσίνα και του Π.Ε.Κ. Δυτικής Αττικής και Πελοποννήσου έχουν διενεργήσει από το 2003 μέχρι σήμερα εξήντα δύο ελέγχους κι έχουν επιβληθεί πρόστιμα. Το συγκεκριμένο ατύχημα συνέβη στις 17 Νοεμβρίου σε εργαζόμενο τεχνικής εταιρείας, που είχε αναλάβει εργολαβία εντός των ΕΛ.ΠΕ.. Τα μέτρα είχαν ληφθεί. Υπέστη όμως τραυματισμό. Είχαν απομακρυνθεί με τον καθαρισμό που είχε προηγηθεί τα τοξικά αέρια, υπήρχε εκτίμηση επαγγελματικού κινδύνου της εταιρείας ΕΛ.ΠΕ., καθώς και του εργολάβου. Όμως, το ατύχημα συνέβη. Γι’ αυτό, η εταιρεία έχει σταματήσει να λειτουργεί με εντολή του Σ.ΕΠ.Ε., διερευνάται και γίνεται Ε.Δ.Ε. και τα αποτελέσματα θα τα έχετε οσονούπω την ερχόμενη εβδομάδα. Δεν μένει κανείς ατιμώρητος όποια λάθη και αν προκύψουν. Οι έλεγχοι είναι αυστηρότατοι και συστηματικότατοι, κύριε Λεβέντη.
        ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
        Κύριε Λεβέντη, έχετε το λόγο για δύο λεπτά.
        ΑΘΑΝΑΣΙΟΣ ΛΕΒΕΝΤΗΣ:  Ευχαριστώ πολύ, κύριε Πρόεδρε. 
        Κύριε Υπουργέ, με εκπλήσσετε. Είπατε εδώ πέρα για το συγκεκριμένο, ότι είχαν ληφθεί τα μέτρα, είχε γίνει εκτίμηση επαγγελματικού κινδύνου, όμως το ατύχημα συνέβη. Γιατί; Τι ήταν; Θεία τιμωρία; Γιατί συνέβη το ατύχημα;
        Συνέβη, κύριε Υπουργέ –το ξέρετε πολύ καλά- διότι δεν λαμβάνονται τα σωστά μέτρα και χρησιμοποιούνται άνθρωποι ανειδίκευτοι, χαμηλά αμειβόμενοι, εντατικά εργαζόμενοι, άνθρωποι αλλοδαποί, οι οποίοι δεν γνωρίζουν αυτές τις συγκεκριμένες δουλειές. Αυτές είναι εντελώς εξειδικευμένες δουλειές. Δεν μπορεί να πηγαίνουν να σκαλίζουν αυτά τα μηχανήματα άνθρωποι που δεν τα ξέρουν. Το αποτέλεσμα ήταν αυτό: τραυματίστηκε βαρύτατα ο εργάτης, καθώς επίσης και άλλοι δύο.
     Κύριε Υπουργέ, προχθές συνέβη στη Θεσσαλονίκη. Και σας το λέω αυτό για να μην πείτε ότι ενδιαφέρομαι μόνο για την περιοχή μου, όπως με κατηγορήσατε σε μια προηγούμενη ερώτησή μου. Στη Θεσσαλονίκη συνέβη μια έκρηξη. Γιατί συνέβη; Πάλι κάτι στραβό έγινε εκεί. Εδώ στα ΕΛ.ΠΕ. πριν ένα χρόνο συνέβη παρόμοιο ατύχημα με σοβαρούς τραυματίες. Επίσης, πριν από λίγους μήνες συνέβη ατύχημα στον «ΤΙΤΑΝ» με δύο νεκρούς. Τι συμβαίνει; 
     Οι ελεγκτικοί μηχανισμοί θα μου επιτρέψετε να πω ότι δεν λειτουργούν σωστά πρώτον, γιατί δεν υπάρχει το ανάλογο προσωπικό και δεύτερον, γιατί αυτό το προσωπικό δεν ανταποκρίνεται όπως θα έπρεπε. Δεν ξέρω ποιοι μυστηριώδεις μηχανισμοί είναι αυτοί που λειτουργούν, κύριε Υπουργέ, και τα βρίσκουν όλα ωραία και καλά. Γιατί και όταν έγινε η μεγάλη έκρηξη στην «ΠΕΤΡΟΛΑ» με τους δεκαπέντε νεκρούς που εξαερωθήκαν κυριολεκτικά, είχε γίνει έλεγχος την παραπροηγούμενη μέρα και είχαν βρεθεί όλα σωστά. Και στον «ΤΙΤΑΝ» συνέβη το ίδιο. Επομένως, κάτι στραβό συμβαίνει στο βασίλειο της Δανιμαρκείας. Και θα έλεγα ότι υπάρχουν σοβαρότατες ευθύνες του Υπουργείου, το οποίο δεν εκτιμά και δεν παρεμβαίνει για να προστατευθούν όλοι αυτοί οι εργαζόμενοι. 
     Το πρώτο και κύριο, δεν μπορεί να χρησιμοποιούμαι συνεχώς υπεργολάβους με ανειδίκευτο προσωπικό να κάνουν αυτές τις δουλειές. Στον όμιλο των ΕΛ.ΠΕ. προσετέθη και ο όμιλος Λάτση, όπως ξέρουμε όλοι, τα τελευταία χρόνια. Και καταγγέλλεται από τη Θεσσαλονίκη ότι αφότου έγινε αυτή η σύμπραξη τα ατυχήματα έχουν αυξηθεί κατακόρυφα. Επομένως, υπάρχουν ευθύνες.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι εννιά μαθητές και μαθήτριες και δύο συνοδοί καθηγητές από το 3ο Επαγγελματικό Λύκειο Πειραιά.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, θα ήθελα να σας ανακοινώσω ότι ο συνάδελφος κ. Κυριάκος Μητσοτάκης ζητεί άδεια ολιγοήμερης απουσίας του στο εξωτερικό.
      Η Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. 
      Ο κύριος Υφυπουργός έχει το λόγο για δύο λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε καθηγητά, κύριε Λεβέντη, το «γιατί» το λέει η λέξη: συνέβη ατύχημα. Εάν μπορούσαμε πραγματικά να προλάβουμε και να αντιμετωπίσουμε, να εξαλείψουμε τα ατυχήματα, αυτή η πατέντα θα ήταν για βραβείο νόμπελ.
      ΑΘΑΝΑΣΙΟΣ ΛΕΒΕΝΤΗΣ: Την αιτία…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι ατύχημα. 
      Εν πάση περιπτώσει πρέπει να ξέρετε ότι στις εργασίες ηλεκτροσυγκόλλησης που ήταν να γίνουν στα πέλματα ενός αγωγού και μετρήσεις έγιναν και περιμετρικά και καινούργιες και βρήκαμε μηδενική ένδειξη παρουσίας αερίων. Κάπου εκείνη την ώρα, κάτι έγινε και συνέβη η έκρηξη. 
      Το θέμα δεν είναι αν θα προλάβουμε. Το θέμα είναι εμείς τι κάναμε. Ελέγξαμε προληπτικά και ζητήθηκε από την επιχείρηση αμέσως μετά να προσκομίσει για έλεγχο τις καταστάσεις προσωπικού, τα προγράμματα εργασίας, τις άδειες εργασίας αλλοδαπών, τις ατομικές συμβάσεις εργασίας. Έχουμε προσωρινή παύση των εργασιών αυτής της εταιρείας. 
      Άρα, θα πρέπει να ξέρετε ότι ο έλεγχος είναι βαθύς και λεπτομερής. Πρέπει να ξέρετε ότι κάνουμε ό,τι είναι δυνατόν. Έχουμε μειώσει και περιορίσει τα ατυχήματα. Κανείς δεν επιχαίρει. Δίνεται μάχη σκληρή. 
      Λέτε: «ποιοι μυστηριώδεις μηχανισμοί». Μυστηριώδη μυαλά υπάρχουν, κύριε Λεβέντη, πολύ μυστηριώδη μυαλά, Πουαρό, που ψάχνουν να βρουν ιστορίες για αγρίους. Αυτό δεν έχει καμία σχέση με το Σ.ΕΠ.Ε.. 
      Το Σ.ΕΠ.Ε. κάνει όσο το δυνατόν καλύτερα τη δουλειά του, αντιμετωπίζει τα προβλήματα όσο μπορεί καλύτερα, προσπαθεί να εξασφαλίσει την ποιότητα ζωής στους εργαζόμενους. Από εκεί και πέρα, ένα είναι σίγουρο: Ότι είκοσι ολόκληρα χρόνια υπήρχε ένα κενό. Έφυγε το Σ.ΕΠ.Ε. από το Υπουργείο Απασχόλησης πήγε στην τοπική αυτοδιοίκηση, ξαναήρθε. Το παραλάβαμε διαλυμένο με τριακόσιους εξήντα επτά εργαζόμενους. Το αναβαθμίζουμε συνεχώς. Όπως ανέφερε προηγουμένως ο κ. Σκυλλάκος για τον αμίαντο, για πρώτη φορά στη χώρα μας έγινε εθνική επιτροπή για τον αμίαντο με ξένους καθηγητές, με τους καλύτερους εδώ καθηγητές και μπορούμε να αντιμετωπίσουμε τα πάντα.
      Όμως, θαύματα στην πολιτική δεν γίνονται. Προσπαθήσαμε και μειώσαμε τα θανατηφόρα ατυχήματα και καταβάλουμε αυτήν την προσπάθεια καθημερινά. Το νομοσχέδιο που είναι στη Βουλή τώρα έχει πέντε άρθρα για το Σ.ΕΠ.Ε. και έρχεται εργασιακό νομοσχέδιο οσονούπω στις γιορτές, πάλι με θέματα του Σ.ΕΠ.Ε.. Θα κάνουμε έναν ισχυρό μηχανισμό ελέγχου στην αγορά εργασίας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, τον κύριο Υπουργό.
      Η δεύτερη με αριθμό 123/28.11.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Εμπορικής Ναυτιλίας, σχετικά με την μετατροπή της ναυπηγοεπισκευαστικής ζώνης της Κέρκυρας σε μαρίνα για πολυτελή σκάφη κ.λπ., διαγράφεται λόγω κωλύματος του κυρίου Υπουργού.
      Θα συζητηθεί η τέταρτη με αριθμό 116/28.11.2006 επίκαιρη ερώτηση του Ανεξάρτητου Βουλευτή κ. Πέτρου Μαντούβαλου προς την Υπουργό Εθνικής Παιδείας και Θρησκευμάτων, σχετικά με τα προβλήματα εκπαίδευσης των κωφών και βαρήκοων μαθητών και φοιτητών κ.λπ..
      Η επίκαιρη ερώτηση του κ. Μαντούβαλου έχει ως εξής:
      «Οι κωφοί και βαρήκοοι μαθητές διεκδικούν ένα καλύτερο επίπεδο εκπαίδευσης σε όλες τις βαθμίδες.
      Αποτελεί ύψιστη υποχρέωση για την πολιτεία να εξασφαλίζει συνθήκες εκπαίδευσης για αυτούς τους συνανθρώπους μας, προκειμένου να ασκήσουν τα δικαιώματά τους και να διεκδικήσουν ένα καλύτερο αύριο για τους ίδιους και τις οικογένειές τους.
      Δυστυχώς υπάρχει πλήθος προβλημάτων που αναζητούν τη λύση τους εδώ και πάρα πολλά χρόνια με αποτέλεσμα οι κωφοί και βαρήκοοι μαθητές αλλά και φοιτητές να αισθάνονται αδικημένοι και περιθωριοποιημένοι.
      Κατόπιν των ανωτέρω ερωτάται ο κύριος Υπουργός:
      1. Εάν προτίθεται άμεσα να στελεχώσει όλα τα ειδικά σχολεία με καθηγητές και δασκάλους γνώστες της ελληνικής νοηματικής γλώσσας.
      2. Εάν προτίθεται να αναμορφώσει το πρόγραμμα εκμάθησης ξένων γλωσσών για τους κωφούς και βαρήκοους μαθητές του γυμνασίου και του λυκείου. Είναι χαρακτηριστικό ότι μέχρι σήμερα οι κωφοί και βαρήκοοι μαθητές έχουν το ίδιο βιβλίο αγγλικών από την Α΄ γυμνασίου μέχρι την αποφοίτησή τους από το λύκειο.
      3. Εάν προτίθεται να αναβαθμίσει τις συνθήκες πρόσβασης των κωφών και βαρήκοων φοιτητών στις πανεπιστημιακές σχολές, διαμορφώνοντας τις υποδομές για να υπάρχουν υπηρεσίες διερμηνείας για τις ανάγκες εκπαίδευσής τους στα Α.Ε.Ι. και στα Τ.Ε.Ι.».
      Ορίστε, κύριε Υφυπουργέ, έχετε το λόγο για τρία λεπτά.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, σήμερα, δυο μέρες πριν απ΄την παγκόσμια ημέρα την αφιερωμένη στα άτομα με ειδικές ανάγκες, η πολιτική ηγεσία του Υπουργείου Παιδείας, δι’ εμού, απαντά σε αυτή την ερώτηση και θεωρεί το ενδιαφέρον του συντοπίτη μου Βουλευτή πολύ λογικό, δίκαιο, θεμιτό και ζητώ συγνώμη, κύριε συνάδελφε, για την αναβολή που πήρε η συζήτηση αυτής της πολύ ενδιαφέρουσας επίκαιρης ερώτησης. Είδατε, όμως, ότι οδήγησε στο να συζητάμε το θέμα σήμερα την προπαραμονή της ημέρας που σε όλα τα επίπεδα του δημόσιου βίου της χώρας οι πάντες θα δηλώνουν το ενδιαφέρον τους για τα άτομα με ειδικές ανάγκες. Και το Υπουργείο Παιδείας, με τις απαντήσεις που θέλω να σας δώσω, δηλώνει και από του Βήματος της Βουλής, κύριε Πρόεδρε, το ενδιαφέρον της πολιτείας για την εκπαίδευση των ατόμων με ειδικές ανάγκες. 
      Είμαστε, λοιπόν, υπερήφανοι κύριε συνάδελφε –αυτή είναι η απάντησή μας- ότι για όλα τα άτομα με ειδικές ανάγκες το ενδιαφέρον μας σ’ αυτά τα χρόνια που κυβερνάει η Κυβέρνηση Καραμανλή είναι αδιάπτωτο. Είμαστε υπερήφανοι, γιατί με τις παράλληλες στηρίξεις, γιατί με τα ειδικά τμήματα ένταξης προσφέραμε όχι μόνον στους κωφούς και βαρήκοους, αλλά σε όλους εκείνους που πρέπει να δέχονται, όπως σας είπα, το ιδιαίτερο και αμέριστο και συνεχές ενδιαφέρον της πολιτείας, εξασφαλίσαμε συνθήκες εκπαίδευσης οι οποίες δεν έχουν να κάνουν σε τίποτα με ό,τι είχε αφιερωθεί και ό,τι είχε αποδοθεί από την πολιτεία ως εκπαιδευτικό έργο υπέρ των σχολικών μονάδων ειδικής αγωγής τα προηγούμενα χρόνια. 
      Θα ήθελα, λοιπόν, επιμέρους στα ερωτήματα που απευθύνετε στο Υπουργείο Παιδείας, να πω τα εξής: Θα πρέπει να ξέρετε ότι σαράντα τρεις μονάδες σήμερα, είκοσι επτά πρωτοβάθμιας και δεκαέξι δευτεροβάθμιας, δέχονται, όπως με πληροφόρησε η διεύθυνση ειδικής αγωγής, στα τμήματα ένταξης, κωφούς και βαρήκοους μαθητές και μάλιστα παιδιά με κοχλιακά εμφυτεύματα, που είναι η τρίτη κατηγορία για την οποία βλέπω το ενδιαφέρον σας και το θεωρώ –είπα- πολύ σημαντικό.
      Όσον αφορά ένα προς ένα τα ερωτήματα: Πρώτα-πρώτα, βάσει του ν. 2817/2000, όντως έχει οριστεί η γλώσσα κωφών και βαρήκοων η ελληνική νοηματική, ενώ είναι απαραίτητο προσόν για την τοποθέτηση εκπαιδευτικού και ειδικού εκπαιδευτικού προσωπικού στις μονάδες ειδικής αγωγής να υπάρχει διαπιστωμένη η γνώση, κύριε συνάδελφε, της νοηματικής.
      Απηύθυνα το ερώτημά σας και στο Παιδαγωγικό Ινστιτούτο, που είναι ο επίσημος σύμβουλος της Κυβέρνησης και έχει ένα θαυμάσιο τμήμα στελεχωμένο με επιστήμονες ειδικής αγωγής. Με πληροφόρησε ότι το πρόβλημα δεν είναι πριν από κάθε πρόσληψη είτε μονίμου προσωπικού, είτε ειδικού προσωπικού, αναπληρωματικού να ζητάμε εμείς ένα πτυχίο ή ένα πιστοποιητικό ειδικής γνώσης στη γλώσσα αυτή, αλλά να θεσμοθετηθεί και να υλοποιηθεί από  κυβερνητικής πλευράς.
Να ξέρετε ότι εφόσον το εισηγείται το Παιδαγωγικό Ινστιτούτο -σας το δηλώνω σήμερα για να ενημερώσετε και τους ενδιαφερόμενους- εμείς θα το κάνουμε. Θα συστήσουμε ένα τμήμα στο τμήμα που έχουμε ήδη στο Υπουργείο Παιδείας για την πιστοποίηση της γνώσης των ξένων γλωσσών, ένα τμήμα που θα πιστοποιεί τη νοηματική γλώσσα από πλευράς γνώσης εκείνων που πρέπει να την κατέχουν για να μπορούν να διδάξουν τα παιδιά μας, έτσι ώστε να μην έχουμε προβλήματα σε κανένα επίπεδο του ειδικού προσωπικού στα ειδικά σχολεία από πλευράς γνώσεως της νοηματικής. 
	Όσο για τη διδασκαλία των ξένων γλωσσών, γνωρίζετε ότι όσοι προσλαμβάνονται για να διδάξουν την ξένη γλώσσα στα βαρήκοα και κωφά παιδιά υποχρεούνται σύμφωνα με το νόμο να γνωρίζουν την ελληνική νοηματική. Δεν υποχρεούνται να γνωρίζουν την αγγλική νοηματική. 
      Υπάρχουν λόγοι που στα στενά πλαίσια αυτής της ερώτησης δεν μπορώ να σας απαντήσω, όμως το Παιδαγωγικό Ινστιτούτο μας ενημέρωσε ότι όσον αφορά τα βιβλία, ήδη μπορείτε να δείτε ένα πρόπλασμα της όλης νέας δουλειάς που έχει γίνει ώστε να μην υπάρχει μόνο ένα βοήθημα και η οποία έχει ήδη αναρτηθεί στην ιστοσελίδα του Υπουργείου Παιδείας και του Παιδαγωγικού Ινστιτούτου και απευθύνεται ως συγκεκριμένο συνολικό εκπαιδευτικό «πακέτο» στα παιδιά που είναι βαρήκοα και κωφά. 
	Στη δευτερολογία μου θα απαντήσω και στα άλλα δύο ερωτήματα.
	ΠΡΟΕΔΡΕΥΩΝ (Ιωάννης Τραγάκης): Είχατε άνεση χρόνου, κύριε Υπουργέ, διότι η ερώτηση ήταν πραγματικά πολύ ενδιαφέρουσα. Νομίζω ότι ενδιαφέρει όλους τους συναδέλφους και ειδικά η σύνδεσή της με τη σημερινή ημέρα ήταν μοναδική.
	Κύριε Μαντούβαλε, έχετε το λόγο και συγχαρητήρια για την ερώτηση.
	ΠΕΤΡΟΣ ΜΑΝΤΟΥΒΑΛΟΣ: Δεν ξέρω, κύριε Υπουργέ, αν ήταν σημαντική ή ενδιαφέρουσα η ερώτησή μου, αλλά είναι ιδιαίτερα σημαντική, προσεκτική και πλήρης η απάντηση που ήδη δώσατε σε μένα, αλλά και τα πολλά, σημαντικά και ευδιάκριτα βήματα και οι ουσιαστικές παρεμβάσεις που έχουν γίνει στο χώρο της παιδείας από την Κυβέρνησή μας, την Κυβέρνηση Καραμανλή και ιδιαίτερα η ευαισθησία στο χώρο της παιδείας την οποία πολύ καλά γνωρίζω. Είναι χαρά και τιμή δική μου που εσείς ως συντοπίτης μου Βουλευτής μου απαντάτε.
	Βέβαια, κύριε Πρόεδρε, είναι πολύ σημαντικό το γεγονός ότι αυτήν την ημέρα είχαμε συζητήσει με τον κ. Καλό να γίνει η μετάθεση της ερώτησης. Ήταν με πρωτοβουλία του κ. Καλού και αποδεικνύεται ότι ήταν σοφή η πρωτοβουλία αυτή και πολύ ενδιαφέρουσα, γι’ αυτό και με χαρά μου τη δέχθηκα. 
	Είναι βεβαίως ύψιστη υποχρέωση της πολιτείας να δημιουργεί και να εξασφαλίζει τις προϋποθέσεις και τις συνθήκες εκπαίδευσης στους κωφούς και στους βαρήκοους μαθητές. Παρακολουθώ αυτόν το χώρο από προσωπικό ενδιαφέρον, κύριε Υπουργέ, διότι γνωρίζετε ότι έχω αδελφό κωφό και μητέρα εκπαιδευτικό στο σύστημα της ειδικής εκπαίδευσης και παρακολουθώ τα βήματα αυτά. Αυτές οι επίκαιρες ερωτήσεις και των υπολοίπων συναδέλφων στον κάθε Υπουργό και στην Κυβέρνηση, μας δίνουν τη δυνατότητα και να συνεννοούμεθα καλύτερα και να κάνουμε βήματα μπροστά, αλλά και να ενημερώνεται ο κόσμος για τέτοια ειδικά θέματα. Γίνεται προσπάθεια να λύνονται τα προβλήματα που κάθε φορά καταγράφονται.
	Το θέμα στην πρωτοβάθμια εκπαίδευση είναι περισσότερο της κατοχύρωσης, όπως είπα, της νοηματικής γλώσσας και ιδιαίτερα της στελέχωσης των σχολείων όσο πιο γρήγορα γίνεται. Αυτό το πράγμα γίνεται. Νομίζω ότι αρκετά προβλήματα έχουν λυθεί. 
      Στη δευτεροβάθμια εκπαίδευση αυτό που εγώ έχω παρατηρήσει και μου έχουν πει γενικότερα καθηγητές, παρά το γεγονός ότι είναι πολύ ευχαριστημένοι, είναι καμία φορά η καθυστέρηση τοποθέτησης καθηγητών στα ειδικά γυμνάσια και λύκεια. Αυτό το θέμα νομίζω ότι αυτήν τη χρονιά πήγε πολύ καλύτερα. 
      Επίσης, υπάρχει το θέμα ότι ένα βιβλίο αγγλικών που διδάσκεται στην πρώτη γυμνασίου το έχουν μέχρι και την τελευταία τάξη του λυκείου. Αυτό μπορεί να φανεί και να τελειώνει αμέσως.
	Τελειώνοντας, κύριε Πρόεδρε, σας ευχαριστώ για τον παραπάνω χρόνο που μου δώσατε, αλλά βλέπετε ότι είναι σύστοιχη η πορεία μας και σ’ αυτόν τον τομέα, οπότε δεν χρειάζεται να τοποθετηθώ περισσότερο. Σας λέω μόνο ότι στην τριτοβάθμια εκπαίδευση υπάρχει αυτή η έλλειψη διερμηνέων που γνωρίζουν τη νοηματική γλώσσα κι έτσι παρατηρήθηκε, πολλοί φοιτητές που είναι στην τριτοβάθμια εκπαίδευση ή στα Τ.Ε.Ι. ακόμα και να εγκαταλείπουν τις σπουδές τους λόγω αυτής της αδυναμίας να έχουν καθηγητές που να μπορούν να τους βοηθούν. Βεβαίως το πανεπιστημιακό προσωπικό και οι καθηγητές τους βοηθούν πάρα πολύ, όμως διερμηνείς της νοηματικής ενδεχομένως θα ήταν ενδιαφέρον να συνεχίσουν να υπάρχουν και να υπάρχουν πολύ περισσότεροι. 
      Βήματα γίνονται πολλά. Η σωστή κατεύθυνση είναι δεδομένη, άρα είναι δεδομένο ότι θα λύνονται ακόμα περισσότερο τα προβλήματα των ανθρώπων που γιορτάζουν σήμερα. Γιορτάζουν μία αδυναμία τους, αδυναμία στην οποία η πολιτεία οφείλει και πρέπει να είναι αρωγός, να είναι κοντά τους, όπως και είναι μ’ αυτήν την Κυβέρνηση.
	Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Εθνικής Παιδείας και Θρησκευμάτων, κ. Γεώργιος Καλός.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα ήθελα με την ευκαιρία αυτή, κύριε συνάδελφε, να επικεντρώσουμε το ενδιαφέρον μας στο τέταρτο ερώτημα, να σας απαντήσω ώστε να είναι πλήρης η απάντηση από πλευράς κυβερνητικής.
      Θα ήθελα πριν από αυτό για ένα μόνο λεπτό να κάνω μια αναφορά σ’ αυτούς που διδάσκουν τα παιδιά μας και για τους οποίους μιλήσαμε ότι πρέπει στην ειδική περίπτωση να ξέρουν την νοηματική γλώσσα και να έχουν τα ειδικά εφόδια. Θα πρέπει σήμερα εν όψει της μεθαυριανής γιορτής από αυτό το Βήμα, εκ μέρους του Υπουργείου Παιδείας, να ευχαριστήσω όλους αυτούς τους ανθρώπους που και στην πρωτοβάθμια και στην δευτεροβάθμια εκπαίδευση και στην κατάρτιση την επαγγελματική και σε κάθε επίπεδο της ειδικής αγωγής δίνουν τον καλύτερο εαυτό τους ασχέτως της αμοιβής τους με ηθικό τρόπο για να δώσουν στα παιδιά μας, στα παιδιά δηλαδή που έχουν ειδικά προβλήματα κατά την εκπαίδευσή τους, τον καλύτερο εαυτό τους και ό,τι περισσότερο τους αναλογεί.
      Όσον αφορά στην έλλειψη τέτοιων δασκάλων ή στην έλλειψη διερμηνέων νοηματικής στην ανώτατη εκπαίδευση, παρότι δεν είναι δικό μου θέμα, κύριε συνάδελφε, να είστε βέβαιος ότι θα το συζητήσω με την κ. Γιαννάκου, που έχει τα θέματα της τριτοβάθμιας εκπαίδευσης και θα δούμε τι μπορούμε να κάνουμε σε συνεννόηση πάντοτε με τα πανεπιστήμια.  Όμως για τις εισαγωγικές εξετάσεις θα ήθελα να σας πω ότι ίσως να μην το έχουν θέσει υπ' όψιν σας αλλά όταν τους είδα, δηλαδή τον σύλλογο  που εκπροσωπεί τους γονείς αυτών των παιδιών, μου ζήτησαν να υπάρχει σε κάθε εξεταστικό κέντρο που αυτά  τα παιδιά εξετάζονται βοηθητική παρουσία ενός διερμηνέα με νοηματική επάρκεια, ώστε να μπορεί να τους εξηγεί, κύριε Πρόεδρε, κάποιες ερωτήσεις που θέλουν να κάνουν την ώρα που δίνονται τα θέματα.
      Ήδη έδωσα εντολή στον γενικό γραμματέα που έχει την ευθύνη των εισαγωγικών εξετάσεων του Υπουργείου Παιδείας, τον κ. Καραμάνο και στην αρμόδια επιτροπή να μας εισηγηθούν για να αποφασίσουμε σύντομα μέσα σ’ αυτό το μήνα τι μπορούμε να κάνουμε γι’ αυτό.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Επίκαιρες ερωτήσεις δευτέρου κύκλου: Τώρα θα συζητηθεί η πρώτη επίκαιρη ερώτηση η με αριθμό 119/28-11-2006 του Βουλευτού του Πανελληνίου Σοσιαλιστικού Κινήματος κ. Δημητρίου Βαρβαρίγου προς τον Υπουργό Αγροτικής  Ανάπτυξης και Τροφίμων, σχετικά με την καταβολή των επιδοτήσεων στους αγρότες του νομού Ζακύνθου κ.λπ..
      Ζητούμε συγγνώμη από τον κύριο συνάδελφο, αλλά επειδή ο κύριος Υπουργός είναι και αρμόδιος και για την επερώτηση που θα ακολουθήσει, την βάλαμε τελευταία. 
      Η επίκαιρη ερώτηση του κυρίου συναδέλφου, έχει ως εξής:
      «Ο Υπουργός Αγροτικής Ανάπτυξης και Τροφίμων αθετώντας τις υποχρεώσεις του με βάση την νέα Κ.Α.Π. και τις υποσχέσεις του απέναντι στους αγρότες για την έγκαιρη καταβολή των επιδοτήσεων εντός του Δεκεμβρίου, ανακοίνωσε με δελτίο τύπου της 19ης Νοεμβρίου 2006 ότι από τις 17/11/2006 θα μπορούν να εισπράττουν το 50% του ποσού που τους αναλογεί, με πίστωση των λογαριασμών τους στην Αγροτική Τράπεζα. Αλλά και τούτη τη φορά τους ενέπαιξε. Οι αγρότες της Ζακύνθου προσερχόμενοι στην Αγροτική Τράπεζα διαπιστώνουν ότι σε ένα μεγάλο αριθμό, 2.500 άτομα σε σύνολο 7.000, δεν έχουν κατατεθεί χρήματα και στους υπόλοιπους τα ποσά που τους έχουν κατατεθεί υπολείπονται κατά πολύ του 50%. Η οικονομική κατάσταση στην οποία βρίσκονται είναι απελπιστική, οι τιμές των προϊόντων τους εξευτελιστικές, 2,4 ευρώ το έξτρα παρθένο ελαιόλαδο, 0,5 ευρώ η αποξηραμένη κορινθιακή σταφίδα. Οι υποχρεώσεις τους είναι πιεστικές. Σε λίγο φθάνουν τα Χριστούγεννα και η Κυβέρνηση τους εξαπατά κατ’ εξακολούθηση, αρνούμενη να τους καταβάλλει αυτά που δικαιούνται.
      Ερωτάται ο κ. Υπουργός:
      1) Γιατί και πάλι εξαπάτησε τους αγρότες της Ζακύνθου μη καταβάλλοντας στις 17/11/2006 ούτε το 50% των δικαιωμάτων τους, όπως ανακοίνωσε;
      2) Γιατί τους αφαίρεσε παράνομα 2,72% από τα δικαιώματά τους, ως προσαρμογή στο «εθνικό πλαφόν», αφού τα δικαιώματα προκύπτουν ως μέσος όρος των ετών 1999-2002 που είχαν ελεγχθεί και ευρίσκοντο μέσα στο εθνικό πλαφόν. Τελικά πόσες είναι οι κρατήσεις;» 
      Θα απαντήσει ο Υφυπουργός Γεωργίας, κ. Κοντός.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, ούτε υποχρεώσεις αθετήσαμε στο Υπουργείο, ούτε αγρότες εξαπατήσαμε όπως αναφέρει ο κύριος συνάδελφος. Απεναντίας πρέπει να πούμε ότι είμαστε ένα βήμα μπροστά από τις εξαγγελίες μας. Ο κ. Μπασιάκος εξήγγειλε ότι από την 1η Δεκέμβρη θα ξεκινήσουν να καταβάλλονται οι επιδοτήσεις και ξεκίνησαν ήδη από τα μέσα Νοεμβρίου μετά από παρέμβαση στο Συμβούλιο Υπουργών έτσι ώστε να αλλάξει ο σχετικός κανονισμός.
      Πρέπει δε να πούμε ότι όσοι αγρότες ήταν εντάξει με τα χαρτιά που έπρεπε να υποβάλουν, όλοι αυτοί εισέπραξαν κανονικά την προκαταβολή της επιδότησης.
      Για την Ζάκυνθο στην οποία αναφέρεται ο κύριος συνάδελφος πρέπει να πούμε ότι συμφωνούμε με τα στοιχεία που κατέθεσε. 
    Πρέπει όμως να σας πληροφορήσω ότι δυστυχώς υπάρχει μεγάλο έλλειμμα στα στοιχεία που έχουν κατατεθεί από πλευράς αγροτών. Διότι σύμφωνα με την αναφορά λαθών στις 29/11/2006, την πρόσφατη αναφορά λαθών, διακόσιες αιτήσεις παραγωγών έχουν ανύπαρκτα χαρτογραφικά, τετρακόσιες ενενήντα αιτήσεις παραγωγών έχουν διπλά χαρτογραφικά, δηλαδή συγκρούονται τα αγροτεμάχια τα οποία έχουν δηλώσει, και τρεις χιλιάδες οκτακόσιες πενήντα οκτώ αιτήσεις έχουν υπερβάσεις γεωγραφικών ενοτήτων. Κατά συνέπεια το πρόβλημα δεν βρίσκεται στον Ο.Π.Ε.Κ.Ε.Π.Ε. ή στο Υπουργείο. Το πρόβλημα βρίσκεται στο ότι δεν έχουν κατατεθεί, τα δικαιολογητικά που απαιτούνται ή αυτά τα οποία έχουν κατατεθεί, δεν είναι τα σωστά δικαιολογητικά. Και ο Πρόεδρος της Π.Α.Σ.Ε.ΓΕ.Σ. και όλοι οι εκπρόσωποι των αγροτών έχουν κάνει σαφή δήλωση ότι εφόσον τα δικαιολογητικά δεν είναι σωστά, δεν υπάρχουν εκτάσεις δηλαδή, δεν μπορούν να πληρωθούν κανονικά οι επιδοτήσεις. 
    Εκείνο που λέμε λοιπόν είναι το εξής: Όλες οι ενώσεις αγροτικών συνεταιρισμών της χώρας έχουν αναφορές με τα λάθη που έχουν γίνει. Θα πρέπει οι αγρότες να διορθώσουν τα λάθη που έγιναν και στην Ζάκυνθο έτσι ώστε άμεσα να πληρωθούν τις επιδοτήσεις. Εμείς καταβάλλουμε μια πολύ μεγάλη προσπάθεια έτσι ώστε ό,τι έρχεται από τις ενώσεις αγροτικών συνεταιρισμών, όλες οι διορθώσεις να μπαίνουν στη βάση δεδομένων του Ο.Π.Ε.Κ.Ε.Π.Ε. για να μπορέσουν να πληρωθούν τη δεύτερη δόση οι αγρότες. 
    Η ευθύνη, όμως, δεν είναι του Υπουργείου. Και θα πρέπει να μην ξεχνάμε ότι τα στοιχεία με βάση τα οποία υπολογίστηκαν οι επιδοτήσεις ήταν στοιχεία της περιόδου 1999-2002 που βρήκαμε στην βάση δεδομένων του Ο.Π.Ε.Κ.Ε.Π.Ε., χωρίς να έχουμε την ευθύνη της λειτουργίας του εκείνη την περιόδο. Θα γίνουν λοιπόν οι διορθώσεις και θα πληρωθούν κανονικά οι επιδοτήσεις. 
    Για τις τιμές που αναφέρετε θέλω να πω τα εξής: Δεν σας είδα να αποδίδετε τα εύσημα στην Κυβέρνηση όταν πέρυσι το ελαιόλαδο είχε τιμή ρεκόρ, την καλύτερη τιμή της τελευταίας δεκαετίας. Και γιατί; Διότι πέρυσι λέγατε ότι οι τιμές των αγροτικών προϊόντων και του ελαιολάδου διαμορφώνονται με βάση την προσφορά και την ζήτηση και συμφωνούμε σ’ αυτό. Φέτος έχουμε μεγάλη παραγωγή στην Ισπανία, αυτή είναι η πραγματικότητα, με αποτέλεσμα να έχουν υποχωρήσει σε ένα μικρό βαθμό οι τιμές του ελαιολάδου. 
    Πρέπει επίσης να πούμε ότι οι τιμές του ελαιολάδου και του κάθε αγροτικού προϊόντος, δεν διαμορφώνονται με βάση την διεθνή προσφορά και ζήτηση αλλά διαμορφώνονται και με βάση την ποιοτική κατάταξη που έχει το προϊόν, την εκτίμηση που γίνεται με βάση την ποιοτική κατάταξη. Επίσης, πρέπει να πούμε για το ελαιόλαδο ότι η σημερινή Κυβέρνηση κάνει μια πολύ σημαντική προσπάθεια έτσι ώστε να προωθηθεί στις διεθνείς αγορές. Μια πολύ σημαντική προσπάθεια έτσι ώστε να εκσυγχρονίσει τις υποδομές. Έχουν διατεθεί από την Κυβέρνηση αυτή 235.000.000 ευρώ για τον εκσυγχρονισμό και την αναδιάρθρωση του κλάδου του ελαιολάδου. Είχαμε πολύ υψηλές τιμές πέρυσι. Φέτος έχουμε μεγάλη παραγωγή σε ανταγωνίστριες χώρες και αυτός είναι ο λόγος που έχουμε μια μικρή υποχώρηση της τιμής του ελαιολάδου. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
    Ο κ. Βαρβαρίγος έχει το λόγο. 
    ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
    Κύριε Υπουργέ, γιατί δεν κάνετε το θαύμα και φέτος λοιπόν, να κρατηθούν οι τιμές σε καλό επίπεδο; Αφού έχετε αυτή τη δυνατότητα κάντε το να σας πούμε μπράβο. Για τις αγορές που ανοίγετε, πριν από λίγο καιρό σας καταθέσαμε ερώτηση πέντε Βουλευτές διαμαρτυρόμενοι για δημοσίευμα της εφημερίδας «ΤΑ ΝΕΑ» της 1ης Οκτωβρίου 2006, όταν πήγε ο Υπουργός Εθνικής Οικονομίας στην Κίνα, ακριβώς για ν΄ανοίξει νέες αγορές, μαζί με τις άλλες και του λαδιού, εκεί οι συνοδοί του έμποροι διέθεσαν νοθευμένο λάδι στην αγορά της Κίνας εξευτελίζοντας το προϊόν, δυσφημίζοντας το, δυσφημίζοντας την χώρα και την οικονομία της. Εσείς τι κάνατε και πώς το αντιμετωπίσατε; Ορίστε το δημοσίευμα. 
    Για τα υπόλοιπα λοιπόν των επιδοτήσεων έχω να σας θυμίσω ότι οι αγρότες χρεώθηκαν δυο φορές. Την πρώτη για την διόρθωση των λαθών, όταν τους ανακοινώθηκαν τα δικαιώματα και τη δεύτερη για την ενεργοποίηση των δικαιωμάτων τους. 
    Αυτά έγιναν και έκλεισε η διαδικασία τον Μάιο, κύριε Υπουργέ. Έχουμε Δεκέμβρη. Είχατε δεσμευθεί. Από το καλοκαίρι, μόνιμα, λέγατε ότι: «ομαλά προχωρά η διαδικασία. Θα είμαστε έτοιμοι και τον Δεκέμβρη θα πάρουν τα λεφτά τους». Τελικώς πριν από δεκαπέντε μέρες ανακοινώσατε ότι, ομαλά πλέον, προχωρά η διαδικασία για την καταβολή του 50%. Ανακοινώνετε στις 19 του μήνα ότι στις 17 μπήκαν τα λεφτά στους λογαριασμούς. Πάνε να πάρουν λεφτά. Δεν υπάρχουν λεφτά στους λογαριασμούς. 
      Και πέραν των κατηγοριών που εξαιρέσατε, που κανείς δεν ξέρει πώς τους βρήκατε, ποιοι έχουν τα λάθη, αφού πλήρωσαν, γιατί δεν διορθώθηκαν τα λάθη όλους αυτούς τους μήνες; Γιατί αυτός ήταν ο λόγος για το κόστος ενεργοποίησης των δικαιωμάτων. Να γίνουν οι διορθώσεις. Αυτές γιατί δεν έγιναν, κύριε Υφυπουργέ; Οι αγρότες ευθύνονται γι’ αυτό;
      Εν πάση περιπτώσει, εκείνοι στους οποίους κατεβλήθησαν χρήματα, δεν είναι ούτε το 50% ούτε το 40%. Είναι το 10%, το 15%, το 20%. Υπάρχει ένα χάος, υπάρχει μία αδιαφάνεια, υπάρχει μία αναποτελεσματικότητα. Παραλάβατε μία κατάσταση, η οποία εγώ δεν σας λέω ότι ήταν ειδυλλιακή και τέλεια. Είχε βάσεις πολιτικής. Υπήρχε ένα μητρώο, το οποίο είχε λάθη. Είχατε όλο το χρόνο να το διορθώσετε. Υπήρχε μία Κοινή Αγροτική Πολιτική, η οποία κατοχύρωσε τα εισοδήματα των αγροτών μέχρι το 2013. Και αδυνατείτε και αυτή την πολιτική να διαχειριστείτε και να δώσετε τα χρήματα, που είχατε διασφαλισμένα, στους αγρότες. Αδυνατείτε να κάνετε και τη μοιρασιά.
      Πέραν, όμως, των άλλων τους μειώσατε και κατά 2,72% τις επιδοτήσεις τους. Είπατε ότι είναι προσαρμογή στο εθνικό πλαφόν. 
      Αυτό, κύριε Υφυπουργέ, είναι ένα ζήτημα στο οποίο δεν απαντήσατε. Σας έχουμε κατ’ επανάληψη ρωτήσει: Ο μέσος όρος των δικαιωμάτων προέκυψε από τέσσερα ελεγμένα έτη, 1999 – 2002. Πώς, λοιπόν, βγήκε ο μέσος όρος έξω από το εθνικό πλαφόν; Γιατί τους μειώσατε αυτό το ποσό;
      Θέλουμε απάντηση. Θέλουμε να μας πείτε πότε θα πάρουν τα λεφτά τους οι αγρότες. Όχι μόνο το 50%, αλλά το 100%. Διότι μου λέτε ότι μετά την 1η Δεκεμβρίου θα εξετάσετε την πιθανότητα για να τους δώσετε και ένα επιπλέον ποσό προκαταβολής. Μετά την 1η Δεκεμβρίου είναι και ο Μάρτης, είναι και ο Απρίλης, είναι και ο Μάης, είναι και ο Ιούνιος. Πότε επιτέλους θα πάρουν τα λεφτά τους; Έρχονται Χριστούγεννα. Πώς θα κάνουν Χριστούγεννα οι αγρότες, κύριε Υφυπουργέ και πώς θα τονωθεί και η τοπική οικονομία, γιατί οι αγρότες είναι η πολυπληθέστερη ομάδα, αυτοί θα χαλάσουν τα λεφτά τους στην τοπική αγορά…
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΔΗΜΗΤΡΙΟΣ ΒΑΡΒΑΡΙΓΟΣ: …και από αυτούς εξαρτάται η τοπική οικονομία. Το πρόβλημα είναι συνολικό. Έχετε ευθύνη –απαντήστε- να δώσετε άμεση λύση στο πρόβλημα των αγροτών.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε συνάδελφε, να ολοκληρώσετε.
      ΔΗΜΗΤΡΙΟΣ ΒΑΡΒΑΡΙΓΟΣ: Κι αν θέλετε, ελάτε στην Αγροτική Τράπεζα της Ζακύνθου. Κάθε μέρα είναι δεκάδες αγρότες, διαμαρτυρόμενοι, αγανακτισμένοι για την πολιτική που τους έχετε επιφυλάξει.
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε συνάδελφε. Ολοκληρώστε σας παρακαλώ.
      ΔΗΜΗΤΡΙΟΣ ΒΑΡΒΑΡΙΓΟΣ: Το Υπουργείο σας πλέον δεν είναι Γεωργίας ή Αγροτικής Ανάπτυξης, όπως είπατε, αλλά καταστροφής των αγροτών.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Επιβραβεύσαμε την παρουσία σας ως πρώτο εισελθόντα στην Αίθουσα, αλλά πήρατε πολύ χρόνο.
      ΗΛΙΑΣ ΦΩΤΙΑΔΗΣ: Να μας καλέσετε, κύριε συνάδελφε, του Αγίου Διονυσίου Ζακύνθου –είναι στις 17 του μήνα, αν δεν κάνω λάθος- για να δούμε αν αυτά που λέτε είναι σωστά.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης & Τροφίμων): Κύριε Πρόεδρε, αποτελεί απερίγραπτο λαϊκισμό να λέμε πώς θα κάνουν Χριστούγεννα οι αγρότες και να μην πιέζουμε τις οργανώσεις των αγροτών και τη νομαρχιακή αυτοδιοίκηση να διορθώσει τα λάθη, να στείλει τα λάθη εδώ για να μπορέσουν να πληρωθούν οι αγρότες. 
      Χιλιάδες αγρότες, κύριε συνάδελφε, δεν έχουν σωστά χαρτογραφικά. Συγκρούονται αυτή την ώρα στη Ζάκυνθο τα αγροτεμάχια μεταξύ τους. Πολλοί αγρότες έχουν δηλώσει τα ίδια αγροτεμάχια. Το καταλαβαίνετε; Θα διακυβεύσουμε 2.150.000.000 για επιδοτήσεις αγροτών, διότι κάποιοι στην ένωση ή κάποιοι στη νομαρχιακή αυτοδιοίκηση δεν έχουν κάνει καλά τη δουλειά τους ή κάποιοι αγρότες επί σειρά ετών δεν εδικαιούντο και έπαιρναν επιδοτήσεις; Δεν πρέπει επιτέλους να μπει αυτό το σύστημα σε μία σειρά; Θα συνεχίσουμε το λαϊκισμό; Θα συνεχίσουμε να χτυπάμε πλάτες; Θα συνεχίσουμε να μοιράζουμε επιδοτήσεις και σε αυτούς που δεν τις δικαιούνται;
      Υπάρχουν σοβαρά προβλήματα και θα πρέπει με νηφαλιότητα και συναίνεση να τα δούμε. Δεν μπορείτε, όμως, να λέτε εδώ, δώστε επιδοτήσεις  σε όλο τον κόσμο, μην κάνετε ελέγχους, παρακάμψτε τους κανονισμούς της Ευρωπαϊκής Ένωσης. Δεν είναι δυνατόν να γίνεται αυτό. Θα πρέπει να πάτε και να εξηγήσετε -κι έχετε κι εσείς ευθύνη γι’ αυτό-…
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Υφυπουργέ παραποιείτε αυτά που είπα.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης & Τροφίμων): ...στους αγρότες της Ζακύνθου πώς να υποβάλουν σωστά δικαιολογητικά. Δεν μπορείτε να κατηγορείτε το Υπουργείο και να λέτε…
      ΔΗΜΗΤΡΙΟΣ ΒΑΡΒΑΡΙΓΟΣ: Δεν έχει ευθύνη το Υπουργείο σας;
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, θα σας παρακαλέσω να μη διακόπτετε. Ο κύριος Υφυπουργός διαφωνούσε σε όσα είπατε, αλλά δεν σας διέκοψε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης & Τροφίμων): …έχετε μετατρέψει το Υπουργείο Γεωργίας, το Υπουργείο Αγροτικής Ανάπτυξης κι εγώ δεν ξέρω σε τι, όταν γίνεται μία πολύ σωστή και σοβαρή δουλειά στο Υπουργείο, όταν όλοι οι αγρότες, οι οποίοι υπέβαλαν κανονικά δικαιολογητικά, έχουν εισπράξει και την πρώτη δόση της επιδότησης και θα εισπράξουν σύντομα και τη δεύτερη δόση της επιδότησης.
      Πώς είναι δυνατόν, λοιπόν, σε όλη την Ελλάδα να καταβάλλονται κανονικά οι επιδοτήσεις και να υπάρχει ένα πρόβλημα –και να μη θέλετε να επιλύσετε το πρόβλημα- στη συγκεκριμένη περιοχή;
      ΔΗΜΗΤΡΙΟΣ ΒΑΡΒΑΡΙΓΟΣ: Τους επιβαρύνατε με το κόστος διόρθωσης των μητρώων.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης & Τροφίμων):  Εμείς, λοιπόν σας λέμε –και σας διάβασα την αναφορά λαθών- ότι θα πρέπει να γίνουν το συντομότερο δυνατό οι διορθώσεις. Μόλις έρθουν οι διορθώσεις, αμέσως θα εξεταστούν από τον Ο.Π.Ε.Κ.Ε.Π.Ε. και οι αγρότες της Ζακύνθου θα πληρωθούν το ταχύτερο δυνατό.
    Εξηγήστε στους αγρότες πού είναι το πρόβλημα. Δώστε τους να καταλάβουν ότι θα πρέπει να υποβληθούν τα σωστά δικαιολογητικά και να σταλούν από την Ένωση Αγροτικών Συνεταιρισμών. Και αυτά που λέτε για την περίοδο 1999-2002, αυτά που λέτε περί ελαιοκομικού μητρώου, ξέρετε ότι τα βέλη τα στρέφετε στον ίδιο σας τον εαυτό και  όχι στη σημερινή Κυβέρνηση. Διότι εμείς δεν παραλάβαμε ελαιοκομικό μητρώο. Ο τομέας πραγματικά είχε τιναχθεί στον αέρα και υπήρχαν πάρα πολλές περιπτώσεις που εισέπρατταν επιδοτήσεις που δεν εδικαιούντο και την πλήρωνε όλη η Ελλάδα.
    Βοηθήστε, λοιπόν, να μπει σε μια σειρά το θέμα και πολύ σύντομα θα εισπράξουν επιδοτήσεις αυτοί που δικαιούνται στη Ζάκυνθο.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
    Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη των
    ΕΠΕΡΩΤΗΣΕΩΝ
    Θα συζητηθεί η υπ’ αριθμόν 13/9/22.9.2006 επερώτηση των Βουλευτών του ΠΑ.ΣΟ.Κ. κυρίων Αθανασίου Παπαγεωργίου, Απόστολου Φωτιάδη, Ιωάννη Μαγκριώτη, Ιωάννη Τσακλίδη, Θεοχάρη Τσιόκα, Αναστασίου Σιδηρόπουλου, Ιωάννη Δριβελέγκα, Νικολάου-Φωτίου Χατζημιχάλη, Λαζάρου Λωτίδη, Βασιλείου Γερανίδη, Χρήστου Αηδόνη, Χρυσής Αράπογλου, Ιωάννη Βλατή, Σάββα Εμινίδη, Γεωργίου Λιάνη, Αριστείδη Μουσιώνη, Χρύσας Μανωλιά, Γεωργίου Ντόλιου, Μάρκου Μπόλαρη, Θεοδώρας Τζάκρη, Γεωργίου Φλωρίδη, Απόστολου-Αθανασίου Τσοχατζόπουλου, Παναγιώτη Σγουρίδη, Μιχαήλ Χρυσοχοΐδη, Έκτορα Νασιώκα, Βασιλείου Έξαρχου και Χαράλαμπου Καστανίδη προς τον Υπουργό Αγροτικής Ανάπτυξης και Τροφίμων, σχετικά με την τευτλοπαραγωγή και την Ελληνική Βιομηχανία Ζάχαρης.
    Από το Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. τον κ. Ρέππα, πήραμε επιστολή με την οποία ορίζεται ως Κοινοβουλευτικός Εκπρόσωπος στην παρούσα επερώτηση ο συνάδελφος κ. Παπαγεωργίου.
    Επίσης, από το Γενικό Γραμματέα της Κοινοβουλευτικής Ομάδας της Νέας Δημοκρατίας τον κ. Σταύρου, ορίζεται ως Κοινοβουλευτικός Εκπρόσωπος ο συνάδελφος Βουλευτής κ. Μιλτιάδης Βαρβιτσιώτης.
    Και από το Κομμουνιστικό Κόμμα Ελλάδος από τον Κοινοβουλευτικό Εκπρόσωπο τον κ. Κολοζώφ ορίζεται ο συνάδελφος Βουλευτής κ. Σταύρος Σκοπελίτης ως Κοινοβουλευτικός Εκπρόσωπος στην παρούσα επερώτηση.
    Ο πρώτος επερωτών κ. Μαγκριώτης έχει το λόγο.
    ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
    Θα έλεγα ότι ο κ. Κοντός τραβά πολύ το σκοινί και το σκοινί καταλήγει σε μια θηλιά που είναι στο δικό του λαιμό περασμένη και στο λαιμό της Κυβέρνησης. Δυστυχώς, σ’ αυτή τη θηλιά όμως έχουν κρεμάσει και τους Έλληνες αγρότες σε όλη τη χώρα, σε όλες τις καλλιέργειες.
    Κύριε Υπουργέ, πάει πολύ να μιλάτε εσείς για το λαϊκισμό του συναδέλφου του ΠΑ.ΣΟ.Κ. του κ. Βαρβαρίγου. Πάει πολύ να μιλάτε για το λαϊκισμό του ΠΑ.ΣΟ.Κ., όταν ο λαϊκισμός και η ανευθυνότητα, η άκρατη υποσχεσιολογία είναι το βασικό όχημα, ο πυρήνας όλης της αντιπολιτευτικής σας πρακτικής και τακτικής για πολλά χρόνια. Ακόμα θυμόμαστε τις εικόνες των Βουλευτών της Νέας Δημοκρατίας καβάλα στα τρακτέρ να ηγούνται των καταλήψεων των εθνικών οδών που τώρα μετά βδελυγμίας καταγγέλλετε. 
    Όλοι θυμόμαστε, παραμονές των εκλογών, το σύνθημα του κ. Μπασιάκου επικεφαλής ελαιοπαραγωγών που είχαν καταλάβει εθνικούς πάλι δρόμους, το σύνθημα που συμπύκνωνε το λαϊκισμό και την ανευθυνότητα που μόλις πριν λίγο ξορκίσατε «όλα τα λεφτά, όλα τα κιλά», ανεξάρτητα αν υπάρχει πραγματική ή όχι παραγωγή. Αυτή ήταν η πολιτεία σας μέχρι και την ημέρα των εκλογών, αυτή ήταν η πρακτική σας. Και στο βαθμό που δεν κάνετε αυτοκριτική πάει πολύ να ασκείτε κριτική για λαϊκισμό και ανευθυνότητα στην Αξιωματική Αντιπολίτευση όταν μάλιστα τα αποτελέσματα της κυβερνητικής σας πολιτικής τα εισπράττει καθημερινά ο Έλληνας αγρότης, η ελληνική περιφέρεια και είναι τραγικά. Το γνωρίζετε πολύ καλά. 
    Η Στατιστική Υπηρεσία, η επίσημη υπηρεσία του ελληνικού κράτους και η EUROSTAT ομιλεί για ένα μέσο όρο μείωσης του αγροτικού εισοδήματος, στα δυόμισι χρόνια της διακυβέρνησής σας, περίπου στο 11%. Αυτό και μόνο αποκαλύπτει και τον προεκλογικό σας λαϊκισμό και την ανευθυνότητα, αποκαλύπτει τα λάθη και τις ανεπάρκειες της εφαρμοζόμενης κυβερνητικής πολιτικής.
    Και γιατί ήρθαμε να μιλήσουμε σήμερα, κύριε Υπουργέ; Κατά τη διάρκεια της κυβερνητικής σας θητείας πήγατε πίσω, πήγατε πολύ πιο πίσω όσον αφορά το λαϊκισμό και την ανευθυνότητα. Η ανεπάρκεια και τα λάθη της πολιτικής σας, σας οδηγούν να υιοθετήσετε το ψεύδος ως βασικό όχημα της πολιτικής σας. Ειδικά στην περίπτωση της τευτλοκαλλιέργειας και των εργοστασίων ζάχαρης πολιτεύεστε με πυρήνα το ψεύδος.
      Αγοράζετε πολιτικό χρόνο για να επιβιώσετε ως Κυβέρνηση εις βάρος των τευτλοπαραγωγών, εις βάρος των εργαζομένων, εις βάρος της ελληνικής οικονομίας, εις βάρος της Αγροτικής Τράπεζας, που είναι ακόμη μια τράπεζα του δημοσίου και δεν ξέρω αν θα προλάβετε και αυτή να την πουλήσετε και ειδικότερα εις βάρος της Θεσσαλίας και της βορείου Ελλάδος, όπου και αναπτύσσεται η καλλιέργεια των τεύτλων και λειτουργούν τα ζαχαρουργεία. Αγοράσατε το καλοκαίρι πολιτικό χρόνο –και εσείς προσωπικά και στο όνομά σας όλη η Κυβέρνηση- για τις δημοτικές εκλογές. Αυτό που είχαμε καταγγείλει και είχαμε αποκαλύψει και εμείς ως Αξιωματική Αντιπολίτευση και όλα τα κόμματα της Αντιπολίτευσης και οι αγρότες και οι εργαζόμενοι και εσείς το διαψεύδετε, είναι πραγματικότητα. Είχατε προαποφασίσει από πέρυσι το κλείσιμο των εργοστασίων, των δύο στην αρχή, της Λάρισας και της Ξάνθης, και στη συνέχεια των υπολοίπων. Τα διατηρήσατε ανοιχτά μέχρι τις δημοτικές και νομαρχιακές εκλογές, δηλαδή χρηματοδοτήσατε την προεκλογική κομματική σας καμπάνια με πολλά εκατομμύρια ευρώ, επενδύσατε στην ανασφάλεια και στην αγωνία εργαζομένων και αγροτών για να δρέψετε πρόσκαιρα εκλογικά αποτελέσματα. 
      Και τώρα πάλι συνεχίζετε την ίδια πολιτική, με το ίδιο όχημα και τον ίδιο πυρήνα. Αγοράζετε και πάλι πολιτικό χρόνο ενόψει των εθνικών εκλογών, τάζοντας νέα εργοστάσια, νέες επενδύσεις, που θα απορροφήσουν τους ήδη εργαζόμενους, θα δημιουργήσουν και άλλες θέσεις απασχόλησης και θα σώσουν τη βόρεια Ελλάδα και γενικότερα την αγροτική μας οικονομία. Αυτή ήταν η πολιτική σας ως Αντιπολίτευση, αυτήν την πολιτική συνεχίζετε και ως Κυβέρνηση. Τα τραγικά αρνητικά αποτελέσματα εισπράττει ο Έλληνας αγρότης, η ελληνική περιφέρεια, ο ΄Ελληνας εργαζόμενος και φυσικά η ελληνική οικονομία.
      Κύριε Υπουργέ, η πολιτική σας στο ζαχαρότευτλο, στην τευτλοκαλλιέργεια, στην Ελληνική Βιομηχανία Ζάχαρης, στην Αγροτική Τράπεζα κατ’ επέκτασιν αποκαλύπτει με το πιο σαφή τρόπο την ψευδεπίγραφη πολιτική των μεταρρυθμίσεων, που την ανακαλύψατε στις αρχές του 2006 ως προπαγανδιστικό όχημα της κυβερνητικής πολιτικής για να καλύψετε κάτω από αυτήν λάθη, αδυναμίες, ταλαντεύσεις και ανεπάρκειες, ειδικότερα στην οικονομική και κοινωνική πολιτική, γενικότερα στην κυβερνητική πολιτική.
      Δεν είναι η ώρα, βεβαίως, να κάνουμε εκτενείς αναφορές στις άλλες πλευρές της κυβερνητικής πολιτικής. Μας αρκεί η πολιτική σας στο τεύτλο και τα ζαχαρουργεία, η πολιτική σας γύρω από την Αγροτική Τράπεζα για να αποκαλύψουμε το ψευδεπίγραφο της μεταρρυθμιστικής σας πολιτικής.
      Κύριε Υπουργέ, μια μεταρρυθμιστική πολιτική έχει νόημα και ουσία, όταν δημιουργεί αναπτυξιακό πλεόνασμα. Έχει νόημα και ουσία, όταν δημιουργεί επίσης, κοινωνικό πλεόνασμα. Εάν είναι να προχωρήσουμε στο κλείσιμο ενός εργοστασίου ή σε μια διαρθρωτική αλλαγή ή σε μια ιδιωτικοποίηση μιας δημόσιας υπηρεσίας για να μειώσουμε την αναπτυξιακή δυναμική της χώρας, το αναπτυξιακό της απόθεμα, το αναπτυξιακό της κεκτημένο, για να χαθούν θέσεις απασχόλησης και στη θέση τους να μην δημιουργηθούν νέες για να μην υπάρχει αποκατάσταση, επανένταξη στο παραγωγικό, στον εργασιακό ιστό των ήδη εργαζομένων, για να μην υπάρξει διεύρυνση της απασχόλησης στις αγροτικές περιοχές της βορείου Ελλάδος που χειμάζονται, εάν μια μεταρρύθμιση δεν συμβάλλει και γενικότερα στην οικονομική εξυγίανση, στη δημοσιονομική εξυγίανση, στην ενδυνάμωση της ανταγωνιστικότητας και της εξωστρέφειας της εθνικής οικονομίας, τότε αυτή η μεταρρύθμιση το λιγότερο είναι ψευδεπίγραφη, είναι πυροτέχνημα για να καλύπτει τις ανεπάρκειες της πολιτικής σας, την ουσία της πολιτικής σας και τα αρνητικά αποτελέσματα που εισπράττει η οικονομία, ο εργαζόμενος, ο αγρότης, ο Έλληνας πολίτης.
Και εδώ τα συναντούμε όλα, στην πολιτική και στις επιλογές σας, στην τακτική και στο στρουθοκαμηλισμό σας, όσον αφορά την τευτλοκαλλιέργεια και τα ζαχαρουργεία. 
      Δεν διαπραγματευτήκατε αποφασιστικά πέρυσι το Νοέμβρη, στη Σύνοδο των Υπουργών Γεωργίας, τα δικαιώματα της ελληνικής παραγωγής, των Ελλήνων τευτλοπαραγωγών της χώρας, τα δικαιώματα των εργαζομένων και της ζαχαρουργείας, όπως έκαναν άλλες χώρες. Και δεν τα διαπραγματευτήκατε, γιατί καθίσατε πάνω στους προεκλογικούς σας ανέξοδους λαϊκισμούς και τσαμπουκάδες πως τίποτα δεν πρόκειται ν’ αλλάξει, ότι όλα θα μείνουν ως έχουν και θα υπερασπιστείτε κάθε τι που εσείς το θεωρείτε σωστό και σημαντικό, χωρίς να βλέπετε τις διεργασίες, τη δυναμική και τις εξελίξεις, χωρίς να παίρνετε τις αναγκαίες αποφάσεις, χωρίς να προσαρμόζεστε στα νέα δεδομένα, για να δημιουργείτε από τις μεταρρυθμίσεις αναπτυξιακό και κοινωνικό πλεόνασμα.
      Δεν είδαμε, αλήθεια, τον κύριο Πρωθυπουργό, τον κ. Καραμανλή, που προεκλογικά σε κάθε αγροτική περιφέρεια που βρισκόταν, έλεγε ότι αυτός προσωπικά από την πρώτη στιγμή θα παρευρίσκεται στα Συμβούλια Υπουργών Γεωργίας, για να διεκδικήσει τα δικαιώματά τους. Σε κανένα από αυτά δεν παραβρέθηκε. Και δεν παραβρέθηκε, γιατί κάθε Σύνοδος Υπουργών Γεωργίας, όπου ελαμβάνετο κάποια σημαντική απόφαση για τα ελληνικά προϊόντα, ήταν ένα μικρό ή ένα μεγάλο Βατερλό για την κυβερνητική πολιτική και δυστυχώς, για τη χώρα και τους Έλληνες αγρότες. Και ο κύριος Πρωθυπουργός, καλά προστατευμένος στου Μαξίμου, δεν ήθελε να εκτεθεί με τέτοιες δυσμενείς αποφάσεις. Αναλώσιμους υπουργούς είχε πολλούς και τους ανακυκλώνει σε διάφορες υπουργικές θέσεις, για να εισπράττουν το πολιτικό κόστος. Το κοινωνικό κόστος, όμως, το εισπράττει ο Έλληνας αγρότης, ο Έλληνας εργαζόμενος, η ελληνική οικονομία. Και αυτό δεν σας ενδιαφέρει.
      Έτσι, λοιπόν, όχι μόνο δεν διαπραγματευτήκατε αποφασιστικά, όπως άλλες χώρες, ουσιαστικές, αντισταθμιστικές προσφορές από την Ευρωπαϊκή Ένωση, για να προσαρμοστούν η ελληνική τευτλοκαλλιέργεια, η ελληνική αγροτική παραγωγή και τα ζαχαρουργεία στα νέα δεδομένα, για να υπάρξει αποκατάσταση των εργαζομένων, άλλων με συνταξιοδότηση και άλλων με επανακατάρτιση και επανένταξη, για να δημιουργηθούν νέες θέσεις απασχόλησης και σε τελευταία ανάλυση να υπάρξουν παραγωγικά εισοδήματα και όχι προσωρινά. Γι’ αυτό ακριβώς έχουμε τις παλινωδίες και τα τραγικά αποτελέσματα του 2006. 
      Κλείνοντας τα μάτια στην πραγματικότητα, δέσμιοι αυτών των τραγικών επιλογών και στάσεών σας το Νοέμβρη στη συνάντηση των Υπουργών Γεωργίας στις Βρυξέλλες, δεν παίρνετε και πάλι γρήγορα τις αποφάσεις που πρέπει να πάρετε, γιατί έρχονταν δημοτικές και νομαρχιακές εκλογές. Ο κ. Αλογοσκούφης τα βλέπει όλα αυτά, αποφασίζει κάποιες επιλογές, τις δημοσιοποιεί και την ίδια στιγμή, κύριε Κοντέ, εσείς εμφανίζεστε ως ο Δον Κιχώτης-εκπρόσωπος της εκλογικής σας περιφέρειας να ανατρέπετε την κυβερνητική πολιτική. Ξανακάνατε βέβαια τον κύκλο, είχατε την επιτυχία στις δημοτικές και νομαρχιακές εκλογές στην Ξάνθη και είμαι βέβαιος ότι θα πήρατε και τα συγχαρητήρια του Μαξίμου. Πηγαίνετε, όμως, τώρα στους Ξανθιώτες, στους Βορειοελλαδίτες ή στους Θεσσαλούς να τους μιλήσετε για τη νέα πραγματικότητα που έχει δημιουργηθεί και είναι απόρροια των τραγικών εκλογών και του πολιτικαντισμού σας. Βεβαίως, θα τους ξαναμιλήσετε με τη γνωστή ρητορεία των υποσχέσεων του μέλλοντος, θα τους πείτε πως όλοι θα δουλέψετε στα νέα εργοστάσια της βιοαιθανόλης που θα δημιουργήσουμε, όποια ειδικότητα και αν έχετε, και στην περίοδο που αυτά θα γίνονται, αν γίνουν, αν προλάβετε να τα κατασκευάσετε, αν αυτά είναι ανταγωνιστικά, αν είναι παραγωγικά και βιώσιμα. Πρόκειται για ερωτήματα που σας θέτουν οι σύλλογοι των εργαζομένων με ένταση και έμφαση και δεν απαντάτε. Πουλάτε ανέξοδες ελπίδες. Ως πότε όμως; Ως πότε θα πουλάτε αυτές τις ανέξοδες ελπίδες στους αγρότες; Δεν βλέπετε τον ξεσηκωμό τους; Δεν βλέπετε την πραγματικότητα που διαμορφώνεται; Τόσο ανεύθυνα στέκεστε απέναντί τους απλώς για να μην εισπράξετε αυτό που φοβάστε, το πολιτικό κόστος, λέγοντας την αλήθεια και πράττοντας το σωστό;
      Κύριε Υπουργέ, στις Βρυξέλλες δεν διαπραγματευτήκατε. Εγκαίρως δεν αναλάβατε τις πρωτοβουλίες που έπρεπε να αναλάβετε. Αυτό έχει ένα μεγάλο κόστος, έχει κατ’ αρχάς ένα παραγωγικό κόστος. Οι αγρότες, ξέροντας ότι θα μειωθεί η επιδότηση των τεύτλων, της ζάχαρης, μέσα στο 2006 δεν καλλιέργησαν, στο βαθμό που η εθνική ποσόστωση και το πλαφόν το επέτρεπαν, τα ανάλογα στρέμματα.
      Υποδιπλασιάστηκε και πέραν αυτού, η τευτλοκαλλιέργεια και η παραγωγή στη χώρα μας. Εξαιτίας αυτού του γεγονότος, απόρροια της πολιτικής σας και των ψευδών σας, η εθνική οικονομία, ο Έλληνας φορολογούμενος πολίτης πλήρωσε πάνω από 45.000.000 ευρώ το 2006, από την υπολειτουργία των εργοστασίων για τους προεκλογικούς λόγους που ανέφερα και προηγουμένως, γιατί αυτή η παραγωγή δεν ήταν επαρκής για να τροφοδοτήσει τη λειτουργία των ζαχαρουργείων, έστω στο όριο ενός μικρού ελλείμματος. Από τη μία πλευρά δημιούργησε πρωτοφανή ελλείμματα στην Ελληνική Βιομηχανία Ζάχαρης και κατ’ επέκταση στην Αγροτική Τράπεζα και από την άλλη πλευρά η χώρα ήταν υποχρεωμένη -και εδώ είναι το ακόμη πιο μεγάλο έγκλημά σας- να πληρώσει επιστροφές στο Ταμείο Αναδιάρθρωσης της Ευρωπαϊκής Ένωσης, 16.000.000 ευρώ, γιατί διατηρούσε όλη την ποσόστωση και τη διατηρούσε και πάλι για προεκλογικούς λόγους.
       Δεν φτάνει που η πολιτική σας το Νοέμβρη αποκαρδίωσε τους αγρότες και τους οδήγησε στη μείωση της παραγωγής, δε φτάνει που δεν εξασφαλίσατε τους αναγκαίους πόρους και δεν αξιοποιήσατε το χρόνο, για τις αναγκαίες διαρθρωτικές αλλαγές, πληρώσαμε και από πάνω, ως χώρα. Αυτό, κύριε Υπουργέ, ξέρετε πολύ καλά ότι μπορεί να τεκμηριώσει και ένα αδίκημα απιστίας, απέναντι και στην οικονομία και στο ελληνικό κράτος και στον Έλληνα πολίτη. Γιατί πληρώσατε ουσιαστικά πρόστιμο εν γνώσει σας και μάλιστα με πολύ υψηλό τίμημα. Αποφάσεις, δηλαδή, που μετά τις δημοτικές και νομαρχιακές εκλογές τις ανακοινώσατε. Τις κρατάγατε στο συρτάρι για τις εκλογές. Πλήρωσε η χώρα μας ουσιαστικά πρόστιμο, πλήρωσε η Αγροτική Τράπεζα, πλήρωσαν οι εργαζόμενοι, πλήρωσαν οι αγρότες, πλήρωσε η οικονομία. Μέχρι πότε; Έλεος πλέον.
       Θα τελειώσω, κύριε Πρόεδρε, λέγοντας, πως δεν μπορεί άλλο να συνεχιστεί αυτή η πολιτική και αυτή η πρακτική της Κυβέρνησης, ειδικότερα στον αγροτικό χώρο. Γιατί οι αγρότες είναι μια κοινωνική κατηγορία που είναι απροστάτευτη. Απροστάτευτη στις θεομηνίες, απροστάτευτη στην καθημερινή τους ζωή και τη δραστηριότητα. Και αυτό δεν έχει μόνο επιπτώσεις στην καθημερινή τους ζωή, έχει επιπτώσεις στην ίδια την εθνική και κοινωνική συνοχή. 
      Γι’ αυτό, αγαπητοί κύριοι της Κυβέρνησης, θα πρέπει να κατανοήσετε ότι μόνο μια ριζική ανατροπή της εφαρμοζόμενης κυβερνητικής πολιτικής, μια πολιτική της αλήθειας, μια πολιτική σχεδιασμένη, μια πολιτική που εμπιστεύεται τις δυνάμεις των αγροτών, μια πολιτική που αναγνωρίζει τα συγκριτικά πλεονεκτήματα της χώρας μας και τα εδαφολογικά και τα κλιματολογικά, μια πολιτική που αξιοποιεί τα συγκριτικά πλεονεκτήματα μιας χώρας, μέλους της Ευρωπαϊκής Ένωσης, που αξιοποιεί τα ευρωπαϊκά ταμεία, μια τέτοια πολιτική μπορεί να δώσει λύση στο αγροτικό πρόβλημα της χώρας, αισιοδοξία αυτοπεποίθηση και μέλλον στην ελληνική ύπαιθρο και στον αγρότη.
       Δεν είστε, όμως, ικανοί να ασκήσετε μια πολιτική, γιατί  είστε δέσμιοι ενός λαϊκίστικου και ανεύθυνου παρελθόντος και τώρα πάνω σε αυτό το όχημα, αναγκάζεστε να υιοθετείτε το ψέμα και την ακατάσχετη υποσχεσιολογία, ως καθημερινή πρακτική. Γι’ αυτό να είστε βέβαιοι, όπως στις πρόσφατες δημοτικές και νομαρχιακές εκλογές -ιδιαίτερα οι αγροτικές περιοχές σας έστειλαν το μήνυμα της καταδίκης-  έτσι και στις επερχόμενες βουλευτικές εκλογές, αυτό θα είναι καταιγιστικό.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε, θα κρατηθεί ο χρόνος σας από τη δευτερολογία.
      Ο συνάδελφος κ. Χρυσοχοΐδης έχει το λόγο.
      ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, εσείς είστε κεντροελλαδίτης, αλλά ο κύριος Υπουργός είναι βορειοελλαδίτης Θρακιώτης. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Και φανατικός.
      ΜΙΧΑΗΛ ΧΡΥΣΟΧΟΪΔΗΣ: Πρέπει να ξέρετε, λοιπόν, ότι οι τευτλοπαραγωγοί και κατ’ επέκταση η Βιομηχανία της Ζάχαρης, συνδέθηκαν στη βόρεια Ελλάδα με την αναδιάρθρωση της οικονομίας και της παραγωγής στην περιοχή, τη δεκαετία του ’60. 
      Αυτήν τη στιγμή χιλιάδες αγροτικά νοικοκυριά και όχι μόνο, και τευτλοεξαγωγείς, και μεταφορείς και εργαζόμενοι στα εργοστάσια της Βιομηχανίας Ζάχαρης εργάζονται ή συνδέονται εργασιακά με τη Βιομηχανία Ζάχαρης. Όλη αυτή η πραγματικότητα κατέρρευσε με τη νέα Κ.Ο.Α.. 
      Το  κρίσιμο ζήτημα, κύριε Πρόεδρε, είναι ότι ενώ η χώρα έπρεπε να είναι προετοιμασμένη με μια ολοκληρωμένη στρατηγική και με μία διαπραγματευτική ισχύ, με συμμαχίες με άλλες χώρες που έχουν  ίδια συμφέροντα, να αντιμετωπίσει αυτό το ζήτημα, δυστυχώς κατά τη διάρκεια των διαπραγματεύσεων της Κ.Ο.Α. της ζάχαρης, τον Νοέμβριο του 2005, η ελληνική πλευρά επέλεξε, μαζί με δέκα χώρες ακόμη, το βέτο ενάντια στην αλλαγή του κανονισμού. Η Ελλάδα επέμεινε στην τακτική της αναστέλλουσας μειοψηφίας ακόμα και όταν η συμμαχία των έντεκα κατέρρευσε. Έτσι ενώ όλες οι υπόλοιπες χώρες που είχαν ζωτικά συμφέροντα στο χώρο της ζάχαρης εξασφάλισαν ανταλλάγματα για να συναινέσουν τελικά στις αλλαγές, η Ελλάδα απομονώθηκε εντελώς, δεν κατάφερε να διεκδικήσει τίποτα και φυσικά δεν κέρδισε απολύτως τίποτε. 
      Ακόμη και η πρωτοβουλία των Ευρωβουλευτών του ΠΑ.ΣΟ.Κ για αντιστάθμιση των επιδοτήσεων των μικρών παραγωγών που προσφέρθηκε έτοιμη στη Νέα Δημοκρατία και εμφανώς εξυπηρετούσε τα συμφέροντα της χώρας, καθώς κάλυπτε τη μεγάλη πλειοψηφία των καλλιεργητών, ούτε αυτή βοηθήθηκε. Δεν υποστηρίχθηκε από την πλευρά της Κυβέρνησης αυτή η πρωτοβουλία. 
      Αποτέλεσμα όλων αυτών των κυβερνητικών χειρισμών, κύριε Πρόεδρε, είναι η κατάρρευση του κλάδου, που σας περιέγραψα προηγουμένως την έκτασή της, τον όγκο της και το πόσο χρήσιμη και ωφέλιμη ήταν για την ελληνική οικονομία της βόρειας Ελλάδας. Οι παραγωγοί αφέθηκαν στην τύχη τους σε μία πτώση χωρίς κανένα δίχτυ ασφαλείας. 
      Το δεύτερο ζήτημα που θέλω να τονίσω, κύριε Πρόεδρε, είναι αυτό που λίγο πολύ άρχισε να περιγράφει ο κ. Μαγκριώτης, οι μικροπολιτικές σκοπιμότητες. Όλοι γνωρίζουμε ότι είναι μικρή η φετινή τευτλοπαραγωγή. Η φετινή παραγωγή δεν θα ξεπεράσει τις εκατόν εβδομήντα χιλιάδες με εκατόν ογδόντα χιλιάδες τόνους. Η ελληνική ποσόστωση όμως είναι πολύ μεγαλύτερη, είναι τριακόσιες δεκαεπτά χιλιάδες πεντακόσιοι τόνοι. Αυτό σημαίνει πως σύμφωνα με τα ισχύοντα πλέον στην Ευρωπαϊκή Ένωση πρέπει να καταβάλουμε 126 ευρώ για κάθε τόνο της ποσόστωσής μας, ανεξάρτητα από τη μειωμένη παραγωγή μας. 
      Το πρόβλημα λοιπόν θα λυνόταν κύριε Πρόεδρε, εάν δηλώναμε εγκαίρως, μέχρι τις 31-7-2006, πως αποσύρουμε το μέρος της ποσόστωσής μας που δεν πρόκειται να παραχθεί, δηλαδή περίπου εκατόν τριάντα χιλιάδες τόνους. Έτσι θα γλιτώναμε πρόστιμο, ζημιά 16.000.000 ευρώ. Όμως, όπως είπε ο κ. Μαγκριώτης,  η Κυβέρνηση προτίμησε να αναβάλει την ανακοίνωση της επιβεβλημένης και προειλημμένης αυτής απόφασης για τις 10 Νοεμβρίου. Ο λόγος είναι προφανής. Επέλεξε να κουκουλώσει το ζήτημα ως τις δημοτικές εκλογές. Μάλιστα ο παριστάμενος κύριος Υπουργός υπερηφανευόταν γι’ αυτήν την απόφαση, γιατί σταμάτησε ενώπιον του Υπουργού Οικονομίας μια απόφαση που επρόκειτο να ληφθεί, για το κλείσιμο δύο εργοστασίων. 
      Έτσι λοιπόν το συμφέρον της χώρας υποτάχθηκε πλήρως στο κομματικό όφελος. Αυτό όμως ζημιώνει διπλά τη χώρα μας, κύριε Πρόεδρε, αφ’ ενός γιατί θα πρέπει να καταβάλουμε τα 126 ευρώ ανά τόνο για κάθε τόνο της ποσόστωσής μας, δηλαδή 16.000.000 ευρώ, και αφ’ ετέρου το λειτουργικό κόστος των πέντε εργοστασίων που δούλευαν με μειωμένη παραγωγή, έχει δημιουργήσει μια πρόσθετη ζημία της τάξεως περίπου των 50.000.000 ευρώ. Αυτό στοίχισε η προεκλογική καμπάνια της Νέας Δημοκρατίας για τις δημοτικές εκλογές.
      Ένα τρίτο ζήτημα, για να περάσω ακόμα περισσότερο στη ζημιά που γίνεται πια όχι μόνο στη χώρα, αλλά και στους παραγωγούς, είναι το θέμα της κατανομής των δικαιωμάτων. Το θέμα της κατανομής των δικαιωμάτων στους παραγωγούς της ζάχαρης είναι ένα ζήτημα στο οποίο αξίζει να σταθούμε.
       Φιλοκυβερνητικά  στελέχη υποστήριζαν αρχικά πως η επιδότηση θα υπολογιστεί αρχικά μόνο με βάση το 2006, οπότε δημιουργήθηκε ένα τεράστιο θέμα με παλιούς, παραδοσιακούς παραγωγούς, οι οποίοι είχαν κινηθεί ήδη προς αλλαγή καλλιέργειας. 
      Αντίθετα, κάποιοι οι οποίοι είχαν ειδοποιηθεί, κάποιοι φιλικοί προς την Κυβέρνηση παραγωγοί, που ποτέ δεν είχαν τεύτλα, εμφανίστηκαν ξαφνικά ως τευτλοπαραγωγοί. Τελικά, ορίστηκαν έτη αναφοράς –ακούστε, κύριε Πρόεδρε- 2000, 2001, 2002 και 2006. Και πάλι μπήκε, δηλαδή, το 2006 ως έτος αναφοράς, προκειμένου να ευνοηθούν κάποιοι. 
      Τέλος, την περίοδο της σποράς τη φετινή καλλιεργητική περίοδο, το Φλεβάρη-Μάρτη, η διοίκηση της Βιομηχανίας Ζάχαρης διαβεβαίωνε τους παραγωγούς πως διάθετε σαφείς δεσμεύσεις από την ηγεσία του Υπουργείου Ανάπτυξης πως η ενίσχυση από το ποιοτικό παρακράτημα θα είναι 25 ευρώ ανά στρέμμα. Τελικά, οι παραγωγοί, κύριε Πρόεδρε, φαίνεται ότι θα πάρουν περίπου 7 ευρώ το στρέμμα. 
      Η αναστάτωση που έχει προκληθεί είναι μεγάλη. Σύμφωνα με τους καλλιεργητές η Κυβέρνηση φοβούμενη την κατάρρευση του κλάδου και το πολιτικό κόστος προβαίνει συνεχώς, αφ’ ενός σε αναβολές, αφ’ ετέρου καλλιεργεί ψεύτικες προσδοκίες, όπως κάνει τελευταία η Κυβέρνηση με το θέμα των ενεργειακών φυτών, μια υπόθεση που δεν έχει προχωρήσει καθόλου και είναι ακόμα στους φακέλους, οι οποίοι δεν έχουν ολοκληρωθεί. 
      Κλείνοντας, κύριε Πρόεδρε, και ευχαριστώντας σας για την υπομονή, θα ήθελα να τονίσω και πάλι ότι αυτό το τεράστιο έλλειμμα στρατηγικής, η έλλειψη σχεδιασμού για το μέλλον, και για την τευτλοπαραγωγή στη χώρα και για το μέλλον της βιομηχανίας, βλάπτει αυτήν τη στιγμή με πάρα πολλά εκατομμύρια ευρώ, αλλά το μεγάλο πρόβλημα δεν είναι εκεί. Το μεγάλο πρόβλημα, κύριε Πρόεδρε, είναι ότι αυτήν τη στιγμή η χώρα στερείται μιας στρατηγικής, ενός σχεδίου τη στιγμή που και άλλες περιοχές της γεωργίας και της αγροτικής ανάπτυξης έχουν το ίδιο πρόβλημα. Δηλαδή, έχουμε ένα τεράστιο στρατηγικό ζήτημα στη μελλοντική μας πορεία προς την αγροτική ανάπτυξη και αυτό πρέπει να δει άμεσα η Κυβέρνηση. 
      Σας ευχαριστώ, κύριε Πρόεδρε. 
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Βεβαίως, πήρατε και το χρόνο της δευτερολογίας σας. 
      Το λόγο έχει ο κ. Φωτιάδης. Θα πάρετε και εσείς τη δευτερολογία σας, κύριε Φωτιάδη; 
      ΑΠΟΣΤΟΛΟΣ ΦΩΤΙΑΔΗΣ: Θα την πάρω προκαταβολικά, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ωραία, έχετε το λόγο. 
      ΑΠΟΣΤΟΛΟΣ ΦΩΤΙΑΔΗΣ: Όσοι από εμάς, κύριε Πρόεδρε και κύριοι συνάδελφοι, ζούμε την κατάσταση στην ύπαιθρο, μπορούμε πραγματικά να πούμε ότι η κατάσταση τα τελευταία δύο-τρία χρόνια έχει εξελιχθεί από κακή έως τραγική. Δεν υπάρχει καμία απολύτως παραγωγή, κανένα αγροτικό προϊόν που να έχει μεγαλύτερη τιμή απ’ ό,τι είχε προηγουμένως πριν το 2003. Η ύπαιθρος τελικά έχει απόλυτα εξαθλιωθεί και οι αγρότες αντιμετωπίζουν το μεγαλύτερο πρόβλημα των τελευταίων πολλών δεκαετιών. 
      Αποκορύφωμα όλης αυτής της αλλοπρόσαλλης πολιτικής της Νέας Δημοκρατίας είναι και το θέμα της ζάχαρης. Η Νέα Δημοκρατία κολλημένη τελικά στην αντίληψή της ότι μπορεί η ίδια να επιμείνει σε αυτά, τα οποία προεκλογικά και απατηλά είχε υποσχεθεί στον ελληνικό λαό, κατάφερε να βρεθεί μόνη της στις διαπραγματεύσεις για τη νέα πολιτική της ζάχαρης στην Ευρωπαϊκή Ένωση, προσπάθησε να προσπαθήσει να μπλοκάρει τις διαδικασίες αντί να έχει συγκεκριμένες προτάσεις. 
      Έτσι, άλλες ασθενέστερες χώρες με χαμηλή ανταγωνιστικότητα στην τευτλοκαλλιέργεια, όπως και η Ελλάδα, κατάφεραν με την κατάλληλη προετοιμασία τους στις διαπραγματεύσεις να διαπραγματευτούν πολύ καλύτερα και να πετύχουν καλύτερα αποτελέσματα. Ενδεικτικά και μόνο θα πούμε ότι η Φινλανδία εξασφάλισε τη μεγαλύτερη συνδεδεμένη ενίσχυση ανά στρέμμα, η Αυστρία πήρε ενίσχυση για έργα υποδομής, η Ιταλία, η Ισπανία και η Μεγάλη Βρετανία πήραν πρόσθετη ενίσχυση και ακόμα χορηγήθηκαν ποσοστώσεις ισογλυκόζης και ενισχύθηκαν ραφιναρίες. Αποδείχτηκε ότι κέρδισαν αυτές οι χώρες από τη διαπραγμάτευση και είναι προφανές ότι η μόνη που βλάφθηκε ήταν η Ελλάδα, γιατί δεν διαπραγματεύτηκε καθόλου στο ζήτημα της ζάχαρης. 
      Φέτος την Άνοιξη, όταν ένα κλιμάκιο Βουλευτών του ΠΑ.ΣΟ.Κ. επισκέφτηκε τις Βρυξέλλες και την αρμόδιο επίτροπο, Fischer Boel, διαμαρτυρηθήκαμε για τη συμπεριφορά της Ευρώπης απέναντι στους τευτλοπαραγωγούς και στην Ελληνική Ζάχαρη. 
Και η απάντησή της ήταν αφοπλιστική: «Δεν ζητήσατε τίποτα και αυτά που πήρατε τα πήρατε επειδή άλλες χώρες τελικά διαπραγματεύθηκαν». 
      Πρέπει να πούμε ότι το μόνο που ενδιαφέρει τη Νέα Δημοκρατία δεν είναι το μέλλον της τευτλοκαλλιέργειας, είναι μόνον το πολιτικό μέλλον της ίδιας. Έτσι, λοιπόν, προτίμησε να παίξει στις δημοτικές εκλογές με τα συμφέροντα και της χώρας αλλά και των τευτλοπαραγωγών. Κάτι το οποίο θα μπορούσε να είχε ανακοινώσει, την απόφασή της δηλαδή για το κλείσιμο των δύο εργοστασίων ή τον περιορισμό της ποσόστωσης που δικαιούμασταν, αν το έκανε εγκαίρως, θα αποφεύγαμε το πρόστιμο από τη μικρότερη καλλιέργεια και τη μικρότερη τελικά παραγωγή της ζάχαρης. Τονίστηκε από τους συναδέλφους ότι από τους τριακόσιους είκοσι χιλιάδες τόνους περίπου φέτος θα κινηθούμε στους μισούς, στους εκατόν εξήντα χιλιάδες με εκατόν ογδόντα χιλιάδες τόνους, και θα υποχρεωθούμε, εκτός από τη ζημία την οποία έχουν υποστεί οι αγρότες γιατί δεν έσπειραν τεύτλα, με δική σας ευθύνη κυρίως, να πληρώσουμε και πρόστιμο στην Ευρωπαϊκή Ένωση και ταυτόχρονα βέβαια το εργοστάσιο ζάχαρης θα υποστεί τη μεγαλύτερη δυνατή απώλεια των εσόδων. 
      Ενδιαφερθήκατε περισσότερο για τις εσωκομματικές σας διενέξεις. Οι κωμικοτραγικές καταστάσεις, οι οποίες διαδραματίστηκαν στη Θεσσαλονίκη, ήταν πρωτοφανείς. Στελέχη σας κατήγγειλαν άλλα στελέχη και τον Υπουργό. Υπήρξε παραίτηση του προέδρου της ζάχαρης με αιχμηρές δηλώσεις εναντίον στελεχών της Νέας Δημοκρατίας για διαπραγματεύσεις με ιδιώτες, τις οποίες γνώριζε η πολιτική ηγεσία του Υπουργείου. Ακολούθησαν καταγγελίες συνδικαλιστικών σας στελεχών από το θεσσαλικό κάμπο γνωστών στο πανελλήνιο για πως τελικά μεθοδεύτηκε η κατανομή της καλλιέργειας, γιατί ορισμένοι ήξεραν εκ των προτέρων ποια χρονιά θα ληφθεί υπ’ όψιν, με αποτέλεσμα ακόμα και μέλη του διοικητικού συμβουλίου της ζάχαρης τα οποία δεν είχαν καλλιεργήσει ποτέ ένα στρέμμα τεύτλων εμφανίστηκαν με χιλιάδες στρέμματα τεύτλων, προκειμένου να πάρουν και αποζημιώσεις αλλά και να ευνοηθούν από τη δική σας ρύθμιση. 
      Το μόνο που σας ενδιαφέρει είναι η ευνοιοκρατία. Κάνατε ουσιαστικά διευθύνοντα σύμβουλο -αναπληρωτή τον λέτε- τον κ. Δαρνάκα, ο οποίος εμφανίστηκε από κάτοχος απολυτηρίου εξαταξίου γυμνασίου ξαφνικά κάτοχος μεταπτυχιακού τίτλου ιδιωτικού πανεπιστημίου Ωραιοκάστρου, προαστίου της Θεσσαλονίκης. Τελικώς, είστε πάρα πολύ ικανοί σ’ αυτά. Τα ξεπεράσαμε όλα, δεν χρειάζονται πανεπιστήμια, κατευθείαν από το γυμνάσιο πήραμε μεταπτυχιακό τίτλο! Και αυτό θα καταγραφεί στην ιστορία από τα περίεργα της δικής σας διακυβέρνησης. 
      Κύριε Υπουργέ, δεν ενημερώσατε εγκαίρως τους τευτλοπαραγωγούς, όπως δεν ενημερώσατε βέβαια και όλους τους υπόλοιπους γεωργούς, ποια ακριβώς πολιτική θα ακολουθήσετε. Πάρα πολλοί απείχαν από την καλλιέργεια, με αποτέλεσμα να έχουμε αυτήν τη μείωση της παραγωγής, αλλά ταυτόχρονα η όλη πολιτική σας, η έλλειψη δηλαδή στρατηγικής που είναι το κύριο χαρακτηριστικό  της πολιτικής σας, το ότι δεν ξέρετε πού τελικά πάει η αγροτική οικονομία, αποδεικνύεται και από το γεγονός ότι δεν έχουν ενημερωθεί οι αγρότες, ότι με τη νέα αναθεωρημένη αγροτική πολιτική τελικά βλέπουμε μόνο το τυρί αλλά τη φάκα από πίσω δεν την βλέπουμε, όπως χαρακτηριστικά ακούστηκε μέσα στη Βουλή, γιατί τελικά είναι καλό το επιχείρημα και καλή η πρόταση να παίρνουν οι παραγωγοί μεταβατικά κάποιες «αποζημιώσεις», τα δικαιώματά τους, χωρίς να καλλιεργούν ή με το να καλλιεργούν ελάχιστα στρέμματα, όμως τελικά μετά το 2013 τι θα γίνει; Και αυτό το 2013 θα έλθει πριν από το 2013, θα έρθει πιθανότατα το 2009 ή το 2010, που θα κριθεί η χώρα μας για το μέλλον της αγροτικής παραγωγής της.
      Κύριε Υπουργέ, κατάγεστε από τη βόρεια Ελλάδα, από τη Θράκη. Από τα πέντε εργοστάσια, τα οποία στήριξαν την οικονομία της χώρας, τα τέσσερα βρίσκονται στη βόρεια Ελλάδα και τα δύο από τα τέσσερα της βόρειας Ελλάδας στη Θράκη. Δεν μπορεί να συνεχίσετε με αυτήν την πολιτική σας.
      Υπάρχει πλήρης αβεβαιότητα σε μια βιομηχανία η οποία απασχολεί χίλιους διακόσιους τακτικούς υπαλλήλους και δύο χιλιάδες εποχικούς. Είναι μια βιομηχανία η οποία συντηρεί τις οικονομίες πολλών νομών της χώρας και απασχολεί εκτός από τους εργαζόμενους, εκτός από τους αγρότες, και τευτλοεξαγωγείς και τευτλομεταφορείς. ‘Ολοι αδικούνται από τη συγκεκριμένη πολιτική σας.
       Αυτή που τελικά είναι κερδισμένη είναι η Αγροτική Τράπεζα η οποία προτιμά να κρατήσει για τον εαυτό της τα όποια βραχυπρόθεσμα οφέλη υπάρχουν προκειμένου τελικά ο αρεστός σ’ εσάς διοικητής της ο κ. Μηλιάκος να έχει τη δυνατότητα μαζί με τα άλλα κέρδη και αποθεματικά της τράπεζας να επενδύει σε αβέβαιες και άκρως επισφαλείς επενδύσεις. Και ταυτόχρονα να έχει τη δυνατότητα να χορηγεί ο ίδιος προμήθειες για μεσάζοντες οι οποίοι είχαν σαν αποκλειστικό στόχο να συστήσουν την Αγροτική Τράπεζα σ’ έναν κολοσσιαίο διεθνή οργανισμό ο οποίος είναι πασίγνωστος. Ο κ. Μηλιάκος χρειάστηκε μεσάζοντα επειδή δεν γνώριζε δήθεν αυτόν τον αμερικάνικο οργανισμό επενδύσεων. Έτσι η χώρα μας χρειάστηκε να πληρώσει και μεσάζοντες.
      Το ερώτημα το οποίο διατυπώθηκε από τον Πρόεδρό μας χθες στη Βουλή είναι αυτή, τη μίζα του μεσίτη ποιος θα την πάρει;
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο κ.Χατζημιχάλης έχει το λόγο.
      ΦΩΤΗΣ ΧΑΤΖΗΜΙΧΑΛΗΣ: Κύριε Πρόεδρε, σήμερα είναι πρώτη του μήνα. Σύμφωνα με τις δηλώσεις του Υπουργού, πριν από μερικούς μήνες και σύμφωνα με τις υποσχέσεις του θα έπρεπε οι παραγωγοί σήμερα να παίρνουν το σύνολο των επιδοτήσεών τους με μια επιταγή στην τράπεζα. Αυτό αφορά το σύνολο των παραγωγών. Όμως για μια ακόμη φορά ασυνεπείς στις υποχρεώσεις σας. ‘Ετσι δίνετε προκαταβολές 50% σε λίγους παραγωγούς και με αβέβαιο το μέλλον των υπόλοιπων ενισχύσεών τους.
      Επισημαίνω ότι για να προετοιμαστείτε κατάλληλα γι’ αυτό το μπάχαλο πήρατε παράταση ενός έτους της Κοινής Αγροτικής Πολιτικής από το 2005 στο 2006. Πανηγυρίσατε γι’ αυτό και προετοιμαστήκατε με τον τρόπο τον οποίο βλέπουμε και πολύ περισσότερο τον βλέπουν οι παραγωγοί. Θα περιμένουν για πολύ καιρό ακόμη, όπως περιμένουν τις επαναστατικές μεταρρυθμιστικές σας πολιτικές που τόσο εύκολα υποσχεθήκατε προεκλογικά και τόσο δύσκολα μπορείτε να εφαρμόσετε σήμερα. 
      Θα έλεγα ότι τα κάνατε θάλασσα στον αγροτικό τομέα αλλά σας πρόλαβε ο κ. Κεφαλογιάννης ο οποίος τα έκανε θάλασσα στα λιμάνια με τεράστιο κόστος για το εμπόριο, για την εθνική οικονομία και για τους καταναλωτές. Και επειδή ο κ. Κεφαλογιάννης σας πρόλαβε εκεί θα το πω διαφορετικά. Καταφέρατε να αντιστρέψετε το μύθο του Μίδα, κύριε Υπουργέ, που ό,τι άγγιζε γινόταν χρυσός. Εσείς ό,τι αγγίζετε στον τομέα της γεωργικής πολιτικής γίνεται στάχτη, καταστροφή σε όλα τα προϊόντα. Ξεκινήσατε με τον καπνό και μειώθηκε η ενίσχυση των παραγωγών κατά 50%. Λήφθηκε απόφαση με αδυναμία διαπραγμάτευσης από την πλευρά σας. Φέτος η παραγωγή στον καπνό μειώθηκε κατά 80% σε σύγκριση με την περσινή χρονιά. Είχε μια προοπτική ο κλάδος της κτηνοτροφίας. Είχαμε το σκάνδαλο των κουμπάρων, κατακόρυφη πτώση των τιμών. Αυτά οδήγησαν σε αδιέξοδο τους Έλληνες κτηνοτρόφους. Η χαμένη γαλοπούλα κατέστρεψε στην κυριολεξία την πτηνοτροφία. Οι πτηνοτρόφοι ακόμα περιμένουν τις ενισχύσεις που υποσχεθήκατε εδώ στη Βουλή εσείς και ο Υπουργός Εθνικής Οικονομίας. Ο αγροτικός τομέας καταρρέει και εσείς βρίσκεστε αλλού. 
      Το ίδιο έγινε και στην τευτλοπαραγωγή και στη Βιομηχανία Ζάχαρης. Κινηθήκατε χωρίς στρατηγική. Προσπαθήσατε να διαπραγματευτείτε στην Ευρωπαϊκή Ένωση. Οι δέκα χώρες με τις οποίες είχατε μπλοκ για να στηρίξετε τις αλλαγές που θέλατε υποτίθεται, κέρδισαν όλες. με εξαίρεση μία. την Ελλάδα. Ο Υπουργός Αγροτικής Ανάπτυξης και Τροφίμων γύρισε πανηγυρίζοντας για το σθεναρό όχι που αντέταξε στις Βρυξέλλες. Και βεβαίως οι τευτλοπαραγωγοί, οι τευτλοεξαγωγείς και οι εργαζόμενοι στο εργοστάσιο ζάχαρης οδηγούνται σε αδιέξοδο και δεν έχουν να ελπίζουν τίποτα. 
     Αναφέρθηκα στον κύριο Υπουργό και θα κάνω ξανά μία παρατήρηση που συνεχίζουμε να κάνουμε σ’ αυτήν την Αίθουσα, κύριε Πρόεδρε. Ας εμφανισθεί επιτέλους, κάποια στιγμή ο Υπουργός στην Αίθουσα της Βουλής και ας μιλήσει για τα θέματα της αγροτικής πολιτικής. Γιατί μεταφέρει συνεχώς το βάρος στον κ. Κοντό, τον αξιόλογο κατά τα άλλα και αγαπητό μας …
     ΠΡΟΕΔΡΕΥΩΝ (Ιωάννης Τραγάκης): Καλά τα καταφέρνει, αλλά θα σας κάνω μία διακοπή …
     ΦΩΤΗΣ ΧΑΤΖΗΜΙΧΑΛΗΣ:  Τα καταφέρνει πολύ καλά, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Θα διακόψω το χρόνο σας …
     ΦΩΤΗΣ ΧΑΤΖΗΜΙΧΑΛΗΣ:  Να τον διακόψετε, ευχαρίστως.
     ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός είχε ενημερωθεί για να παραστεί σήμερα, αλλά είναι γνωστό ότι είναι στους Δελφούς σ’ ένα διεθνές forum και μετά φεύγει και πηγαίνει αμέσως στην Αίγυπτο. 
     ΙΩΑΝΝΗΣ ΜΑΓΚΡΙΩΤΗΣ: Σαββατοκύριακο; 
     ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός δουλεύει και το Σαββατοκύριακο.
     Συνεχίστε, κύριε Χατζημιχάλη.
     ΦΩΤΗΣ ΧΑΤΖΗΜΙΧΑΛΗΣ: Κύριε Πρόεδρε, δεν θέλω να το αμφισβητήσω, αλλά πώς τυχαίνει κάθε φορά που συζητάμε αγροτικά θέματα ο Υπουργός Αγροτικής Ανάπτυξης και Τροφίμων να έχει υποχρεώσεις αλλού; Μήπως θα ήταν καλύτερο να έρχεται στη Βουλή να ενημερώνεται για κάποια πράγματα; Μήπως θα ήταν καλύτερο και για την ελληνική γεωργία, αν δεν ασχολείται με αυτά που ασχολείται ο κύριος Υπουργός και έλθει λίγο στη Βουλή για να μας πει τις προτάσεις του ή να ακούσει τις δικές μας;
     Αλλά δεν είναι αυτό το θέμα μου, γιατί δεν είναι θέμα προσωπικό, του Υπουργού, είναι θέμα μιας αδιέξοδης κυβερνητικής πολιτικής, η οποία οδηγεί σε αδιέξοδο τους παραγωγούς και όσους εμπλέκονται στο κύκλωμα της αγροτικής παραγωγής. 
     Εφαρμόσατε και εφαρμόζετε χωρίς στρατηγική –το είπαν και οι προηγούμενοι συνάδελφοι- στον τομέα μία άκρως ρουσφετολογική πολιτική. Είναι χαρακτηριστικό αυτό που αναφέρθηκε και προηγουμένως: Έτος αναφοράς για τις ενισχύσεις και το 2006. 
     Γιατί; Ποιους ωφελεί; Η παραγωγή μειώθηκε κατά 50%. Θα συνεχίσει, κύριε Υπουργέ, να υπάρχει τευτλοπαραγωγή στη χώρα; Εκτιμάτε ότι με αυτήν την κατάσταση που υπάρχει θα συνεχίσουν οι Έλληνες παραγωγοί να καλλιεργούν τεύτλα; Είμαι σίγουρος πως όχι. Είμαι σίγουρος ότι μέσα στο σχεδιασμό σας είναι αυτό γιατί σε λίγο όχι μόνο τα δύο εργοστάσια που κλείνουν, αλλά όλα τα εργοστάσια θα κλείσουν με το αιτιολογικό ότι η Κυβέρνηση ήθελε να τα στηρίξει, αλλά δεν έχουν πρώτη ύλη. Δεν υπάρχουν τεύτλα πια στη χώρα. Καταστρέφεται και αυτός ο τομέας. 
     Μιλάμε για τα εργοστάσια. Ποια στρατηγική είχατε για τα εργοστάσια και για τη μετεξέλιξή τους;
     Αναφέρομαι σε δελτίο Τύπου του Υπουργείου Οικονομίας και Οικονομικών στις 12-1-2006. Είναι η περίφημη ημερομηνία, κύριε Κοντέ, την οποία τη θυμάστε πολύ καλά εσείς, όπου την προηγούμενη ημέρα η Συνέλευση των μετόχων της Βιομηχανίας –εισηγμένης στο Χρηματιστήριο, παρακαλώ- αποφάσισε να αναστείλει τη λειτουργία του εργοστασίου της Ξάνθης. Έγινε ο γνωστός χαμός και με την παρέμβασή σας. Την επόμενη ημέρα –επειδή μιλάμε για στρατηγικές επιλογές- έγινε ευρύτατη σύσκεψη στο Υπουργείο Οικονομικών. Συμμετείχατε και εσείς και ο Υπουργός Οικονομίας και Οικονομικών και ο Υπουργός Απασχόλησης και Κοινωνικής Προστασίας τότε ο κ. Παναγιωτόπουλος και μία σειρά άλλων στελεχών. 
     Εκεί, λοιπόν, αποφασίσατε, ακούστε: «Ανακαλείται η απόφαση για την αναστολή λειτουργίας του εργοστασίου της Ελληνικής Βιομηχανίας Ζάχαρης στην Ξάνθη και δεν τίθεται θέμα αναστολής λειτουργίας οποιουδήποτε άλλου εργοστασίου της. Ο Πρόεδρος της Ελληνικής Βιομηχανίας Ζάχαρης κ. Κοσκινάς θα συγκαλέσει το διοικητικό συμβούλιο της εταιρείας και θα εισηγηθεί την υλοποίηση αυτής της απόφασης». Δηλαδή, την υλοποίηση της απόφασης που ανατρέπει την προηγούμενη απόφαση του κ. Κοσκινά.
     Στη συνέχεια συγκαλείται το διοικητικό συμβούλιο, ανατρέπεται αυτή η απόφαση και υποτίθεται ότι προχωρούμε μ’ ένα στρατηγικό σχεδιασμό στη σωτηρία των εργοστασίων. 
     Ποια είναι η συνέχεια; Ο κ. Κοσκινάς παραιτείται, εξαπολύει μύδρους, καταγγελίες αντίστοιχες με τις καταγγελίες του κ. Παλαιοκρασσά για τη Δ.Ε.Η. –αλήθεια τι έγιναν εκείνες οι καταγγελίες, κανείς δεν θυμάται, φαίνεται, στην Κυβέρνηση- και στη συνέχεια δύο εργοστάσια κλείνουν. Όχι αυτά για τα οποία συζητούσε η Ελληνική Βιομηχανία Ζάχαρης, της Ξάνθης και των Σερρών, αλλά το ένα από τα δύο ήταν το εργοστάσιο της Λάρισας, το πιο παραγωγικό και το πιο αποτελεσματικό από τα εργοστάσια της Ελληνικής Βιομηχανίας Ζάχαρης.
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
     Γιατί, κύριε Υπουργέ; Με ποιες σκοπιμότητες; Για ποιους λόγους; Με τι στόχους και με ποια στρατηγική; Καμία. Και εδώ ρουσφετολογικές πολιτικές. Μήπως επειδή οι Σέρρες ήταν η γενέτειρα του Πρωθυπουργού, υπολογίζατε το πολιτικό κόστος; Το υποστήκατε. 
     Εγώ δεν λέω να κλείσει κανένα εργοστάσιο. Απαιτώ από την Κυβέρνηση να έχει στρατηγική και αυτή τη στρατηγική να τη φέρνει, να τη συζητά και να υλοποιείται. Αλλά φαίνεται ότι δεν υπάρχει τίποτα. 
      Και τώρα λέτε στους παραγωγούς ότι τα δύο εργοστάσια θα παράγουν βιοαιθανόλη. Κανείς δεν διαφωνεί με το να παράγεται βιοαιθανόλη στην Ελλάδα. Κανείς δεν διαφωνεί με το να υπάρχουν καλλιέργειες ενεργειακών φυτών στην Ελλάδα. Κανείς. Μα, μήπως και αυτό το οργανώσατε σωστά; 
      Το πρόγραμμα της παραγωγής βιοκαυσίμων στην Ελλάδα το έφερε με νομοσχέδιο ο Υπουργός Ανάπτυξης, ο κ. Σιούφας. Στο νομοσχέδιο αυτό δεν υπήρχε καμία συμμετοχή από το Υπουργείο Αγροτικής Ανάπτυξης και Τροφίμων. Κανένα κίνητρο δεν δίνεται στους Έλληνες παραγωγούς, στους Έλληνες αγρότες για να παράγουν ενεργειακά φυτά. 
      Είναι γνωστό ότι το βιοντίζελ μπορεί κάπως να λειτουργήσει και να παραχθεί εύκολα,  αλλά η βιοαιθανόλη είναι πολύ πιο σύνθετη διαδικασία, πολύ πιο δύσκολη και δεν είναι ανταγωνιστική. Είναι γνωστό ότι το σύστημα με το οποίο θα παράγονται τα βιοκαύσιμα στην Ελλάδα δεν στηρίζεται με κίνητρα από την ελληνική Κυβέρνηση, γιατί λόγω της απαλλαγής από τον ειδικό φόρο κατανάλωσης των βιοκαυσίμων για να είναι ανταγωνιστικά και να κυριαρχήσουν, να κυκλοφορήσουν  στην αγορά, δεν βλέπουν μόνο την ελληνική παραγωγή, αλλά ακόμα και τις εισαγωγές.
      Γιατί, λοιπόν, κύριε Υπουργέ -και στα πλαίσια ποιας στρατηγικής και ποιων κινήτρων- ένας παραγωγός θα παράγει ενεργειακά φυτά για να δίνει βιοντίζελ με κόστος περίπου 80 λεπτά το λίτρο, τη στιγμή που ένα διυλιστήριο ή μία εταιρεία εισαγωγής πετρελαιοειδών, στην οποία δίνετε αυτό το δικαίωμα, μπορεί να κάνει εισαγωγή από ξένες χώρες με 40 λεπτά το λίτρο; 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Χατζημιχάλη, σας παρακαλώ.
      ΦΩΤΗΣ ΧΑΤΖΗΜΙΧΑΛΗΣ: Ολοκληρώνω, κύριε Πρόεδρε.
      Πώς, λοιπόν, βγαίνετε και λέτε στους Έλληνες παραγωγούς ότι δίνουμε κίνητρα, ότι έχουμε δώσει εναλλακτική λύση και ότι στα πλαίσια αυτής της εναλλακτικής λύσης δύο εργοστάσια -μεταξύ των οποίων σας ανέφερα πριν το εργοστάσιο της ζάχαρης  της Λάρισας- θα παράγουν βιοαιθανόλη; Με ποιο σχέδιο; Με ποια προοπτική; Με ποιο κίνητρο για τους Έλληνες παραγωγούς και με ποια πρόβλεψη για όλους όσους πλήττονται και οδηγούνται σε αδιέξοδα, όπως οι τευτλοπαραγωγοί, οι τευτλοεξαγωγείς και οι εργαζόμενοι στα εργοστάσια ζάχαρης;
      ΠΡΟΕΔΡΕΥΩΝ (Σωτήρης Χατζηγάκης):  Τελειώσατε, κύριε Χατζημιχάλη.
      ΦΩΤΗΣ ΧΑΤΖΗΜΙΧΑΛΗΣ: Δυστυχώς και εδώ για μια ακόμα φορά, κύριε Υπουργέ, απέτυχε η πολιτική σας. Πάρτε την πίσω, όσο είναι ακόμα νωρίς. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ:  Ευχαριστώ, κύριε Πρόεδρε.
      Επειδή οι προλαλήσαντες συνάδελφοι μπήκαν στα ειδικότερα θέματα, ανάλυσαν το όλο ζήτημα της τευτλοκαλλιέργειας, αλλά και τις συνέπειες που υπάρχουν εξαιτίας της πολιτικής της Κυβέρνησης όσον αφορά το τεύτλο και τα εργοστάσια παραγωγής ζάχαρης, θα ξεκινήσω λίγο γενικότερα.
      Κύριε Υπουργέ, μια Κυβέρνηση η οποία θέλει να βοηθήσει τη χώρα πρέπει να έχει σχέδιο. Πρέπει να σέβεται κατ’ αρχήν τον ίδιο της τον εαυτό και όχι να βρίσκεται ανάμεσα σε αντιθέσεις σε θέματα στρατηγικής σημασίας. Πρέπει να δίνει τη μάχη απέναντι στην ανεργία που είναι η κύρια αιτία των κοινωνικών  ανισοτήτων. Θα πρέπει, λοιπόν, στον τομέα των επιχειρήσεων αυτή η Κυβέρνηση να προχωρήσει σε παρεμβάσεις που να βοηθήσουν την οικονομία, να της δώσουν ώθηση. 
      Ποιες πρέπει να είναι αυτές οι παρεμβάσεις; Κατά την άποψή μου, πρέπει να είναι δύο. Πρώτη παρέμβαση. Να καλλιεργεί κλίμα ανταγωνισμού και οικονομικής εξωστρέφειας σε όλες τις επιχειρήσεις. 
      Πώς μπορεί να επιτευχθεί αυτό; Με τη δημιουργία σταθερού οικονομικού περιβάλλοντος, με υποδομές σε μεταφορές και επικοινωνίες. Ακόμη με το να προσφέρει υπηρεσίες γρήγορες και αποτελεσματικές. Έτσι μόνο θα βοηθηθούν οι επενδύσεις, οι οποίες θα φέρουν πλούτο, ο οποίος θα επαναδιανεμηθεί.
      Εσείς ως προς αυτήν την πρώτη παρέμβαση δεν κάνατε σχεδόν τίποτα. Ούτε σταθερό οικονομικό περιβάλλον υπάρχει, η απογραφή πάγωσε τα πάντα, τα φορολογικά μέτρα τα οποία παίρνετε είναι μέτρα τα οποία δεν έχουν συνέπεια. Πρόσφατα ψηφίσατε διάταξη που επαναφέρατε ότι θα ελέγχονται οι επιχειρήσεις στη δεκαετία, δηλαδή σε ανθρώπους που έκλεισαν τα βιβλία τους.
      Είναι σταθερό φορολογικό περιβάλλον αυτό; Για τις υποδομές παγώσατε το Πρόγραμμα Δημοσίων Επενδύσεων. Στις επικοινωνίες ποια ήταν τα ευρυζωνικά δίκτυα, στα οποία θα έρθει κάποιος να επενδύσει στη βόρειο Ελλάδα; Έχει γρήγορο ίντερνετ; Όσο δε για τις υπηρεσίες η γραφειοκρατία –το ξέρετε και σεις καλύτερα από μένα- είναι εκείνη η οποία σταματάει την οποιαδήποτε επενδυτική προσπάθεια. 
      Ποια είναι η δεύτερη παρέμβαση; Να διατηρεί σε στρατηγικούς τομείς όπως είναι η ενέργεια, οι επικοινωνίες και η πρωτογενής παραγωγή επιχειρήσεις πρωταθλητές. Τέτοιες επιχειρήσεις ποιες είναι; Η Δ.Ε.Η., ο Ο.Τ.Ε., τα Ελληνικά Πετρέλαια και η Ελληνική Βιομηχανία Ζάχαρης. Δεν θα αναφερθώ σ’ αυτές που είπα προηγουμένως, Δ.Ε.Η., Ο.Τ.Ε. και Ελληνικά Πετρέλαια, τα οποία σημαίνουν διυλιστήρια, αν και έχουν σχέση με το θέμα αυτό. Θα αναφερθώ στην Ελληνική Βιομηχανία Ζάχαρης. 
      Διαλύσατε αυτόν τον εθνικό πρωταθλητή, τον διαλύσατε κυριολεκτικά. Πού βασίζεται η Ελληνική Βιομηχανία Ζάχαρης; Βασίζεται στην πρώτη ύλη που έχει να κάνει με τα τεύτλα, βασίζεται στη στρατηγική θέση που πρέπει να έχει η ίδια η βιομηχανία στο προϊόν που λέγεται ζάχαρη. Ευτυχώς που, λόγω του ότι υπήρχε η συμφωνία με τα εργοστάσια που αγόρασε επί κυβερνήσεως ΠΑ.ΣΟ.Κ. στη Σερβία και με τις ποσοστώσεις που έχει εκεί, διατηρείται, αν θέλετε, ένας προϋπολογισμός που ενισχύει την Ελληνική Βιομηχανία Ζάχαρης. Αν έμενε στα εδώ και σε αυτά που διαπραγματευτήκατε, αλίμονό της! 
      Έρχομαι, λοιπόν, στο θέμα της πρώτης ύλης. Δεν δώσατε τη μάχη, όπως είπαν και ο συνάδελφοι, για τον τευτλοπαραγωγό. Ήσασταν απόντες από τη διαπραγμάτευση. Δεν θα αναφερθώ περισσότερο. Πάντως σας θυμίζω την υπόσχεση που έδωσε ο Πρωθυπουργός ότι ο ίδιος θα παλεύει για τα αγροτικά προϊόντα στις Βρυξέλλες. Ο ίδιος δεν πάλεψε και στο θέμα της ζάχαρης αλλά και σε θέματα άλλων προϊόντων όπως ο καπνός –τα συζητήσαμε στην επιτροπή Παραγωγής και Εμπορίου, κύριε Υφυπουργέ- ήσασταν απόντες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Θα πάρετε και το χρόνο της δευτερολογίας, κύριε συνάδελφε; 
      ΠΑΝΑΓΙΩΤΗΣ ΣΓΟΥΡΙΔΗΣ: Μάλιστα, κύριε Πρόεδρε.
      Ως προς το θέμα της βιομηχανίας: Διορίζετε μία διοίκηση η οποία διαχειριστικά ήταν ανίκανη. Πνιγμένοι στο πολιτικαντισμό και στη φαγωμάρα μεταξύ σας δεν προχωρήσατε σε καθαρές λύσεις με αποτέλεσμα να πληρώνουμε και πρόστιμα, με αποτέλεσμα να περιμένουμε ακόμη τι θα γίνει με τα δύο εργοστάσια τα οποία πρέπει να αποσυρθούν. Διότι αν παίρνατε την απόφαση να τα αποσύρετε πριν, δεν θα δηλώνατε ότι θα καλλιεργήσουμε, άρα δεν θα πληρώνατε το πρόστιμο. Τώρα, βασικά και τα εργοστάσια αυτά παραμένουν στον αέρα, παράλληλα όμως πληρώνουμε και πρόστιμα. Επίσης, σπαταλάτε και χρήματα. Δώσατε στη «DELOIT» να κάνει μελέτη για τη μετατροπή των εργοστάσιων Ξάνθης και Λάρισας σε εργοστάσια παραγωγής βιοαιθανόλης. Παράλληλα πληρώσατε χρήματα να δημιουργήσετε φακέλους για να ενταχθούν στον αναπτυξιακό νόμο, ο οποίος αναπτυξιακός νόμος εξέπνευσε. Δεν μπορεί σήμερα να καταθέσει η Ελληνική Βιομηχανία Ζάχαρης αίτηση για να υπαχθεί στον προηγούμενο αναπτυξιακό νόμο. Και ερωτώ: Στο νέο αναπτυξιακό νόμο, το μέγεθος της βιομηχανίας, και αν θέλετε, η επιλεξιμότητα της είναι τέτοια που θα ενταχθεί; Μένει ανοιχτό το όλο ζήτημα. 
      Λέτε ψέματα στους τευτλοπαραγωγούς. Εμπαίζετε τους ίδιους τους εργαζόμενους. Η αγωνία των εργαζόμενων στο εργοστάσιο της Ξάνθης παραμένει. Πριν τρία χρόνια εργάζονταν εκατόν εβδομήντα και σήμερα εργάζονται εξήντα τέσσερις. Στην ίδια εκλογική περιφέρεια είμαστε, κύριε Υφυπουργέ. Εργάζονταν περίπου τετρακόσιοι τριμηνίτες εποχικοί και τώρα είναι διακόσιοι – διακόσιοι είκοσι. Και από ό,τι φαίνεται από τη μελέτη της «DELOIT» στο τέλος θα μείνουν στο εργοστάσιο της Ξάνθης εβδομήντα τέσσερις περίπου. Αυτό λέγεται. 
      Από εκεί και πέρα, προχωράτε σε ημερίδες χωρίς αντίκρισμα. Αύριο θα γίνει μία ημερίδα για τα βιοκαύσιμα πάνω στη Θράκη, στην Κομοτηνή. Σας ερωτώ: Τι θα πείτε; Εφ’ όσον το 5% της κατανάλωσης καυσίμων μπορεί να αντικατασταθεί από βιοκαύσιμα και απαλλάσσεται του Ειδικού Φόρου Κατανάλωσης, εάν αυτό το 5% αντικατασταθεί από εισαγωγές μέσω των ΕΛ.ΠΕ. που πήραν την άδεια, συμφέρει τον τευτλοπαραγωγό, τον οποιοδήποτε παραγωγό, να σπείρει για να δώσει πρώτη ύλη σε εργοστάσιο παραγωγής βιοαιθανόλης; Συμφέρει όταν στην αγορά παίρνει μεγαλύτερη τιμή; 
      Στην πρώτη επαφή που κάνατε με την ΠΑ.Σ.Ε.Γ.Ε.Σ. και την Ελληνική Βιομηχανία Ζάχαρης για την τιμή των προϊόντων, για το κατά πόσο θα μετακυλήσετε ποσοστό του κέρδους από την απαλλαγή του Ειδικού Φόρου Κατανάλωσης από τα βιοκαύσιμα προς τον παραγωγό, δεν καταλήξατε σε συμφωνία.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μα, δεν έγινε ποτέ αυτό. 
      ΠΑΝΑΓΙΩΤΗΣ ΣΓΟΥΡΙΔΗΣ: Έγινε τέτοια συνάντηση και μάλιστα η ΠΑ.Σ.Ε.Γ.Ε.Σ. κυκλοφόρησε και χαρτί.
      Σας ερωτώ κύριε Υπουργέ, το εξής. Εδώ υπάρχει ένα δίλημμα. Άπαξ και δεν ενισχυθεί ο παραγωγός για να δώσει την παραγωγή του στην παραγωγή βιοαιθανόλης και βιοντίζελ, δεν υπάρχει περίπτωση αυτά τα εργοστάσια να λειτουργήσουν. Φθάνουμε στο θεώρημα του Κολόμβου σχετικά με το ποιος έγινε πρώτος, ποιος ανακάλυψε την Αμερική ή αυτό που λέει ο λαός μας «τι έγινε πρώτο, το αυγό ή η κότα». Αυτή είναι η ιστορία. 
      Εδώ, λοιπόν, θα πρέπει να δώσετε λύση. Η λύση είναι πολιτική και δεν βλέπω να έχετε τη γενναιότητα αυτή. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να σας ανακοινώσω πως Κοινοβουλευτική Εκπρόσωπος για το Συνασπισμό Ριζοσπαστικής Αριστεράς ορίζεται η κ. Ασημίνα Ξηροτύρη-Αικατερινάρη με απόφαση του Προέδρου του Συνασπισμού Ριζοσπαστικής Αριστεράς κ. Αλεξάνδρου Αλαβάνου.
      Το λόγο έχει τώρα ο Υπουργός.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, είκοσι επτά Βουλευτές από την Αξιωματική Αντιπολίτευση κατέθεσαν ερώτηση για τη ζάχαρη και για την τευτλοκαλλιέργεια στη χώρα μας.
      Με λύπη μας διαπιστώνουμε ότι σήμερα στο Κοινοβούλιο είναι μόνο δύο Βουλευτές. Προφανώς το εθνικό συμβούλιο του κόμματός τους γι’ αυτούς έχει πολύ μεγαλύτερη σημασία από τους τευτλοπαραγωγούς, την πορεία της Ελληνικής Βιομηχανίας Ζάχαρης και της τευτλοπαραγωγής στη χώρα μας. 
      Βέβαια, αναφέρθηκε συνάδελφος για το γεγονός ότι δεν είναι εδώ ο Υπουργός. Πρέπει να πούμε ότι σήμερα διεξάγεται –και είναι κάτι πάρα πολύ σημαντικό για τη χώρα μας –το Διεθνές Συμβούλιο Ελαιολάδου στους Δελφούς. Ήταν να γίνει στην Ιταλία, όμως με παρέμβαση του Έλληνα Υπουργού Γεωργίας, του κ. Μπασιάκου, γίνεται στους Δελφούς και έπρεπε να είναι εκεί. Και αμέσως μετά φεύγει για την Αίγυπτο, όπου θα πραγματοποιηθεί η Διάσκεψη των Υπουργών Γεωργίας του Σιάμ, με την παρουσία της Επιτρόπου, της κ. Μπόελ. 
      Κύριοι συνάδελφοι, ακούγοντας προηγουμένως τους συναδέλφους από την Αξιωματική Αντιπολίτευση να αναφέρονται στη βιομηχανία ζάχαρης και σε αυτά που διαδραματίζονται, δεν διαπιστώθηκε μόνο έλλειψη θέσεων και επιχειρημάτων –αυτό είναι κάτι γνωστό- αλλά διαπιστώθηκε επίσης ότι δεν παρακολουθούν τα δρώμενα, υπάρχει έλλειψη ενημέρωσης, δεν ενημερώνονται, δεν παρακολουθούν τα δελτία Τύπου του Υπουργείου, τις κινήσεις που κάνουμε.
      Διαπιστώθηκε και κάτι άλλο. Διαπιστώθηκε ότι δεν υπάρχει και σύμπτωση απόψεων μεταξύ τους, διότι όλη η επιχειρηματολογία –άκουσα τον πρώτο ομιλητή- στηρίχθηκε σε ένα επιχείρημα που δεν ευσταθεί, στο επιχείρημα δηλαδή του κλεισίματος των εργοστασίων, ενώ η δική μας στρατηγική, η στρατηγική της Κυβέρνησης, αναφέρεται σε μη κλείσιμο εργοστασίων. Αναφέρεται σε μετατροπή εργοστασίων. Και θέλουμε να ακούσουμε τις απόψεις της Αξιωματικής Αντιπολίτευσης –και γενικά της Αντιπολίτευσης- αν συμφωνεί ή διαφωνεί με τη θέση αυτή. 
      Πέρα από αυτό, θέλω να πω ότι ο συνάδελφος –που είναι και πατριώτης μου- που πήρε το λόγο προηγουμένως, είπε ότι δεν προχωρούν –ή δεν θα προχωρήσουν- τα βιοκαύσιμα, διότι δεν έχουμε πολιτική για τα βιοκαύσιμα.
Και ανέφερε ότι τα εισαγόμενα βιοκαύσιμα θα πάρουν από φορολόγηση, θα πάρουν κατανομή ποσοστώσεων, έναντι αυτών που παράγονται στην Ελλάδα από ενεργειακά φυτά. 
      Θέλω, λοιπόν, να θυμίσω ότι όταν έγινε ο νόμος του Υπουργείου Ανάπτυξης για τα βιοκαύσιμα στις 30 Αυγούστου 2005, η παρουσία του Υπουργείου Αγροτικής Ανάπτυξης ήταν δυναμική και ο κ. Σιούφας ενστερνίστηκε όλες τις θέσεις μας. 
      Πρέπει, λοιπόν, να γνωρίζετε ότι με βάση το νόμο για τα βιοκαύσιμα προτεραιότητα για αποφορολόγηση έχουν οι βιομηχανίες οι οποίες θα παράγουν βιοκαύσιμα και οι οποίες θα χρησιμοποιούν ελληνικά ενεργειακά φυτά –το λέει ο νόμος- και μάλιστα, θα τα προμηθεύονται σε συμβολαιοποιημένη μορφή, με συμβόλαια που θα είναι θεωρημένα από τις διευθύνσεις της Αγροτικής Ανάπτυξης. 
      Έχουν, λοιπόν, προτεραιότητα για αποφορολόγηση, προτεραιότητα για κατανομή και αυτή είναι η καλύτερη ασφαλιστική δικλίδα για παραγωγή βιοκαυσίμων από ελληνικά ενεργειακά φυτά. 
      Αν διαβάσετε το νόμο, είναι σαφής και, αν θέλετε, δίνει και μια κατεύθυνση στο γεγονός ότι και η Ελληνική Βιομηχανία Ζάχαρης κατά προτεραιότητα θα χρησιμοποιεί ελληνικά ενεργειακά φυτά και θα στηρίξει την αγροτική ανάπτυξη πολλών περιοχών της χώρας μας, μεταξύ των οποίων και τη δική μας περιοχή για την παραγωγή τις βιοαιθανόλης.  
      Κύριοι συνάδελφοι, βρισκόμαστε πάλι στη θέση να απαντήσουμε σε ερώτηση για την Ελληνική Βιομηχανία Ζάχαρης. Είναι η τρίτη φορά που απαντάμε σ’ αυτή την ερώτηση. Τον Ιούνιο ήταν εδώ ο κ. Μπασιάκος και έδωσε πολλές διευκρινίσεις σε παρόμοια ερώτηση που είχε κατατεθεί.
      Είναι ένα θέμα και ένα ζήτημα που έχει πολύ μεγάλη σημασία, διότι αφορά χιλιάδες ελληνικές αγροτικές οικογένειες και εκατοντάδες οικογένειες εργαζομένων στην Ελληνική Βιομηχανία Ζάχαρης. 
      Συνεπώς πρέπει να πούμε ότι η δημιουργία τεχνητής κρίσης σ’ αυτήν τη φάση, κάθε άλλο παρά υποστηρικτικά προς την ελληνική τευτλοκαλλιέργεια και την Ελληνική Βιομηχανία Ζάχαρης μπορεί να λειτουργήσει. 
      Εάν διαφωνείτε με συγκεκριμένες επιλογές ή δράσεις μας, δεν έχετε παρά να το δηλώσετε. Παράλληλα, όμως, είστε υποχρεωμένοι απέναντι στους Έλληνες αγρότες να καταθέσετε και τις δικές σας προτάσεις -τις οποίες φαίνεται ότι δεν έχετε- προκειμένου να βγούμε από τα αδιέξοδα που δημιούργησαν οι λαθεμένες επιλογές και η απραξία των κυβερνήσεών σας. 
      Εμείς ως Κυβέρνηση, ως πολιτική ηγεσία του Υπουργείου Αγροτικής Ανάπτυξης και Τροφίμων, δίνουμε έμφαση τόσο στον τομέα της τευτλοκαλλιέργειας όσο και στον τομέα της επιβίωσης της Ελληνικής Βιομηχανίας Ζάχαρης. 
      Διαβάζοντας το περιεχόμενο της ερώτησής σας, θα έλεγε κανείς πως ξαφνικά για μία ακόμα φορά και αφού έχετε υποβάλει άλλες δύο επίκαιρες ερωτήσεις και αφού έχουν συζητηθεί στη Βουλή ερωτήσεις και επερωτήσεις, ανακαλύψατε τα προβλήματα της Ελληνικής Βιομηχανίας Ζάχαρης και της ελληνικής τευτλοκαλλιέργειας. 
      Πρέπει, λοιπόν, να πούμε και πρέπει να ξεκαθαρίσουμε ότι τεύτλα οι Έλληνες αγρότες –πιθανώς, το ξεχνάτε αυτό- δεν άρχισαν να καλλιεργούν στις 8/3/2004 και η Ελληνική Βιομηχανία Ζάχαρης δεν λειτούργησε για πρώτη φορά μετά τις εθνικές εκλογές του Μαρτίου του 2004.
      Δεν είναι δυνατόν να μας ρωτάτε μετά από δυόμισι χρόνια διακυβέρνησης του τόπου από τη Νέα Δημοκρατία τι κάναμε εμείς για να προετοιμάσουμε την προσαρμογή της ελληνικής τευτλοκαλλιέργειας αλλά και της Ελληνικής Βιομηχανίας Ζάχαρης στα νέα δεδομένα που ήταν βέβαιο ότι θα προκαλούσε η αναθεώρηση της Κ.Α.Π. και η νέα Κ.Ο.Α. για τη ζάχαρη, διότι εσείς ήσασταν αυτοί που επί σειρά ετών βλέπατε τις δυσκολίες να έρχονται και δεν κάνατε καμία ενέργεια για την αντιμετώπισή της, αφού τα προβλήματα βιωσιμότητας της Ελληνικής Βιομηχανίας Ζάχαρης ήταν γνωστά εδώ και πολλά χρόνια. 
      Την προηγούμενη φορά που συζητήσαμε την επερώτηση για τη ζάχαρη σας είπα -και σας παρουσίασα μελέτη- ότι από τον Απρίλιο του 2001 υπήρχε μελέτη της Αγροτικής Τράπεζας που αναδείκνυε όλα τα προβλήματα βιωσιμότητας που αντιμετωπίζει η Ελληνική Βιομηχανία Ζάχαρης. 
      Αυτή η μελέτη έλεγε ξεκάθαρα ότι η Ελληνική Βιομηχανία Ζάχαρης παράγει με ένα κόστος κατά 50% υψηλότερο από το εκτιμώμενο μέσο κόστος των χωρών της Ευρωπαϊκής Ένωσης. Η συνεχής μείωση του κόστους από την πλευρά των Ευρωπαίων ανταγωνιστών της, η αναμενόμενη μείωση της τιμής παρέμβασης στη ζάχαρη και η κατάργηση άλλων προστατευτικών μέτρων σε συνδυασμό με τα διαρθρωτικά και χρόνια προβλήματα που αντιμετώπιζε η Ελληνική Βιομηχανία Ζάχαρης, έφεραν την εταιρεία σ’ ένα οριακό σημείο σε σχέση με τη μελλοντική της πορεία. Δεν ελήφθησαν στο παρελθόν τα μέτρα που έπρεπε για να στηριχθεί η Ελληνική Βιομηχανία Ζάχαρης, η οποία πρέπει να πούμε ότι είναι μια εθνική βιομηχανία, ώστε να στηριχθούν παράλληλα και οι τευτλοπαραγωγοί στη χώρα μας. 
        Από τον Απρίλιο του 2001 ήταν γνωστά τα προβλήματα. Και έρχεστε σήμερα και μιλάτε μετά από τόσα χρόνια για κατάρρευση της τευτλοπαραγωγής και της Ελληνικής Βιομηχανίας Ζάχαρης εξαιτίας της κυβερνητικής πολιτικής. 
        Μας κατηγορείτε πως παραμένουμε άπραγοι και άτολμοι απέναντι στις εξελίξεις και υποστηρίζετε πως οι τευτλοπαραγωγοί και οι εργαζόμενοι στη βιομηχανία είναι ανάστατοι, όταν οι τευτλοπαραγωγοί και οι εργαζόμενοι στην Ελληνική Βιομηχανία Ζάχαρης γνωρίζουν πολύ καλά ότι βαδίζουμε βάσει οργανωμένου σχεδίου για την αναδιοργάνωση του τομέα της ζάχαρης στη χώρα μας. 
        Δεν κρύβουμε τίποτε. Λειτουργούμε με απόλυτη διαφάνεια και ενημερώνουμε με ειλικρίνεια για τις κινήσεις μας όλους τους ενδιαφερόμενους. Θεωρούμε, όμως, ότι η ερώτηση για την κατάθεση φακέλου απόσυρσης ζάχαρης στην Ευρωπαϊκή Ένωση υποκρύπτει και άγνοια και κακοπιστία, αφού κάτι τέτοιο έχει ήδη αποφασιστεί, έχει ήδη ανακοινωθεί. 
        Πρέπει να σας θυμίσω πως σύμφωνα με τον κοινοτικό κανονισμό είμαστε υποχρεωμένοι μέχρι την 31η Ιανουαρίου να υποβάλουμε το αίτημα για την απόσυρση του 51% της ποσότητος που απαιτείται για την είσπραξη των αποζημιώσεων, για τη μετατροπή των εργοστασίων. Ο σχετικός φάκελος από την Ελληνική Βιομηχανία Ζάχαρης σε συνεργασία με το Υπουργείο Αγροτικής Ανάπτυξης και Τροφίμων έχει ολοκληρωθεί. Βρίσκεται σε εξέλιξη η διαβούλευση μεταξύ του Υπουργείου, των τευτλοπαραγωγών και των τευτλοεξαγωγέων και πολύ νωρίτερα από την καταληκτική ημερομηνία θα υποβληθεί ο σχετικός φάκελος στην Ευρωπαϊκή Ένωση. Κατά συνέπεια ουδεμία καθυστέρηση παρατηρείται ή πρόκειται να παρατηρηθεί. 
        Υποστηρίζετε ακόμη ότι η σημερινή Κυβέρνηση ακολούθησε πέρυσι το Νοέμβρη στις Βρυξέλλες στο Συμβούλιο των Υπουργών Γεωργίας της Ευρωπαϊκής Ένωσης για Κ.Ο.Α. ζάχαρης μία καταστροφική διαπραγματευτική στρατηγική. 
        Θα σας απαντήσω, λοιπόν, ότι και εδώ δεν είστε καλά ενημερωμένοι. Θα έπρεπε να παρακολουθείτε και να γνωρίζετε καλύτερα τις δράσεις μας. Όσον αφορά την αναθεώρηση της Κ.Ο.Α. ζάχαρης και τη διαπραγμάτευση πέρυσι στις Βρυξέλλες, είναι βέβαιο ότι από ελληνικής πλευράς υπήρξε μία πολύ καλή προετοιμασία. Ο Υπουργός Αγροτικής Ανάπτυξης και Τροφίμων έδωσε πραγματικά τη μάχη και πολύ σωστά καταψήφισε τον Κανονισμό, διότι εσείς περιμένατε να μην τον καταψηφίσει, να τον υπερψηφίσει και να πάρει κάποια δωράκια, όπως πήραν πολλές άλλες χώρες, μικροδωράκια που δεν βοήθησαν καθόλου τις δικές τους βιομηχανίες, έτσι ώστε να κάνετε κριτική για την Κυβέρνηση. 
        Με αυτή την ενέργειά του, την οποία ουδέποτε τόλμησε να κάνει ο Υπουργός του ΠΑ.ΣΟ.Κ., έδωσε το στίγμα ότι η ελληνική Κυβέρνηση θα είναι κάθετα αντίθετη σε κάθε ενέργεια, η οποία θίγει τα συμφέροντα των Ελλήνων αγροτών.
        Υπενθυμίζεται ότι η χώρα μας εξ αρχής είχε εκφράσει την αντίθεσή της στις δυσμενείς προτάσεις της Επιτροπής και είχε πρωταγωνιστικό ρόλο στην ομάδα των έντεκα χωρών που διαφωνούσαν και συγκρότησαν μία αναστέλλουσα μειοψηφία μέχρι την τελευταία μέρα των διαπραγματεύσεων. 
        Τις θέσεις αυτές η χώρα μας τις διατήρησε και μετά τις τελικές προτάσεις της Επιτροπής, τονίζοντας τις σοβαρές δυσκολίες προσαρμογής στις νέες συνθήκες, οι οποίες δημιουργούνται τόσο για τους παραγωγούς όσο και για τις βιομηχανίες του τομέα. Πρέπει δε να τονιστεί η απόφαση για την καταψήφιση ή και τη σύμφωνη γνώμη των εκπροσώπων των τευτλοπαραγωγών της χώρας μας, όπως αυτή εκφράστηκε από την ΠΑ.Σ.Ε.Γ.Ε.Σ., σε σύσκεψη που προηγήθηκε στο Υπουργείο Αγροτικής Ανάπτυξης και Τροφίμων. Οι αγρότες της χώρας έδωσαν μία σαφή κατεύθυνση στον Υπουργό Γεωργίας, λέγοντάς του ότι θα πρέπει να καταψηφίσει τον Κανονισμό, εφόσον αυτός προβλέπει μεγάλες μειώσεις στις θεσμικές τιμές των τεύτλων και της ζάχαρης και αυτό έκανε ο Έλληνας Υπουργός Γεωργίας. 
        Όμως, πώς διαμορφώνεται η κατάσταση στον τομέα της ζάχαρης σε ευρωπαϊκό επίπεδο και στη χώρα μας; Και ποια είναι η στρατηγική του Υπουργείου Αγροτικής Ανάπτυξης και Τροφίμων και της Ελληνικής Βιομηχανίας Ζάχαρης για τη στήριξη του τομέα; Η περίοδος 2006 - 2007 θα αποτελέσει ορόσημο για την ευρωπαϊκή αγορά ζάχαρης, καθώς θα παρατηρηθεί ραγδαία αλλαγή των συνθηκών παραγωγής και εμπορίας της ζάχαρης. Το νέο καθεστώς της ζάχαρης προβλέπει σημαντικότατη μείωση των τιμών ζάχαρης και των τεύτλων. Όλες οι ζαχαροβιομηχανίες της Ευρωπαϊκής Ένωσης θα κληθούν παράλληλα να συνεισφέρουν στο ταμείο αναδιάρθρωσης της Ευρωπαϊκής Ένωσης, σημαντικά ποσά ανά τόμο ποσόστωσης ζάχαρης, ακόμη και αν δεν παράγουν το σύνολο της ποσότητος που τους αντιστοιχεί, εφόσον δεν θα κλείσουν εργοστάσια ούτε θα τα μετατρέψουν σε μονάδες παραγωγής βιοκαυσίμων.
      Αλήθεια, το ΠΑ.ΣΟ.Κ. τι ήθελε; Να κλείσουμε τα εργοστάσια και να αποσύρουμε ποσόστωση ζάχαρης; Αν κλείναμε τα εργοστάσια, για τα οποία μας γίνεται κριτική, θα υπήρχε σήμερα η δυνατότητα μετατροπής των εργοστασίων σε εργοστάσια παραγωγής βιοαιθανόλης;
      Λυπούμαι, διότι ακόμη και τώρα όλα τα επιχειρήματα βασίζονται σε μια λάθος βάση. Πρόκειται για τη βάση ότι κλείνουν, ενώ στην πραγματικότητα δεν κλείνει κανένα εργοστάσιο της Ελληνικής Βιομηχανίας Ζάχαρης. 
      Καθώς το νέο καθεστώς της Ευρωπαϊκής Ένωσης για τη ζάχαρη έχει ως στόχο τη δραστική μείωση της παραγωγής ζάχαρης από τεύτλα στην Ευρωπαϊκή Ένωση, παρέχονται σημαντικά κίνητρα απόσβεσης ποσόστωσης στις επιχειρήσεις παραγωγής ζάχαρης με τη μορφή εφάπαξ ενίσχυσης αναδιάρθρωσης. Σε περίπτωση μετατροπής των εργοστασίων σε μονάδες παραγωγής, παραδείγματος χάρη, βιοκαυσίμων, οι αντίστοιχες ενισχύσεις αναδιάρθρωσης ανά τόνο αποσυρόμενης ποσόστωσης θα είναι επίσης σημαντικές.
      Η κάθετη πτώση των τιμών, τα αυξημένα κίνητρα για αποχώρηση από την παραγωγή ζάχαρης και η αναμενόμενη σταδιακή απελευθέρωση της αγοράς ζάχαρης από το 2009 - 2010 προκαλούν ραγδαίες εξελίξεις στον κλάδο παραγωγής ζάχαρης, όχι μόνο στη χώρα μας αλλά σε όλη την Ευρωπαϊκή Ένωση. Πολλές χώρες της Ευρωπαϊκής Ένωσης έχουν επίσημα ανακοινώσει ότι θα προχωρήσουν στη διακοπή της λειτουργίας των εργοστασίων. Άλλες χώρες έχουν ανακοινώσει ότι θα προχωρήσουν σε μετατροπή εργοστασίων από ζαχαρουργεία σε εργοστάσια παραγωγής βιοκαυσίμων. 
      Η Ελληνική Βιομηχανία Ζάχαρης, παρά τη μέχρι σήμερα κερδοφόρο λειτουργία της, πρέπει να πούμε και να ομολογήσουμε ότι βρίσκεται σε ιδιαίτερα δύσκολη θέση, καθώς, πέραν των προκλήσεων των νέων δεδομένων του κλάδου που έχει να αντιμετωπίσει, παρουσιάζει αισθητά μεγαλύτερο κοστολόγιο σε σχέση με τις λοιπές χώρες της Ευρωπαϊκής Ένωσης, αλλά υπάρχει και πολυδιάσπαση στην παραγωγική δυναμικότητα.
      Εάν τις επόμενες περιόδους η Ελληνική Βιομηχανία Ζάχαρης συνεχίσει την υφιστάμενη λειτουργία της, χωρίς να αποσύρει ποσόστωσή της, θα έχει τις εξής συνέπειες: 
      Θα έχει ιδιαίτερα χαμηλή αξιοποίηση της δυναμικότητας των εργοστασίων της, η οποία θα κυμανθεί μεταξύ 50%-60%, επιβαρύνοντας σημαντικά το κόστος παραγωγής. 
      Έχει υποχρέωση πληρωμής εισφοράς στην Ευρωπαϊκή Ένωση. Θα υπάρχει είσπραξη των αυξημένων, κατά το επόμενο έτος, ενισχύσεων αναδιάρθρωσης. Δεν θα ενεργοποιείται η συνδεδεμένη ενίσχυση -που είναι κάτι πάρα πολύ σημαντικό και κανείς δεν αναφέρθηκε σε αυτό- διότι αυτοί οι αγρότες που θα συνεχίσουν μετά την απόσυρση να παράγουν ζάχαρη θα εισπράττουν 33 ευρώ ανά στρέμμα επιδότηση. Βέβαια θα υπάρχει και ο κίνδυνος διακοπής της λειτουργίας και των πέντε εργοστασίων της Ελληνικής Βιομηχανίας Ζάχαρης. 
      Η Κυβέρνηση, προκειμένου να πετύχει αφ΄ ενός μεν τη στήριξη του αγροτικού τομέα και την οικονομική ανάπτυξη των περιοχών που αναπτύσσεται η τευτλοκαλλιέργεια στη χώρα μας, αφ’ ετέρου δε να υποστηριχθεί ουσιαστικά η προσπάθεια για τη μακροχρόνια επιβίωση της Ελληνικής Βιομηχανίας Ζάχαρης, έχει αναπτύξει ένα συγκεκριμένο σχέδιο δράσης, το οποίο υλοποιείται με τις εξής ενέργειες: 
      Με την απόφαση του Διοικητικού Συμβουλίου της Ελληνικής Βιομηχανίας Ζάχαρης, η οποία έχει δημοσιευθεί, προβλέπεται για την επόμενη περίοδο απόσυρση άνω του 50% της αρχικής ποσόστωσης ζάχαρης που έχει η βιομηχανία και τη λειτουργία τριών εργοστασίων από τα πέντε για την παραγωγή της υπόλοιπης ποσόστωσης.
      Η επιλογή αυτή παρουσιάζει τα εξής πλεονεκτήματα:
      Αυξάνεται έως ένα βαθμό η αξιοποίηση της παραγωγικής δυναμικότητας των εν λειτουργία εργοστασίων ζάχαρης.
      Αποφεύγεται από το 2007-2008 το επιπλέον κόστος της εισφοράς αναδιάρθρωσης στην Ευρωπαϊκή Ένωση για ζάχαρη που δεν παράγεται.
      Εισρέουν σημαντικά κονδύλια από τις ενισχύσεις αναδιάρθρωσης της Ευρωπαϊκής Ένωσης –περίπου 78.000.000 ευρώ- τα οποία η Ελληνική Βιομηχανία Ζάχαρης έχει τη δυνατότητα να χρησιμοποιήσει σε επενδύσεις βελτίωσης της λειτουργίας και ανάπτυξης εναλλακτικών δραστηριοτήτων, καθώς και για την πραγματοποίηση στρατηγικών και εμπορικών κινήσεων προς εκμετάλλευση των νέων προοπτικών της αγοράς.
      Ενεργοποιείται η συνδεδεμένη ενίσχυση της Ευρωπαϊκής Ένωσης, αυτήν που προανέφερα -33 ευρώ ανά στρέμμα- προς τους τευτλοκαλλιεργητές, οι οποίοι υποστηρίζουν τη συνέχιση της τευτλοκαλλιέργειας στην Ελλάδα, αφού αντισταθμίζει σε μεγάλο βαθμό την απώλεια εισοδήματος των τευτλοπαραγωγών από τη μεταρρύθμιση του καθεστώτος ζάχαρης στην Ευρωπαϊκή Ένωση. 
      Δεύτερο βήμα είναι η μετατροπή δύο εργοστασίων της Ελληνικής Βιομηχανίας Ζάχαρης σε εργοστάσια παραγωγής βιοαιθανόλης. Σύμφωνα με τη μελέτη σκοπιμότητας της «CIPRO», η επένδυση για τη μετατροπή δύο εργοστασίων σε παραγωγή βιοαιθανόλης ύψους περίπου 175.000.000 ευρώ έχει την προοπτική σημαντικής κερδοφορίας από την πρώτη περίοδο λειτουργίας.
    Ειδικότερα, αποφασίστηκε η μετατροπή των εργοστασίων της Λάρισας και της Ξάνθης σε μονάδες παραγωγής βιοαιθανόλης με την κατεργασία τεύτλων, μελάσας και σιτηρών, για την παραγωγή τριακοσίων χιλιάδων κυβικών βιοαιθανόλης και υποπροϊόντων της. Παράλληλα είναι έτοιμος ο φάκελος για να κατατεθεί στον αναπτυξιακό νόμο, έτσι ώστε να επιχορηγηθεί και να στηριχθεί και από τον αναπτυξιακό νόμο. 
    Στο σημείο αυτό πρέπει να πούμε, επειδή γίνεται πολλή κουβέντα, ότι επελέγησαν τα εργοστάσια της Λάρισας και της Ξάνθης για τη μετατροπή, διότι τα δύο εργοστάσια ως μεγάλες μονάδες συμπληρώνουν το 51% που απαιτείται για να αποσύρουμε ζάχαρη, προκειμένου να πάρουμε ενισχύσεις από την Ευρωπαϊκή Ένωση. Κυρίως, όμως, πρέπει να πούμε ότι επελέγησαν τα εργοστάσια αυτά διότι βρίσκονται στην καρδιά μεγάλης αγροτικής παραγωγής. Και αυτό το λέμε διότι ως πρώτη ύλη δεν θα χρησιμοποιηθούν, όπως κακώς ελέχθη προηγουμένως, εισαγόμενα αγροτικά προϊόντα, αλλά αγροτικά προϊόντα που θα παράγονται από Έλληνες αγρότες στη χώρα μας. Η μελέτη είναι σαφής. Τα εργοστάσια αυτά θα χρησιμοποιούν ως πρώτη ύλη πολύ μεγάλες ποσότητες ελληνικών ενεργειακών φυτών, αραβοσίτου και τεύτλων, που είναι οι δυο καλλιέργειες που λόγω των κανονισμών της Ευρωπαϊκής Ένωσης διέρχονται κρίση. Αρκεί να σας πω –προσέξτε- ότι για το κάθε ένα εργοστάσιο θα χρειάζονται τρακόσιες χιλιάδες τόνοι δημητριακών, αραβοσίτου δηλαδή, και περίπου τριακόσιες χιλιάδες τόνοι τεύτλων. Αν αναλογιστούμε λοιπόν ότι η ελληνική παραγωγή αραβοσίτου είναι περίπου ένα εκατομμύριο εξακόσιες χιλιάδες τόνοι ή ένα εκατομμύριο επτακόσιες χιλιάδες τόνοι, όταν οι 600 χιλιάδες τόνοι θα έχουν προορισμό τη βιομηχανία ζάχαρης για παραγωγή βιοαιθανόλης, αντιλαμβάνεστε την αξία που θα πάρει η παραγωγή του αραβοσίτου και των τεύτλων στη χώρα μας. Η χρησιμοποίηση ως πρώτης ύλης ελληνικών ενεργειακών φυτών στις μονάδες βιοκαυσίμων προβλέπεται και από το νόμο για τα βιοκαύσιμα -το είπα αυτό προηγουμένως- σύμφωνα με τον οποίο προτεραιότητα για αποφορολόγηση, αλλά και για κατανομή βιοκαυσίμων, έχουν οι μονάδες βιοκαυσίμων οι οποίες χρησιμοποιούν ως πρώτη ύλη ελληνικά ενεργειακά φυτά. Ο νόμος στο θέμα αυτό είναι ξεκάθαρος και σαφής.
    Εκτός απ’ αυτό πρέπει να πω ότι οι μελέτες βιωσιμότητας παρουσιάστηκαν και στους αγρότες της Λάρισας και στους αγρότες της Θράκης. Κατά συνέπεια δεν μπορεί να ισχυριστεί κανείς ότι οι τευτλοπαραγωγοί, οι τευτλοεξαγωγείς και όλοι οι εμπλεκόμενοι  στον τομέα της ζάχαρης δεν είναι ενημερωμένοι. Επίσης πρέπει να πούμε ότι παρουσιάστηκαν και στους εργαζόμενους των παραγωγών και των εργαζομένων και του ενός εργοστασίου και του άλλου.
    Όπως αντιλαμβάνεστε, ο ισχυρισμός περί κλεισίματος των πέντε εργοστασίων της Ελληνικής Βιομηχανίας Ζάχαρης δεν ευσταθεί. Ο σχεδιασμός και οι επιλογές μας όχι μόνο δεν οδηγούν τους εργαζόμενους στη Βιομηχανία Ζάχαρης στην ανεργία, αλλά απεναντίας τους εξασφαλίζουν ακόμη μεγαλύτερο εισόδημα και ακόμα περισσότερη απασχόληση. Η διοίκηση της Ελληνικής Βιομηχανίας Ζάχαρης έχει δεσμευθεί ότι το προσωπικό που θα απασχοληθεί σ’ αυτά τα εργοστάσια και η συνολική δημιουργία θέσεων εργασίας, οι εργατοώρες δηλαδή της απασχόλησης, θα υπερβαίνουν κατά πολύ αυτές που υπήρχαν μέχρι τώρα σ’ αυτά τα ζαχαρουργεία. Αυτό γίνεται εύκολα αντιληπτό, εάν υπενθυμίσουμε ότι το κάθε ζαχαρουργείο από τη φύση του λειτουργούσε τρεις έως τέσσερις μήνες ετησίως, ενώ το κάθε εργοστάσιο παραγωγής βιοαιθανόλης θα λειτουργεί συνεχώς επί δωδεκάμηνο. 
    Σχετικά με το χρονοδιάγραμμα κατασκευής των εργοστασίων πρέπει να πούμε ότι η μελέτη της Ελληνικής Βιομηχανίας Ζάχαρης αναφέρει ότι περίπου σε δεκαοκτώ με είκοσι τέσσερις μήνες από την υποβολή της μελέτης για ένταξη των επενδύσεων στον αναπτυξιακό νόμο θα είναι έτοιμες οι επενδύσεις για να λειτουργήσουν. Η διοίκηση της Ελληνικής Βιομηχανίας Ζάχαρης αναφέρει σε δελτίο Τύπου της ότι η επόμενη εσοδεία, όχι αυτήν τη χρονιά, αλλά η εσοδεία του 2008, η επόμενη χρονιά του αραβοσίτου και των ζαχαρότευτλων στις περιοχές που δραστηριοποιούντα τα εργοστάσια αυτά, θα μπορέσει να χρησιμοποιηθεί ως πρώτη ύλη για την παραγωγή βιοαιθανόλης.
    Όσον αφορά τις τιμές για τα δημητριακά και τα τεύτλα πρέπει να ξεκαθαρίσουμε ότι θα είναι σε ικανοποιητικά επίπεδα και σε πολύ υψηλότερα επίπεδα απ’ ό,τι είναι οι τιμές που σήμερα απολαμβάνουν οι αγρότες για τα ζαχαρότευτλα αλλά και για τον αραβόσιτο. Οι τιμές θα είναι πολύ καλύτερες διότι δημιουργείται πολύ μεγαλύτερη ζήτηση στην αγορά των προϊόντων αυτών. Αναφορικά με την τιμή που θα πληρώνεται η πρώτη ύλη στους παραγωγούς επιγραμματικά μπορεί να ειπωθεί ότι οι παραγωγοί των τεύτλων θα εισπράττουν τιμές ίδιες με αυτές που θα εισπράττουν και οι άλλοι παραγωγοί με την επιδότηση που θα παίρνουν για την παραγωγή ενεργειακών φυτών και τη συνδεδεμένη ενίσχυση, ενώ οι παραγωγοί του αραβοσίτου, λόγω της ζήτησης που θα δημιουργηθεί, θα εισπράττουν τιμές πολύ μεγαλύτερες από τις τιμές που ισχύουν στην αγορά.
      Επιπλέον πρέπει να πούμε ότι οι παραγωγοί ενεργειακών φυτών θα εισπράττουν για τη βιοαιθανόλη 4,5 ευρώ ανά στρέμμα. Πρέπει να πούμε όμως ότι υπάρχει αίτημα και πίεση από πολλές χώρες της Ευρωπαϊκής Ένωσης, μεταξύ των οποίων και η χώρα μας, για αύξηση των ποσών αυτών.
      Στη διαβούλευση που μνημονεύτηκε παραπάνω παρουσιάστηκε έγκυρη μελέτη όπου η επιχειρηματική δραστηριότητα για παραγωγή βιοαιθανόλης φάνηκε αποδεδειγμένα δυναμική με προοπτική και με περιθώρια κέρδους που θα επιτρέπουν καλύτερες τιμές για την αγορά της πρώτης ύλης και φυσικά θα επιτρέπουν και καλύτερο εισόδημα.
      Πρέπει να πούμε ότι φέτος ξεκίνησε η παραγωγή βιοκαυσίμων στη χώρα μας και δεν μπορέσαμε να καλύψουμε τις ποσότητες που έπρεπε να καλύψουμε από την ευρωπαϊκή αγορά. Αυτός ήταν ο κύριος λόγος που επετράπησαν σε κάποιες επιχειρήσεις να παίρνουν βιοκαύσιμο από το εξωτερικό για να μπορέσουν να καλυφθούν οι απαιτήσεις που η χώρα μας πρέπει να πληροί στην Ευρωπαϊκή Ένωση για να μην έχει καταλογισμούς.
      Η καλλιέργεια του ζαχαρότευτλου και η καλλιέργεια δημητριακών και ιδιαίτερα του αραβόσιτου, αντιλαμβάνεστε, κύριοι συνάδελφοι, ότι χρησιμοποιούμενες ως πρώτη ύλη για τα εργοστάσια της βιοαιθανόλης, αποκτούν μια πολύ μεγάλη δυναμική. Και αυτό θα πρέπει να ληφθεί υπ' όψιν, διότι και στη Θεσσαλία αλλά και στην ανατολική Μακεδονία και Θράκη, που είναι κατ΄ εξοχήν αγροτικές περιοχές, θέλουμε να δώσουμε μια νέα διέξοδο στον αγροτικό κόσμο της περιοχής. Διαβεβαιώνουμε ότι όλα αυτά θα γίνουν μέσα από συμβολαιοποιημένη μορφή, δηλαδή θα υπάρχουν συμβόλαια μεταξύ της Ελληνικής Βιομηχανίας Ζάχαρης αλλά και των αγροτών. 
      Τρίτος τομέας της στρατηγικής μας είναι μια σειρά μέτρων που λαμβάνει η Ελληνική Βιομηχανία Ζάχαρης, έτσι ώστε να τονώσει τη βιωσιμότητα των εργοστασίων. Αυξάνεται ο ζαχαρικός τίτλος, αυξάνεται η βιομηχανική απόδοση, προχωρεί σε εθελούσια έξοδο στο μόνιμο προσωπικό, μειώνεται το κόστος του εποχικού προσωπικού και μειώνονται τα έξοδα διοικητικής λειτουργίας και διάθεσης.
      Πρέπει να πούμε ότι η προσπάθεια αυτή έχει ξεκινήσει. Πρέπει να πούμε ότι αποδίδει καρπούς η προσπάθεια αυτή. Και πρέπει να πούμε ότι με γρήγορα βήματα η Ελληνική Βιομηχανία Ζάχαρης γίνεται μια βιώσιμη επιχείρηση ιδιαίτερα μετά τη μετατροπή των δύο εργοστασίων.
      Κύριοι συνάδελφοι, αν υπάρχει κάποιος εδώ που διαφωνεί με τις επιλογές μας, θα πρέπει να αναλάβει την ευθύνη και να το πει ανοικτά. Στο μεγάλο αυτό θέμα, στο εθνικό θέμα που είναι το θέμα της Ελληνικής Βιομηχανίας Ζάχαρης και της τευτλοκαλλιέργειας στη χώρα μας, δεν χωρούν μικροκομματικές και μικροπολιτικές σκοπιμότητες. Πρέπει ένα πράγμα να γίνει σαφές: θέλουμε ή δεν θέλουμε να μετατρέψουμε τα δύο εργοστάσια σε εργοστάσια παραγωγής βιοαιθανόλης και να δώσουμε μια πολύ μεγάλη προοπτική και στην αγροτική παραγωγή της Θεσσαλίας αλλά και στην αγροτική παραγωγή της Ανατολικής Μακεδονίας και Θράκης; 
      Το εγχείρημα που έχει αναλάβει η ελληνική Κυβέρνηση είναι όντως πολύ μεγάλο. Εμείς ως Υπουργείο Αγροτικής Ανάπτυξης και Τροφίμων με μεγάλη υπευθυνότητα αντιμετωπίζουμε το θέμα της τευτλοκαλλιέργειας στη χώρα μας. Και στηρίζουμε σ’ αυτό το μεταβατικό στάδιο τους τευτλοκαλλιεργητές. 
      Αναντίρρητα μια από τις σημαντικότερες πολιτικές του Υπουργείου για την ανάπτυξη της ελληνικής γεωργίας είναι η παραγωγή βιοκαυσίμων από ελληνικά ενεργειακά φυτά, τα οποία η χώρα μας είναι υποχρεωμένη πλέον από την Ευρωπαϊκή Ένωση να καταναλώνει. Γι’ αυτό και το Υπουργείο συντονίζει τις προσπάθειες ώστε να αξιοποιεί με τον καλύτερο δυνατό τρόπο τις νέες ευκαιρίες, προκειμένου να προκύψουν τα καλύτερα αποτελέσματα για τους Έλληνες αγρότες. 
      Να είστε βέβαιοι ότι οι τευτλοκαλλιεργητές και οι τευτλοεξαγωγείς έχουν αντιληφθεί ότι γίνεται μια πολύ σημαντική προσπάθεια. Στο πλαίσιο της προσπάθειας αυτής πιστεύουμε ότι μετατροπή των δυο εκ των πέντε εργοστασίων της Ελληνικής Βιομηχανίας Ζάχαρης από εργοστάσια παραγωγής ζάχαρης σε εργοστάσια παραγωγής βιοαιθανόλης δεν θα δώσει μόνο μια νέα δυνατότητα και προοπτική στην Ελληνική Βιομηχανία Ζάχαρης, κυρίως θα συμβάλει στη στήριξη της ελληνικής γεωργίας στις περιοχές που τα ζαχαρουργεία αυτά λειτουργούν. 
      Κύριοι συνάδελφοι, τα παραπάνω στοιχεία δίνουν το στίγμα της πολιτικής μας για τη στήριξη της τευτλοκαλλιέργειας αλλά και τη στήριξη της Ελληνικής Βιομηχανίας Ζάχαρης στο ιδιαίτερα δύσκολο διεθνές περιβάλλον. Καταδεικνύουν ότι ο τομέας της ζάχαρης και της τευτλοπαραγωγής έχει μπει σε μια τροχιά ανάπτυξης και ότι η Ελληνική Βιομηχανία Ζάχαρης προσπαθεί, πάντα με εμάς στο πλευρό της, να σταθεί στον ανταγωνισμό της αγοράς. Θα τα καταφέρει με τις όποιες δυσκολίες αυτό συνεπάγεται. Αλλά κυρίως θα τα καταφέρει εάν όλοι εμείς τη στηρίξουμε.  Σ’ αυτή τη μεταβατική περίοδο χρειάζεται συναίνεση και όχι τεχνητή όξυνση γύρω από ένα τόσο ευαίσθητο θέμα. 
      Περιμένουμε τις προτάσεις σας, εάν υπάρχουν, και φυσικά είμαστε στη διάθεσή σας, έτσι ώστε να σας ενημερώσουμε, όσες φόρες χρειαστεί, για τις πρωτοβουλίες μας στον τομέα της ζάχαρης. Μας ικανοποιεί, πρέπει να πούμε, η ευαισθησία που επιδεικνύεται για το θέμα αυτό, έστω και αυτή την ώρα που βρίσκεστε στα έδρανα της Αντιπολίτευσης.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον Υπουργό κ. Κοντό.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, πενήντα μαθητές και μαθήτριες και τρεις συνοδοί καθηγητές από το Γυμνάσιο και Λύκειο των Λειψών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Αθανάσιος Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε.
      Κύριε Υπουργέ, είστε τρία χρόνια υπεύθυνοι για την άσκηση της αγροτικής πολιτικής στη χώρα μας και βρισκόμαστε στον πρώτο χρόνο εφαρμογής της νέας Κοινής Αγροτικής Πολιτικής. Είμαστε όλοι υποχρεωμένοι να συναγάγουμε τα πρώτα συμπεράσματα από αυτήν την περίοδο διακυβέρνησης αλλά και εφαρμογής της νέας Κοινής Αγροτικής Πολιτικής.
      Ποια είναι τα συμπεράσματα και τι βιώνουν κυρίως οι αγρότες; Έχουμε δραματική μείωση του εισοδήματος της τάξης μεγέθους του 11,8% την περίοδο που κυβερνάτε τη χώρα. Έχουμε αύξηση του κόστους παραγωγής 27% με στοιχεία της EUROSTAT. Έχουμε διεύρυνση της ψαλίδας μεταξύ των τιμών παραγωγού και καταναλωτή και διαπιστώνουμε ότι συντελείται μια μεγάλη καταλήστευση, γίνεται μια ληστεία σε βάρος του αγροτικού εισοδήματος και τεράστια μεταφορά πλούτου από τους αγρότες σε άλλες κοινωνικές τάξεις. 
      Στον πρώτο χρόνο εφαρμογής της νέας Κ.Α.Π. διαπιστώνουμε ότι πάρα πολλά προϊόντα εξαφανίζονται, ότι είναι δραματική η μείωση και η πτώση των παραγωγών σε εθνικά και κρίσιμης σημασίας προϊόντα στη χώρα μας. Φυσικά η κατάσταση αυτή γίνεται ολοένα και χειρότερη στην περιοχή από τη Λαμία και πάνω, στην περιοχή όπου καλλιεργούνταν ο καπνός, το βαμβάκι, το τεύτλο, προϊόντα προστατευόμενα πιο πολύ από όλα τα άλλα στη χώρα μας. Εκεί κινδυνεύει η ύπαιθρος από απερήμωση, κινδυνεύει να κλείσουν και κλείνουν πάρα πολλές βιομηχανίες, με αποτέλεσμα να μετατραπεί η βόρεια Ελλάδα και η Θεσσαλία σε κρανίου τόπο. 
      Οι αγρότες της χώρας μας ζουν σε ένα καθεστώς ανασφάλειας και αβεβαιότητας. Το χειρότερο είναι, όμως, ότι πια διαπιστώνουμε ότι δεν έχουν ελπίδα για το μέλλον των εκμεταλλεύσεων, της ζωής τους και των οικογενειών τους. Δεν ξέρουν τι να παράγουν, δεν ξέρουν τι να κάνουν, πού να προσανατολιστούν, από πού θα αντλήσουν εισόδημα. Αβεβαιότητα, ανασφάλεια και έλλειψη ελπίδας για το μέλλον τους. Αυτά είναι τα χαρακτηριστικά που βιώνουν οι αγρότες σε όλα τα μήκη και τα πλάτη της χώρας μας. Η Κυβέρνηση πορεύεται χωρίς όραμα, σχέδιο και στρατηγική. Αυτό είναι κοινός τόπος, είναι κοινή διαπίστωση από όλους όσοι ασχολούνται με τα αγροτικά, συστηματικά ή όχι.
      Κύριε Υπουργέ, εγκαταλείψατε τους αγρότες στην τύχη τους. Δεν τους ενημερώνετε, δεν τους πληροφορείτε και φυσικά το χειρότερο είναι ότι είστε ανακόλουθοι, διότι δεν τηρήσατε ούτε κατ’ ελάχιστον, ούτε κατά κεραία τις υποχρεώσεις σας. Είστε μάλιστα τρομερά εκτεθειμένοι σε ένα ζήτημα που αφορά το κόστος παραγωγής. Εσείς λέγατε προεκλογικά ότι θα  μειώσετε το Φ.Π.Α. από 18% σε 9% και το έχετε πάει σε 19%. 
      Θυμίζω μόνο μία από τις υποσχέσεις σας: ότι ο κ. Καραμανλής έλεγε ότι θα δίνει μάχες και δεν εμφανίστηκε πουθενά στις Βρυξέλλες για τα ζητήματα της αγροτικής οικονομίας, γεγονός πασίδηλο που όλοι το αντιλαμβάνονται.
      Έχετε επιδοθεί τα τρία χρόνια που κυβερνάτε σε μια ατέλειωτη διαχειριστική ενασχόληση για ζητήματα που αφορούν κύρια τις επιδοτήσεις. Μα, ελάτε να δούμε και εκεί τι έγινε. Δεν κάνατε τίποτε. Αυτό που γίνεται με την καταβολή της ενιαίας ενίσχυσης σήμερα είναι τραγικό. Οι αγρότες ταλαιπωρούνται μεταξύ Ενώσεων και Αγροτικής Τράπεζας και εσείς νίπτετε τας χείρας σας και λέτε «θα τα βρουν αυτοί». 
      Είπατε ότι καταθέσατε σε πεντακόσιες χιλιάδες δικαιούχους το ποσό του 50%, αλλά δεν είναι 50%, είναι 48% και πάνε οι αγρότες στην Ένωση και τους λένε «θα τα διορθώσουμε». Για παράδειγμα, στην Πιερία λέει η Τράπεζα ότι μόνο το 1/3 έχει καταβληθεί από τις δεκαπέντε χιλιάδες, η Ένωση λέει ότι είναι τέσσερις χιλιάδες τα λάθη και θα τα διορθώσουν. Το σύστημα το είχατε κλειστό εσείς. Η Ένωση αυτά καταγγέλλει και οι αγρότες ταλαιπωρούνται.
      Γιατί, κύριε Υπουργέ; Τι χρωστάνε οι αγρότες να ταλαιπωρούνται εξαιτίας της δικής σας ανεπάρκειας; Μήπως δεν υπήρξε αδιαφανής η λειτουργία αναφορικά με την αναγνώριση των δικαιωμάτων; Υπήρχε όπως προτείναμε δεύτερος βαθμός ένστασης και αξιολόγησης;
      Ξέρει κανένας τι θα γίνει με το εθνικό απόθεμα; Ξέρει τι θα γίνει με τα παρακρατήματα; Ξέρει τι θα γίνει με την πολλαπλή συμμόρφωση; Κανένας δεν γνωρίζει τίποτα από τους αγρότες αναφορικά με αυτές τις κρίσιμες πολιτικές που είναι η άλλη πλευρά της Κοινής Αγροτικής Πολιτικής. 
      Και φυσικά βρήκατε πια τρόπο να αποσείετε τις ευθύνες, να λέτε «εμείς; οι Ενώσεις δεν τα κάνουν καλά. Οι Ενώσεις παρακρατούν, εμείς δεν φταίμε». Και διαμαρτύρονται οι αγρότες για τα ποσά που παρακρατούν οι Ενώσεις. Καλλιεργείται μία αίσθηση ανευθυνότητας και φυσικά προσπαθείτε να διαιρέσετε τους αγρότες γιατί έτσι θεωρείτε ότι θα διασωθείτε από την κακή πολιτική σας. 
      Κύριε Υπουργέ, φέτος τα φαινόμενα στον τομέα της τευτλοκαλλιέργειας είναι τα ίδια και παρόμοια με αυτά που έχουμε στο σύνολο των γεωργικών παραγωγών, στο σύνολο των γεωργικών προϊόντων. Είχαμε προειδοποιήσει στις προηγούμενες ερωτήσεις μας ότι η εξέλιξη θα είναι δραματική. Σας είχαμε πει ότι η απραξία δεν ωφελεί κανέναν, όπως και η πολιτική της αγοράς χρόνου. Δεν ωφελεί πάνω απ’ όλα τους αγρότες και τον κλάδο. Δεν μας ακούσατε. Δυστυχώς και τώρα διαπιστώνουμε ότι η απραξία, η ανικανότητα, η αγορά χρόνου και γενικότερα η λογική του πώς θα εξαπατήσουμε τους αγρότες είναι η κύρια πλευρά της πολιτικής σας. Δυστυχώς το λέω αυτό αν και μπορεί να θεωρήσετε ότι είναι πάρα πολύ σκληρός ο τρόπος που αντιμετωπίζω την πολιτική σας. 
      Ο κλάδος, το ξέρουν όλοι ότι καταρρέει, κύριε Υπουργέ. Το ξέρουν οι εργαζόμενοι και οι αγρότες. Ξέρουν ότι τα εργοστάσια θα κλείσουν όλα. Αυτό λένε όλοι οι άνθρωποι. Δεν θέλουν όμως να το πιστέψουν. Και μη μου πείτε ότι εμείς μεταφέρουμε το κλίμα της απαισιοδοξίας. Ξέρουν ότι πολλοί άνθρωποι θα μείνουν άνεργοι από τους εργαζόμενους έως τους τευτλοεξαγωγείς και τους ίδιους τους αγρότες. Μήπως δεν μειώθηκε η παραγωγή από τριακόσιες δέκα χιλιάδες στις εκατόν εξήντα χιλιάδες φέτος; Δεν έχουμε μείωση κατά 50% της παραγωγής; Μήπως κύριε Υπουργέ, παρουσιάζεται προοπτική για του χρόνου; Σας πληροφορώ ότι του χρόνου με την πολιτική που ασκείτε θα είναι χειρότερα τα πράγματα. Δεν θα υπάρχει τεύτλο του χρόνου και η βιομηχανία, όπως σας είπαμε και πέρυσι, θα καταρρεύσει από το εσωτερικό της μέτωπο. Θα είμαστε εδώ του χρόνου –καλά να είμαστε- για να τα ξαναπούμε πάλι. Γιατί δεν θα κάνουμε τότε συζήτηση για μετατροπή. Τα εργοστάσια θα κλείσουν όλα με την πολιτική που ακολουθείτε. Σας πληροφορώ επαναλαμβάνω ότι το ξέρουν αλλά δεν θέλουν να πιστέψουν το κακό που τους περιμένει.
      Αποφασίσατε με φοβερή καθυστέρηση να δηλώσετε ότι θα αποσύρετε την ποσόστωση του 50% και να κλείσετε τα δύο εργοστάσια. Λέτε τώρα ότι θα τα μετατρέψετε σε βιοαιθανόλη. Θα κλείσουν σαν εργοστάσια παραγωγής ζάχαρης και θα παράγουν βιοαιθανόλη, την άλλη εξαπάτηση και την αγορά του χρόνου που κάνετε. Να, η μετατόπιση της ευθύνης σας. Σας είπαμε ότι έτσι θα συμβεί το πράγμα.
      Έρχεστε σήμερα και λέτε, «μα εσείς είστε υπέρ του κλεισίματος και ότι εμείς θα δηλώσουμε μέχρι τέλους του χρόνου». Τι θα δηλώσετε, κύριε Υπουργέ; Πέρυσι έπρεπε να δηλώσετε ότι θα αποσύρετε την ποσόστωση αν δεν θέλατε να μην είχατε την επιβάρυνση των 17.000.000 ευρώ από το Ταμείο Αναδιάρθρωσης. Γιατί κοροϊδεύετε τους αγρότες; Λέτε «είστε έτοιμοι;». Πέρυσι τέτοιο καιρό έπρεπε να δηλώσετε για τη χρονιά που διατρέξαμε. Τώρα θα δηλώσετε για την άλλη χρονιά. Πού τα λέτε αυτά; Νομίζετε ότι θα τους κοροϊδεύετε όλους για πάντα; Δεν μπορείτε να το κάνετε αυτό. Δεν πρέπει να συνεχίζετε να το κάνετε. 
      Εν τω μεταξύ, η ζημιά που επήλθε στη βιομηχανία ζάχαρης είναι τεράστια. Διότι είναι αντιληπτό ότι όταν μια βιομηχανία με πέντε εργοστάσια, με κόστη ανελαστικά, λειτουργεί με τη μισή παραγωγή, η ζημιά καταγράφεται στην τάξη του μεγέθους των 50.000.000 ευρώ. Αν προσθέσει κανένας σε αυτά τα δεκαεφτά που θα δώσετε στο Ταμείο Αναδιάρθρωσης και αν προσθέσουμε σ’ αυτό το γεγονός ότι έχουμε απώλεια και από την μετατροπή των εργοστασίων σε βιοαιθανόλη και δεν παίρνουμε το 100%, τότε υπολογίζεται ότι η Ε.Β.Ζ. φέτος θα γράψει ζημιά πάνω από 100.000.000 ευρώ, μια εταιρεία που είναι εισηγμένη στο Χρηματιστήριο και έχουν τοποθετημένα τα κεφάλαια σ’ αυτήν πάρα πολλοί επενδυτές και της Αγροτικής Τράπεζας.
      Γιατί φοβάστε –και αυτό είναι το ερώτημα, κύριε Υπουργέ- να πάρετε τις ευθύνες; Φοβάστε το πολιτικό κόστος; Γιατί κοροϊδεύετε και λέτε ψέματα πάλι στους αγρότες; Γιατί το κάνετε αυτό το πράγμα; 
      Να σας πω γιατί λέτε ψέματα; Γιατί λέτε ότι θα λειτουργήσουν τα δύο εργοστάσια για τη βιοαιθανόλη. Σας λέω λοιπόν ότι ο μηχανολογικός εξοπλισμός, αυτός καθ’ εαυτός, δεν μπορεί να λειτουργήσει για τη βιοαιθανόλη. Είναι εντελώς διαφορετική η μηχανολογική διάταξη και η υποδομή για παραγωγή βιαιθανόλης. 
      Δεύτερον, με τις τιμές που υπάρχουν στην Ελλάδα δεν μπορεί να λειτουργήσουν τα εργοστάσια, δεν είναι βιώσιμα. Αυτό σας λέει και η δεύτερη μελέτη. Γιατί δεν λέτε την αλήθεια; Πρέπει να επιδοτήσετε -αλλά δεν το λέτε εδώ- πρέπει να στηρίξετε την αγροτική παραγωγή πρωτογενώς και δευτερογενώς. Θα το κάνετε όμως; 
      Ξέρετε τι θα γίνει στο τέλος; Θα λειτουργήσει της Λάρισας, αλλά θα λειτουργήσει με εισαγόμενη πρώτη ύλη και όχι από τη χώρα μας. Και έτσι, ούτε οι αγρότες θα ωφεληθούν αλλά ούτε και κανένας παράγοντας που συμμετέχει στην παραγωγική διαδικασία τευτλοπαραγωγής. Αλλά πώς να κάνετε πολιτική, όταν επί τρία χρόνια οι έριδες και οι καυγάδες στη διοίκηση μεταξύ Υπουργείου και Τράπεζας είναι πρωτόφαντες; Οδήγησαν τον κ. Κοσκινά σε παραίτηση, ο  οποίος κατά τη γνώμη μου σας παρέσυρε και εσάς σε διαπραγματεύσεις τραγικές. Όλοι ξέρουν τι γινόταν στις Βρυξέλλες με την αντιπροσωπεία, όπου προσποιούνταν ο κ. Κοσκινάς τον Υπουργό και ο Υπουργός σιωπηλός παρακολουθούσε τη δραματική αυτή διαπραγμάτευση που οδήγησε σ' αυτήν την καταστροφική πορεία. Τα πρόσωπα αυτά ήταν μοιραία για τη διαπραγμάτευση, αλλά και για τη διαχείριση του προβλήματος και μοιραία ήσαστε και εσείς κοντά σε αυτούς, γιατί συστοιχηθήκατε πίσω από αυτήν την πολιτική.
      Κύριε Υπουργέ, διδάσκετε στους αγρότες την «ημετεροκρατία», διότι οι διάλογοι που έγιναν μεταξύ των στελεχών σας, για το αν θα πρέπει να μπει και σημείο αναφοράς το 2006, είναι ανομολόγητοι. Πώς το μόνο προϊόν έφυγε από την περίοδο αναφοράς που είχαν όλα τα προϊόντα για τον προσδιορισμό της ενιαίας ενίσχυσης 2000-2001-2002 και βάλαμε και το 2006! Το κάνατε για να βάλετε «ημέτερους» να παράγουν ζάχαρη, για να στοιχειοθετήσουν δικαίωμα της επιδότησης, αντιστάθμισμα. Αυτή ήταν η πραγματικότητα. Και αν χρειαστεί –δεν θέλω να το κάνω τώρα- θα σας καταθέσω και τα ονόματα, τα οποία κατήγγειλε ο κ. Κοκκινούλης που φέτος πρώτη φορά έβαλαν ζάχαρη για να στοιχειοθετήσουν δικαίωμα με την ενιαία ενίσχυση. Αυτό τι λέγεται; Δεν λέγεται εκμαυλισμός, δεν λέγεται «ημετεροκρατία»; Αποτέλεσμα αυτής της επιλογής, ήταν να μην παράξουν άνθρωποι οι οποίοι ήταν κλασικοί παραγωγοί, να βγει ο μέσος όρος της ενιαίας ενίσχυσης από τέσσερα χρόνια και με παραγωγούς που δεν παρήγαγαν. Αυτό το είπατε στο τέλος του χρόνου και δεν παρήχθη η ζάχαρη για τη χρονιά που διατρέχουμε και φθάσαμε στις ποσότητες των εκατόν εξήντα χιλιάδων τόνων. 
      Το ζήτημα, δεν είναι τι κάνατε. Έρχεστε τώρα και μας λέτε «ποιες είναι οι προτάσεις σας» και μας ρωτάτε «αν συναινούμε κι εμείς να κλείσουν τα εργοστάσια». Μα, η συζήτηση σήμερα είναι παρεπόμενη μιας διαπραγμάτευσης καταστροφικής που κάνατε. Τι νομίζετε; Ότι εμείς θα ανακαλύψουμε από τον εγκέφαλό μας απίθανες προτάσεις για να σώσουμε ένα ναυάγιο; Τι είμαστε εμείς; Εσείς οδηγήσατε σε αδιέξοδο την τευτλοπαραγωγή στη χώρα. Εσείς δεν διαπραγματευθήκατε; Εμείς διαπραγματευτήκαμε; Εσείς δεν αποφασίσατε να κλείσουν τα εργοστάσια; Εμείς κλείνουμε τα εργοστάσια; Τι μας ρωτάτε τώρα αν είμαστε υπέρ του κλεισίματος ή όχι; Εμείς ήμασταν ανέκαθεν υπέρ της διατήρησης της τευτλοπαραγωγής και των εργοστασίων. 
      Ακούστε τι μας είπατε σήμερα, το απίθανο, το οποίο αξίζει να το σχολιάσει κανείς, γιατί αποτελεί πρωτόφαντη προσέγγιση στα πράγματα. Ο κ. Μπασιάκος μειοψήφησε, λέει, μεταξύ όλων των χωρών γιατί δεν ήθελε να δώσει το δικαίωμα στο ΠΑ.ΣΟ.Κ. και στην Αντιπολίτευση να τον κριτικάρει. Απεμπόλησε τα «δωράκια», όπως λέτε, για να μη μας δώσει δικαίωμα να κριτικάρουμε. Μα, είναι λογική  αυτή, κύριε Υπουργέ;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Προφανώς δεν καταλάβατε τι είπα. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τα δώρα που πήρε η Ολλανδία, τα δώρα που πήραν όλοι οι άλλοι …
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κλείνουν τα εργοστάσια. Παραπλανάτε τον ελληνικό λαό. Πείτε την αλήθεια.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν έκλεισαν αυτοί τα εργοστάσια, δεν μείωσαν την ποσόστωση, δεν το έκαναν, γιατί δεν διαπραγματεύτηκαν. Εσείς από έναν άσκοπο λεονταρισμό, από μία πολιτική τυφλή, για να είστε καθαροί, αλλά τι καθαροί; Εδώ καταστρέφετε τον κλάδο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πείτε τη θέση σας. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τη θέση επί ενός ναυαγίου, θα την πείτε πρώτα εσείς. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πάλι παραπληροφορείτε τον ελληνικό λαό.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Γιατί αυτά που διαβάσατε εδώ ήταν ένα κείμενο που σας το ετοίμασαν και ήλθατε και το διαβάσατε, χωρίς να ακούτε τι σας είπαν οι συνάδελφοι.
      Τη μία καταγγέλλετε και κατατροπώνετε εμάς, ρωτώντας αν είμαστε κατά της απόσυρσης και την άλλη λέτε ότι «Εσείς θα αποσύρετε τις ποσοστώσεις». Τι είστε; Φιλόλογος είστε; Τι είστε; Δημοσκόπος, παρατηρητής είστε; Είστε Υπουργός και είστε υπεύθυνος για τη λειτουργία του κλάδου και της βιομηχανίας.
      Πρέπει να πείτε στους αγρότες πια τι θα κάνετε. Θα στηρίξετε τον πρωτογενή τομέα; Αν δεν τον στηρίξετε με εθνικά μέτρα –είναι κάτι που μπορούμε να το κάνουμε και να συμφωνήσουμε- δεν θα υπάρχει τευτλοπαραγωγή. Ορίστε πρόταση, αν θέλετε πρόταση. Πρέπει να βρούμε εθνικά μέτρα. 
      Να επιδοτήσετε το κόστος παραγωγής, αν θέλετε, που το έκαναν όλες οι χώρες. Οι εργαζόμενοι αγωνιούν. Θα πρέπει να τους πείτε κάτι όσον αφορά τη μελέτη. Μην τα λέτε σε μας, διότι εγώ ήμουν τότε που το διαχειρίστηκα, εγώ έδωσα εντολή να γίνει η μελέτη. Η μελέτη το 2000-2001 έλεγε συγκεκριμένα πράγματα προς τα οποία προσανατολίστηκε τότε η βιομηχανία ζάχαρης. Δεν ξέραμε, όμως, τότε ότι θα επέλθει το καταστροφικό προϊόν της δικής σας διαπραγμάτευσης.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Για κλείσιμο έλεγε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Όχι, δεν έλεγε για κλείσιμο. Έλεγε για μείωση του προσωπικού και μειώθηκε το προσωπικό. Έλεγε για μείωση του κόστους, έλεγε για αύξηση του ζαχαρικού τίτλου και όλα αυτά έγιναν. Μπορεί να μην έγιναν όπως έπρεπε. Εγώ δεν θέλω να πω ότι όλα τα κάναμε τέλεια, αλλά είχαμε δρομολογήσει λύσεις και ήλθατε εσείς και ξαφνικά δώσατε μία και διαλύσατε τα πάντα. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): …(Δεν ακούστηκε)
      ΠΡΟΕΔΡΕΥΩΝ (Σωτήρης Χατζηγάκης): Αφήστε το συνάδελφο να τελειώσει και μετά θα απαντήσετε, κύριε Υπουργέ.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τελειώνω, κύριε Πρόεδρε.
      Κύριε Υπουργέ, κάνετε αυτό που κάνει η αλεπού, αλλού τρέχετε, την ουρά τη θέλετε αλλού και νομίζετε ότι θα μας ξεγελάσετε. Ξέρετε τι λέτε τώρα; «Πού είναι το ΠΑ.ΣΟ.Κ. σήμερα;» -λέτε- «Δεν είναι εδώ, είναι δύο συνάδελφοι….»…..
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ανασχηματισμό κάνει το ΠΑ.ΣΟ.Κ.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θα απαντήσετε μετά.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Πού είναι οι συνάδελφοι της Νέας Δημοκρατίας, πλην του Κοινοβουλευτικού σας Εκπροσώπου; Κύριε Υπουργέ, σας το αντιστρέφω το ερώτημα. Δεν ενδιαφέρει τους δικούς σας συναδέλφους η συζήτηση για το τεύτλο; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ανασχηματισμό κάνει το ΠΑ.ΣΟ.Κ., μήπως και μειωθεί η κατρακύλα του.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, μην κραυγάζετε, μην ωρύεστε, κρατήστε λιγάκι την ψυχραιμία σας. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Παπαγεωργίου, αφήστε τους χαρακτηρισμούς.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Λέτε ψέματα…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Εμείς αυτήν τη στιγμή έχουμε διαδικασία εκλογής νέων οργάνων και αυτός είναι ο λόγος που δεν είναι όλοι οι συνάδελφοι εδώ. Οι επερωτώντες συνάδελφοι, όμως, ήταν εδώ και σας ρώτησαν, αλλά απάντηση δεν πήραν. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Παπαγεωργίου.
      Κύριες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, δεκατρείς φιλοξενούμενοι μαθητές και μαθήτριες και δύο συνοδοί καθηγητές από το Γυμνάσιο και το Λύκειο του Καστελόριζου.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, νομίζω ότι ο τρόπος με τον οποίον αναλύθηκε το θέμα, αν όντως ο εκτελών χρέη Κοινοβουλευτικού Εκπροσώπου του ΠΑ.ΣΟ.Κ. εκφράζει την πολιτική του ΠΑ.ΣΟ.Κ., αποκάλυψε επιτέλους ποια είναι η λογική του ΠΑ.ΣΟ.Κ. για την Ελληνική Βιομηχανία Ζάχαρης, την παραγωγή ζάχαρης στη χώρα και το ζαχαρότευτλο. Να κλείσουν τα εργοστάσια, αυτό θέλει το ΠΑ.ΣΟ.Κ.. Τίποτε άλλο δεν μας είπε. Μιλήσατε επί ένα τέταρτο για το πώς πρέπει να κλείσουν τα εργοστάσια. Αν είναι αυτή η πολιτική σας, κύριοι συνάδελφοι, ας έχετε το θάρρος να πάτε να τα πείτε στους αγρότες, διότι άλλα πάτε και λέτε στο χωράφι, άλλα στην εκλογική σας περιφέρεια, άλλα γράφετε στις επερωτήσεις σας, άλλα λέτε από το Βήμα. Γι’ αυτό αναγκάστηκε να σας «αναδομήσει» χθες ο Αρχηγός σας, γι’ αυτόν ακριβώς το λόγο, για την ασυνέπεια λόγων, γραπτών και έργων. 
      Τέλος πάντων, εγώ δεν είμαι απ’ αυτούς που θέλουν να κάνουν σε καμία περίπτωση προσωπικές αναφορές, αλλά ιδιαίτερα εσείς που παραλάβατε την έκθεση από τη μελέτη που συνέταξε η Αγροτική Τράπεζα το 2001, που έλεγε ότι η Ελληνική Βιομηχανία Ζάχαρης δεν είναι βιώσιμη, έρχεστε σήμερα να εγκαλέσετε την Κυβέρνηση γιατί; Ξέρετε ποια ήταν η παραγωγή της Ελληνικής Βιομηχανίας Ζάχαρης για την οποίαν επαίρεστε ή ποιο είναι το σχέδιο αναδιάρθρωσης; Παραλάβαμε μία Ελληνική Βιομηχανία Ζάχαρης, η οποία είχε παραγωγικότητα ανά εργαζόμενο διακόσιους είκοσι επτά τόνους ετησίως και προσπαθούμε να την πάμε στους τριακόσιους εβδομήντα, όταν ο μέσος όρος των ευρωπαϊκών βιομηχανιών είναι άνω των χιλίων τόνων ανά εργαζόμενο ετησίως.
    Με τη ρουσφετολογική σας πολιτική, με εργοστάσια τα οποία δούλευαν βασικά με συμβασιούχους– με ανθρώπους τους οποίους κρατούσατε με το τιμάριο της τετράμηνης απασχόλησης, δηλαδή πολιτικά σας υποχείρια και τους οποίους εκβιάζατε κάθε φορά για την ψήφο- οδηγήσατε την Ελληνική Βιομηχανία Ζάχαρης ακριβώς σ’ αυτήν την οικονομική κατάσταση. 
    Επερωτάτε την Κυβέρνηση και ρωτάτε, πέρα από όλα τα άλλα, τα γενικά αγροτικά, τι αποτέλεσμα είχε η πολιτική της Νέας Δημοκρατίας, τι έκανε ο Υπουργός στα ευρωπαϊκά συμβούλια. Οργάνωσε ομάδα καταψήφισης του κανονισμού, η οποία έφτασε να έχει τις έντεκα από τις είκοσι πέντε ψήφους. Πείτε μου μια φορά που δικός σας Υπουργός Γεωργίας είχε το θάρρος να πάει στο Ευρωπαϊκό Συμβούλιο και να σχηματίσει τόσο ευρεία μειοψηφία. Αυτό έκανε ο κ. Μπασιάκος. Και σήμερα κατηγορείται γιατί δημιούργησε τις προϋποθέσεις καταψήφισης ενός κανονισμού; 
    Αλλά αυτό το οποίο πρέπει να καταλάβουμε, είναι ότι στην Ευρωπαϊκή Ένωση των είκοσι πέντε, με τον τρόπο με τον οποίο δημιουργήθηκε, δεν παράγουν όλοι ζαχαρότευτλα. Δεν έχουν όλοι τα ίδια συμφέροντα, που ενδεχομένως να είχαν στην Ευρώπη των δεκαπέντε. Δεν είναι τόσο εύκολο να δημιουργήσεις αυτές τις κρίσιμες και ουσιαστικές πλειοψηφίες. 
    Μας κατηγορήσατε όμως και για μείωση του αγροτικού εισοδήματος. Δεν ξέρω αν τα στοιχεία σάς τα παρέχει η Χαριλάου Τρικούπη. Τελευταία τα στελέχη του ΠΑ.ΣΟ.Κ. έχετε μια επιρροή από αυτό το κέντρο, της Χαριλάου Τρικούπη, το στατιστικό, το οποίο σας οδήγησε και σ’ εκείνες τις οδυνηρές ανακοινώσεις το βράδυ του πρώτου γύρου των δημοτικών εκλογών, όταν ανακαλύψατε ότι κερδίζατε, ενώ η Ελλάδα βαφόταν μπλε, με αποτέλεσμα να έρθει και η δεύτερη Κυριακή, αλλά και η κοινή γνώμη να σας πει ότι μάλλον «περί άλλων τυρβάζετε». Ήρθατε και μας είπατε ότι μειώθηκε το αγροτικό εισόδημα, φέρνοντας κάτι γενναία νούμερα, από 9%-17%. 
    Το τελευταίο έτος της διακυβέρνησης της χώρας από το ΠΑ.ΣΟ.Κ., για το οποίο υπάρχουν πλήρη στοιχεία, για το 2003 δηλαδή, ενώ ο μέσος όρος αύξησης του ευρωπαϊκού αγροτικού εισοδήματος ήταν 3% στην Ελλάδα, είχαμε μείωση 7,1%. Το 2005, πρώτο πλήρες έτος διακυβέρνησης της χώρας από τη Νέα Δημοκρατία για το οποίο υπάρχουν πλήρη στοιχεία, ενώ υπήρχε μείωση του αγροτικού εισοδήματος στην Ευρώπη κατά 6,3% στην Ελλάδα, κάναμε τη μείωση να αγγίξει μόνο το 1,8%. Αυτή είναι η αλήθεια. 
    Πριν από λίγο, απαντώντας ο Υφυπουργός, ο κ. Κοντός, σε ερώτηση συναδέλφου σας της Ζακύνθου, γιατί δεν πληρώνονται έγκαιρα οι επιδοτήσεις στο νομό του, είπε ότι «Εγώ δεν σκοπεύω πληρώνοντας κάλπικες δηλώσεις για χωράφια που δεν υπάρχουν, για χωράφια που δεν ανήκουν στους συγκεκριμένους αγρότες, για παραγωγή που δεν συνετελέσθη, να διακινδυνεύσω το σύνολο των αγροτικών επιδοτήσεων». Φαίνεται ότι η δική σας λογική ήταν να παίρνουμε δωράκια, να μοιράζουμε αυτά τα δωράκια –πράγμα το οποίο ομολογήσατε πριν απ’ αυτό το βήμα- και να έχουμε τον κόσμο ικανοποιημένο, μέχρι να σκάσει η βόμβα και το πρόβλημα στα χέρια κάποιου άλλου. Διότι αυτό το οποίο γνωρίσατε από το 2000 σαφέστατα δεν ήταν τίποτα άλλο, από το ότι οι επόμενες εκλογές ήταν χαμένες για σας οποτεδήποτε και αν γίνονταν αυτές. 
    Σήμερα η Κυβέρνηση έρχεται και απαντά με ουσία στα ερωτήματα σας, ερωτήματα τα οποία λίγο έχουν σχέση με την αλήθεια, όπως το ερώτημα το οποίο θέτετε και η δήλωση την οποία κάνετ,ε ότι ενστερνίζεστε απόλυτα την αγωνία όλων των αγροτών για το ότι τα πέντε εργοστάσια της Ελληνικής Βιομηχανίας Ζάχαρης θα κλείσουν. Δύο απ’ αυτά τα εργοστάσια μετατρέπονται σε εργοστάσια βιοκαυσίμων. Για τα βιοκαύσιμα, μην ξεχνάτε ότι αυτή η Κυβέρνηση, η Κυβέρνηση της Νέας Δημοκρατίας, ψήφισε το σχετικό νόμο. 
    Η Κυβέρνηση αυτή κάνει εκτεταμένες διαπραγματεύσεις με τους εργαζόμενους για το πώς θα διατηρήσουμε τις βιώσιμες θέσεις εργασίας. Αυτή η κυβέρνηση έχει διαστείλει τη διάρκεια του αναπτυξιακού νόμου, ακριβώς για να υπαχθούν αυτές οι δύο επενδύσεις, που θα είναι άνω των 200.000.000 ευρώ, στον αναπτυξιακό νόμο ώστε να πληρώσει το ελληνικό κράτος 100.000.000 από το Πρόγραμμα Δημοσίων Επενδύσεων. 
    Απέναντι σ’ αυτές τις πράξεις, συνέχεια βλέπουμε αντιδράσεις. Πριν από έξι μήνες αντιδρούσατε, γιατί θέλουμε να υπαγάγουμε τους εργαζόμενους σε προγράμματα αναμόρφωσης, επιμόρφωσης και να μειώσουμε τα λειτουργικά κόστη.
Πριν δύο μήνες αντιδράσατε, γιατί θέλαμε να διευρύνουμε τα όρια του αναπτυξιακού νόμου, προκειμένου να υπαχθούν αυτές οι επενδύσεις στον αναπτυξιακό νόμο. 
      Σήμερα έρχεστε, λέτε και προαναγγέλλετε το ότι με κυβέρνηση ΠΑ.ΣΟ.Κ., οποτεδήποτε κι αν γίνει αυτό –νομίζω σε πολύ μακρό χρονικό διάστημα- θα κλείσετε τα πέντε εργοστάσια. Αυτή είναι η αλήθεια. Γιατί δεν παραδέχεστε ότι δεν συμφωνείτε με καμία από τις πολιτικές, τις οποίες σήμερα εφαρμόζει η Κυβέρνηση; Ούτε μείωση του κόστους παραγωγής ούτε αύξηση του ζαχαρικού τίτλου ούτε μείωση των συμβασιούχων και του εποχικού προσωπικού ούτε δωδεκάμηνη διάρκεια παραγωγής των εργοστασίων. Βεβαίως, χρειάζονται αλλαγές στα εργοστάσια. Δεν είστε, όμως, ούτε εσείς ούτε εγώ ούτε κανένα μέλος του Κοινοβουλίου αυτός που θα πει στους τεχνικούς ποιες αλλαγές χρειάζονται και πόσο κοστίζουν.
      Αυτό, όμως, το οποίο είμαστε διατεθειμένοι να πούμε σήμερα και στους Έλληνες αγρότες και βεβαίως στους παραγωγούς των ζαχαρότευτλων και στους εργαζόμενους στην Ελληνική Βιομηχανία Ζάχαρης, είναι ότι εμείς στηρίζουμε τη μεγάλη αλλαγή, που είναι η εισαγωγή των βιοκαυσίμων στην ελληνική ενεργειακή κουλτούρα. Το κάναμε με νόμο, το κάνουμε με την αναδιάρθρωση των ΕΛΠΕ, το κάνουμε μέσα από την προώθηση αυτής της παραγωγής. Είμαστε εμείς αυτοί που θα εγγυηθούμε την απορρόφηση των ζαχαρότευτλων στο μέλλον. Βεβαίως, θα παλέψουμε ώστε οι τιμές, τις οποίες θα δίνουμε στον αγρότη, να είναι μεγαλύτερες από αυτές για τις οποίες σήμερα ορίζει τα περιθώρια η Ευρωπαϊκή Ένωση. 
      Αυτό, όμως, το οποίο θα εγγυηθούμε, είναι η συνέχιση της λειτουργίας και η μετατροπή της Ελληνικής Βιομηχανίας Ζάχαρης σε μία παραγωγική μονάδα και όχι βεβαίως το κλείσιμο αυτής, με τα αποτελέσματα τα οποία το κλείσιμο θα έχει και για τους εργαζόμενους, αλλά και για όλη την ελληνική αγροτική παραγωγή ζαχαρότευτλων.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Βαρβιτσιώτη.
      Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, θέατρο του παραλόγου μπορεί να παιχθεί. Και παίζεται συνέχεια και σ’ αυτήν την Αίθουσα. Φιλοαγροτική πολιτική, όμως, είναι αδύνατον να υπάρξει στα πλαίσια της γενικότερης ακολουθούμενης πολιτικής -και εκείνης της Ευρωπαϊκής Ένωσης- και από τα δύο κόμματα, δηλαδή και από το ΠΑΣΟΚ και από τη Νέα Δημοκρατία.
      Έχουμε, κυρία και κύριοι συνάδελφοι, τονίσει πολλές φορές ότι η κατάσταση που επικρατεί στην αγροτική μας παραγωγή, είναι –με μία λέξη- ζοφερή. Αυτό το αντιλαμβάνεται όποιος κάνει μία βόλτα –ακόμα και βιαστική βόλτα- σε οποιοδήποτε χωριό της χώρας μας είτε αυτό βρίσκεται σε ορεινή είτε σε πεδινή περιοχή και ακόμα περισσότερο, βέβαια, στις νησιωτικές περιοχές, από τις οποίες κατάγομαι κι εγώ.
      Εξαίρεση σ’ αυτήν τη γενικότερη κατάσταση, που χαρακτηρίζει την αγροτική μας οικονομία, δεν μπορεί να αποτελέσει η τευτλοκαλλιέργεια. Με την έννοια αυτή, οι επισημάνσεις που γίνονται στην επερώτηση των Βουλευτών του ΠΑΣΟΚ για την κατάσταση που έχει δημιουργηθεί στην τευτλοκαλλιέργεια και κατ’ επέκταση στην ελληνική βιομηχανία, είναι κατά βάση σωστές.
      Το να περιγράφεις, όμως, κύριοι συνάδελφοι, μια κατάσταση και μόνο, δεν αρκεί. Για εμάς, αυτό είναι μισή δουλειά. Χρειάζεται να αναφερθούν και οι λόγοι και οι αιτίες που οδήγησαν σ’ αυτήν την κατάσταση. Και λέω «οδήγησαν», γιατί δεν δημιουργήθηκε από μόνη της. Κάποιοι ευθύνονται γι’ αυτήν. Και αυτοί που ευθύνονται, είναι οι αντιαγροτικές πολιτικές της Ευρωπαϊκής Ένωσης και κύρια εκείνες που δρομολογήθηκαν στα πλαίσια της νέας Κ.Α.Π. και, βέβαια, οι αποφάσεις του Παγκόσμιου Οργανισμού Εμπορίου, του Π.Ο.Ε, που αναφέρονται στις επιδοτήσεις, στους δασμούς κ.λπ..
      Αυτό το ξέρετε πάρα πολύ καλά, κύριοι συνάδελφοι του ΠΑ.ΣΟ.Κ.. Γι’ αυτό θα περίμενε κάποιος από εσάς, αντί να συζητάτε για εναλλακτικές λύσεις, όπως αυτές της βιομεθανόλης κ.λπ., που αποτελούν και την ταφόπλακα γι’ αυτήν την άλλοτε δυναμική καλλιέργεια, να ζητάτε από την Κυβέρνηση να μην εφαρμόσει τον κανονισμό για τη ζάχαρη, ο οποίος δημιούργησε τα προβλήματα. Αυτό έπρεπε να κάνετε.
      Να, λοιπόν, γιατί εμείς λέμε, κύριε συνάδελφε, ότι το ενδιαφέρον σας για τους τευτλοπαραγωγούς και τους εργαζόμενους στη βιομηχανία ζάχαρης, που επιδιώκετε να καταγραφεί μέσα από την επερώτησή σας, «μπάζει» από όλες τις πλευρές, εφόσον δεν αναφέρεται σ' αυτό το θέμα. Όπως, βέβαια, μπάζει από όλες τις πλευρές και είναι καθαρά υποκριτικό το ενδιαφέρον της Κυβέρνησης, που για τα μάτια των παραγωγών, αλλά και γενικότερα, καταψήφισε τον κανονισμό για τη ζάχαρη, ενώ ήταν ήδη αποφασισμένη να τον εφαρμόσει. 
      Σικέ, λοιπόν, κύριε Πρόεδρε, το  παιχνίδι που παίζεται και αυτό πρέπει να το αντιληφθεί -και μάλιστα έγκαιρα- ο μικρομεσαίος αγρότης της χώρας μας. Και λέω «έγκαιρα» διότι, αν βραδύνει να το κάνει, τότε θα είναι πολύ αργά όχι μονάχα για εκείνον, αλλά και για την ίδια τη μικρομεσαία παραγωγή της χώρας μας. 
      Εμείς είχαμε επισημάνει -και μάλιστα έγκαιρα- τα προβλήματα που θα δημιουργούνταν με τη νέα Κοινή Αγροτική Πολιτική της Ευρωπαϊκής Ένωσης και με τις αποφάσεις του Παγκόσμιου Οργανισμού Εμπορίου για τη μικρομεσαία αγροτική παραγωγή της χώρας μας και, βέβαια, για την τευτλοκαλλιέργεια και τις αλυσιδωτές αρνητικές επιδράσεις, που αυτή θα έχει στο εργατικό δυναμικό της χώρας μας, που απασχολείται στον τομέα της μεταποίησης και της εμπορίας των προϊόντων της. 
      Συνάμα, έχοντας τη θέση ότι για μια κυβέρνηση εκείνο που πρέπει να  μετράει πρώτα και κύρια δεν είναι η εφαρμογή των αντιαγροτικών αποφάσεων και των επιλογών της Ευρωπαϊκής Ένωσης στη χώρα μας, αλλά η προάσπιση των συμφερόντων της μικρομεσαίας αγροτιάς μας, είχαμε ζητήσει τη μη εφαρμογή αυτών των αποφάσεων και είχαμε τονίσει τις τεράστιες ευθύνες, που στην αντίθετη περίπτωση θα επωμιζόταν η Κυβέρνηση. Και εννοώ τις ευθύνες για την κατάσταση που δημιουργήθηκε. Όμως εσείς, θεωρώντας -όπως κάνατε πάντα και όπως έκανε και η προηγούμενη κυβέρνηση- ως μονόδρομο, και μάλιστα αποκλειστικό, τις κατά καιρούς αποφάσεις της Ευρωπαϊκής Ένωσης, τις εφαρμόσατε και μάλιστα με υπερβάλλοντα ζήλο, εάν λάβουμε υπ' όψιν μας την απόφαση για την ολική αποδέσμευση της επιδότησης από την παραγωγή, που τόσα προβλήματα δημιούργησε στο σήμερα και άλλα τόσα θα δημιουργήσει στο αύριο της αγροτικής μας πολιτικής. 
      Κύριε Υφυπουργέ, μιλώντας γι’ αυτό το θέμα, δεν μπορώ, παρά να αναφερθώ και εγώ στο ζήτημα αυτών των επιδοτήσεων της νέας Κ.Α.Π.. Εδώ έχουμε να κάνουμε ξεκάθαρα μ’ έναν εμπαιγμό. Έπρεπε όλα αυτά τα πράγματα να έχουν αντιμετωπισθεί και να έχουν λυθεί. Τίποτα δεν μένει άλυτο. Είναι τελματική η κατάσταση που έχει δημιουργηθεί. Γεμίζουν από το πρωί οι τράπεζες από αγρότες που τους ωθήσατε εκεί. Μάλιστα, ήμουν προχθές σε μια τράπεζα, από όπου με πήραν τηλέφωνο και πήγα να δω. Οι αγρότες, πιστεύοντας ότι θα είστε συνεπείς με ό,τι είπατε, πηγαίνουν κατευθείαν στις τράπεζες, για να εισπράξουν την επιδότησή τους, μία επιδότηση που και στη δική μας περιοχή, την έχουν ανάγκη οι  παραγωγοί λόγω των σύνθετων προβλημάτων που αντιμετωπίζει η ελαιοκαλλιέργεια,  η μικρή παραγωγή κ.λπ.. 
      Πρέπει, λοιπόν, να λυθεί το θέμα και μη μας οδηγείτε να ψάξουμε τις ευθύνες ανάμεσα στο Υπουργείο ή στην Ένωση. Εκείνος που δεν φταίει, είναι ο αγρότης. Η απαίτησή του να πληρωθεί η επιδότηση με βάση τις υποσχέσεις, είναι πέρα για πέρα δίκαιη. Ήθελα να ρωτήσω, κύριε Υπουργέ, το εξής: Υπάρχει φόβος να έχουμε το ίδιο πρόβλημα και με τη στρεμματική ενίσχυση, που παίρνουν οι ελαιοκαλλιεργητές των μικρών νησιών του Αιγαίου; 
      Εφαρμόσατε, λοιπόν, αυτές τις αποφάσεις της νέας Κ.Α.Π. και ιδού, τα αποτελέσματα και στην τευτλοκαλλιέργεια, μία καλλιέργεια που εξασφάλιζε την αυτάρκεια σε ζάχαρη, την απασχόληση των εργαζομένων στα εργοστάσια που έδιναν ζωή σε ολόκληρους νομούς και, βέβαια, έδινε εισόδημα στους τευτλοπαραγωγούς. Το αποτελέσμα, επαναλαμβάνω, είναι η δραματική, κατά 40%, μείωση της παραγωγής. 
      Αποτέλεσμα αυτής της μείωσης, είναι η Ελληνική Βιομηχανία Ζάχαρης να οδηγείται συνειδητά στη χρεοκοπία, δύο τουλάχιστον εργοστάσια να απειλούνται με άμεσο κλείσιμο –και πρόκειται για κλείσιμο- και η Κυβέρνηση να προσανατολίζεται στη μείωση κατά 50% της εθνικής ποσόστωσης ζάχαρης, παίρνοντας τα προβλεπόμενα αργύρια από την Ευρωπαϊκή Ένωση.
      Κλείνω, κύριε Πρόεδρε, λέγοντας ότι μπορεί να άλλαξαν οι ρόλοι ανάμεσα στα δύο κόμματα. Εκείνο που δεν αλλάζει, είναι η κριτική που ασκείται. Αυτή ήταν και εξακολουθεί να είναι φθηνή, φτηνιάρικη για εμάς. Και αυτό, γιατί στέκεται στα επί μέρους -και όχι στην ουσία της πολιτικής- και δημιουργεί και αναπαράγει τα προβλήματα. Και αυτή είναι η βαθειά αντιαγροτική πολιτική της Ευρωπαϊκής Ένωσης, που θέλει το μικρομεσαίο παραγωγό να οδηγείται στην απομάκρυνση και μάλιστα βίαια από το χωράφι του και από την καλλιέργειά του, για να γίνει δυνατή η συγκέντρωση της γης και της παραγωγής σε λίγα χέρια, που είναι ο στόχος αυτής της πολιτικής. Και σ’ αυτήν την πολιτική, έχουν βάλει φαρδιά πλατιά την υπογραφή τους και τα δύο κόμματα. Και έτσι, η γενικότερη συμφωνία που υπάρχει και η γενικότερη πολιτική, υφίστανται την κριτική που χθες γινόταν από τη Νέα Δημοκρατία και σήμερα γίνεται από το ΠΑ.ΣΟ.Κ.. Είναι φθηνή η κριτική και ανέξοδη για την κυρίαρχη πολιτική. 
      Αυτό πρέπει να το αντιληφθούν έγκαιρα οι μικρομεσαίοι αγρότες. Όσο γρήγορα το αντιληφθούν τόσο το καλύτερο γι’ αυτούς. Να αποδεσμευτούν από τα δύο κόμματα και ενώνοντας τις δυνάμεις τους με την εργατική τάξη, να δώσουν τον αγώνα τους για μια άλλη πολιτική, που στα πλαίσιά της ο μικρομεσαίος παραγωγός όχι μόνο θα καλλιεργεί και θα ανταμείβεται ο κόπος του, αλλά θα κάνει όνειρα για το αύριο και θα έχει τη βεβαιότητα ότι αυτά τα όνειρά του θα πραγματοποιηθούν. Αυτός πρέπει να είναι ο στόχος της μικρομεσαίας αγροτιάς μας. Συνάμα, όμως, με την πάλη για τη δημιουργία των προϋποθέσεων, πρέπει να διεκδικήσει την έγκαιρη διάθεση της αγροτικής παραγωγής με τιμές και επιδοτήσεις, που θα καλύπτουν το κόστος παραγωγής και θα εξασφαλίζουν βιώσιμο εισόδημα, αλλά και την ανατροπή των κανονισμών που συρρικνώνουν βασικές καλλιέργειες και κλείνουν βασικές βιομηχανίες, όπως αυτή της ζάχαρης, και επίσης την προστασία της εγχώριας παραγωγής από τις αθρόες εισαγωγές. 
      ΠΡΟΕΔΡΕΥΩΝ (Σωτήρης Χατζηγάκης): Η κ. Ξηροτύρη έχει το λόγο, ως Κοινοβουλευτική Εκπρόσωπος του Συνασπισμού.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριοι συνάδελφοι, πάρα πολλά χρόνια τώρα λέμε ότι ο αγροτικός τομέας βρίσκεται σε αδιέξοδο. Κύρια χαρακτηριστικά του είναι το χαμηλό γεωργικό εισόδημα, που είναι στο 50% του μέσου κοινοτικού όρου και οι πολλαπλές δυσκολίες προσαρμογής του. Συνέπεια αυτών είναι η σταδιακή εγκατάλειψη της γεωργικής παραγωγής. Υποστηρίζουμε ότι δεν είναι δικαιολογημένη αυτή η αναπόφευκτη εξέλιξη. Χρειάζεται να παρέμβουμε, να αποτρέψουμε τη βίαιη μείωση του ενεργού αγροτικού πληθυσμού, την ερήμωση της υπαίθρου, την ανισόρροπη ανάπτυξη, την περιβαλλοντική επιβάρυνση, την καταδίκη των φτωχών περιοχών, των ορεινών και προβληματικών περιοχών της χώρας.
      Μ’ αυτήν την επερώτηση, στην ουσία τίθεται το ερώτημα και προς την Κυβέρνηση της Νέας Δημοκρατίας, αλλά και προς τους ίδιους τους επερωτώντες Βουλευτές του ΠΑ.ΣΟ.Κ. των προηγουμένων κυβερνήσεων, κατά πόσο έχει διαμορφωθεί μια εθνική αγροτική πολιτική, ώστε η ελληνική γεωργία να γίνει βιώσιμη και να έχει μέλλον.
      Είναι βέβαιο ότι η νέα Κ.Α.Π. θα επιφέρει ριζικές αλλαγές στον αγροτικό τομέα. Η πληθώρα των μικρών και μεσαίων αγροτικών εκμεταλλεύσεων δεν θα μπορέσει να αντέξει στην πίεση της αγοράς και των μεγάλων συμφερόντων. Ο συνολικός όγκος της παραγωγής των αγροτικών προϊόντων και ο αριθμός των Ελλήνων παραγωγών θα μειωθούν σημαντικά. 
      Χαρακτηριστικό παράδειγμα αυτής της νέας πολιτικής, είναι η τευτλοκαλλιέργεια που συζητάμε σήμερα. Απορώ γιατί το  ΠΑ.ΣΟ.Κ. δεν το συνδέει με την άλλη απόφαση και την τεράστια πίεση που είχε ασκήσει, ούτως ώστε σε όλα τα επίπεδα να υπάρξει πλήρης αποδέσμευση της ενίσχυσης από την παραγωγή. Γιατί πράγματι η εξέλιξη και οι προοπτικές της τευτλοκαλλιέργειας στην Ελλάδα αποτελούν ένα αντιπροσωπευτικό δείγμα της εφαρμοζόμενης Κ.Α.Π.. Παρά το γεγονός ότι τα ζαχαρότευτλα δεν επιδοτούνται με το γνωστό τρόπο, αλλά η εισροή πόρων από την Ευρωπαϊκή Ένωση αφορά κυρίως την επιστροφή των εξαγωγών ζάχαρης μέσα στα μεταποιημένα προϊόντα, εν τούτοις θα υποστούν τις συνέπειες μιας αγροτικής πολιτικής που αποβλέπει στη συρρίκνωση της αγροτικής παραγωγής  και στη σταδιακή εγκατάλειψη της γεωργίας.
      Η αποδέσμευση της ενίσχυσης από την παραγωγή ήταν και για την τευτλοκαλλιέργεια το ουσιαστικό και αποφασιστικό βήμα. Μένει, λοιπόν, αναπάντητο το ερώτημα γιατί παρά το αίτημα για τη διασφάλιση του εισοδήματος των παραγωγών, για τη διατήρηση της παραγωγής ζάχαρης σε όλες τις περιοχές της Ευρωπαϊκής Ένωσης, ώστε να μην κατακλυστεί η ευρωπαϊκή αγορά μετά το 2009 από εισαγωγές και να ληφθούν οι αποφάσεις μετά την ολοκλήρωση των διαπραγματεύσεων στον Παγκόσμιο Οργανισμό Εμπορίου, δεν επιτεύχθηκε τίποτα από όλα αυτά. Επομένως, υπάρχουν ευθύνες, κύριε Υπουργέ, για τη διαδικασία και το αποτέλεσμα της διαπραγμάτευσης. 
      Πέραν τούτου όμως και επειδή η επιχειρηματολογία της Ευρωπαϊκής Ένωσης ήταν το κόστος της παραγωγής ζάχαρης σε σχέση μ' αυτό των άλλων χωρών, θα πρέπει να υπενθυμίσουμε ότι το 1981, με την είσοδο της χώρας μας στην τότε Ε.Ο.Κ., η χώρα μας παρήγαγε τη φθηνότερη ζάχαρη της Ευρώπης. Πώς, λοιπόν, σήμερα η εξέλιξη αυτού του προϊόντος είναι τόσο δυσμενής; Παρ’ όλα αυτά, υπάρχει ένας σημαντικός αριθμός παραγωγών που έχουν επενδύσει είτε στη γνώση είτε σε εξοπλισμό και θέλουν και πρέπει να συνεχίσει αυτή η καλλιέργεια. Παρόμοια εκτιμάται ότι είναι και η στάση της Ελληνικής Βιομηχανίας Ζάχαρης, που θα εξακολουθήσει να δραστηριοποιείται στο χώρο, παρά τις όποιες απαιτούμενες προσαρμογές. 
      Με αυτά, λοιπόν, τα δεδομένα και με την ανάγκη να διατηρηθεί η τευτλοκαλλιέργεια, η οποία απασχολεί δύο χιλιάδες εργαζόμενους στη βιομηχανία, θα πρέπει να ληφθούν άμεσα και συγκεκριμένα μέτρα, προκειμένου να αμβλυνθούν οι επιπτώσεις της αναθεώρησης, τουλάχιστον στις μη ανταγωνιστικές περιοχές. Θα πρέπει, λοιπόν, να δοθεί ο αγώνας για την επιβίωση της ζαχαροβιομηχανίας στη χώρα μας και, παράλληλα, να προωθηθούν σχέδια ενίσχυσης των επενδύσεων με συμπληρωματικές, σύγχρονες δραστηριότητες. Τα συζητήσαμε και στο νομοσχέδιο για τα βιοκαύσιμα. Κανένας προγραμματισμός και από την προηγούμενη κυβέρνηση, αλλά και από τη νέα Κυβέρνηση και το Υπουργείο Ανάπτυξης. Ελλιπέστατη η συνεργασία με το Υπουργείο Αγροτικής Ανάπτυξης, προκειμένου να μας δώσει κάποια στοιχεία για τη βιωσιμότητα αυτών των δραστηριοτήτων. Δεν καθορίζονται μέτρα για την προώθηση της παραγωγής της πρώτης ύλης. Πέραν αυτού του νόμου, άλλωστε, μέχρι σήμερα δεν έχει εκπονηθεί κανένας κεντρικός σχεδιασμός για τον προσδιορισμό των αναγκών σε πρώτη ύλη ή για τα κίνητρα για την καλλιέργεια ενεργειακών φυτών. 
      Δεν πρέπει, λοιπόν, να χαθεί η μοναδική ευκαιρία για την Ελλάδα, όχι μόνο προκειμένου να ανοιχθούν νέοι ορίζοντες στη βιομηχανία και να απορροφηθεί ένα μέρος του σημαντικού επιστημονικού και τεχνικού δυναμικού της χώρας, που σήμερα είναι άνεργο, με την κατάλληλη ενίσχυση της βιομηχανίας ανανεώσιμων καυσίμων, αλλά και για να μη χαθεί η ευκαιρία να δοθεί μια νέα πνοή στις αγροτικές καλλιέργειες της ελληνικής υπαίθρου. 
      Το 2002 συμμετείχα σε ένα συνέδριο στην Ισπανία, για τη χρήση της βιομάζας ως βιοκαύσιμο στις μεταφορές. Ήδη τότε η Ισπανία είχε έτοιμες τις μονάδες και πίεζε για την οριστικοποίηση της έκδοσης της σχετικής οδηγίας. Η Γερμανία, βέβαια, ήταν έτοιμη προ πολλού, σήμερα έχει τους μεγαλύτερους δείκτες κ.ο.κ.. Η Ελλάδα, όπως πάντα, δεν έχει κάνει καμία προετοιμασία, έστω και σε θεωρητικό επίπεδο, σε επίπεδο ενημέρωσης των επιχειρήσεων και των αγροτών για  τις δυνατότητες της καλλιέργειας ενεργειακών φυτών και για τα άλλα συγκριτικά πλεονεκτήματα που έχει η χώρα. 
      Βέβαια, κύριε Υπουργέ, αναφέρομαι σ' αυτήν την πορεία, όχι μόνο το τελευταίο δίμηνο, όπου πράγματι συναντηθήκαμε και στο συνέδριο του Τεχνικού Επιμελητηρίου και εκεί ουσιαστικά είδατε και εσείς πόσο πιο μπροστά από εμάς τους πολιτικούς είναι το νέο δυναμικό, πόσοι ήταν αυτοί που σας παρακολουθούσαν και που με αγωνία περιμένουν πράγματι να υπάρξει σχεδιασμός, να υπάρξει αποφασιστικότητα, να προχωρήσουμε σ’ αυτούς τους νέους τομείς. Γι’ αυτό σας το λέω, γιατί υπάρχει έκδηλη ακόμα αυτή η αγωνία και υπάρχει η ανάγκη να  προσπαθήσουμε και να τρέξουμε όλοι μαζί. 
      Υπάρχει ένα πρόβλημα, φοβούμαστε όλοι για την πρώτη ύλη, το τελικό προϊόν, φοβούνται και οι νέοι άνθρωποι και οι νέοι αγρότες, μήπως τελικά γι’ αυτό το προϊόν των καυσίμων αφού έχει και τη σημαντική υποχρέωση η χώρα μας, της κατά 5,75% χρήσης καυσίμου στις μεταφορές που πρέπει να προέρχεται από βιοκαύσιμο αναγκαστούμε, για να εκπληρώσουμε αυτήν την υποχρέωση να εισάγουμε τελικά και το προϊόν και γενικότερα ολοκληρωμένο το βιοκαύσιμο από το εξωτερικό, παρά βέβαια τις κάποιες ρυθμίσεις στις ασφαλιστικές δικλίδες, οι οποίες είχαν τεθεί στο νόμο για τα βιοκαύσιμα. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Κύριε Πρόεδρε, ένα λεπτό θέλω ακόμα.
     Σε πρόσφατη επίσκεψή μου στη Λάρισα –πριν από μια εβδομάδα ήμουν εκεί- διεπίστωσα ότι οι τευτλοκαλλιεργητές της περιοχής αγωνιούν για το μέλλον της καλλιέργειας και έχουν άγνοια, κύριε Υπουργέ, για τα σχέδια της Κυβέρνησης και συγκεκριμένα για τις επικείμενες αλλαγές. Δικαιολογημένα δε, αφού δεν γνωρίζουν βασικά πράγματα, όπως το αν θα συνεχίσουν να καλλιεργούν τεύτλα μετά τους περιορισμούς που τίθενται από την Ευρωπαϊκή Ένωση, σε τι εκτάσεις, με ποιες ενισχύσεις θα παράγουν τεύτλα και σιτάρι για βιομάζα, εάν και πώς θα εφαρμοσθεί η βιολογική καλλιέργεια και βέβαια πώς θα διαμορφωθούν οι τιμές, γιατί τα νούμερα που δίδονται ενδεικτικά, είναι απολύτως βέβαιο ότι δεν επαρκούν.  
     Επίσης, αντιτίθενται και απαιτούν εξηγήσεις –το έχω καταθέσει και εγώ με ερώτησή μου- από την Κυβέρνηση για τα κριτήρια, με βάση τα οποία επιλέχθηκε το εργοστάσιο της Λάρισας μαζί με το εργοστάσιο της Ξάνθης για να μετατραπούν σε μονάδα παραγωγής βιοαιθανόλης, αφού στη Λάρισα, τουλάχιστον από τη συζήτηση προέκυψε, ότι είναι ένα εργοστάσιο το οποίο πρόσφατα έχει εκσυγχρονισθεί για να λειτουργήσει για την παραγωγή ζάχαρης και από ό,τι φαίνεται, αυτός ο σύγχρονος εξοπλισμός σε κανένα τμήμα του δεν μπορεί να λειτουργήσει συμπληρωματικά για άλλη παραγωγή.
     ΠΡΟΕΔΡΕΥΩΝ (Σωτήρης Χατζηγάκης): Κλείστε, όμως, κυρία συνάδελφε, διότι πέρασε και το ένα λεπτό που μου ζητήσατε.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνω, κύριε Πρόεδρε.
     Ο κ. Μπασιάκος ζήτησε στο Συμβούλιο Υπουργών Γεωργίας της Ευρωπαϊκής Ένωσης τη στήριξη της καλλιέργειας των ενεργειακών φυτών και κατά τις δηλώσεις του, επέμεινε στην αύξηση της χορηγούμενης ενίσχυσης. Ποιο, όμως, θεωρεί ότι είναι το ελάχιστο επίπεδο ενίσχυσης, ώστε να αφήσουν ένα λογικό κέρδος και να δώσουν ένα σοβαρό κίνητρο στους αγρότες για να καλλιεργήσουν; Ήδη εκπρόσωποι των παραγωγών έχουν απορρίψει την προτεινόμενη από την Ελληνική Βιομηχανία Ζάχαρης τιμή για παράδοση τεύτλων στο νέο εργοστάσιό της…
     ΠΡΟΕΔΡΕΥΩΝ (Σωτήρης Χατζηγάκης): Κλείστε όμως, κυρία συνάδελφε. Δεν θέλω να σας διακόψω, αλλά τελειώστε.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: … που κλείστηκε, σύμφωνα με τη μελέτη, μόλις στα 33,5 ευρώ το χρόνο και για το σιτάρι στα 140 ευρώ.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ο Υπουργός Οικονομίας και Οικονομικών κατέθεσε σχέδιο νόμου: «Μεταβολές στη φορολογία εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις».
     Παραπέμπεται στην αρμόδια Διαρκή επιτροπή.
     Επίσης, οι Υπουργοί Πολιτισμού, Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων και Επικρατείας κατέθεσαν σχέδιο νόμου: «Κύρωση της Σύμβασης για την προστασία και την προώθηση της πολυμορφίας των πολιτιστικών εκφράσεων».
     Παραπέμπεται στην αρμόδια Διαρκή Επιτροπή.
     Το λόγο έχει ο πρώτος εκ των επερωτώντων Βουλευτών, ο κ. Ιωάννης Μαγκριώτης.
     ΙΩΑΝΝΗΣ ΜΑΓΚΡΙΩΤΗΣ: Ο κύριος Υπουργός, ξεκινώντας την ομιλία του, είπε ότι το ΠΑ.ΣΟ.Κ. δεν παρακολουθεί τις εξελίξεις και δεν προσαρμόζεται. Κύριε Υπουργέ, ακριβώς το αντίθετο συμβαίνει. Το ΠΑ.ΣΟ.Κ. και τις εξελίξεις παρακολουθεί και προσαρμόζεται και διέξοδο ανάπτυξης στη χώρα έδινε και προτάσεις σήμερα έχει. Αυτό που καταγγείλατε για μας, ακριβώς πράττετε εσείς. Και πρέπει να σας πω, κύριε Υπουργέ, πως στην Ευρωπαϊκή Ένωση έχεις δύο τακτικές να ακολουθήσεις στις διαπραγματεύσεις: Ή διαμορφώνεις με μία δυναμική διαπραγμάτευση πλειοψηφίες και συμμετέχεις στις πλειοψηφίες, για να επιβάλλεις τις απόψεις σου για να εξυπηρετήσεις τα συμφέροντα της χώρας ή επί μέρους κοινωνικών ομάδων ή προβάλλεις αρνησικυρία. 
     Εσείς, λοιπόν, ξέρατε ότι δεν επιλέξατε το δρόμο της διαμόρφωσης πλειοψηφίας, δεν διαπραγματευθήκατε αποφασιστικά για τα συμφέροντα των τευτλοπαραγωγών και της Ελληνικής Βιομηχανίας Ζάχαρης. Αρκεσθήκατε σε πρόσκαιρους παλικαρισμούς και όχι μόνο δεν πήρατε τα δωράκια που πήραν οι «κουτόφραγκοι», γιατί συνεχίζετε να έχετε αυτήν την εντύπωση για τους Ευρωπαίους εταίρους μας, ότι εμείς είμαστε έξυπνοι και ειδικά εσείς και οι άλλοι είναι κουτοί, αλλά ούτε προβληματικά λαμπιόνια Κίνας πήρατε. Αυτή είναι η αλήθεια και η πραγματικότητα. Θα σας δούμε, όμως, τώρα, σε λίγες ημέρες, τόσο στο Συμβούλιο Γενικών Υποθέσεων της Ευρωπαϊκής Ένωσης όσο και στο Συμβούλιο Αρχηγών της Ευρωπαϊκής Ένωσης.
      Δεν κρατήσατε την γραμμή του Ελσίνκι για τις δεσμεύσεις της Τουρκίας απέναντι στην Κύπρο και στην Ελλάδα για τον ευρωπαϊκό της δρόμο. Την απελευθερώσατε από αυτές τις δεσμεύσεις και τώρα τι θα κάνετε με την απόφαση της Κομισιόν για την ευρωπαϊκή πορεία της Τουρκίας, η οποία δεν υλοποιεί τις αυτονόητες δεσμεύσεις που έπρεπε πριν από δύο χρόνια να έχει υλοποιήσει; Τι θα κάνετε, λοιπόν; Θα φτιάξετε πλειοψηφία για να ανατρέψετε την εισήγηση της Κομισιόν ή θα προβάλετε βέτο για να υπερασπιστείτε τα συμφέροντα της Ελλάδας και της Κύπρου; «Στο σπίτι του κρεμασμένου» –σας είπα- «δεν μιλάνε για σκοινί» και αυτό το επαναλαμβάνετε. 
      Σας ρωτώ, λοιπόν και απαντήστε αν έχετε θέση σαν Κυβέρνηση: Τι θα κάνετε σε λίγες μέρες για τη μεγάλη εθνική υπόθεση; Και θα φανεί έτσι η φιλοσοφία της παρουσίας σας στην Ευρωπαϊκή Ένωση. Ο κ. Καραμανλής, όπως σας έχουμε πει πολλές φορές και έχει πει και ο Πρόεδρός μας, ούτε ως κέρινο ομοίωμα δεν έχει πάει σε συνάντηση Υπουργών Γεωργίας της Ευρωπαϊκής Ένωσης, ενώ άλλα έλεγε προεκλογικά. Αυτή είναι η πραγματικότητα. 
      Κύριε Υπουργέ, σας ξέραμε για δημαγωγούς. Τώρα θέλετε να προβάλλεστε και ως θαυματοποιοί, γοητευμένοι από τον Κόπερφιλντ. Είπατε προηγουμένως ότι το ΠΑ.ΣΟ.Κ. θέλει να κλείσουν τα εργοστάσια. Κατ’ αρχάς, η πραγματικότητα σάς διαψεύδει. Τα εργοστάσια κλείνουν καθημερινά με ευθύνη της δικής σας πολιτικής. Τα έχετε προαποφασίσει όλα αυτά. 
      Να σας πω ένα ακόμα χαρακτηριστικό παράδειγμα; Η Βιομηχανία Φωσφορικών Λιπασμάτων Θεσσαλονίκης. Στις αρχές του χρόνου, ανακοινώσατε το κλείσιμό της. Για να μην εισπράξετε, όμως, το πολιτικό κόστος, αλλάξατε την τακτική σας. Κοροϊδέψατε τον κόσμο, φθάσατε στις δημοτικές και νομαρχιακές εκλογές και τώρα βγάλατε πάλι από τα συρτάρια την απόφασή σας και κλείνετε το εργοστάσιο. Και όχι μόνο κλείνετε το εργοστάσιο, αλλά για να ξεπεράσετε εύκολα τη Διεθνή Έκθεση Θεσσαλονίκης και να μη συναντήσετε την αντίδραση των εργαζομένων, ενώ τάξατε στους εργαζόμενους την αποκατάστασή τους –τουλάχιστον σ’ αυτούς, γιατί το εργοστάσιο έκλεισε και οι θέσεις απασχόλησης για την περιοχή χάθηκαν- δεν φέρνετε το θέμα στη Βουλή. Τη μία μας λέτε ότι ο κ. Αλογοσκούφης πήγε στις Ηνωμένες Πολιτείες της Αμερικής και την άλλη ότι λείπει σε ταξίδι στην Κίνα. Όλο ταξιδεύει. Δεν βρίσκει, λέει, χρόνο να υπογράψει το σχέδιο νόμου. Ποια είναι η αλήθεια και ποιο είναι το ψέμα, κύριε Υπουργέ; Γιατί δεν φέρνετε το νομοσχέδιο για τους εργαζόμενους των Λιπασμάτων της Θεσσαλονίκης στη Βουλή τρεις μήνες τώρα; Ποιους κοροϊδεύετε, λοιπόν; 
      Είπατε ότι εσείς δεν θα κλείσετε τα εργοστάσια, ενώ το ΠΑ.ΣΟ.Κ. λέει να τα κλείσουν. Κοιτάξτε, κύριε Υπουργέ, είπαμε ότι οι μοναχοί στο Μεσαίωνα βάφτιζαν το βόδι «ψάρι» για να το τρώνε κρυφά. Είπαμε ότι ο Κόπερφιλντ εξαφάνισε το Άγαλμα της Ελευθερίας.  Ε, δεν περίμενα ότι και εσείς θα μας εμφανίσετε αυτά τα τρικ στη Βουλή. 
      Θέλω να σας ρωτήσω, κύριε Υπουργέ, κάτι που σας ρώτησε και ο κ. Παπαγεωργίου. Τα εργοστάσια ζάχαρης κατ’ αρχάς είναι πεπαλαιωμένου εξοπλισμού τα περισσότερα, εκτός ολίγων τμημάτων. Το μόνο κοινό με τα εργοστάσια βιοαιθανόλης –εκτός αν δεν γνωρίζετε τίποτα και τότε αυτοκοροϊδεύεστε κιόλας- είναι το τμήμα του ζεστού νερού, δηλαδή της πλύσης της πρώτης ύλης και βέβαια το οικόπεδο. Και αυτά που σας είπα είναι πεπαλαιωμένα και πρέπει να ξανακτιστούν από την αρχή. Πώς, δηλαδή, για τα τρία και τέσσερα χρόνια από σήμερα, που θα κρατήσει η κατασκευή των νέων εργοστασίων, θα λειτουργεί το εργοστάσιο ζάχαρης; Αφού, κατ’ αρχάς, δεν υπάρχει η πρώτη ύλη, πώς θα λειτουργεί το εργοστάσιο ζάχαρης; Με θαύματα θα παράγετε τεύτλα και θα έχετε και ένα αόρατο εργοστάσιο; Δηλαδή, ο τεχνολόγος τροφίμων, ο λογιστής, η γραμματειακή και τεχνική υποστήριξη, ο διοικητικός υπάλληλος τι θα κάνει; Θα σκάβει και θα χτίζει το νέο εργοστάσιο; Φτάνει πια η κοροϊδία. Έχετε άλλο δρόμο; Πείτε την αλήθεια. Γιατί δεν τολμάτε; Γιατί λέτε τόσα ψέματα; Μπορείτε να τους βγάλετε σε πρόωρη συνταξιοδότηση, μπορείτε να τους βάλετε σε επιμορφωτικά σεμινάρια, μπορείτε να τους μετατάξετε στο δημόσιο. Πολλούς απ’ αυτούς τους τρόπους μπορείτε να επιλέξετε. Επιλέξτε, επιτέλους, κάποιους, αλλά μην τους κοροϊδεύετε. Είναι δυνατόν να λέτε αυτά τα πράγματα; 
      Άκουσα και τον κ. Βαρβιτσιώτη, που είπε ότι είναι υποδιπλάσια η παραγωγικότητα του Έλληνα εργαζόμενου στην Ελληνική Βιομηχανία Ζάχαρης από ό,τι είναι η ευρωπαϊκή και εμείς –λέει- βάλαμε στόχο να τη διπλασιάσουμε. Μα, αυτό καταντά τρέλα. Αυτό είναι αγυρτεία. Είναι δυνατόν, όταν έχετε υποδιπλάσια πρώτη ύλη, φέτος να διπλασιάσετε την παραγωγικότητα; 
      Μα, έχετε τρελαθεί; Θέλετε να τρελάνετε όλο τον κόσμο εσείς. Είναι δυνατόν να λέτε αυτά τα πράγματα στο Κοινοβούλιο, εκπροσωπώντας το κυβερνητικό κόμμα; Λέγονται αυτά τα πράγματα; Μπορεί να μην είχατε πρόθεση, αλλά ατυχήσατε, γιατί είχατε λάθος πολιτική. Μην επιμένετε όμως κιόλας, εκτός και αν τους βάλετε να τρέχουν γύρω γύρω από τα εργοστάσια τα 2/3 του εργάσιμου χρόνου και to χρεώνετε αυτό ως παραγωγικότητα! 
      Κλείνοντας, κύριε Πρόεδρε, θα ήθελα να πω ότι η Κυβέρνηση βρήκε ανοιχτό το δρόμο. Το ΠΑ.ΣΟ.Κ. τον είχε ανοίξει, χωρίς να πω ότι είχε κάνει τα καλύτερα δυνατά. Όμως, είχε ανοίξει το δρόμο: Αποφασιστική διαπραγμάτευση πέρυσι στην Ευρωπαϊκή Ένωση. Συγκρότηση πλειοψηφίας, για να πάρουμε και εμείς τα αντισταθμιστικά και για την αντικατάσταση των εργοστασίων, αλλά και για τους εργαζόμενους και για τους παραγωγούς. Έγκαιρη έναρξη εφαρμογής του νέου κανονισμού. Για δημαγωγικούς και προεκλογικούς λόγους δε τα έπραξαν και όχι μόνο δεν κέρδισαν οι εργαζόμενοι ή η οικονομία, αλλά πληρώσαμε και πρόστιμο. 
      Αυτό που λέτε, λοιπόν, για το Γενάρη, είναι η τρίτη περίοδος. Η Ευρωπαϊκή Ένωση  με πολλή χαρά, ακόμα και αν πάτε ένα χρόνο πίσω, θα αποδεχτεί αυτήν τη συμπεριφορά σας, γιατί, πρώτον, πληρώνει το ελληνικό δημόσιο και ο Έλληνας φορολογούμενος πρόστιμο, δεύτερον, δεν πληρώνει μέσα από τους κοινοτικούς πόρους για το χτίσιμο των νέων εργοστασίων, δεν καλύπτει τους εργαζόμενους και δεν καλύπτει τους τευτλοπαραγωγούς. Χαρά της Ευρωπαϊκής Ένωσης και των ταμείων και των εταίρων είναι, εάν η Ελλάδα καθυστερεί και κάνει τραγικά λάθη στην υπόθεση των τεύτλων και της ζάχαρης. Το κάνατε επί δύο χρόνια και τα πλήρωσε η χώρα, τα πλήρωσε ο Έλληνας αγρότης, ο Έλληνας εργαζόμενος και ειδικά η βόρεια Ελλάδα και η Θεσσαλία. Συνεχίζετε στον ίδιο δρόμο.
      Και θα κλείσω, κύριε Πρόεδρε, λέγοντας ότι την έκθεση της Deloid, κύριε Υπουργέ, την είχατε εδώ και έξι μήνες στο συρτάρι σας και στο συρτάρι της Ελληνικής Βιομηχανίας Ζάχαρης. Μπορώ μάλιστα να σας τη δώσω και με ημερομηνία πριν από έξι μήνες. Την κρύψατε, για να έλθουν δημοτικές και νομαρχιακές εκλογές και τη βγάλατε μετά. Γι’ αυτό η χώρα πλήρωσε αυτά που πλήρωσε, γι’ αυτό και εσείς δεν έχετε να δώσετε πλέον διέξοδο και γι’ αυτό ο λαός θα σας διώξει γρήγορα από την Κυβέρνηση.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος Υφυπουργός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, ακούγοντας και τον Κοινοβουλευτικό Εκπρόσωπο και το συνάδελφο που μίλησε πριν από λίγο για μαύρη εικόνα στην ελληνική περιφέρεια, για κατάρρευση της ελληνικής αγροτικής οικονομίας, για τεράστια προβλήματα στον αγροτικό κόσμο της χώρας, αποκομίζει κάποιος την εντύπωση ότι, αν ταξιδέψεις στην περιφέρεια, όλα είναι μαύρα και άραχνα. Εγώ όμως, που τυχαίνει κάθε εβδομάδα σχεδόν να επισκέπτομαι την ελληνική ύπαιθρο, έχω σχηματίσει άλλη εικόνα και έχω αποκομίσει άλλη εντύπωση, ότι, ναι, τούνελ υπήρχε, δυσκολίες υπήρχαν, σαθρό ήταν το οικοδόμημα που μας άφησε η προηγούμενη κυβέρνηση πάνω στο οποίο καλούμαστε να στηρίξουμε τη δική μας πολιτική, όμως οι αγρότες καταλαβαίνουν ότι γίνεται μια πολύ σημαντική προσπάθεια, ότι παράγεται σοβαρό έργο και το σημαντικότερο εκτιμούν οι Έλληνες αγρότες ότι πέρα από την κακόπιστη κριτική του ΠΑ.ΣΟ.Κ. χωρίς θέσεις, όπως και σήμερα, εμείς τους μιλούμε με ειλικρίνεια, τους λέμε αλήθειες, πώς έχει η κατάσταση και τι μέτρα παίρνουμε, για να στηρίξουμε την προσπάθειά τους. 
      Και άκουσα τον Κοινοβουλευτικό Εκπρόσωπο του ΠΑ.ΣΟ.Κ. να λέει σήμερα ότι καταρρέει το αγροτικό εισόδημα. Μάλιστα, εμφανίζει αθροιστικά την πορεία του εισοδήματος τα προηγούμενα χρόνια. Είπα προχθές σε μία ερώτηση ότι βέβαια, αν πάρουμε και τα επόμενα δέκα χρόνια που θα είμαστε Κυβέρνηση και τα αθροίσουμε, πιθανώς να υπάρξει μια μικρή διαφοροποίηση. Όμως, η κατάσταση είναι έτσι; 
      Και κατηγορείται και ο Πρωθυπουργός, ο οποίος προεκλογικά είπε ότι θα κάνουμε μία σοβαρή προσπάθεια, για να μειώσουμε το κόστος παραγωγής των αγροτικών προϊόντων. Ανέφερε ο κ. Βαρβιτσιώτης για το αγροτικό εισόδημα ότι το 2003, ένα πλήρες έτος διακυβέρνησης ΠΑ.ΣΟ.Κ., η μείωση του αγροτικού εισοδήματος στη χώρα ήταν πολύ μεγαλύτερη από το μέσο όρο των δεκαπέντε χωρών της Ευρωπαϊκής Ένωσης, ενώ το 2005, πλήρες έτος διακυβέρνησης της Νέας Δημοκρατίας, η μείωση στο αγροτικό εισόδημα στην Ελλάδα ήταν πολύ μικρότερη από τις άλλες χώρες της Ευρωπαϊκής Ένωσης.
      Καταθέτω, κύριοι συνάδελφοι, στα Πρακτικά τα προσωρινά στοιχεία των οικονομικών λογαριασμών γεωργίας που απέστειλε η Ε.Σ.Υ.Ε. στη EUROSTAT, την πρόβλεψή της για το αγροτικό εισόδημα και τις εισροές της φετινής χρονιάς, όπου οι μεν εισροές μετά από προσπάθεια δυόμισι ετών επιτέλους σταθεροποιούνται και είναι κάτι πολύ σημαντικό αυτό και μας δίνει κουράγιο αλλά –αν θέλετε- και μια πυξίδα ότι βαδίζουμε στο σωστό δρόμο, δεδομένου ότι και τα λιπάσματα και τα φάρμακα και το πολλαπλασιαστικό υλικό και οι άλλοι δείκτες του κόστους παραγωγής σταθεροποιούνται και έχουν μια τάση μείωσης, αλλά δείχνουν οι δείκτες αυτοί ότι το αγροτικό εισόδημα τη χρονιά αυτή σε πραγματικούς όρους αυξάνεται. Παρακαλώ να κατατεθούν στα Πρακτικά.
      (Στο σημείο αυτό ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      ( να φωτογραφηθούν οι σελίδες174-180)
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αναφερθήκατε στο θέμα της μετατροπής του εργοστασίου και είπατε για κλείσιμο. Προφανώς όχι μόνο δεν έχετε θέσεις, όχι μόνο δεν ενημερώνεστε, αλλά δεν καταλαβαίνετε και αυτά που σας λέμε, διότι εδώ δεν μιλήσαμε για μία μετατροπή, κύριε συνάδελφε, σε τρία ή τέσσερα χρόνια, είπαμε ότι το σχεδιάγραμμα, η στρατηγική είναι να ολοκληρωθεί η μετατροπή σε δεκαοκτώ έως είκοσι μήνες. Άρα, δεν μιλούμε για τέσσερα χρόνια, μιλούμε για μία εσοδεία. Την επόμενη εσοδεία θα καλλιεργήσουν κανονικά οι αγρότες ζαχαρότευτλα και αραβόσιτο και θα απορροφηθεί η πρώτη ύλη από τη βιομηχανία που θα έχει ήδη μετατραπεί. 
      Όμως, πρέπει να σας πω και κάτι άλλο. Επιτέλους, πάτε στην επαρχία, ρωτήστε τους αγρότες ποια είναι η άποψή τους για τη μετατροπή, αν θέλουν ή δεν θέλουν τη μετατροπή, διότι εμείς έχουμε αποφάσεις της Ένωσης Αγροτικών Συνεταιρισμών Λάρισας που λέει: «Πιστεύοντας ότι εκφράζοντας τη σκέψη της συντριπτικής πλειοψηφίας των τευτλοπαραγωγών αλλά και του συνόλου των αγροτών της περιοχής μας, θεωρούμε ότι η μετατροπή του εργοστασίου της Λάρισας σε εργοστάσιο παραγωγής βιοαιθανόλης δίνει προοπτική στις καλλιέργειές μας». Εσείς λέτε ότι δεν υπάρχει καμία προοπτική. Οι αγρότες της Λάρισας, οι αγρότες της Θεσσαλίας λένε κάτι εντελώς διαφορετικό και το ίδιο λένε και οι αγρότες της Θράκης αλλά και της ανατολικής Μακεδονίας. Παρακαλώ να κατατεθεί στα Πρακτικά.
      (Στο σημείο αυτό ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ακούστηκε ότι δεν έχουν ενημερωθεί οι τευτλοπαραγωγοί της χώρας. Σας διαβεβαιώ, λοιπόν, ότι τόσο εγώ όσο και ο παριστάμενος γενικός γραμματέας πολλές φορές έχουμε ενημερώσει τους τευτλοπαραγωγούς της Θεσσαλίας αλλά και της βορείου Ελλάδος γενικότερα για τον προγραμματισμό που έχουμε και αποδέχονται οι τευτλοπαραγωγοί αυτόν τον προγραμματισμό.  Και πρέπει, επίσης, να σας πω ότι, ερχόμενοι κόντρα σ’ αυτά που λέτε πάρα πολλοί, όχι μόνο οι τευτλοπαραγωγοί, η συντριπτική πλειοψηφία των εργαζομένων συμφωνεί με τις ενέργειές μας. Χθες το Νομαρχιακό Συμβούλιο της Λάρισας πήρε απόφαση ότι συμφωνεί με τη μετατροπή του εργοστασίου Λάρισας σε εργοστάσιο παραγωγής βιοαιθανόλης. Επιτέλους, ακούστε τι λέει ο κόσμος, ακούστε τι λένε οι πολίτες, τι λένε οι αγρότες. Μην απέχετε από την κοινωνία. Αυτή η αποχή δημιουργεί τη μεγάλη πτώση που έχετε σ’ όλες τις δημοσκοπήσεις.
      Θέλω, επίσης, να πω το εξής, επειδή είπατε ότι για λόγους ψηφοθηρικούς ή οτιδήποτε άλλο δεν απεσύρθη η ζάχαρη και δεν έχουν μετατραπεί μέχρι τώρα τα εργοστάσια. Μα, δεν ενημερώνεστε για το χρόνο που ψηφίστηκαν οι κανονισμοί; Ο κανονισμός ψηφίστηκε το Νοέμβριο του 2005. Ο Κοινοβουλευτικός Εκπρόσωπος είπε πέρυσι τέτοια εποχή, Νοέμβριο του 2005, έπρεπε να προχωρήσουμε σε απόσυρση της ζάχαρης. Μα, ο κανονισμός πέρυσι ψηφίστηκε. Οι εφαρμοστικοί κανονισμοί ψηφίστηκαν τους πρώτους μήνες του 2006. Πώς εμείς θα αποσύραμε ποσόστωση ζάχαρης, όταν δεν ήταν γνωστοί ακόμη ούτε καν οι εφαρμοστικοί κανονισμοί; Αυτό δείχνει άγνοια αυτών που συμβαίνουν στην Ευρωπαϊκή Ένωση. Είναι δυνατόν να μας λέτε ότι το Νοέμβρη του 2005, όταν δεν είχε ψηφιστεί ακόμα η νέα Κ.Ο.Α. ζάχαρης, δεν αποσύραμε ζάχαρη;
      Και βέβαια αναφέρεστε σε μελέτες και σε αποτελέσματα που δείχνουν ότι οι μελέτες αυτές δεν έχουν καμία σχέση με την πραγματικότητα. Είναι δυνατόν να λέμε ότι η μελέτη της Ελληνικής Βιομηχανίας Ζάχαρης αναφέρεται σε ζημιογόνα αποτελέσματα των εργοστασίων της βιοαιθανόλης; Ακριβώς το αντίθετο. Σε κερδοφορία αναφέρονται οι μελέτες αυτές, σε καθαρή κερδοφορία από το πρώτο έτος λειτουργίας των εργοστασίων της βιοαιθανόλης και βέβαια αναφέρουν ξεκάθαρα ότι οι δύο αυτές μονάδες θα είναι βιώσιμες.
      Πρέπει δε να πούμε, επειδή έγινε πολύ κουβέντα εδώ ότι η περίοδος αναφοράς υπολογίστηκε ή ελήφθη με βάση κομματικά κριτήρια ή -αν θέλετε- κριτήρια για να ευνοηθούμε στις εκλογές ή οτιδήποτε άλλο, ότι υπήρχαν όταν έγιναν οι σχετικές συζητήσεις δύο απόψεις. Η μία άποψη έλεγε ότι πρέπει να ληφθεί η τριετία 2000-2001-2002, που ήταν και η περίοδος αναφοράς που είχε ληφθεί για τα άλλα προϊόντα, έτσι ώστε να μην αδικηθούν αυτοί οι οποίοι καλλιεργούσαν την περίοδο αυτή τεύτλα και δεν καλλιεργούσαν άλλα προϊόντα και έτσι δεν θα έπαιρναν επιδοτήσεις. 
      Υπήρχε και μία δεύτερη άποψη, αυτή των στελεχών της Ελληνικής Βιομηχανίας Ζάχαρης, του Γεωτεχνικού Τμήματος, που έλεγε ότι πολλοί απ’ αυτούς δεν καλλιεργούν τεύτλα. Ξεκίνησαν την καλλιέργεια το 2003, το 2004, το 2005, το 2006 και θα πρέπει, αν θέλουμε να δώσουμε ένα κίνητρο σ’ αυτούς που συνεχίζουν να καλλιεργούν τεύτλα, να ληφθούν και τα χρόνια 2006, 2005, 2004 και το 2003. 
      Και θέλω να πω ότι έγινε μία πολύ μεγάλη διαβούλευση. Η περίοδος αναφοράς, δηλαδή, η τριετία 2000, 2001, 2002 και  το 2006, ελήφθη έχοντας τη σύμφωνη γνώμη της συντριπτικής πλειοψηφίας των Ελλήνων  τευτλοπαραγωγών, οι οποίοι μας είπαν «θα πάρετε την περίοδο αναφοράς της τριετίας 2000-2002, θα πάρετε, όμως και το 2006, έτσι ώστε αυτοί που συνεχίζουν να καλλιεργούν να έχουν ένα κίνητρο να συνεχίσουν την καλλιέργειά τους». 
      Άρα, καμία σκοπιμότητα δεν υπήρξε. Αυτά τα οποία αναφέρθηκαν εδώ για συζητήσεις μεταξύ συνδικαλιστών καμία σχέση δεν έχουν με την πραγματικότητα, δεν ανταποκρίνονται καν στην πραγματικότητα. Έγινε η καλύτερη δυνατή επιλογή, έτσι ώστε και να μη χαθούν επιδοτήσεις, αλλά να υπάρχει και ένα κίνητρο σε αυτούς που καλλιεργούν τεύτλα να συνεχίσουν την καλλιέργειά τους.
      Ακούστηκε ότι η σημερινή Κυβέρνηση δεν έχει πολιτική για ένα πολύ μεγάλο θέμα, γι’ αυτό το θέμα των βιοκαυσίμων που πραγματικά δίνουν μία νέα προοπτική στην ελληνική γεωργία. Ναι. Όταν αναλάβαμε δεν βρήκαμε κανένα φάκελο που να μιλά για βιοκαύσιμα. Η προηγούμενη κυβέρνηση δεν είχε καν ασχοληθεί με το θέμα αυτό, όμως διαμορφώσαμε πολιτική και αυτό είναι πολύ σημαντικό.
      Πριν από δύο μήνες στη Θεσσαλονίκη, σε μία ομιλία αναφερθήκαμε σ’ αυτήν την πολιτική, μια πολιτική που υλοποιείται εδώ και ενάμιση περίπου χρόνο και έχει  σαν κύριες κατευθύνσεις την επιλογή των περιοχών που μπορούν να αναπτυχθούν καλλιέργειες ενεργειακών φυτών, την επιλογή των καλλιεργειών αυτών, ποιες είναι και βέβαια, πώς θα φέρουμε σε επαφή τα εργοστάσια παραγωγής βιοντίζελ που ήδη έχουν δημιουργηθεί στη χώρα μας, με τους Έλληνες αγρότες παραγωγούς ενεργειακών φυτών.
      Πρέπει να πούμε ότι είμαστε σε πάρα πολύ καλό δρόμο, διότι φέτος χρησιμοποιήθηκαν εκατό χιλιάδες τόνοι βαμβακόσπορου για παραγωγή βιοντίζελ. Πρέπει να πούμε ότι προχωρούν οι καλλιέργειες του ηλίανθου, προχωρούν πάρα πολύ καλά οι καλλιέργειες της ελαιοκράμβης και βέβαια, η μεγάλη επανάσταση στην παραγωγή βιοκαυσίμων στη χώρα θα γίνει από την Ελληνική Βιομηχανία Ζάχαρης, η οποία χρησιμοποιώντας πολύ μεγάλες ποσότητες αραβόσιτου και τεύτλων θα μπορεί να αξιοποιήσει με τον καλύτερο τρόπο ελληνικά ενεργειακά φυτά για παραγωγή βιοαιθανόλης.
      Και πολύ σωστά η κ. Ξηροτύρη είπε ότι ο Έλληνας Υπουργός Αγροτικής Ανάπτυξης και Τροφίμων, ο κ. Μπασιάκος, έθεσε το θέμα της αύξησης της ενίσχυσης για παραγωγές ενεργειακών φυτών στο Συμβούλιο των Υπουργών Γεωργίας της Ευρωπαϊκής Ένωσης και αναπτύσσεται πλέον μία διαβούλευση. Και βέβαια, δεδομένου ότι η Ευρωπαϊκή Ένωση προωθεί τις καλλιέργειες ενεργειακών φυτών και ιδιαίτερα την κατανάλωση βιοκαυσίμων, είμαστε σε καλό δρόμο, έτσι ώστε να αυξηθεί η ενίσχυση αυτή.
      Επίσης, έγινε μία πολύ μεγάλη συζήτηση και αναφορά, εκτός από το θέμα της ζάχαρης που μας απασχολεί σήμερα, στις επιδοτήσεις που ξεκίνησαν ήδη να εισπράττουν οι αγρότες, τις επιδοτήσεις της ενιαίας ενίσχυσης. 
      Ένα τεράστιο έργο έγινε από το Υπουργείο Αγροτικής Ανάπτυξης και Τροφίμων, σε συνεργασία με τις συνεταιριστικές οργανώσεις της χώρας. Έχω δηλώσεις, έχω ερωτήσεις Βουλευτών του ΠΑ.ΣΟ.Κ., οι οποίοι έλεγαν ότι ουδέποτε θα πληρωθούν οι επιδοτήσεις των αγροτών με το νέο σύστημα, διότι προφανώς γνώριζαν τον τρόπο λειτουργίας των οργανισμών του Υπουργείου και το Υπουργείο επί των δικών τους ημερών. Αυτό είχαν στο μυαλό τους. Δεν μπόρεσαν να καταλάβουν ότι τα πράγματα τρέχουν στο Υπουργείο Αγροτικής Ανάπτυξης και Τροφίμων με εντελώς διαφορετικούς ρυθμούς από τη σημερινή Κυβέρνηση. Έλεγαν ότι δεν θα πληρωθούν ποτέ. Ο κ. Μπασιάκος είχε εξαγγείλει ότι θα ξεκινήσουν οι πληρωμές. Το Δεκέμβριο του 2006 ξεκίνησαν, δηλαδή, πολύ νωρίτερα. 
      Πρέπει, όμως, να πούμε ότι τα στοιχεία τα οποία μας ήρθαν από τις Ενώσεις Αγροτικών Συνεταιρισμών σε πάρα πολλές περιπτώσεις χρειάζονταν διορθώσεις και αυτές οι διορθώσεις γίνονται. Και γίνεται μία πολύ σοβαρή δουλειά, έτσι ώστε όσοι αγρότες έχουν υποβάλλει κανονικά αιτήσεις, όσοι αγρότες έχουν συμπληρώσει όλα τα χαρτιά που απαιτούνται, να εισπράξουν τις επιδοτήσεις. Και πράγματι εισπράττουν τις επιδοτήσεις.
      Είναι δύσκολη δουλειά. Αρκεί να σας πω ότι έχει δημιουργηθεί η μεγαλύτερη βάση δεδομένων στη χώρα στον Ο.Π.Ε.Κ.Ε.Π.Ε..
      Αρκεί να σας πω ότι τριακόσια δισεκατομμύρια είναι οι χαρακτήρες που έπεσαν στους υπολογιστές του Υπουργείου Αγροτικής Ανάπτυξης και Τροφίμων. Αρκεί να σας πω ότι στηριχθήκαμε σε στοιχεία της περιόδου 2000-2002, που την ευθύνη είχε η προηγούμενη κυβέρνηση και που σε πολλές περιπτώσεις δεν ήταν σωστά. Αρκεί να σας πω  ότι ελαιοκομικό μητρώο δεν παραλάβαμε, αυτή είναι η αλήθεια. Αμπελουργικό μητρώο δεν παραλάβαμε από την προηγούμενη κυβέρνηση, αυτή είναι η αλήθεια. Και γίνεται ένας αγώνας δρόμου, έτσι ώστε οι Έλληνες αγρότες να εισπράξουν κανονικά τις επιδοτήσεις τους. Οι Έλληνες αγρότες το αναγνωρίζουν. Μαζί με το συνεταιριστικό κίνημα της χώρας καταβάλλεται μια προσπάθεια, έτσι ώστε να πληρωθούν οι επιδοτήσεις. Και θεωρούμε ότι σε σύντομο χρονικό διάστημα, αυτοί οι οποίοι πραγματικά θα πρέπει να πάρουν τις επιδοτήσεις τους, που υπολογίστηκαν με δίκαιο και αντικειμενικό τρόπο, θα πληρωθούν.
      Τελειώνοντας θέλω να πω ότι σήμερα, οι περισσότεροι συνάδελφοι του ΠΑ.ΣΟ.Κ. είναι στο Εθνικό Συμβούλιο που γίνεται στην Αθήνα. Χθες παρατηρήθηκε και σήμερα παρατηρείται…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Είναι…
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Για τους συναδέλφους της Νέας Δημοκρατίας θέλω να σας πω, κύριε Παπαγεωργίου, ότι οι επερωτώντες πρέπει να είναι στη Βουλή, για να ακούσουν τις απαντήσεις της Κυβέρνησης. Οι συνάδελφοι της Νέας Δημοκρατίας γνωρίζουν τα θέματα πολύ καλύτερα από εσάς και δεν χρειάζεται να κάνουν ερωτήσεις για να πάρουν απαντήσεις. Οι δικοί σας οι οποίοι υπέγραψαν την ερώτηση, να είναι εδώ. Δεν θέλω όμως να πω αυτό, αυτό το είπα στην πρωτολογία μου.
      ΠΡΟΕΔΡΕΥΩΝ (Σωτήρης Χατζηγάκης): Μη σταματάτε σ’ αυτά, κύριοι συνάδελφοι. Είναι και οι τηλεοράσεις. Δεν βοηθάει τον κοινοβουλευτισμό. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Λέω, λοιπόν, ότι είναι στο Εθνικό Συμβούλιο όπου κυοφορείται ο ανασχηματισμός του ΠΑ.ΣΟ.Κ.. Πρέπει να πούμε όμως, ότι όσοι ανασχηματισμοί και αν γίνουν, δεν πείθουν τους Έλληνες πολίτες, ούτε τους Έλληνες αγρότες. Και όσους ανασχηματισμούς και αν κάνει ο κ. Παπανδρέου, δεν πρόκειται να σταματήσει την πτώση ούτε του ΠΑ.ΣΟ.Κ. ούτε την πτώση του ιδίου. Πρέπει να πούμε ότι οι Έλληνες πολίτες δεν θεωρούν ότι το πρόβλημα του ΠΑ.ΣΟ.Κ. είναι σήμερα πρόβλημα προσώπων. Το πρόβλημα του ΠΑ.ΣΟ.Κ. είναι πρόβλημα καθαρών θέσεων. Και σήμερα από τη συζήτηση εδώ αποδεικνύεται ότι το ΠΑ.ΣΟ.Κ. όχι μόνο δεν είχε σαν κυβέρνηση καθαρές θέσεις –γι’ αυτό και οδηγήθηκε στα έδρανα της Αντιπολίτευσης- αλλά δυστυχώς, εκτός από μια κακόπιστη κριτική, ούτε και τώρα έχει θέσεις. Ξεκάθαρες θέσεις έχει η Κυβέρνηση, με ειλικρίνεια τις θέσεις αυτές τις λέει στους Έλληνες αγρότες, στους Έλληνες πολίτες. Στηρίζει ο ελληνικός λαός την προσπάθεια που κάνουμε και είναι βέβαιο ότι δημιουργούμε ένα καλύτερο μέλλον για τον αγροτικό κόσμο, τον κόσμο της χώρας μας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Παπαγεωργίου έχει το λόγο για δευτερολογία. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, ο κύριος Υπουργός από αγροτολόγος μετετράπη σε πασοκολόγο. Είναι καταπληκτικό, είναι φοβερό το ενδιαφέρον που δείχνει για τις εξελίξεις στο ΠΑ.ΣΟ.Κ.. Πονάτε τόσο πολύ, κύριε Υπουργέ, για το ΠΑ.ΣΟ.Κ.; Και μην καταφεύγετε σ’ αυτή τη λογική. Νομίζω ο κύριος Πρόεδρος έκανε μια σωστή παρατήρηση. Οι συνεδριάσεις εδώ γίνονται για το σύνολο των Βουλευτών. Και αν οι δικοί μας Βουλευτές έχουν μια δικαιολογία τώρα που είναι στο Εθνικό Συμβούλιο, οι δικοί σας βουλευτές και ο Κοινοβουλευτικός σας Εκπρόσωπος που είναι; Δεν είναι εδώ.
      Λοιπόν, ας τα αφήσουμε αυτά, μετά την παράκληση του κυρίου Προέδρου, η οποία είναι πάρα πολύ σεβαστή. 
      Κύριε Υπουργέ, θέλω να σας ρωτήσω: υπήρξε στην ιστορία, προηγούμενο, η πρόωρη συνταξιοδότηση να δίδεται στο τέλος του Νοέμβρη; Δεν υπήρξε προηγούμενο. Τι έφταιγε εκεί; Οι κακές καταστάσεις, τα κτηματολόγια, η γραφειοκρατία; Είναι πρωτόφαντο το γεγονός ότι πρώτη φορά η πρόωρη συνταξιοδότηση, αφού φώναζαν οι αγρότες, δεν δόθηκε ακόμα. Δεν πληρώθηκαν οι αγρότες την πρόωρη συνταξιοδότηση. Ποιος φταίει γι’ αυτό; Το κακό ΠΑ.ΣΟ.Κ.; 
      Είναι στην περιοχή μας τα καπνά –που σας το είπα και το ξέρετε- πρώτη φορά, ναι ή όχι, που ξεκίνησαν την πληρωμή της μεταβλητής των ελλείψεων και ακόμα πληρώνονται; Στην πατρίδα σας δεν πληρώθηκε ακόμη η μεταβλητή, όταν πληρωνόταν πάντοτε μέχρι τέλος Ιουνίου.
      Όσο και να θέλετε να κρυφτείτε πίσω από τις ενώσεις γεωργικών συνεταιρισμών πίσω από, το παρελθόν του ΠΑ.ΣΟ.Κ. και όλα τα άλλα, δεν μπορείτε να κρυφτείτε. Δεν μπορείτε, γιατί οι αγρότες βιώνουν το δράμα και από την τσέπη τους πληρώνουν το κόστος της τεκμηρίωσης των δικαιωμάτων. Ζουν την αδιαφάνεια στη διαχείριση για την καταγραφή των δικαιωμάτων τους και ζουν τις καθυστερήσεις και το αλαλούμ στην πληρωμή. Είναι μια πραγματικότητα που τη βιώνουν. 
      Ο κ. Βαρβιτσιώτης και εσείς έχετε αποδυθεί σε μια προσπάθεια, να μας πείτε ότι τα πράγματα με το εισόδημα των αγροτών, πάνε πάρα πολύ καλά.
      Μα, κύριε Υπουργέ, δεν ζει ο αγρότης, δεν ζούμε όλοι, την πραγματικότητα;
        Καθημερινά η ύπαιθρος στενάζει κάτω από το βάρος της οικονομικής στενότητας. Άνοιξαν ξανά τα τεφτέρια, πηγαίνουμε ξανά στους βερεσέδες. Όλοι ξέρουν τι γίνεται με το αγροτικό εισόδημα. Η EUROSTAT είναι αυτή που καταγράφει. Ο κ. Βαρβιτσιώτης μας ρώτησε «πού τα βρήκαμε τα στοιχεία» και δίκην αλχημιστή, πήγε στους νέους σταθμικούς όρους, στις αποκλίσεις της προηγούμενης χρονιάς.
        Μα, η EUROSTAT λέει ότι τα δύο τελευταία χρόνια μειώθηκε 11,8% το εισόδημα. Ό,τι και να λέει ο κ. Βαρβιτσιώτης, όσο και να πάει με ισοσταθμικά να αντιμετωπίσει το πρόβλημα, δεν μπορεί, γιατί οι αποκλίσεις κάθε χρόνο στην Ευρωπαϊκή Ένωση λένε ότι ανάλογα άλλες φορές πάει πάνω, άλλες φορές πάει κάτω. Εδώ, όμως, έχουμε συναπτά δύο έτη που πάει αρνητικά το εισόδημα.
        Εμείς δεν επικαλούμαστε πια τη EUROSTAT. Πάμε μία μέρα να συζητήσουμε με τους αγρότες για το πώς νιώθουν την τσέπη τους. Και ξέρουν πολύ καλά αυτοί τι τους λέμε εμείς και ξέρουν πολύ καλά τι τους λέτε εσείς.
        Προσπαθείτε να μετατοπίσετε την κουβέντα λέγοντας ότι εμείς δεν θέλουμε να λειτουργήσουν τα εργοστάσια. Μα, εμείς –και εγώ- σας είπαμε το αντίθετο, ότι δηλαδή με την πολιτική σας –και το λέμε και να γραφτεί στα Πρακτικά με κεφαλαία- του χρόνου τέτοιον καιρό θα είναι κλειστά τα εργοστάσια, γιατί δεν έχετε πολιτική για το τεύτλο, δεν έχετε πολιτική για τα βιοκαύσιμα.
        Ευτυχώς είπατε μία αλήθεια, μετά από πίεση ότι θα μετατραπούν μετά από δεκαοκτώ μήνες, δηλαδή μετά από δύο χρόνια. Και τα δύο χρόνια τι θα κάνουν τα δύο εργοστάσια τα οποία αποφασίσατε να κλείσετε; Και τι θα κάνουν τα άλλα τρία που δεν θα έχουν του χρόνου πρώτη ύλη;
        Αυτόν τον κίνδυνο επισημαίνουμε, γιατί ακόμα και αν λειτουργήσει της Λάρισας που λέτε, θα λειτουργήσει με ξένη ύλη, με εισαγόμενη. Ξέρετε γιατί; Σε σύσκεψη στην Κατερίνη, η Βιομηχανία Ζάχαρης –ο κ. Δαρνάγκας προΐστατο- παρουσία της εταιρείας που έκανε τη μελέτη, είπε στους αγρότες ότι ο τόνος για το στάρι θα είναι 37 ευρώ, όταν το εισκομίσετε για να γίνει βιοαιθανόλη, όταν τώρα παίρνουν 45 ευρώ και 42 ευρώ οι άνθρωποι. Και κάθονταν από κάτω και γελούσαν. Και για το τεύτλο τους είπε 140 και πάλι γελούσαν. Και τους είπε ότι θα το ξαναδούμε.
        Πότε θα δούνε; Οι άνθρωποι σπέρνουν. Εκτός αν δεν ζούμε σ’ αυτή τη χώρα και δεν ξέρουμε πότε σπέρνουν το στάρι και πότε προετοιμάζονται και πότε γίνονται οι απαιτούμενες καλλιεργητικές φροντίδες. Όλοι ξέρουμε ότι οργώνουν και προετοιμάζονται οι άνθρωποι. 
        Πότε θα γίνουν αυτά, κύριε Υπουργέ; Εμείς λέμε ψέματα ή εσείς; Εμείς κοροϊδεύουμε τον κόσμο ή εσείς; Το ερώτημα είναι απλό και καλούνται να το απαντήσουν πια οι αγρότες. Δεν είναι ερώτημα ρητορικό, είναι η πραγματικότητα.
        Εμείς θέλαμε και θέλουμε να λειτουργήσουν και τα πέντε εργοστάσια με τεύτλο. Και μπορούσαν να λειτουργήσουν, εάν υπήρχε εθνική πολιτική. Σας είπα μία λύση, να πάτε δηλαδή στο κόστος παραγωγής, να πάτε σε περιφεριοποίηση των συστημάτων. Καταθέσαμε προτάσεις και στην Επιτροπή Παραγωγής και Εμπορίου. Δεν ακούτε όμως. Δεν έχετε αντίληψη, δεν καταλαβαίνετε εσείς πού βρίσκεστε. Όχι προσωπικά εσείς, αλλά το Υπουργείο. Και είπαμε πολλές φορές ότι ο Υπουργός δεν έρχεται εδώ, γιατί φοβάται μην τον ψέξουμε γι’αυτό του λέμε ότι δεν καταλαβαίνει.
        Εμείς, κύριε Υπουργέ, για την περίοδο αναφοράς, σας ρωτάμε γιατί επιλέξατε την περίοδο αναφοράς του 2006. Οι μαζικές οργανώσεις σας έλεγαν «όχι το 2006 στην περίοδο αναφοράς». Κάποια στελέχη –και το διοικητικό συμβούλιο- σας έλεγαν και σας παρέσυραν σε μία πολιτική εγκληματική. Σας παρέσυραν. Και εσείς ξέρετε προσωπικά ότι ούτε η ΠΑ.Σ.Ε.Γ.Ε.Σ. ούτε οι μαζικές οργανώσεις ήθελαν. Όμως, τους έδωσαν ένα αντίδωρο από τη ζάχαρη και το υιοθετήσατε και εσείς. 
        Εμείς, στην Ευρωπαϊκή Ένωση, όπως σας είπε και ο κ. Μαγκριώτης, δεν πηγαίναμε σε αναστέλλουσες μειοψηφίες. Πηγαίναμε σε πλειοψηφίες και σε βέτο στα μεσογειακά προγράμματα με τον αείμνηστο Παπανδρέου. Και πηγαίναμε σε πολιτικές που προάσπιζαν και έδιναν προοπτική στις αγροτικές παραγωγές.
        Θέλω να κλείσω, σεβόμενος και το χρόνο και το περασμένο της ώρας, λέγοντας,  το εξής: Ξέρετε ποια είναι η διαφορά μας; Εμείς την περίοδο που κυβερνούσαμε τη χώρα, κάναμε λάθη. Μπορεί να κάναμε λιγότερα ή περισσότερα λάθη. Ποτέ, όμως, δεν κοροϊδέψαμε τους πολίτες. Η διαφορά μας είναι ότι εσείς εξαπατήσατε και εσείς κοροϊδεύετε τους Έλληνες πολίτες.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Παπαγεωργίου.
        Ορίστε, κύριε Υπουργέ, έχετε το λόγο για να κλείσουμε.
        ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Συμφωνώ με τον κύριο συνάδελφο ότι στην Ευρωπαϊκή Ένωση  πήγαιναν σε πλειοψηφίες, για να λαμβάνονται όμως αποφάσεις, οι οποίες ήταν καταστροφικές για τους Έλληνες αγρότες. Και να σας θυμίσω την περίφημη πλειοψηφία για το βαμβάκι, που ψηφίστηκε ένας κανονισμός που ξεσήκωσε όλον τον κόσμο, που μείωσε τις εισροές από την Ευρωπαϊκή Ένωση, που δημιούργησε σωρεία προβλημάτων στους Έλληνες βαμβακοπαραγωγούς. 
        Αναμφίβολα, σε πλειοψηφίες πηγαίνατε. Και ο κ. Δρυς σε πλειοψηφίες πήγε, όταν συμφώνησε για μία νέα Κοινή Αγροτική Πολιτική, χωρίς να συμπεριλαμβάνονται βασικά ελληνικά αγροτικά προϊόντα, όταν θα έπρεπε να δώσει τη μάχη για τα αγροτικά προϊόντα της Ελλάδας, της χώρας μας, για το βαμβάκι, τον καπνό και το ελαιόλαδο. Τα άφησε όλα έξω και συμφώνησε να κλείσει η διαπραγμάτευση, προστατεύοντας κυρίως τα προϊόντα των βορείων χωρών. Αυτές ήταν οι πλειοψηφίες που πηγαίνατε και θα μπορούσα να αναφερθώ σε πάρα πολλά άλλα παραδείγματα, αλλά δεν είναι αυτό το θέμα της συζήτησης. 
      Θέλω να σας πω ότι επανήλθατε πάλι στην περίοδο αναφοράς, λέγοντας ότι στην περίοδο αναφοράς προσπαθήσαμε να συγκεράσουμε δύο απόψεις. Τη μία που έλεγε ότι είναι δίκαιο να εισπράξουν επιδοτήσεις αυτοί που καλλιεργούσαν την περίοδο 2000-2002, ανεξάρτητα από το αν συνεχίζουν την καλλιέργεια και τη δεύτερη που έλεγε ότι θα πρέπει να ενισχυθούν με την αποδεσμευμένη ενίσχυση αυτοί οι οποίοι συνεχίζουν να καλλιεργούν τεύτλα. Αυτό προσπαθήσαμε να συγκεράσουμε. 
      Και θέλω να σας πω ότι αυτή η απόφασή μας βρήκε τη σύμφωνη γνώμη όλων των εκπροσώπων των τευτλοπαραγωγικών περιοχών. Συμφώνησαν όλοι! Πήραμε το μέσο όρο της τετραετίας. Το μέσο όρο! Δεν πήραμε χωριστά τον ένα χρόνο ή τα άλλα χρόνια.
      Κατά συνέπεια, είναι έωλο το επιχείρημα και δεν στέκει πουθενά αυτό που λέτε, δηλαδή ότι το 2006 υπολογίστηκε για να ευνοηθούν κάποιοι οι οποίοι καλλιέργησαν για πρώτη φορά τεύτλα το 2006. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ένα χρόνο…Μέσο όρο τέσσερα χρόνια, κύριε Υπουργέ! 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ένα λεπτό! Αφήστε με, σας παρακαλώ πολύ!
       Πέραν αυτών, θέλω να σας πω ότι υπάρχει σαφής και ξεκάθαρη πολιτική όσον αφορά και τη στήριξη της τευτλοπαραγωγής, αλλά και τη στήριξη της Ελληνικής Βιομηχανίας Ζάχαρης. Λέμε ότι αποσύρουμε το 51% της εθνικής ποσόστωσης ζάχαρης. Αποσύρεται το 51%, έτσι ώστε αφενός μεν να μην πληρώνουμε πέναλτι στην Ευρωπαϊκή Ένωση και αφετέρου να μπορέσουμε με την απόσταση και τη μετατροπή των δυο εργοστασίων να εισπράξουμε τις ενισχύσεις από την Ευρωπαϊκή Ένωση. 
      Κατά δεύτερο λόγο, μετατρέπουμε τα δυο εργοστάσια, διασφαλίζοντας πλήρως τους εργαζόμενους, οι οποίοι στη μεταβατική περίοδο θα απορροφηθούν σε άλλες παραγωγικές μονάδες της Ελληνικής Βιομηχανίας Ζάχαρης, οι οποίες θα συνεχίσουν να λειτουργούν παράγοντας ζάχαρη. 
      Και παράλληλα –και αυτό είναι πάρα πολύ σημαντικό- καταβάλλεται μια πολύ μεγάλη προσπάθεια για να εξυγιανθεί η Ελληνική Βιομηχανία Ζάχαρης. Και μην απορείτε γιατί η Ελληνική Βιομηχανία Ζάχαρης είχε –και, δυστυχώς, συνεχίζει να έχει, αν και περιορίστηκε αυτό- πολύ υψηλά κοστολόγια, διότι επί σειρά ετών κομματική πολιτική κάνατε μέσα από την Ελληνική Βιομηχανία Ζάχαρης με αθρόες προσλήψεις ανθρώπων οι οποίοι δεν χρειάζονταν. Δυστυχώς προσλαμβάνατε διοικητικό προσωπικό και ενώ σήμερα τα εργοστάσια της Ελληνικής Βιομηχανίας Ζάχαρης στερούνται εξειδικευμένου προσωπικού σ’ ένα ποσοστό, έχουν πολύ μεγάλο ποσοστό διοικητικού προσωπικού. Αυτά κάνατε, όπως το ίδιο κάνατε σε όλο το δημόσιο τομέα της χώρας μας. Προσλαμβάνατε ανθρώπους οι οποίοι δεν χρειάζονται.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Έλεος, κύριε Υπουργέ!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Και πέραν αυτών, επειδή λέτε ότι δεν θα συνεχιστεί η τευτλοκαλλιέργεια, εγώ σας λέω ότι θα συνεχιστεί, διότι και σημαντική προσπάθεια γίνεται μείωσης του κόστους παραγωγής στο χωράφι από τις γεωπονικές υπηρεσίες της Ελληνικής Βιομηχανίας Ζάχαρης, ενώ από την άλλη πλευρά, πρέπει να σας πω ότι και η συνδεδεμένη ενίσχυση που πλέον θα παίρνουν οι τευτλοπαραγωγοί θα είναι ένα σημαντικό κίνητρο για να συνεχίσουν την καλλιέργεια. 
      Όσον αφορά τις τιμές που είπατε ότι θα απολαμβάνουν οι παραγωγοί για τον αραβόσιτο και τα τεύτλα, σας πληροφορώ ότι για το μεν αραβόσιτο θα είναι πολύ καλύτερες από τις τιμές που θα ισχύουν κάθε φορά στην αγορά, διότι θα δημιουργηθεί πολύ μεγαλύτερη ζήτηση για τον παραγωγό και για δε τα τεύτλα, θα εισπράττουν οι παραγωγοί, όπως δήλωσε η Ελληνική Βιομηχανία Ζάχαρης, ίδιες τιμές μ’ αυτούς που θα συνεχίσουν να παράγουν τεύτλα για τη ζάχαρη. Οι θέσεις μας, όπως και οι απόψεις μας, είναι ξεκάθαρες!
      Θέλω να τελειώσω λέγοντας –το είπατε και άλλες φορές, αλλά και σήμερα- ότι οι Έλληνες αγρότες βιώνουν δράμα. Θα σας πάρω να πάμε μια βόλτα, αν θέλετε στη δική σας περιοχή, στην Πιερία, όπου επί σειρά ετών οι καπνοπαραγωγοί δεν είχαν καμία στήριξη από την ελληνική πολιτεία. Καμία απολύτως στήριξη! Το 2002 που ήταν μια χρονιά καταστροφική για τον καπνό –η χειρότερη των τελευταίων εκατό ετών- η ελληνική πολιτεία ούτε καν τους πλησίασε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Και τα δυο τελευταία χρόνια στη δική σας παραγωγή, ήρθε το Υπουργείο Αγροτικής Ανάπτυξης με τον ΕΛ.Γ.Α. και τους στήριξε για ασθένειες που πλήττουν τα καπνά της περιοχής σας και μειώνουν το εισόδημα των καπνοπαραγωγών της περιοχής. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ωραία ασθένεια!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Άρα, αυτά τα οποία λέτε δεν έχουν καμία βάση. Δράμα δεν περνούν οι Έλληνες παραγωγοί, δράμα περνάει το ΠΑ.ΣΟ.Κ.! 
    Περνάει ένα δράμα, το οποίο θα κρατήσει για πολλά χρόνια. Γιατί; Διότι δεν αντιλαμβάνεται το «γίγνεσθαι» στην ελληνική κοινωνία. Δεν αντιλαμβάνεται ότι βρισκόμαστε σε μια περίοδο μεταρρυθμίσεων και τομών. Δεν αντιλαμβάνεται ότι η σημερινή Κυβέρνηση παλεύει και δίνει μια μάχη. 
    Θέλω να σας πω και κάτι ακόμη, διότι με αποκαλέσατε «ΠΑΣΟΚολόγο». Θέλω να σας πω ότι και η Αντιπολίτευση χρειάζεται στη δημοκρατία. Όμως, χρειάζεται, όταν κάνει καλόπιστη και εποικοδομητική κριτική. 
    Δυστυχώς σήμερα δεν κάνατε καλόπιστη κριτική. Κακόπιστη κάνατε. Θέσεις δεν είχατε και για άλλη μια φορά αποδείξατε ότι τα προβλήματα που αντιμετωπίζουμε έχουν τις ρίζες τους στο παρελθόν. Δεν έχετε αντιληφθεί ότι πραγματικά τα προβλήματα αυτά αρχίζουν και βρίσκουν τις λύσεις τους. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
    Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 13/9/22.9.2006 επερωτήσεως Βουλευτών του Πανελληνίου Σοσιαλιστικού Κινήματος προς τον Υπουργό Αγροτικής Ανάπτυξης και Τροφίμων, σχετικά με την κατάρρευση της τευτλοπαραγωγής και της Ελληνικής Βιομηχανίας Ζάχαρης εξαιτίας της κυβερνητικής πολιτικής.
    Κύριοι συνάδελφοι, έχουν διανεμηθεί τα Πρακτικά των συνεδριάσεων της Δευτέρας 20 Νοεμβρίου 2006 και Τετάρτης 22 Νοεμβρίου 2006 και παρακαλώ το Σώμα για την επικύρωσή τους. 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων της Δευτέρας 20 Νοεμβρίου 2006 και Τετάρτης 22 Νοεμβρίου 2006 επικυρώθηκαν.
    Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 14.45΄ λύεται η συνεδρίαση για την προσεχή Δευτέρα 4 Δεκεμβρίου 2006 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που έχει διανεμηθεί.
    Η ΠΡΟΕΔΡΟΣ						ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 1-12-06	ΣΕΛ. 4



